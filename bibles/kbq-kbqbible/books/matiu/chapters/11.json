{"data":[{"book":"MATIU","chapter":"11","verse":"1","text":"Jisasi'a 12fu'a amage'ma nentaza disaipol nagamokizmi naneke zamasmi vagareteno, anantetira rankumate'ene ne'onse kumate ene mono ke nehuno, rempi huzamiku vu'ne."},{"book":"MATIU","chapter":"11","verse":"2","text":"Hagi Joni'a kina nompi mani'neno, Kraisi'ma eria erizamofo ke nentahino, Joni'a agri'a amagema nentaza disaipol naga agenoka ome hutma keho huno huzamantege'za,"},{"book":"MATIU","chapter":"11","verse":"3","text":"vu'za, Kagra avegama ante'nomokafi ru nere, hifi tagra mago'a vaheku kegahune?"},{"book":"MATIU","chapter":"11","verse":"4","text":"Ana ke nona'a Jisasi'a anage huno zamasmi'ne. Tamagra vutma, nentahita, kaza zana Jonina ome asamiho,"},{"book":"MATIU","chapter":"11","verse":"5","text":"avu suhu vahe'mo'za kazageno, zmaga havizahu vahe'mo'za kana vazageno, fugo namuzmare'nea vahe'mo'za knare hazageno, zamagesa ankanire vahe'mo'za antahi'zageno, fri vahe'mo'za otizageno, zamunte omane vahe'mo'za knare muse ke antahi'naze."},{"book":"MATIU","chapter":"11","verse":"6","text":"Hanki iza'o Nagrama huazanku'ma amentintima ataresigeno uoramisimofona, Anumzamo'a asomu huntegahie hutma ome asamiho."},{"book":"MATIU","chapter":"11","verse":"7","text":"Joni amagema nentaza disaipol naga nevazageno, Jisasi'a agafa huno anampi mani'naza kevua Joninkura zamasmi'ne, Ka'ma kopima vu'nazana na'a ome ke'naku vu'naze? Zahomo traza eri tagosi hiaza ke'naku vu'nazafi?"},{"book":"MATIU","chapter":"11","verse":"8","text":"Hagi na'a ome kenaku vu'naze? Mago vahe'mo marerisa kukena hu'nea kenafi? Kinimofo kumapi nemaniza vahe'mo'zage marerisa kukena eri nehankraze."},{"book":"MATIU","chapter":"11","verse":"9","text":"Hu'neanagi na'a ome kenaku vu'naze? Mago kasnampa nepi? Tamage hu'na Nagra neramasamue, hakare kasnampa vahera zamagatereno mani'nea ne' ome ke'naze."},{"book":"MATIU","chapter":"11","verse":"10","text":"Ama ana neku avontafepina amanage huno krentene, Antahio, kema erino vu vahe'ni'a Nagra huntogeno ugagota huganteno kama vanana kana varino vugahie   hu'ne. (Mal 3:1)"},{"book":"MATIU","chapter":"11","verse":"11","text":"Tamage hu'na Nagra neramasmue, a'nemo'za kasema zamante'naza vahepintira, mago'mo'e huno mono tima frezamante Joni knara osu'ne! Ana hianagi Anumzamofo kumapima osi hu'nemo, anamo agrira agatere'ne."},{"book":"MATIU","chapter":"11","verse":"12","text":"Mono ti frezamante Joni knareti eno menima eana, Anumzamofo kumama erikura hanavetiza kazigazi hu'za ha' nehaze."},{"book":"MATIU","chapter":"11","verse":"13","text":"Hagi miko kasnampa kene, kasegea nehazageno eno Joni knare eme atre'ne."},{"book":"MATIU","chapter":"11","verse":"14","text":"Hagi Nagrama nehua kema antahinakuma hanutma, antahiho, Elaijae egahie hu'nea nera agra'a Joni'e."},{"book":"MATIU","chapter":"11","verse":"15","text":"Iza'o agesama me'nenimo'a, ama nanekea antahi ankereno."},{"book":"MATIU","chapter":"11","verse":"16","text":"Hianagi amagnafi mani'naza vahe kura inankna ke zamagrikura hunte'na hugahue? Amanahu kna hu'ne, maketi kumapi mofavre'zagamo'za kanuzage hu'za mani'ne'za, mago'amokizmigu ke'za atigantu zami'za,"},{"book":"MATIU","chapter":"11","verse":"17","text":"tagra konke tafe reneramantonketa, tamagra avoa nohagaze, zavi nehunketa, tamagra zavira notaze hu'za hu'naze."},{"book":"MATIU","chapter":"11","verse":"18","text":"Hagi Joni'ma manino e'nea knafina, ne'zana rama'a oneno, waini tina onege'za, zamagra havi avamu agripina mani'ne hu'naze!"},{"book":"MATIU","chapter":"11","verse":"19","text":"Vahe'mofo mofavremo eno ne'zane tine nenege'za, zamagra anage hu'naze, keho ne'za nevaganereno, aka tinte nehuno, takesi eri vahe'ene kumi vahe'mokizmi ronezamie hu'naze! Ana hu'neanagi anama hu'nefina knare antahi'za, eriama hu'ne."},{"book":"MATIU","chapter":"11","verse":"20","text":"Anante Jisasi erigafa huno mago'a kaguvaza higeza ke'naza ranra kumateti vahe'mo'za zamagu'a rukarehe osaza zanku, ke ontahi vahere huno huhaviza huzamantene."},{"book":"MATIU","chapter":"11","verse":"21","text":"Kva hiho Korasini vahe'mota! Kva hiho Bedsaita vahemota tusi nasunku huramantoe! Na'ankure kaguvazama huazama Tairine, Saidoni kumatema huasina, zamagra zamasunku kukena nehu'za, tanefa fare'za zamagu'a rukarehe ko hazasine."},{"book":"MATIU","chapter":"11","verse":"22","text":"Tamage hu'na neramasamue, Tairi vahe'mo'zane, Saidoni vahe'mo'za Anumzamoma vahe'ma refakoma huknare osi'a knaza erigahazanki, tamagra rama'a knaza zamagareta erigahaze."},{"book":"MATIU","chapter":"11","verse":"23","text":"Hagi tamagra Kapaniumu vahe'mota monarera marerigahafi? Anara osugahaze. Tamagra fri vahe'mofo kumapi Hedes uramigahaze, Nagrama tamagripima hua kaguvaza Sodomu huasina, meninena amane mesine."},{"book":"MATIU","chapter":"11","verse":"24","text":"Tamage hu'na neramasmue, vahe'ma refakohu knarera, Sodomu mopafi vahe'mo'za erisaza knazana, agateretma ra knaza erigahaze."},{"book":"MATIU","chapter":"11","verse":"25","text":"Ana knazupa Jisasi anage huno nunamuna hu'ne, Nenfaga monane, mopamofo Ra mani'nane, susu hu'na musenke hugantoe. Antahi'zane vahe manita, antahi ankerenone nehaza vahetera, eri frakinenka, osi mofavre'gna hu'naza vahete eri ama hu'nane."},{"book":"MATIU","chapter":"11","verse":"26","text":"Hagi Nafa'nimoka amanahu'zama hua zamo'a, Kagri kazeri muse nehie."},{"book":"MATIU","chapter":"11","verse":"27","text":"Miko'azana Nenfa nami'ne, magomo'a Nemofona antahino keno osu'neanagi, Nefake antahi'ne. Mago'mo'e huno Nefana antahino keno osu'neanagi, Nemofoke antahino keno hu'ne. Hagi Nemofoma eri averi hugahue himofo, eri averi hugahie."},{"book":"MATIU","chapter":"11","verse":"28","text":"Ana'ana nehuta maragu'za neti'nageno, knama tamavenesinimota nagrite enkena tamazeri fru ha'neno."},{"book":"MATIU","chapter":"11","verse":"29","text":"Nagri agarenamare zafa eri kofinetma, Nagriteti rempi hiho. Na'ankure Nagra akohena nagu'a antefru hu'na nemanue. Hanigeno tamagu'amo'a fru hugahie."},{"book":"MATIU","chapter":"11","verse":"30","text":"Nagri agarenmare zafama eri'amo'a oza higeno, knazanima erisaga hu'amo'a, amuho osu'ne."}]}