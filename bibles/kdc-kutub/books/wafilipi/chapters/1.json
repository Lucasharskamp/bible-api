{"data":[{"book":"Wafilipi","chapter":"1","verse":"1","text":"Niye Paulo na Timoseo, twa wasang'hanaji wa Yesu Kilisito, towandikila mweye wanhu wa Imulungu muli ako Filipi, mweye muilumbile na Yesu Kilisito, hamoja na vilongozi na watazaji wa wanhu wamtogole Yesu."},{"book":"Wafilipi","chapter":"1","verse":"2","text":"Imulungu Tataetu na Mndewa Yesu Kilisito wawagwee ng'hekewa na tindiwalo."},{"book":"Wafilipi","chapter":"1","verse":"3","text":"Kila nahawagesa mweye nomtogola Imulungu,"},{"book":"Wafilipi","chapter":"1","verse":"4","text":"nahawapulila mweye mose kwa Imulungu, nowapulileni kwa deng'ho,"},{"book":"Wafilipi","chapter":"1","verse":"5","text":"kwavija mweye muilumba na niye muisang'hano ya kubwililisa Mbuli Inogile kulawa haichanduso mbaka sambi."},{"book":"Wafilipi","chapter":"1","verse":"6","text":"Nabule shaka kwa Imulungu yaisongile sang'hano ino inogile mmizoyo yenu, koigendeleza mbaka vonda imale mna isiku ya kubwela Yesu Kilisito."},{"book":"Wafilipi","chapter":"1","verse":"7","text":"Kwavija mwa muumoyo wangu, vinoga kumwangu kuwagesa, hata kamba namkifungo hebu ndekesigwa, mweye mose muilumba na niye mna ing'hekewa iyanigwelele Imulungu ya kuigombela Mbuli Inogile na kulagusa ukweli wake kwa wanhu."},{"book":"Wafilipi","chapter":"1","verse":"8","text":"Imulungu ayo yajuwile nolonga fulu ipile vija viniwasulukila kuwona kwa unogelwa ulawa kwa Yesu Kilisito."},{"book":"Wafilipi","chapter":"1","verse":"9","text":"Nompula Imulungu unogelwa wenu wengezeke ng'hani, na muwe wabala ng'hani na nzewele zose,"},{"book":"Wafilipi","chapter":"1","verse":"10","text":"ili mudahe kusagula kinhu kinogile. Baho mong'ala na mokuwa mduhu kitala chochose mbaka mna isiku ya kubwela Kilisito."},{"book":"Wafilipi","chapter":"1","verse":"11","text":"Baho mutende mbuli zinogile mgameso ga Imulungu, mbuli azo zolawa kwa Yesu Kilisito yaiyeka, ili wanhu wose wamgwee Imulungu ukulu na nhogolwa."},{"book":"Wafilipi","chapter":"1","verse":"12","text":"Ndugu zangu nolonda mujuwe kuwa, kindawilile niye acho kitendile Mbuli Inogile ipetigwe."},{"book":"Wafilipi","chapter":"1","verse":"13","text":"Kwa mbuli ayo wakalizi wose wa ng'anda ya kindewa na wanhu wose wayagwe ojuwa niye na mkifungo mbuli ya Kilisito."},{"book":"Wafilipi","chapter":"1","verse":"14","text":"Kufungigwa kwangu, kuwatenda ndugu bwando wamtamanile ng'hani Mndewa, na wageligwa moyo wawe magalu kulonga mbuli ya Imulungu bila kudumba."},{"book":"Wafilipi","chapter":"1","verse":"15","text":"Kulonga ukweli wanhu wayagwe oipeta Mbuli ya Kilisito kwa migongo na ndwagi, lakini wayagwe oipeta vinogile."},{"book":"Wafilipi","chapter":"1","verse":"16","text":"Awo oipeta vinogile otenda avo kwa unogelwa, kwavija ojuwa Imulungu kanigwaa sang'hano ya kuigombela Mbuli Inogile."},{"book":"Wafilipi","chapter":"1","verse":"17","text":"Lakini awo wayagwe oupeta usenga wa Kilisito kwa kuitapa, wabule ukweli, ogesa kuwa odaha kunyongezela madununzo gangu mkifungo."},{"book":"Wafilipi","chapter":"1","verse":"18","text":"Niye sitonga bule, niye nodeng'helela kwavija kwa nzila yoyose wanhu opeta usenga wa Kilisito, iwe oupeta kwa kilamuso kinogile hebu kwa kilamuso kihile. Niye sileka kudeng'helela bule,"},{"book":"Wafilipi","chapter":"1","verse":"19","text":"kwavija nojuwa kwa kumpula kwenu Imulungu na kutazigwa na Loho wa Yesu Kilisito, nolekesigwa."},{"book":"Wafilipi","chapter":"1","verse":"20","text":"Vinikona niye notamanila kamba honda nigwe kinyala lakini nogangamala ng'hani, avo sambi kamba viili siku zose iwe muugima hebu mwiiifa nimgwee ukulu Kilisito."},{"book":"Wafilipi","chapter":"1","verse":"21","text":"Kwavija kumwangu niye kuwa mgima ni kumsang'hanila Kilisito na kufa konyongezela kinhu."},{"book":"Wafilipi","chapter":"1","verse":"22","text":"Kamba nahagendelela kuwa mgima mulukuli luno, sang'hano yangu yokongezeka ng'hani. Mmhane nisagule choni!"},{"book":"Wafilipi","chapter":"1","verse":"23","text":"Miyenu na mnzila mhanda. Kuno nolonda kusegela na kukala na Kilisito, mbuli ayo ibanza kunoga,"},{"book":"Wafilipi","chapter":"1","verse":"24","text":"lakini vinoga ng'hani kumwenu kamba nahagendelela kuwa mgima."},{"book":"Wafilipi","chapter":"1","verse":"25","text":"Nojuwa ukweli wa mbuli ino, nojuwa nokuwa mgima na nogendelela kukala hamoja na mweye mose ili tamanilo jenu na deng'ho jenu vongezeke,"},{"book":"Wafilipi","chapter":"1","verse":"26","text":"ili nahawa na mweye kabili, mbuli ya niye mokuwa na kinhu cha kuigodela mna ukuilumba kwenu na Yesu Kilisito."},{"book":"Wafilipi","chapter":"1","verse":"27","text":"Avo kinhu kilondigwa hano mbuli zenu ziigale kamba viilonda mbuli inogile ya Kilisito, kamba nahadaha kwiza kuwalola hebu nahawahulika, nojuwa kuwa mose mogangamala hamoja kwa loho imoja na kudigombela hamoja tamanilo dilawa kwa Mbuli Inogile."},{"book":"Wafilipi","chapter":"1","verse":"28","text":"Avo sikumuwadumbe wanhu owehila, siku zose muwe magalu na ino yolagusa kumwao awo opotela na mweye mokomboligwa, kwavija mbuli ayo yolawa kwa Imulungu."},{"book":"Wafilipi","chapter":"1","verse":"29","text":"Kwavija mweye mugweleligwa kwa mbuli ya kumsang'hanila Kilisito, siyo kumtamanila kwiiyeka lakini vivija kugaya mbuli yake."},{"book":"Wafilipi","chapter":"1","verse":"30","text":"Sambi mweye muilumba na niye mna ing'ondo ya kuigombela Mbuli Inogile. Ng'ondo ayo iyo ija yumunyonile nayo aho haichanduso na mbaka sambi ning'hali mwiing'ondo ayo."}]}