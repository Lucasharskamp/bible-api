{"data":[{"book":"Mabasa","chapter":"16","verse":"1","text":"Akasvika kuDhebhe ndokuzoenda kuRistira, kwaigara mudzidzi ainzi Timoti, uye mai vake vakanga vari muJudha, vari mutendi, asi baba vake vakanga vari muGiriki."},{"book":"Mabasa","chapter":"16","verse":"2","text":"Hama dzapaRistira neIkoniamu dzakanga dzichimupupurira zvakanaka."},{"book":"Mabasa","chapter":"16","verse":"3","text":"Pauro akada kumutora kuti aende naye parwendo, saka akamudzingisa nokuda kwavaJudha vaigara munzvimbo iyoyo, nokuti vose vaiziva kuti baba vake vaiva muGiriki."},{"book":"Mabasa","chapter":"16","verse":"4","text":"Pavakafamba muguta neguta, vakasvitsa mashoko akanga ataurwa navapostori navakuru vomuJerusarema kuti vanhu vaateerere."},{"book":"Mabasa","chapter":"16","verse":"5","text":"Nokudaro kereke dzakasimbiswa mukutenda uye dzakawedzerwa zuva rimwe nerimwe pauwandu."},{"book":"Mabasa","chapter":"16","verse":"6","text":"Pauro nevaaiva navo vakafamba nomumatunhu eFirigia neGaratia, vamborambidzwa naMweya Mutsvene kuparidza shoko mudunhu reEzhia."},{"book":"Mabasa","chapter":"16","verse":"7","text":"Vakati vasvika pamuganhu weMisia, vakaedza kupinda muBhitinia, asi Mweya waJesu hauna kuvabvumira."},{"book":"Mabasa","chapter":"16","verse":"8","text":"Saka vakapfuura napaMisia vakadzika kuTroasi."},{"book":"Mabasa","chapter":"16","verse":"9","text":"Panguva dzousiku, Pauro akaona chiratidzo chomurume weMasedhonia amire achimukumbira achiti, “Yambukirai kuno kuMasedhonia muzotibatsira.”"},{"book":"Mabasa","chapter":"16","verse":"10","text":"Shure kwokunge Pauro aona chiratidzo, takagadzirira pakarepo kuti tibve tiende kuMasedhonia, tagutsikana kuti Mwari akanga atidana kuti tindovaparidzira vhangeri."},{"book":"Mabasa","chapter":"16","verse":"11","text":"Tichibva paTroasi takananga kugungwa tikakwira chikepe ndokunanga kuSamotirasi, uye zuva rakatevera takasvika paNeaporisi."},{"book":"Mabasa","chapter":"16","verse":"12","text":"Kubva ipapo takaenda kuFiripi, nyika yaitongwa navaRoma uye guta guru redunhu reMasedhonia. Uye takagara mazuva mazhinji ipapo."},{"book":"Mabasa","chapter":"16","verse":"13","text":"Nomusi weSabata takabuda kunze kwesuo reguta kurwizi, kwataitarisira kuwana nzvimbo yokunyengeterera. Takasvikogara pasi ndokubva tatanga kutaura kumadzimai akanga akaungana ipapo."},{"book":"Mabasa","chapter":"16","verse":"14","text":"Mumwe waavo vakanga vakateerera aiva mudzimai ainzi Ridhia, aiva nebasa rokutengesa nguo dzomucheka wepepuru dzaibva kuguta reTiatira, ainamata Mwari. Ishe akazarura mwoyo wake kuti agamuchire mashoko aPauro."},{"book":"Mabasa","chapter":"16","verse":"15","text":"Akati abhabhatidzwa iye neveimba yake, vakatikoka kumba kwake akati, “Kana muchiona kuti ndiri mutendi muna She, uyaiwo mugare kumba kwangu.” Akatikumbirisa tikatenda."},{"book":"Mabasa","chapter":"16","verse":"16","text":"Nerimwe zuva patakanga tichienda kunzvimbo yokunyengeterera, takasangana nomusikana akanga ari nhapwa akanga ane mweya wokuvuka. Aiwanira vatenzi vake mari zhinji nokuvuka kwake."},{"book":"Mabasa","chapter":"16","verse":"17","text":"Musikana uyu aitevera Pauro nesu, achidanidzira achiti, “Varume ava varanda vaMwari Wokumusoro-soro, vari kukuudzai nzira yoruponeso.”"},{"book":"Mabasa","chapter":"16","verse":"18","text":"Akaramba achiita izvi kwamazuva mazhinji. Pakupedzisira Pauro akashushikana zvikuru zvokuti akatendeuka akati kumweya uyu, “Muzita raJesu Kristu ndinokurayira kuti ubude maari!” Nenguva yakare iyoyo mweya wakabva maari."},{"book":"Mabasa","chapter":"16","verse":"19","text":"Vatenzi vomusikana akanga ari nhapwa vakaona kuti tariro yavo yokuita mari yakanga yapera, vakabata Pauro naSirasi vakavazvuzvurudzira pachivara pamberi pavo."},{"book":"Mabasa","chapter":"16","verse":"20","text":"Vakavamisa pamberi pavatongi vakati, “Varume ava vaJudha, uye vamutsa bope muguta redu"},{"book":"Mabasa","chapter":"16","verse":"21","text":"vachidzidzisa tsika dzisingabvumirwi nesu vaRoma kuti tidzigamuchire kana kudziita.”"},{"book":"Mabasa","chapter":"16","verse":"22","text":"Ungano yakabatana pakurwisa Pauro naSirasi, uye vatongi vakarayira kuti nguo dzavo dzibvarurwe uye kuti varohwe."},{"book":"Mabasa","chapter":"16","verse":"23","text":"Shure kwokurohwa zvikuru, vakaiswa mutorongo, uye muchengeti wetorongo akarayirwa kuti avachengetedze kwazvo."},{"book":"Mabasa","chapter":"16","verse":"24","text":"Akati agamuchira kurayira uku, akavaisa muchitokisi chomukati akasungirira tsoka dzavo pamatanda."},{"book":"Mabasa","chapter":"16","verse":"25","text":"Panenge pakati pousiku, Pauro naSirasi vakanga vachinyengetera uye vachiimba nziyo kuna Mwari, uye vamwe vasungwa vakanga vakavateerera."},{"book":"Mabasa","chapter":"16","verse":"26","text":"Pakarepo pakava nokudengenyeka kwenyika kukuru zvokuti nheyo dzetorongo dzakazungunuka. Kamwe kamwe masuo etorongo akazaruka, uye ngetani dzavanhu vose dzakasununguka."},{"book":"Mabasa","chapter":"16","verse":"27","text":"Muchengeti wetorongo akamuka, uye paakaona masuo etorongo azaruka akavhomora munondo wake akada kuzviuraya nokuti akafunga kuti vasungwa vakanga vapunyuka."},{"book":"Mabasa","chapter":"16","verse":"28","text":"Asi Pauro akadanidzira achiti, “Usazvikuvadza! Tiri muno tose!”"},{"book":"Mabasa","chapter":"16","verse":"29","text":"Muchengeti wetorongo akadanidzira kuti mwenje itungidzwe, akapinda achimhanya ndokusvikowira pamberi paPauro naSirasi achidedera."},{"book":"Mabasa","chapter":"16","verse":"30","text":"Ipapo akavabudisa kunze akati kwavari, “Vakuru, ndingaita sei kuti ndiponeswe?”"},{"book":"Mabasa","chapter":"16","verse":"31","text":"Vakapindura vakati, “Tenda kuna She Jesu ugoponeswa, iwe neimba yako.”"},{"book":"Mabasa","chapter":"16","verse":"32","text":"Ipapo vakataura shoko raShe kwaari nokuna vose vakanga vari mumba."},{"book":"Mabasa","chapter":"16","verse":"33","text":"Nenguva yousiku iyoyo, muchengeti wetorongo akavatora akashambidza maronda avo; uye pakarepo, akabhabhatidzwa iye nemhuri yake."},{"book":"Mabasa","chapter":"16","verse":"34","text":"Muchengeti wetorongo akaenda navo kumba kwake akavagadzirira zvokudya; akazadzwa nomufaro nokuti akanga atenda kuna Mwari, iye nemhuri yake."},{"book":"Mabasa","chapter":"16","verse":"35","text":"Kwakati kwaedza, vatongi vakatuma vabati vavo kumuchengeti wetorongo neshoko rokuti: “Sunungura varume vaya.”"},{"book":"Mabasa","chapter":"16","verse":"36","text":"Muchengeti wetorongo akati kuna Pauro, “Vatongi varayira kuti iwe naSirasi musunungurwe. Zvino mungaenda henyu. Endai norugare.”"},{"book":"Mabasa","chapter":"16","verse":"37","text":"Asi Pauro akati kumubati, “Vakatirova pachena tisina kutongwa, kunyange zvedu tiri vaRoma, uye vakatiisa mutorongo. Uye zvino vava kuda kutiregedza chinyararire here? Kwete! Ngavauye ivo vagotibudisa.”"},{"book":"Mabasa","chapter":"16","verse":"38","text":"Vabati vakandozivisa vatongi izvozvo, uye ivo vakati vanzwa kuti Pauro naSirasi vakanga vari vaRoma, vakatya kwazvo."},{"book":"Mabasa","chapter":"16","verse":"39","text":"Vakauya kuzovanyengetedza ndokuvabudisa mutorongo, vachivakumbira kuti vabve muguta."},{"book":"Mabasa","chapter":"16","verse":"40","text":"Shure kwokubuda kwaPauro naSirasi mutorongo, vakaenda kumba kwaRidhia, kwavakandosangana nehama uye vakavakurudzira. Ipapo vakaenda havo."}]}