{"data":[{"book":"Marg","chapter":"15","verse":"1","text":"Hamiang riang shii boh Phabithek è thiig pha dukhothek chiih-è Iphey yua pha masdothek chiih-è zab limiangthek ne khthiie si srane phak rai. Ithek è Isu shii shiirnai è zoi srane Philathus moe hà noh ne, ai wad shii phi muii phro."},{"book":"Marg","chapter":"15","verse":"2","text":"Philathus è Isu shii sai, “Na ne Jewthek pha saja bey?”"},{"book":"Marg","chapter":"15","verse":"3","text":"Jipha boh phabithek ne Isu shii bajo ichua yao ne nin dun."},{"book":"Marg","chapter":"15","verse":"4","text":"Ji-è, Philathus ne aishii sai din, “Na ne chang pha nyie oi bey? Nuii bo, branthek è na shii awie pha nin pha ji ne ayoi bey?”"},{"book":"Marg","chapter":"15","verse":"5","text":"Ji è yao magunde, Isu ne miyaogam jia de ayao phi, ji è Philathus de wiengphleg dun ro."},{"book":"Marg","chapter":"15","verse":"6","text":"Idang Hiìadun pha ji Sai pha itho shii ne Philathus è phatheg shii chab pha hanyie shii magunde bran jia shii branthek è lia pha ji thoh muii phro."},{"book":"Marg","chapter":"15","verse":"7","text":"Jipha ishak shii Barabas beng pha bran jia yi phatheg hà chab muii phro, nyieliieshii ai è giak thek gak pha ji shii, gui ne bran ua muii pha chiang è phatheg hà chab muii phro."},{"book":"Marg","chapter":"15","verse":"8","text":"Bran ibrog è Philathus shii khrab thog ne idang rek pha duiine phathegpho jia shii thoh bo è yao,"},{"book":"Marg","chapter":"15","verse":"9","text":"Philathus è ithek shii sai, “Gu shii nathek ne Jewthek pha saja shii se ne thoh bo ne yang bey?”"},{"book":"Marg","chapter":"15","verse":"10","text":"Philathus ne thieg muii, boh phabithek è Isu shii miegriie ne zum srane ai wad shii phi muii phro."},{"book":"Marg","chapter":"15","verse":"11","text":"Jishii boh phabithek è ibrogthek shii nyiu ne yao srane Isu chiang shii, Barabas shii ichad thoh phi bo è Philath shii yao ba yi phro."},{"book":"Marg","chapter":"15","verse":"12","text":"Philathus è ibrog shii sai, chiihphado gune nathek è Jewthek pha saja rone ho pha bran shii ne nyie rek bo è now lei?"},{"book":"Marg","chapter":"15","verse":"13","text":"Ithek è idoh ziak, “Aishii ne bai shii zun muii bo!”"},{"book":"Marg","chapter":"15","verse":"14","text":"Philathus è sai, “Jishii ai ne nyie ichiig rek phlei?” Ithek ne dinne de gang ziak, “Aishii ne bai shii zun muii bo!”"},{"book":"Marg","chapter":"15","verse":"15","text":"Philathus è bran ibrogthek wie than yi pha Barabas shii ithek chiang è thaluii thoh mage phro. Chiihphado ai è Roman siphahithek shii phi ne Isu shii chia yi srane chiih-è bai hà zun ne ua yi pha phi muii phro."},{"book":"Marg","chapter":"15","verse":"16","text":"Siphahithek è Isu shii badri ro ithua pha muthua iliing hà noh srane, gai ijakthek shii de ò ho phro."},{"book":"Marg","chapter":"15","verse":"17","text":"Ithek è Isu shii yung phiang ishaig guii phi srane migem è rab pha rago ai khrug shii khak phi phro."},{"book":"Marg","chapter":"15","verse":"18","text":"Ithek è wad khung ne aishii yao, “Jewthek pha saja phiang sieng bo!”"},{"book":"Marg","chapter":"15","verse":"19","text":"Ithek è ai khrug shii muchang è thab srane, chiih-è ithek è aishii chan è cho phro, chiih-è, ithek lagiung niing srane aishii chiing phro."},{"book":"Marg","chapter":"15","verse":"20","text":"Ithek è aishii makhakriing ched mage shii, ithek è yung phiang than srane awairo yung idoh guii phi phro. Chiihphado ithek è aishii bai hà zun ne ua pha noh dun phro."},{"book":"Marg","chapter":"15","verse":"21","text":"Lumuii hà ithek è Simon beng pha bran shii si, ai yi soh è rajan hà wuiiramuii shii, siphahithek è aishii de Isu ro bai nuang pha bangchiie rek phro. (Simon ne Syrene pha bran ro, chiih-è ai ne Alezandar chiih-è Rufus ro Aphuii ro)."},{"book":"Marg","chapter":"15","verse":"22","text":"Ithek è Isu shii Golgotha beng pha ithua hà noh dun phro, hì pha miyao ne gadong ithua rone yao phro."},{"book":"Marg","chapter":"15","verse":"23","text":"Thiisa hà ithek è Isu shii riie pha ji them yi pha angurphuii shii myrrh lao ne phi pha bidiang shii, jishii Isu è niing pha anuii phi ro."},{"book":"Marg","chapter":"15","verse":"24","text":"15:24: Chng 22:18 Chiihphado ithek è Isu shii sharo rek ne phey srane zun muii phro, chiih-è airo yung yi awaithek chung thang rai phro, chiih-è airo yung idum ji ne hanyie muii lei ne miiran riig ro."},{"book":"Marg","chapter":"15","verse":"25","text":"Hamiang ishak dige shii, ithek è Isu shii zun muii phro."},{"book":"Marg","chapter":"15","verse":"26","text":"Ai khrug lakhung shii hì the pha miyao ji zey phro: “Jewthek pha saja ro.”"},{"book":"Marg","chapter":"15","verse":"27","text":"Ithek è mugopho nyi shii de Isu rog shii zun muii phro, jia shii Isu phawig hà, chiih-è jia shii Isu phazoi hà."},{"book":"Marg","chapter":"15","verse":"28","text":"15:28: Aij 53:12 Jigigam shii nyie yao pha ji ne hì re dun phro, Branthek è Iphey anuii pho mirek shii rek pha duiine aishii de rek phro."},{"book":"Marg","chapter":"15","verse":"29","text":"Lumuii shii lua ramuii pha branthek è khrug sid srane Isu shii gang è makhakriing phro: “Ua! Na ne Hamangkhung-aphuii ro Misiahò shii chuak srane da-uom shii rung din phi pha rek bidey ne!"},{"book":"Marg","chapter":"15","verse":"30","text":"Thuh shii thazam wuii srane nawai shii bai è ragia rek bo!”"},{"book":"Marg","chapter":"15","verse":"31","text":"Ji duiine, boh Phabithek chiih-è Iphey yua pha masdothek de Isu shii makhakriing srane awaithek chung yao rai, “Ai ne gai thek shii ne ragia rek phi, jishii ai ne awaishii ragia arek-mua ara!"},{"book":"Marg","chapter":"15","verse":"32","text":"Cho Masi shii riig srane, Israel pha saja ne, thuh shii bai è thazam wuii mage arone, chiih-è gathek de aishii migi rek pha ro!”"},{"book":"Marg","chapter":"15","verse":"33","text":"Hanai duchoi shii zab pha soh ne igiia è chiieg dun phro, ji pha igiia ne ishak uom re dang dun phro."},{"book":"Marg","chapter":"15","verse":"34","text":"15:34: Chng 22:1 Ishak uom shii Isu è gang è ziak mage phro, “Eloi, Eloi, lama sabakhthani?” Hì pha miyao siu ne, “Hamangkhung-aphuii, Hamangkhung-aphuii, nane gu shii nyie rek ne ji thoh muiii phlei?”"},{"book":"Marg","chapter":"15","verse":"35","text":"Thiichiih um pha giak branthek è ai miyao ji sang ayoi pha nuii srane chiih-è yao, “Yoi bo, ai ne Elija shii ho ramuii ro!”"},{"book":"Marg","chapter":"15","verse":"36","text":"15:36: Chng 69:21 Thiichiih um pha bran jia è ijuang shii rui duiine rek pha yung è jiang pha muchang phiang rog shii ran srane, phuii chiieng shii wo srane Isu ro sem shii wang ne yao, “Khan rai! Elija è wuii srane aishii bai è thazam noh phi pha de um phro, cho riig haro!”"},{"book":"Marg","chapter":"15","verse":"37","text":"Gang è ziak srane Isu iy dun phro."},{"book":"Marg","chapter":"15","verse":"38","text":"Hamangkhung-aphuii ro Misiahò shii zun ne ruii pha yung de ijuang è yie ne ikhiing thog pha ji dun ro."},{"book":"Marg","chapter":"15","verse":"39","text":"Arming dumuiithek thiichiih shii hanyie bai ibi shii riu pho ne Isu nyie khi-èrek ne iy dun pha ji doh phro. “Hì pha bran ne izai Hamangkhung-aphuii ro Dufuii chak ro!” Ai è yao."},{"book":"Marg","chapter":"15","verse":"40","text":"Giak hò-amuiithek thiisa ìujia ruang è riig ne rai phro. Ithek ne Mery Magdalene, ikhuii Jems chiih-è Joseph, ro amuii Mery chiih-è salomethek ro."},{"book":"Marg","chapter":"15","verse":"41","text":"Ithek ne Isu Galili hà ba shii ai rog luagieng ne nong phi pha branthek ro. Jerusalem è Isu rog shii wuii gieng pha gai hò-amuii de thiichiih shii bajo um phro."},{"book":"Marg","chapter":"15","verse":"42-43","text":"Habjuang re mage shii, Joseph Arimathea wuii thog ruii phro. Ai ne limiangthek shii de ilab um pha bran ro. Chiih-è, Hamangkhung-aphuii ro Sajathua ji thog ruii phrone khan ne rai pha bran ji ro. Hì pha inai ne (Jew Thung pha Inai saro pha ibi shii ro), jiè Joseph arum pha Philathus shii wuii srane Isu siu ji lia phro."},{"book":"Marg","chapter":"15","verse":"44","text":"Philathus è Isu iy jong dun pha mua yoi mage ne wieng dun phro. Ai è awai arming dumuii shii ho ne sai, “Isu iy pha ji ne ishak phiang re sha bey?”"},{"book":"Marg","chapter":"15","verse":"45","text":"Dumuiithek è yao pha idoh, Philathus è Joseph shii yao Isu ro siu ji nya yi dun bo."},{"book":"Marg","chapter":"15","verse":"46","text":"Joseph è jiang yung pheg srane, siu shii thazam yi ne yung è jiang srane sak è chog pha wieng rab pha ji shii yi ne ruii muii phro. Chiihphado wieng cho shii bajo lubao boh thud ne kheb marui phro."},{"book":"Marg","chapter":"15","verse":"47","text":"Chiih-è Mery Magdalene chiih-è Joseph ro amuii Mery de Isu siu-iy ji khi hà wieng lei ne sow ne riig wuii phro."}]}