{"data":[{"book":"Okuva","chapter":"9","verse":"1","text":"Awo Mukama n’agamba Musa nti, “Genda ewa Falaawo omugambe nti, Mukama Katonda wa Abaebbulaniya agambye nti, ‘Leka abantu bange bagende, bansinze."},{"book":"Okuva","chapter":"9","verse":"2","text":"Singa ogaana okubakkiriza okugenda, n’oyongera okubakuumira wano,"},{"book":"Okuva","chapter":"9","verse":"3","text":"Mukama ajja kusindika nsotoka omukambwe ennyo mu magana go agali mu malundiro, ne mu mbalaasi ne mu ndogoyi, ne mu ŋŋamira, ne mu zisseddume z’ente ne mu ndiga."},{"book":"Okuva","chapter":"9","verse":"4","text":"Naye Mukama ajja kwawulamu amagana aga Isirayiri n’aga Misiri, waleme kubaawo nsolo n’emu efa mu magana ag’abaana ba Isirayiri.’ ”"},{"book":"Okuva","chapter":"9","verse":"5","text":"Mukama n’alonda ekiseera, n’agamba nti, “Enkya Mukama w’anaakolera ekintu kino mu nsi eno.”"},{"book":"Okuva","chapter":"9","verse":"6","text":"Era enkeera Mukama n’akola ekikolwa ekyo: amagana aga Misiri gonna ne gafa, naye ne wataba nsolo n’emu ku magana ag’abaana ba Isirayiri eyafa."},{"book":"Okuva","chapter":"9","verse":"7","text":"Falaawo n’atuma abantu okwetegereza, ne basanga nga tewali wadde ensolo n’emu ey’abaana ba Isirayiri eyali efudde. Naye era omutima gwa Falaawo ne gusigala nga gukyakakanyadde, Abayisirayiri n’atabakkiriza kugenda."},{"book":"Okuva","chapter":"9","verse":"8","text":"Awo Mukama n’agamba Musa ne Alooni nti, “Muyoole mu kyokero embatu z’omunyale, Musa agumanse waggulu mu bbanga nga ne Falaawo alaba."},{"book":"Okuva","chapter":"9","verse":"9","text":"Gujja kufuuka nfuufu mu nsi yonna ey’e Misiri, guleete amayute ku bantu ne ku nsolo aganaatulikamu amabwa mu nsi yonna ey’e Misiri.”"},{"book":"Okuva","chapter":"9","verse":"10","text":"Bwe batyo ne bayoola omunyale mu kyokero, ne bagenda bayimirira mu maaso ga Falaawo. Musa n’amansa evvu waggulu mu bbanga, ne lifuuka amayute, ne gatulikamu amabwa ku bantu ne ku nsolo."},{"book":"Okuva","chapter":"9","verse":"11","text":"Abalogo ne batasobola kuyimirira mu maaso ga Musa olw’amayute;9:11 Ebirwadde n’ebibonoobono ebyasooka byali bituuse ku bintu ebisinzibwa, kyokka ekirwadde kino kyali kituuse ku balogo, baleme kuddayo nate kutawanya Musa. kubanga amayute gaakwata abalogo n’Abamisiri bonna."},{"book":"Okuva","chapter":"9","verse":"12","text":"Naye Mukama n’akakanyaza omutima gwa Falaawo, n’atawuliriza Musa ne Alooni, era nga Mukama bwe yagamba Musa."},{"book":"Okuva","chapter":"9","verse":"13","text":"Awo Mukama n’agamba Musa nti, “Ozuukuka mu makya nnyo, n’ogenda oyolekera Falaawo, n’omugamba nti, Mukama Katonda wa Abaebbulaniya agamba bw’ati nti, ‘Leka abantu bange bagende, bampeereze."},{"book":"Okuva","chapter":"9","verse":"14","text":"Kubanga ku mulundi guno nzija kukusindikira kawumpuli ku ggwe kennyini, ne ku baweereza bo, ne ku bakungu bo, olyoke otegeere nga tewali ali nga nze mu nsi yonna."},{"book":"Okuva","chapter":"9","verse":"15","text":"Kubanga nandiyinzizza okugolola omukono gwange ne nkusindikira olumbe, ggwe n’abantu bo, ne lubamalawo ku nsi."},{"book":"Okuva","chapter":"9","verse":"16","text":"Naye olw’ensonga eno kyennava nkuleka n’obeera mulamu, ndyoke njolese amaanyi gange, era n’erinnya lyange liryoke litegeezebwe mu nsi yonna."},{"book":"Okuva","chapter":"9","verse":"17","text":"Kyokka okyekulumbaliza ku bantu bange n’otobakkiriza kugenda,"},{"book":"Okuva","chapter":"9","verse":"18","text":"noolwekyo, enkya obudde nga bwe buti, nzija kusindika kibuyaga ow’omuzira ogw’amayinja ogutagwangako mu Misiri kasookedde ensi eyo ebaawo."},{"book":"Okuva","chapter":"9","verse":"19","text":"Kale, lagira bayingize amagana go ag’ente, n’ebisolo byonna ebiri mu ddundiro, kubanga omuzira gujja kukuba buli muntu ali ebweru era ajja kufa; ne buli nsolo yonna eneebeera ebweru mu ddundiro gujja kugikuba efe.’ ”"},{"book":"Okuva","chapter":"9","verse":"20","text":"Abakungu ba Falaawo abaali batya ekigambo kya Mukama, ne banguwa ne bayingiza abaddu baabwe n’amagana gaabwe."},{"book":"Okuva","chapter":"9","verse":"21","text":"Naye abo abatassaayo mwoyo ku kigambo kya Mukama ne baleka abaddu baabwe n’amagana gaabwe ebweru."},{"book":"Okuva","chapter":"9","verse":"22","text":"Awo Mukama n’agamba Musa nti, “Golola omukono gwo eri eggulu, omuzira gugwe ku nsi yonna ey’e Misiri: gukube abantu, n’ensolo, ne buli kimera kyonna ekiri mu nnimiro mu Misiri.”"},{"book":"Okuva","chapter":"9","verse":"23","text":"Musa n’ayolekeza omuggo gwe eri eggulu; Mukama n’asindika okubwatuka n’omuzira; laddu ne yakira ku ttaka. Bw’atyo Mukama n’atonnyesa omuzira ku nsi y’e Misiri."},{"book":"Okuva","chapter":"9","verse":"24","text":"Omuzira ne gugwa, n’okumyansa ne kwetabika n’omuzira awatali kusalako, ne guba mungi nnyo, nga tegugwangako bwe gutyo kasookedde ensi ya Misiri efuuka ggwanga."},{"book":"Okuva","chapter":"9","verse":"25","text":"Omuzira gwakuba buli kintu kyonna ekyali ebweru mu nnimiro mu nsi yonna ey’e Misiri: abantu n’ensolo; era omuzira ne gukuba buli kimera kyonna mu nnimiro, ne gusensebula emiti gyonna ku ttale."},{"book":"Okuva","chapter":"9","verse":"26","text":"Ekitundu kyokka ekitaatuukwamu muzira, kye kya Goseni, abaana ba Isirayiri gye baabeeranga."},{"book":"Okuva","chapter":"9","verse":"27","text":"Awo Falaawo n’atumya Musa ne Alooni, n’abagamba nti, “Leero luno nnyonoonye; Mukama ye mutuufu, naye nze n’abantu bange ffe bakyamu."},{"book":"Okuva","chapter":"9","verse":"28","text":"Weegayirire Mukama; kubanga omuzira n’okubwatuka bitwetamizza. Nzija kubaleka mugende; siraba kyemuva mweyongera kubeera wano.”"},{"book":"Okuva","chapter":"9","verse":"29","text":"Musa n’addamu nti, “Olunaafuluma mu kibuga, nnaagolola emikono gyange waggulu eri Mukama ne mmusaba. Okubwatuka kunaasirika, n’omuzira gunaalekera awo okugwa; olyoke otegeere ng’ensi eno Mukama ye nannyini yo."},{"book":"Okuva","chapter":"9","verse":"30","text":"Kyokka mmanyi nga ggwe n’abakungu bo temunnatya Mukama Katonda.”"},{"book":"Okuva","chapter":"9","verse":"31","text":"(Obugoogwa ne sayiri byakubwa ne bizikirizibwa, kubanga sayiri yali ayengera nga n’obugoogwa bumulisizza."},{"book":"Okuva","chapter":"9","verse":"32","text":"Naye eŋŋaano n’omukyere, byo tebyayonoonebwa kubanga byali tebinnayengera.)"},{"book":"Okuva","chapter":"9","verse":"33","text":"Musa n’ava mu kibuga ewa Falaawo, n’awanika emikono gye eri Mukama ng’amusaba; okubwatuka n’omuzira ne bisirika, era n’enkuba n’ekya."},{"book":"Okuva","chapter":"9","verse":"34","text":"Naye Falaawo bwe yalaba enkuba, n’omuzira, n’okubwatuka nga birekeddaawo, ate ne yeeyongera okusobya; ye n’abakungu be ne bakakanyaza emitima gyabwe."},{"book":"Okuva","chapter":"9","verse":"35","text":"Omutima gwa Falaawo bwe gutyo ne gukakanyala; n’ataleka baana ba Isirayiri kugenda, era nga Mukama bwe yayogerera mu Musa."}]}