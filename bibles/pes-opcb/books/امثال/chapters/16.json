{"data":[{"book":"امثال","chapter":"16","verse":"1","text":"انسان نقشه‌های زیادی می‌کشد، اما نتیجهٔ نهایی آنها در دست خداست."},{"book":"امثال","chapter":"16","verse":"2","text":"تمام کارهای انسان به نظر خودش درست است، اما انگیزه‌ها را خداوند می‌بیند."},{"book":"امثال","chapter":"16","verse":"3","text":"نقشه‌های خود را به دست خداوند بسپار، آنگاه در کارهایت موفق خواهی شد."},{"book":"امثال","chapter":"16","verse":"4","text":"خداوند هر چیزی را برای هدف و منظوری خلق کرده است. او حتی بدکاران را برای مجازات آفریده است."},{"book":"امثال","chapter":"16","verse":"5","text":"خداوند از اشخاص متکبر نفرت دارد و هرگز اجازه نخواهد داد آنها از مجازات فرار کنند."},{"book":"امثال","chapter":"16","verse":"6","text":"درستکار و با محبت باش که خدا گناهت را خواهد بخشید. از خداوند بترس که بدی از تو دور خواهد شد."},{"book":"امثال","chapter":"16","verse":"7","text":"وقتی کسی خدا را خشنود می‌سازد، خدا کاری می‌کند که حتی دشمنان آن شخص نیز با وی از در صلح و آشتی درآیند."},{"book":"امثال","chapter":"16","verse":"8","text":"ثروت اندک که با درستکاری به دست آمده باشد بهتر است از ثروت هنگفتی که از راه نادرست فراهم شده باشد."},{"book":"امثال","chapter":"16","verse":"9","text":"انسان در فکر خود نقشه‌ها می‌کشد، اما خداوند او را در انجام آنها هدایت می‌کند."},{"book":"امثال","chapter":"16","verse":"10","text":"پادشاه با حکمت الاهی سخن می‌گوید، پس نباید به عدالت خیانت ورزد."},{"book":"امثال","chapter":"16","verse":"11","text":"میزان و ترازوهای درست از آنِ خداوند است، همۀ وزنه‌های کیسه، ساختۀ اوست."},{"book":"امثال","chapter":"16","verse":"12","text":"پادشاهان نمی‌توانند ظلم کنند، زیرا تخت سلطنت از عدالت برقرار می‌ماند."},{"book":"امثال","chapter":"16","verse":"13","text":"پادشاهان اشخاص راستگو را دوست دارند و از وجود ایشان خشنود می‌شوند."},{"book":"امثال","chapter":"16","verse":"14","text":"خشم پادشاه پیک مرگ است ولی مرد عاقل آن را فرو می‌نشاند."},{"book":"امثال","chapter":"16","verse":"15","text":"شادی و رضایت پادشاه مانند ابر بهاری است که حیات به ارمغان می‌آورد."},{"book":"امثال","chapter":"16","verse":"16","text":"به دست آوردن حکمت و دانایی بهتر است از اندوختن طلا و نقره."},{"book":"امثال","chapter":"16","verse":"17","text":"راه خداشناسان دور از هر نوع بدی است و هر که در این راه گام بردارد جان خود را حفظ خواهد کرد."},{"book":"امثال","chapter":"16","verse":"18","text":"غرور منجر به هلاکت می‌شود و تکبر به سقوط می‌انجامد."},{"book":"امثال","chapter":"16","verse":"19","text":"بهتر است انسان متواضع باشد و با ستمدیدگان بنشیند تا اینکه میان متکبران باشد و در غنایم آنها سهیم شود."},{"book":"امثال","chapter":"16","verse":"20","text":"آنانی که کلام خداوند را اطاعت کنند سعادتمند خواهند شد و کسانی که بر او توکل نمایند برکت خواهند یافت."},{"book":"امثال","chapter":"16","verse":"21","text":"دانا را از فهمش می‌شناسند و سخنان دلنشین او انسان را مجاب می‌کند."},{"book":"امثال","chapter":"16","verse":"22","text":"حکمت برای کسانی که از آن برخوردارند چشمهٔ حیات است، ولی حماقت برای نادانان مجازات به بار می‌آورد."},{"book":"امثال","chapter":"16","verse":"23","text":"سخنان شخص دانا عاقلانه است و تعالیمی که او می‌دهد مؤثر می‌باشد."},{"book":"امثال","chapter":"16","verse":"24","text":"سخنان محبت‌آمیز مانند عسل شیرین است و جان انسان را شفا می‌بخشد."},{"book":"امثال","chapter":"16","verse":"25","text":"راههایی هستند که به نظر انسان راست می‌آیند، اما عاقبت به مرگ منتهی می‌شوند."},{"book":"امثال","chapter":"16","verse":"26","text":"گرسنگی خوب است زیرا تو را وادار می‌کند که برای رفع آن کار کنی."},{"book":"امثال","chapter":"16","verse":"27","text":"آدم بدکار نقشه‌های پلید می‌کشد و سخنانش مثل آتش می‌سوزاند."},{"book":"امثال","chapter":"16","verse":"28","text":"شخص بداندیش نزاع به پا می‌کند و آدم سخن‌چین بهترین دوستان را از هم جدا می‌نماید."},{"book":"امثال","chapter":"16","verse":"29","text":"آدم ظالم همسایه‌اش را فریب می‌دهد و او را به راه نادرست می‌کشاند."},{"book":"امثال","chapter":"16","verse":"30","text":"شخص بدکار چشمان خود را می‌بندد و لبهایش را جمع می‌کند تا برای انجام مقاصد پلید خود نقشه بکشد."},{"book":"امثال","chapter":"16","verse":"31","text":"موی سپید تاج جلال است که با زندگی خداپسندانه به دست می‌آید."},{"book":"امثال","chapter":"16","verse":"32","text":"صبر از قدرت بهتر است و کسی که بر خود مسلط باشد از شخصی که شهری را تسخیر نماید برتر است."},{"book":"امثال","chapter":"16","verse":"33","text":"انسان قرعه را می‌اندازد، اما حکم آن را خداوند تعیین می‌کند."}]}