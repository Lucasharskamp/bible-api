{"data":[{"book":"Ugubutulu","chapter":"12","verse":"1","text":"Pambeli, chilangushilu cha kwikang'anika chiwoneka kumbindi kwa Chapanga mawu avelili kafwala lijuva na mwesi waveli pasi ya mawulu vaki na likokoma lya ndondwa lilongu na mivili lyavelili kumbindi ya mutwi waki!"},{"book":"Ugubutulu","chapter":"12","verse":"2","text":"Aveli muna yinda, kalila kwa lishu kwanongwa ya matami na gobuleku ya kwihongesha."},{"book":"Ugubutulu","chapter":"12","verse":"3","text":"Pambeli chilangushilu chingi chiwoneka kumbindi kululanga, liyoka lidwifu livelili na mitwi saba na likokoma kila mutwi na migomi lilongu."},{"book":"Ugubutulu","chapter":"12","verse":"4","text":"Liyoka ali lyakuluwulili kwa mkila waki selusi yimu ya ndondwa sha kululanga na kusiyasila mumlima. Na lyeni lyawolukili pawulongolu ya ayu mawu yaveli samba ayihongesha ili payihongesha hela amumili yula mwana waki."},{"book":"Ugubutulu","chapter":"12","verse":"5","text":"Pambeli, mawu yula kayihongesha mwana mlumi na katandiwa atavali milima yosi kwa lukweku lwa lyuma. Mwana yula kanyasuliwa na kuyeghiwa kwa Chapanga na kuchigoda cha Chapanga cha wutwa."},{"book":"Ugubutulu","chapter":"12","verse":"6","text":"Mawu ayu katuvilila kuchivala kwa mtandilili Chapanga pa chisikafu angayikalili kwa majuva elufu yimu mya mbili na milongu sita."},{"book":"Ugubutulu","chapter":"12","verse":"7","text":"Pambeli wubwituka mgoha kumbindi kwa Chapanga, makungu Mikaeli na makungu vamonga va Chapanga vayiminya na liyoka lila na lyeni livapundangila pamu na makungu vaki."},{"book":"Ugubutulu","chapter":"12","verse":"8","text":"Lakini liyoka lila na makungu vaki valemwili pambeli vavingivingiwa kumbindi kwa Chapanga."},{"book":"Ugubutulu","chapter":"12","verse":"9","text":"Topi liyoka lila likomi lidangiwa panji, liyoka ali ndi lila liyoka lya pakwandi yivalikema Mwafu awu Lijangavandu livajanga vandu vosi va milima adangiwili pasi pamlima awu pamu na makungu vaki."},{"book":"Ugubutulu","chapter":"12","verse":"10","text":"Pambeli mbikana lishu likomi kufuma kumbindi kwa Chapanga lideta, “Ponopa wufika ukombola na liwovi na wutwa wa kumbindi kwa Chapanga wetu na uwesu na yashawuliwili na Chapanga kuva mkombola wa Kilistu! Kwa nongwa yula yavapayishila valongu vetu pawulongolu ya Chapanga wetu kadangiwa pasi yina kadangiwa pasi yula yavahigha pamusi na pamihi."},{"book":"Ugubutulu","chapter":"12","verse":"11","text":"Valongu vetu vamuwesha kwa liwovi lya mwasi wa Mwanafungami na kwa chilongu chivavatovilelili, kwanongwa vakombikesha ha unofu wawu hata pawulongolu ya njifwa."},{"book":"Ugubutulu","chapter":"12","verse":"12","text":"Kwa nongwa ayi musekileli yuwi mbindi na fyosi fivelili aku. Lakini pishu yumwi mlima na bahali, nongwa mwafu kavasunukila kunu kava na maya makomi, kamanya kucha chipindi chaki chisighalili chidokwa.”"},{"book":"Ugubutulu","chapter":"12","verse":"13","text":"Liyoka palimanyili kucha lidangiwa pasi pamlima, lyakandili kumvinga yula mawu yayihongishili mwana mlumi."},{"book":"Ugubutulu","chapter":"12","verse":"14","text":"Lakini mdadala ayu kagayiliwa mbapatilu mbili sha ngwasi mkomi ili aweshi kuwuluka kutali munu na liyoka ali, mbaka mahali paki kucheja pachisikafu chinofu kwa chipindi cha myaka mitatu na nusu."},{"book":"Ugubutulu","chapter":"12","verse":"15","text":"Topi, liyoka lila lihukwa machi vatangalili kucha lweni, vamukovikela yula mawu kumbeli ili vamtoli."},{"book":"Ugubutulu","chapter":"12","verse":"16","text":"Lakini mlima wumtanga mawu ayu, wuyigubutula kucha mlomu na kuvamila machi ava yivafumili mumulomu wa liyoka ali."},{"book":"Ugubutulu","chapter":"12","verse":"17","text":"Topi liyoka ali limkalalila mawu ayu liwuka liyenda likayiminyi na chileli chingi cha mawu ayu, ava ndi vosi yiva jumila Malawu va Chapanga na vala yivamtovilelili Yesu Kilistu."},{"book":"Ugubutulu","chapter":"12","verse":"18","text":"Topi lila liyoka liyiwolukela muluwongu ya bahali."}]}