{"data":[{"book":"Acts","chapter":"25","verse":"1","text":"Фест, щи мўв щуӈа йŏхәтмаԓ кемән, ԋӑԓмет хӑтәԓән Кесария эԓты Иерусалима мӑнәс."},{"book":"Acts","chapter":"25","verse":"2","text":"Щӑԓта Турма йир верты ŏх ху пӑ иудейәт эԓты ԓӑтәӈа уԓты йох ԓўв хŏщайәԓ Павел эԓты нўр кӑшты йŏхәтсәт пӑ ԓўв пеԓайәԓ эвԓа-йŏԓа пŏтәртсәт,"},{"book":"Acts","chapter":"25","verse":"3","text":"щит вохман, Фест ԓывиԓаԓа йӑм ат верәс, Павел Иерусалима ат вохсәԓы; пӑ йуш хŏща ԓўвеԓ веԓты нŏмәс версәт."},{"book":"Acts","chapter":"25","verse":"4","text":"Туп Фест йŏхԓы йастәс, мӑтты Павел Кесарияйән ԉаԉ йŏхән эԓт тӑйԓа пӑ йэшавәԓ ԓўв тŏхи мӑнәԓ."},{"book":"Acts","chapter":"25","verse":"5","text":"«Щиӈәԋща,» ԓўв йастәс, «нын кущайԓән, ма пиԓэмән ат мӑнԓәт, пӑ мŏԓты вер тӑм хŏйат хŏща уԓ ки, ԓўвеԓ ат нўрмәԓтԓэԓ»."},{"book":"Acts","chapter":"25","verse":"6","text":"Ԓыв хŏщайэԓ ԋийәԓ мўй йаӈ хӑтәԓ кем уԓмаԓ йўпийән, Кесарияйа йŏхԓы йŏхтәс, пӑ кимет хӑтәԓ, сўт ху омәсты тӑхайа омасмаԓ кемән, Павел туты партсәԓы."},{"book":"Acts","chapter":"25","verse":"7","text":"Хун ԓўв этәс, Иерусалим эԓты йŏхтәм иудейәт керәтман ԓойсәт, Павел артан пӑ ԓавәртан нўрмәԓтты питсэԓ, туп ԓыв щи нўрәт тŏрԓы аԉты ӑт верәтсәԓаԓ."},{"book":"Acts","chapter":"25","verse":"8","text":"Ԓўв пӑ, ԓўвеԓ ӑратыман, йастәс: «Ма нэмәԓты атәм ӑнта иудейәт Закона, ӑнта Турәм Хота, ӑнта кесарьа ӑт версәм»."},{"book":"Acts","chapter":"25","verse":"9","text":"Фест, иудейәта йӑм верты ԓӑӈхаман, Павел пеԓа йŏхԓы йастәс: «Иерусалима мўй мӑнты ԓӑӈхаԓән, тӑм верәт урәӈән, щита ма уԓман, нӑӈ ат сўтәтсайән?»"},{"book":"Acts","chapter":"25","verse":"10","text":"Павел йастәс: «Ма кесарь сўт йэщаԓт ԓойԓәм, хŏта мӑ сўтәтты верэм уԓ. Иудейәта ма нэмәԓтты атәм ӑт версәм, хŏты нӑӈ па йӑма уйәтԓэн."},{"book":"Acts","chapter":"25","verse":"11","text":"Ма закон шŏппи ўшсэм ки пӑ сŏрәм ԓӑта мŏԓтты версәм ки, пӑрты эԓты шӑшән ӑт ўратԓәм; нэмәԓты ки щит ӑнтом, мўй урәӈән тӑметән мӑ нўрмәԓтԓайәм, нэмәԓты хŏйат мӑнэм ԓывиԓаԓа мӑты ӑт верәтәԓ. Кесарь сўт такан вохԓәм»."},{"book":"Acts","chapter":"25","verse":"12","text":"Щишән Фест, нŏмәс мӑты хŏйатәт пиԓән пŏтремәмаԓ йўпийән, йастәс: «Нӑӈ кесарь сўт вŏхсән, кесарь хŏща щи мӑнԓән»."},{"book":"Acts","chapter":"25","verse":"13","text":"Кӑмәтса хӑтәԓ хӑщәм йўпийән, Агриппа хон Вереника пиԓән Кесария воша Фест кущайа мойԓәпса йасәӈ йастәты йŏхтәс."},{"book":"Acts","chapter":"25","verse":"14","text":"Ԓын ар хӑтәԓ щита хӑйсәтән, пӑ Фест хон пиԓән Павел вер эԓты пŏтәртәс: «Тӑта, касна хотән, Феликсән хӑйәм хŏйат уԓ."},{"book":"Acts","chapter":"25","verse":"15","text":"Хун ма Иерусалимән уԓмемән, иудейәт Турма йир верты ŏх икет пӑ уна уԓты икет ԓўвеԓ нўра павәтты йŏхәтсәт. Ԓыв ԓўвеԓ сўтәтты партсэԓ."},{"book":"Acts","chapter":"25","verse":"16","text":"Ма ԓывиԓаԓа йастәсәм, Рим хŏйатәт ӑԓ ишән мӑтты хŏйат сŏрма павәтты вер ӑт тӑйԓәт, щи унты хун ԓўвеԓа нўрмәԓтты ŏтԓаԓ пиԓән уйтантыты пӑ ԓўвеԓ ӑратыты щирән мӑԓа."},{"book":"Acts","chapter":"25","verse":"17","text":"Хун пӑ ԓыв ты йŏхәтсәт, кимет хӑтәԓ мŏхты ма сўт ху омәсты тӑхай омәсәм пӑ щи хŏйат ты туты партсэм."},{"book":"Acts","chapter":"25","verse":"18","text":"Ԓўвеԓ лӑп нӑпәтман, нўрмәԓтты ŏтәт и нўр ӑт аԉсәт, мўй хŏрпи нўрәт уԓты ма нумәссәм;"},{"book":"Acts","chapter":"25","verse":"19","text":"Туп ԓыв ԓўв пиԓәԓән иудейәт Турма эвәԓты верэԓ эԓты пӑ а хŏй пӑрәм Иисус эԓты ўра вортсәт, Хŏй эԓты Павел такан пŏтәртәс, мӑтты Ԓўв ԓыԓәӈ."},{"book":"Acts","chapter":"25","verse":"20","text":"Ма ӑт уйәтсэм, хŏты мӑнэм щи вер ԓэрапты, пӑ ԓўвеԓ иԋщәссэм, ԓўв ԓӑӈхаԓ мўй ӑнтом Иерусалима мӑнты пӑ щита сўт йэщаԓт ԓойты."},{"book":"Acts","chapter":"25","verse":"21","text":"Туп Павел такан партсәԓы, ԓўв кесарьән ватты кеша ат хӑйса, ма пӑ ԓўвеԓ кесарь киттэм унты ԉаԉ йохәта эԓт тӑйты партсэм»."},{"book":"Acts","chapter":"25","verse":"22","text":"Агриппа пӑ Фест пеԓа йастәс: «Ма па щи хŏйат хуԓәтты кашем ус». «Хӑԓэвәт щи хуԓԓэн» - Фест йŏхԓы йастәс."},{"book":"Acts","chapter":"25","verse":"23","text":"Кимет хӑтәԓ, хун Агриппа пӑ Вереника ун ԓӑтәӈ щирән йŏхәтсәтән пӑ сўт верты тӑхайа щŏрәс ԉаԉ йŏх кущайәт пӑ ԓӑтәӈа уԓты вошәӈ хŏйатәт пиԓән ԓŏксәтән, Фест партәм хўватән Павел туса."},{"book":"Acts","chapter":"25","verse":"24","text":"Щӑԓта Фест йастәс: «Агриппа хон пӑ хŏԓ тӑта уԓты йох! Нынан тўм хŏйат ныԓа, хŏй эԓты аратәԓ хŏԓ иудейәт мӑ хŏщайэм Иерусалимән пӑ тӑта, поләщ тўвман пӑ нўр кӑшман, йŏхтыԓысәт пӑ ўвсәт, ԓўвеԓа йэԓԓы уԓты ӑт мосәԓ."},{"book":"Acts","chapter":"25","verse":"25","text":"Туп ма уйәтсэм, сŏрәм ԓӑта ԓўв немәԓты ӑт верәс; пӑ хŏты ԓўв Август эԓты сўт вер такан вохәс, ма ԓўв хŏщайәԓа ԓўвеԓ китты нŏмәс версәм."},{"book":"Acts","chapter":"25","verse":"26","text":"Ма ԓўв эԓтэԓ нэмәԓты тŏрԓы вер кущайэма хӑшты ӑт тӑйԓәм; щишән ԓўвеԓ нын хŏщайән, мет шопәӈ Агриппа хон, нӑӈ хŏщайэна тусэм, ватты йўпийән, мӑнэм мŏԓтты хӑшты урәӈән."},{"book":"Acts","chapter":"25","verse":"27","text":"Ма нумәстэмән, ŏшԓы щир щит, касна хота опсәм ŏт, ԓўв нўрәԓ ӑт аԉман, хон хŏща китты»."}]}