{"data":[{"book":"Matei","chapter":"14","verse":"1","text":"Mne ghamatsuwa agho, mndewa Herodi tsakahulika mbuli tsa Yesu."},{"book":"Matei","chapter":"14","verse":"2","text":"Apfo kawalongela iwatumwa wake, “Imunu yuno iyo Yohane Mbatitsa, katsilihuka. Apfo ingupfu ye pfinzonza yosang'ana mghati mwake.”"},{"book":"Matei","chapter":"14","verse":"3","text":"Kwaapfila Herodi tsakamghogha Yohane, kamowa na kumwika mchifungo, kwaajili ya Herodiya, mwehe wa Filipi, ndughu yake,"},{"book":"Matei","chapter":"14","verse":"4","text":"kwaapfila Yohane tsakamlongela Herodi, “Ng'apfinoghile bae ghweghwe kumkwela Herodiya!”"},{"book":"Matei","chapter":"14","verse":"5","text":"Herodi tsakabama kumkoma Yohane, lekeni tsakapfuka iwanu, kwaapfila tsawamwona ka nabii."},{"book":"Matei","chapter":"14","verse":"6","text":"Mne chihungo cha ukwelekighwa kwa Herodi, neghe Herodiya tsakabigha hambele he iwanu, Herodi tsakanoghelesighwa,"},{"book":"Matei","chapter":"14","verse":"7","text":"mbaka kamlongela, “Nelaha nitsokwing'a chochose choubama!”"},{"book":"Matei","chapter":"14","verse":"8","text":"Kwa kuwinza ghamalaghitso gha mai wake mwana ayo kalonga. “Ungaye bahano litwi lya Yohane Mbatitsa mlungo.”"},{"book":"Matei","chapter":"14","verse":"9","text":"Imndewa Herodi tsakona usungu sideke, lekeni kwaapfila tsakelaha hambele he iwahenza wake, kalaghitsa yeng'ighwe."},{"book":"Matei","chapter":"14","verse":"10","text":"Apfo Herodi kamtuma imunu yamghane litwi Yohane akula mchifungo."},{"book":"Matei","chapter":"14","verse":"11","text":"Litwi lyake lighalighwa likighwa mlungo, keng'ighwa imwana ayo, naye kamghalila mai wake."},{"book":"Matei","chapter":"14","verse":"12","text":"Iwanang'ina wa Yohane tsawaghenda walusola lukuli lwake, walutsika, kuya wamlongela Yesu."},{"book":"Matei","chapter":"14","verse":"13","text":"Yesu hayahulike achila ichilawile, koka hanu aho kwa ghumnumbwi kaghenda hanu halihela iwanu. Na ghumtingano ghwe iwanu hawahulike, wamuwinza kwa ghamaghulu kulawa mne isi tsawo."},{"book":"Matei","chapter":"14","verse":"14","text":"Yesu hayahulumke mne mnumbwi, kawona ghumtingano mkulu ghwe iwanu, kawonela libatsi, kawahonetsa iwatamu wawo."},{"book":"Matei","chapter":"14","verse":"15","text":"Nemihe haipfikile, iwanang'ina wake wamghendela, wamlongela, “Hanu hano hose nyika, na litsua liswa, uwaleke iwanu woke waghende mne ipfijiji wakeghulile ipfijo.”"},{"book":"Matei","chapter":"14","verse":"16","text":"Yesu kawedika, “Ng'awobamighwa bae woke, mwemwe muwenyegho muweng'e ichijo.”"},{"book":"Matei","chapter":"14","verse":"17","text":"Wamwidika, “Tuna pfighate pfitano pfiliyeka ne iwasomba weli.”"},{"book":"Matei","chapter":"14","verse":"18","text":"Yesu kawalongela, “Ngalileni hano.”"},{"book":"Matei","chapter":"14","verse":"19","text":"Kawalongela iwanu wakale hasi mne imitsani. Kasola pfighate pfila pfitano ne iwasomba weli, kalola kulanga, kapfibaliki kapfibena pfighate pfila. Kuya kaweng'a iwanang'ina wake, nawo waweng'a iwanu."},{"book":"Matei","chapter":"14","verse":"20","text":"Iwanu wose waja, weghuta. Na iwanang'ina wake wadondola pfighate ipfisighale, wamemesa pfiseghe kumi na pfili."},{"book":"Matei","chapter":"14","verse":"21","text":"Iwamale iwajile tsawang'ali wopfika elufu tano, iwapinga ne iwana ng'awapetighwe bae."},{"book":"Matei","chapter":"14","verse":"22","text":"Yesu hayang'ali yowaagha iwanu, kawalongela iwanang'ina wake wadine mne mnumbwi wamlongole kuloka kumwambu."},{"book":"Matei","chapter":"14","verse":"23","text":"Hayamalitse kuwaagha iwanu, kagheluka mchidunda kulomba. Nemihe haipfikile, kakala ako yaliyeka,"},{"book":"Matei","chapter":"14","verse":"24","text":"na mnumbwi tsa ghwa kutali na kumwani ghwotowighwa na ghamawimbi, kwaapfila inyahemu tsaikala yoghukunughitsa."},{"book":"Matei","chapter":"14","verse":"25","text":"Habehi na ukucha, Yesu kawaghendela, aku koghenda mchanya mwe ghamatsi."},{"book":"Matei","chapter":"14","verse":"26","text":"Iwanang'ina wake hawamwonile koghenda mchanya mwe ghamatsi, tsawapfuka. Walonga, “Ghumtsimu!” Wakemelela kwa kupfuka."},{"book":"Matei","chapter":"14","verse":"27","text":"Lekeni bahala Yesu kawalongela, “Mwinyamale! Na nene. Mleke kupfuka!”"},{"book":"Matei","chapter":"14","verse":"28","text":"Petiri kamwidika, “Imtwatsa, ka ghweghwe, unongele nitse kuna ghweghwe kwa kughenda mchanya mwe ghamatsi.”"},{"book":"Matei","chapter":"14","verse":"29","text":"Kuya Yesu kamlongela, “Haya utse!”"},{"book":"Matei","chapter":"14","verse":"30","text":"Lekeni hayonile inyahemu, kapfuka kandusa kutsama, kalila, “Imtwatsa, nikombole.”"},{"book":"Matei","chapter":"14","verse":"31","text":"Bahala Yesu kagholosa ghumoko ghwake kamkinda. Kamlongela, “Ghweghwe yutoghola chidogho, ebali upfuka?”"},{"book":"Matei","chapter":"14","verse":"32","text":"Nawo hawadinile mne mnumbwi, inyahemu nayo inyamala."},{"book":"Matei","chapter":"14","verse":"33","text":"Na awala iwakalile mne ghumnumbwi, wamtamanila, walonga, “Ghweghwe kwa Imwana we Imulungu ghendo.”"},{"book":"Matei","chapter":"14","verse":"34","text":"Hawalokile tsimbu na kupfika isi ya Genesareti."},{"book":"Matei","chapter":"14","verse":"35","text":"Na iwanu iwali mne isi ila hawamtangile Yesu, watsenetsa mbuli tsake mne isi tsose, apfo wamuhilikila iwatamu wawo wose."},{"book":"Matei","chapter":"14","verse":"36","text":"Wamlomba yawalekele iwatamu wakinde mindo ye lighwanda lyake. Na wose iwalikindile tsawahona."}]}