{"data":[{"book":"Exodus","chapter":"25","verse":"1","text":"Dimaadua ga helekai gi Moses,"},{"book":"Exodus","chapter":"25","verse":"2","text":"“Helekai gi digau Israel gi heia di tigidaumaha mai gi di Au. Gumidia di ingoo hua tigidaumaha dela gu hagamaanadu go tangada belee tigidaumaha ai."},{"book":"Exodus","chapter":"25","verse":"3","text":"Nia tigidaumaha aanei la nia goolo, silber mo nia baalanga mmee;"},{"book":"Exodus","chapter":"25","verse":"4","text":"nia gahu linen humalia nnadunga halatee, halatee luuli mo mmee; nia gahu ne hai gi nia ngaahulu kuudi;"},{"book":"Exodus","chapter":"25","verse":"5","text":"nia gili siibi daane guu hunu gii mmee, nia gili kau, nia laagau ‘acacia’."},{"book":"Exodus","chapter":"25","verse":"6","text":"Nia lolo ang gi nia malama, nia mee hagakala nia lolo hagatulu mo e hagakala di hauiha gii kala;"},{"book":"Exodus","chapter":"25","verse":"7","text":"nia hadu hagalabagau ‘onyx’ mono hadu hagamadamada ala i golo, nia mee e humu di ‘ephod’ 25.7 ‘ephod’ di gahu bodobodo e ulu i nia bakau ma gaa hai ana hegau dabu e halahala ai di manawa Dimaadua ge e humu di mee gahu hadahada di tagi aamua hai mee dabu."},{"book":"Exodus","chapter":"25","verse":"8","text":"Nia daangada e hai loo gii hau di hale laa dabu mai gi di Au, gii mee Au di noho i nadau baahi."},{"book":"Exodus","chapter":"25","verse":"9","text":"Hau hia di maa mono goloo di hale gii hai gadoo be dagu bilaan dela ga hagi adu gi di goe."},{"book":"Exodus","chapter":"25","verse":"10","text":"“Hauhia tebedebe gi di laagau ‘acacia’, nia ‘inch’ 45 di looloo, 27 ‘inch’ palaha, 27 ‘inch’ tuuduu gi nua."},{"book":"Exodus","chapter":"25","verse":"11","text":"Hii ina gi nia goolo madammaa i lodo mo i tua, heia dono daalinga gi nia goolo e haganiga di maa."},{"book":"Exodus","chapter":"25","verse":"12","text":"Heia nia buulei dagidagi goolo e haa e dagidagi di maa, hauhia gi nia wae e haa, nia buulei e lua i di baahi e dahi."},{"book":"Exodus","chapter":"25","verse":"13","text":"Heia nia laagau e aamo di maa gi nia laagau ‘acacia’, gaa hii nia maa gi nia goolo,"},{"book":"Exodus","chapter":"25","verse":"14","text":"ga daalo nia maa gi lodo nia buulei i nia baahi dagidahi o Tebedebe."},{"book":"Exodus","chapter":"25","verse":"15","text":"Nia laagau e dugu hua i lodo nia buulei e hagalee daa gi daha."},{"book":"Exodus","chapter":"25","verse":"16","text":"Wanga ina gi lodo tebedebe nia hadu e lua guu hihi ginai nia haganoho nonua ala ga gowadu ko Au."},{"book":"Exodus","chapter":"25","verse":"17","text":"“Heia di uhi gi nia goolo madammaa, 45 ‘inch’ looloo, 37 ‘inch’ palaha.25.17 Hebrews 9.5"},{"book":"Exodus","chapter":"25","verse":"18","text":"Heia nia manu goolo e lua e hai nau bakau."},{"book":"Exodus","chapter":"25","verse":"19","text":"e dahi ang gi di bida e dahi o di uhi. Heia nia manu gi buni anga gi di uhi, gii hai be di mee e dahi."},{"book":"Exodus","chapter":"25","verse":"20","text":"Nia manu nau bakau le e huli mai nau hadumada gi lodo i hongo di uhi, gei nau bakau moholo le e gahu di uhi."},{"book":"Exodus","chapter":"25","verse":"21","text":"Wanga ina nia hadu e lua gi lodo tebedebe, pono ina di uhi gi ono nua."},{"book":"Exodus","chapter":"25","verse":"22","text":"Au ga heetugi adu gi di goe i golo, gei Au ga gowadu agu haganoho huogodoo ang gi digau Israel mai i hongo di uhi i mehanga nia manu e lua."},{"book":"Exodus","chapter":"25","verse":"23","text":"“Heia teebele gi nia laagau ‘acacia’, 36 ‘inch’ looloo, 18 ‘inch’ palaha, ge 27 ‘inch’ tuuduu gi nua."},{"book":"Exodus","chapter":"25","verse":"24","text":"Hii ina di maa gi nia goolo madammaa, heia dono daalinga gi nia goolo e haganiga di maa."},{"book":"Exodus","chapter":"25","verse":"25","text":"Heia dono daalinga nia ‘inch’ e 3 palaha mo dono hagageinga goolo i tua taalinga."},{"book":"Exodus","chapter":"25","verse":"26","text":"Heia nia buulei goolo e haa e dagidagi di maa, hagamau ina nia maa gi nia madaaduge e haa gi nia wae."},{"book":"Exodus","chapter":"25","verse":"27","text":"Nia buulei ala e daahi nia laagau aamo teebele le e dugu hoohoo gi taalinga di haganiga."},{"book":"Exodus","chapter":"25","verse":"28","text":"Heia nia laagau aamo gi nia laagau ‘acacia’ e hii gi nia goolo."},{"book":"Exodus","chapter":"25","verse":"29","text":"Heia nia pileedi, nia ibu, ibu mangalloo, mo nia boolo ang gi nia waini tigidaumaha. Nia mee aanei e hai huogodoo gi nia goolo madammaa."},{"book":"Exodus","chapter":"25","verse":"30","text":"Teebele le e dugu i mua Tebedebe di Hagababa, gei i hongo teebele e dugu di palaawaa i nia madagoaa huogodoo e tigidaumaha mai gi di Au.25.30 Leviticus 24.5-8"},{"book":"Exodus","chapter":"25","verse":"31","text":"“Heia di Lohongo Malama gi nia goolo madammaa. Di tono mo tuaidina di Lohongo Malama le e hai gi nia goolo ne tugi. Ono akai humu mo nia lau o nia akai le e hau gii hai di mee e dahi gi di Lohongo Malama."},{"book":"Exodus","chapter":"25","verse":"32","text":"Nia manga e ono le e tolo gi daha, e dolu i di baahi e dahi, ge e dolu i di baahi i golo."},{"book":"Exodus","chapter":"25","verse":"33","text":"Nia manga e ono aalaa, e hai ono akai humu dagi dolu, dono ada e hai be di akai ‘almond’ ma ga moholoholo."},{"book":"Exodus","chapter":"25","verse":"34","text":"Tuaidina o di Lohongo Malama le e hai ono akai humu e haa, dono ada e hai be di akai ‘almond’ ma ga moholoholo."},{"book":"Exodus","chapter":"25","verse":"35","text":"I baahi lala nia manga dagi dolu heia di akai e daamada e moholoholo."},{"book":"Exodus","chapter":"25","verse":"36","text":"Nia akai e daamada e moholoholo, nia manga mo tuaidina di Lohongo Malama, e dugidugi gii hai be di mee e dahi ne hau haga dahi gi nia goolo madammaa."},{"book":"Exodus","chapter":"25","verse":"37","text":"Heia nia malama e hidu ang gi di Lohongo Malama, ga hai nia maa gi maahina gi mua."},{"book":"Exodus","chapter":"25","verse":"38","text":"Heia nia mee gumigumi mono mee dugu ahi gi nia goolo madammaa."},{"book":"Exodus","chapter":"25","verse":"39","text":"Hai hegau gi nia pauna goolo madammaa 75 e hai di Lohongo Malama mono mee ala i golo huogodoo."},{"book":"Exodus","chapter":"25","verse":"40","text":"Heia nia maa gii hai be dagu hagatau ne hagi adu i hongo di gonduu.25.40 Nnegau 7.44; Hebrews 8.5"}]}