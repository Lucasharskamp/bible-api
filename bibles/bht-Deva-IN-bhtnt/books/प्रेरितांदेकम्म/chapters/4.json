{"data":[{"book":"प्रेरितां दे कम्म","chapter":"4","verse":"1","text":"जालू पतरस कने यूहन्ना लोकां जो ऐ बोला दे थे, तां याजक कने मंदरे दे रखबालयां दा सरदार कने सदूकी उना बाल आऐ।"},{"book":"प्रेरितां दे कम्म","chapter":"4","verse":"2","text":"क्योंकि सै बड़े गुस्सा होऐ की पतरस कने यूहन्ना लोकां जो यीशुऐ दे बारे च सिखान्दे थे, की जड़े लोक मरी गियो न परमेश्वरे उना जो फिरी जिन्दा करी देणा, जियां उनी यीशुऐ जो मरयां चे फिरी जिन्दा करी दिता।"},{"book":"प्रेरितां दे कम्म","chapter":"4","verse":"3","text":"कने उना पतरस कने यूहन्ना जो गिरफ्तार करी अगले रोजे दीकर जेला च रखया क्योंकि संज होई गियो थी।"},{"book":"प्रेरितां दे कम्म","chapter":"4","verse":"4","text":"पर संदेश सुणने बालयां चे मतयां यीशुऐ पर भरोसा किता, उना भरोसा करणे बाले माणुआं दी संख्या लगभग पंज हजार होई गेई।"},{"book":"प्रेरितां दे कम्म","chapter":"4","verse":"5","text":"अगले रोजे उना दे सरदार कने यहूदी अगुवे कने व्यवस्था जो सिखाणे बाले यरूशलेम शेहर च इकी जगा पर गिठे होए।"},{"book":"प्रेरितां दे कम्म","chapter":"4","verse":"6","text":"कने जड़े लोक ओथु गिठे होए उना चे महायाजक हन्ना कने सारे महायाजके दे घराने दे लोक, जिना चे कैफा, यूहन्ना, सिकन्दर भी ओथु थे।"},{"book":"प्रेरितां दे कम्म","chapter":"4","verse":"7","text":"कने पतरस कने यूहन्ना जो बिच खरेड़ी करी पूछणा लग्गे, “इस माणुऐ जो ठीक करणे तांई कुनी शक्ति कने हक दिता?”"},{"book":"प्रेरितां दे कम्म","chapter":"4","verse":"8","text":"तालू पतरसे पबित्र आत्मा ला भरुई करी उना जो बोलया, “हे लोकां दे सरदारो कने यहूदी अगुवां,"},{"book":"प्रेरितां दे कम्म","chapter":"4","verse":"9","text":"असां इक कमजोर माणुऐ दी भलाई किती है, कने अज सांझो ला इदे बारे च पूछताछ करा दे न, की सै कियां ठीक होया।"},{"book":"प्रेरितां दे कम्म","chapter":"4","verse":"10","text":"तां तुसां सब कने सारे इस्राएले दे लोक जाणी लिया की ऐ नासरत दे यीशु मसीह दे नाऐ ला ठीक होया है। इसी यीशुऐ जो तुसां सूली पर चढ़ाया था, पर परमेश्वरे उसयो मरयां चे जिन्दा किता। अज उसी दे नाऐ ने ऐ माणु तुहाड़े सामणे भला चंगा खड़ोतया है।"},{"book":"प्रेरितां दे कम्म","chapter":"4","verse":"11","text":"यीशु मसीह सै ही पथर है जिसयो तुसां मिस्त्रियाँ फेंकी दितया था कने सेई पथर कुंणे दा सिरा बणी गिया। 4:11 (भज. 118:22,23, दानि. 2:34,35)"},{"book":"प्रेरितां दे कम्म","chapter":"4","verse":"12","text":"यीशु जो छडी करी होर कुसी दुज्जे ला उद्धार नी है; क्योंकि स्वर्गे दे हेठ माणुऐ चे कोई होर दुआ ना नी दितया है, जिसला असां उद्धार पाई सकन।”"},{"book":"प्रेरितां दे कम्म","chapter":"4","verse":"13","text":"जालू उना पतरसे कने यूहन्ना दी हिम्मत दिखी, कने उना जो ऐ पता लग्गा की ऐ पढ़यो लिखयो नी न कने आम माणु न, फिरी उना जो ऐहसास होया, ऐ इस तांई है क्योंकि ऐ यीशुऐ सोगी थे।"},{"book":"प्रेरितां दे कम्म","chapter":"4","verse":"14","text":"पर उस माणुऐ जो जड़ा खरा होया था, पतरस कने यूहन्ना सोगी खड़ोतया दिखीकरी, सै सभा उना दे खिलाफ कुछ नी बोली सकी।"},{"book":"प्रेरितां दे कम्म","chapter":"4","verse":"15","text":"पर उना जो महासभा ला बाहर जाणे दा हुकम देईकरी, सै अपु चे बिचार बिमर्श करणा लग्गे,"},{"book":"प्रेरितां दे कम्म","chapter":"4","verse":"16","text":"“असां इना माणुऐ सोगी क्या करन? क्योंकि ऐ तां साफ है की इना ऐ अदभुत चमत्कार कितया है कने सारे यरूशलेम शेहर दे रेणे बालयां जो पता है, कने असां ऐ दाबा नी करी सकदे की ऐ गल्ल नी होइयो है।"},{"book":"प्रेरितां दे कम्म","chapter":"4","verse":"17","text":"पर लोकां च ऐ गल्ल होर जादा नी फेलणा चाइदी, असां इना जो धमकाने, की ऐ इसी नाऐ ला फिरी कुसी माणुऐ ने गल्ल ना करन।”"},{"book":"प्रेरितां दे कम्म","chapter":"4","verse":"18","text":"तालू उना पतरस कने यूहन्ना जो सदया कने चेताबनी देईकरी बोलया, “यीशुऐ दे नाऐ ला कुछ नी बोलणा कने ना सिखाणा।”"},{"book":"प्रेरितां दे कम्म","chapter":"4","verse":"19","text":"पर पतरस कने यूहन्ने उना जो जबाब दिता, “तुसां ही न्याय करा, की क्या ऐ परमेश्वरे दिया नजरा च ठीक है, की असां परमेश्वरे दिया गल्लां ला बड़ी करी तुहाड़ियां गल्लां मनन?"},{"book":"प्रेरितां दे कम्म","chapter":"4","verse":"20","text":"क्योंकि ऐ तां सांझो ला होई नी सकदा, की जड़ा असां दिखया कने सुणाया है, सै ना बोलन।”"},{"book":"प्रेरितां दे कम्म","chapter":"4","verse":"21","text":"तालू उना पतरस कने युहन्ना जो दुबारा धमकाया कने छडी दिता। ऐ प्रेरित लोकां बिच मशहूर थे इसा बजा ला उना जो इना प्रेरितां जो सजा देंणे दा कोई तरिका नी मिला, इस तांई की जड़ी घटना होईयो थी उदिया बजा ला सारे लोक परमेश्वरे दी बड़ाई करदे थे।"},{"book":"प्रेरितां दे कम्म","chapter":"4","verse":"22","text":"सै माणु, जड़ा अदभुत चमत्कारे ला ठीक होया था, उदी उम्र चाली सालां ला जादा थी।"},{"book":"प्रेरितां दे कम्म","chapter":"4","verse":"23","text":"पतरस कने यूहन्ना छुटी करी अपणे साथियां बाल आये, कने जड़ा कुछ बड्डे याजकां कने यहूदी अगुवां उना ने बोलया था, उना जो सुणाई दिता।"},{"book":"प्रेरितां दे कम्म","chapter":"4","verse":"24","text":"ऐ सुणीकरी, उना इक मन होईकरी उच्चिया अबाज ला परमेश्वरे ला प्राथना किती, “हे प्रभु, तू ही है जिनी स्वर्ग कने धरती कने समुंद्रे कने जड़ा कुछ उना च है बणाया है।”4:24 (निर्ग. 20:11, भज. 146:6)"},{"book":"प्रेरितां दे कम्म","chapter":"4","verse":"25","text":"तू पबित्र आत्मा ला अपणे सेवक कने साड़े पूर्वज राजा दाऊदे दे मुऐ ला बोलया, “होरनी जातियां कजो गुस्सा किता? कने देशां-देशां दे लोकां कजो बेकार गल्लां सोचियां?"},{"book":"प्रेरितां दे कम्म","chapter":"4","verse":"26","text":"कने राजा दाऊदे ऐ भी बोलया था की, धरतिया दे राजयां अपणे आपयो तैयार करणा, कने हाकिमा, प्रभु कने उदे मसीह दे बिरोध च गिठे होणा।” 4:26 (भज. 2:1,2)"},{"book":"प्रेरितां दे कम्म","chapter":"4","verse":"27","text":"कने ऐ गल्ल यरूशलेम शेहरे च सच्च होई की तेरे पबित्र सेवक यीशुऐ दे खिलाफ, जिदा तू अभिषेक किता, राजा हेरोदेसे कने पुन्तियुस पिलातुस राज्यपाल भी होर जातियां कने इस्राएलियां सोगी इसी शेहरे च गिठे होए,4:27 (यशा. 61:1)"},{"book":"प्रेरितां दे कम्म","chapter":"4","verse":"28","text":"उना सेई कितया जड़ा तेरिया शक्तिया कने इच्छा पेहले ही तय करी लिया था की होणा चाईदा।"},{"book":"प्रेरितां दे कम्म","chapter":"4","verse":"29","text":"प्रभु जी हुण, उना दियां धमकियां जो सुण कने अपणे दासां जो ऐ बरदान दे की तेरा बचन बड़िया हिमतां ने सुणान।"},{"book":"प्रेरितां दे कम्म","chapter":"4","verse":"30","text":"कने ठीक करणे तांई अपणा हथ गां कर ताकि चमत्कार कने अनोखे कम्म तेरे पबित्र सेबक यीशु दे नाऐ ला होन।"},{"book":"प्रेरितां दे कम्म","chapter":"4","verse":"31","text":"जालू सै प्राथना करी बैठे, तां सै जगा जिथू सै गठुयो थे हिली पेई, कने सै सारे पबित्र आत्मा ला भरुई गे, कने परमेश्वरे दा बचन हिम्मता ने सुणादे गे।"},{"book":"प्रेरितां दे कम्म","chapter":"4","verse":"32","text":"भरोसा करणे बालयां दी मंडली इक चित कने इक मने दे थे, उना दा सब कुछ साझे दा था कने ऐथू दीकर की कोई भी अपणिया धन दौलता पर अपणा होणे दावा नी करदा था।"},{"book":"प्रेरितां दे कम्म","chapter":"4","verse":"33","text":"कने प्रेरित बड़िया शक्तिया ला प्रभु यीशुऐ दे मरी करी जिन्दा होणे दी गबाई दिन्दे रे कने उना सारयां पर परमेश्वरे दा बड़ा अनुग्रह था।"},{"book":"प्रेरितां दे कम्म","chapter":"4","verse":"34","text":"कने उना चे कोई भी गरीब नी था, क्योंकि जिना बाल जमीन या घर थे, सै उना जो बेची करी, बिकियां चिजां दे पैसे लोंदे थे कने उसयो प्रेरितां बाल जमा करवाई दिन्दे थे।"},{"book":"प्रेरितां दे कम्म","chapter":"4","verse":"35","text":"कने जदेई जिसयो भी जरूरत होंदी थी उसयो बंडी दिन्दे थे।"},{"book":"प्रेरितां दे कम्म","chapter":"4","verse":"36","text":"कने यूसुफ नाऐ दा इक माणु था, सै लेवी गोत्र दा था कने साइप्रस टापू ला था। जिदा ना प्रेरितां बरनबास रखया, जिदा मतलब ऐसा माणु जड़ा दुजयां जो प्रोत्साहित करदा है।"},{"book":"प्रेरितां दे कम्म","chapter":"4","verse":"37","text":"उदे बाल कुछ जमीन थी, जिसा जो उनी बेचया, कने सै पैसे लोकां जो बंडणे तांई प्रेरितां जो देई दिते।"}]}