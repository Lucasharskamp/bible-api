{"data":[{"book":"2 Kronikol-Zamagi Zamagenke","chapter":"27","verse":"1","text":"Hagi Jotamu'a 25'a kafu hu'neno Juda vahe kinia efore huno mani'neno, 16ni'a kafufi Jerusalemi kumatera kinia mani'ne. Hagi nerera'a Zadoki mofakino agi'a Jerusa'e."},{"book":"2 Kronikol-Zamagi Zamagenke","chapter":"27","verse":"2","text":"Hagi Jotamu'a, ko'ma nefa Usia'ma hu'neaza huno Ra Anumzamofo avurera fatgo avu'ava hu'neanagi, Ra Anumzamofo mono nompina uofre'ne. Hianagi vea kevumo'za kumi avu'avara hu vava hu'za vu'naze."},{"book":"2 Kronikol-Zamagi Zamagenke","chapter":"27","verse":"3","text":"Hagi mono nomofo kuma kafanku'ma Anagamu Kaziga Kafane hu'zama nehaza kafana Jotamu'a eri so'e nehuno, Ofeli agona kazigama me'nea kuma vihua rama'a eri'za ete erino eri so'e hu'ne."},{"book":"2 Kronikol-Zamagi Zamagenke","chapter":"27","verse":"4","text":"Hagi Juda agona kokampina rama'a rankumatmi negino, zafama me'nea Juda agonaramimpina mani'ne'za ha' vaheku'ma kesaza zaza nontamine, bihuraminena trohuntetere hu'ne."},{"book":"2 Kronikol-Zamagi Zamagenke","chapter":"27","verse":"5","text":"Hagi Jotamu'a kinima mani'nea knafina Amoni vahera ha' ome huzmanteno hara huzmagatere'ne. Hagi e'ina'ma higeno'a, Amoni vahe'mo'za 3'a kafufi Jotamuna takisima ami'nazana, kna'amo'a 4 tani (3,400 kilo) hu'nea silva zagogi, 480 tani hu'nea witigi, 480 tani (1,820 kilo lita) hu'nea baligi hu'za mago mago kafurera eri'za eme amitere hu'naze."},{"book":"2 Kronikol-Zamagi Zamagenke","chapter":"27","verse":"6","text":"E'ina hazageno, Jotamu'a hankvenentake kini efore hu'ne. Na'ankure agra maka zama hifina Ra Anumzana Anumzama'amofona amagera antefatgo hu'ne."},{"book":"2 Kronikol-Zamagi Zamagenke","chapter":"27","verse":"7","text":"Hagi Jotamu'ma kinima mani'neno hu'nea zantmimofo agenkene, ha'ma hu'nea zamofo agenke'anena Israeli kini vahetamine Juda kini vahe'tmimofo zmagenkema krenentaza avontafepi krente'naze."},{"book":"2 Kronikol-Zamagi Zamagenke","chapter":"27","verse":"8","text":"Hagi Jotamu'a 25'a kafu hu'neno, kinia efore huno 16ni'a kafu Jerusalemi kumatera kinia mani'ne."},{"book":"2 Kronikol-Zamagi Zamagenke","chapter":"27","verse":"9","text":"Ana huteno Jotamu'ma frige'za, Deviti rankumapi ome asentazageno, nemofo Ahasi agri nona erino kinia mani'ne."}]}