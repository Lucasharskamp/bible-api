{"data":[{"book":"Walumi","chapter":"8","verse":"1","text":"Elo, hauhali usengelo wa masulumizo kwa wadya walungane na Yesu Kilisito."},{"book":"Walumi","chapter":"8","verse":"2","text":"Kwaviya mwiko wo Muye uyo akukik'ha ugima kwa kulungana na Kilisito Yesu, inink'ha ulekelwa kulawa mwo mwiko wo wavu ne file."},{"book":"Walumi","chapter":"8","verse":"3","text":"Mbuli idya idundugwe nu Mwiko wa Musa enk'higwe ni Mnungu, kwo usokezi wo mwili, Mnungu kaidamanya kwa kumtuma Mwanawe mta mwili, enga mwili wo wavu, vileke ausengele wavu mwo mwili."},{"book":"Walumi","chapter":"8","verse":"4","text":"Mnungu kayadamanya aya vileke kiya kiungigwe nu mwiko kikint'hizwe mndani mwetu kikwikala kwa kulongozwa na Muye ywa Mnungu, na hiyo kwa mwili wo wavu."},{"book":"Walumi","chapter":"8","verse":"5","text":"Wadya wose wakwikala enga viya mili yawe ikuunga, wekailwa ni fanyanyi zo mwili. Mna wadya wakwikala enga ivo Muye ywa Mnungu akuunga wekailwa ni fanyanyi za Muye."},{"book":"Walumi","chapter":"8","verse":"6","text":"Kwaviya fanyanyi zikwikailwa nu mwili zegala file, mna fanyanyi zikwikailwa ni Muye ywa Mnungu zegala ugima no utondowazi."},{"book":"Walumi","chapter":"8","verse":"7","text":"Kwaivo fanyanyi zikulongozwa nu mwili zanda mnk'hondo kwa Mnungu, kwaviya mwili haukuzumila miko ya Mnungu naho kindedi hazikudaha kuitimila."},{"book":"Walumi","chapter":"8","verse":"8","text":"Wadya wakulongozwa nu mwili hawakudaha kumwelela Mnungu."},{"book":"Walumi","chapter":"8","verse":"9","text":"Mna nyuwe Muye ywa Mnungu akwikala mndani mwenyu, hamkulongozwa nu mwili, vituhu vakwe mwalongozwa nu Muye ywa Mnungu, uneva mnt'hu yeyose heena Muye ywa Kilisito uyo hiyo mnt'hu ywa Kilisito."},{"book":"Walumi","chapter":"8","verse":"10","text":"Mna uneva Kilisito ekala mndani mwenyu, Muye awek'hani ugima kwaviya mtendigwa mzumilwe kunda wedi hameso ha Mnungu, hamwenga na kugamba miili yenyu ibanika kwajili yo wavu."},{"book":"Walumi","chapter":"8","verse":"11","text":"Uneva Muye ywa Mnungu yudya amuuyule Yesu ekala mwenyu, ivo uuyo Muye amuuyule Kilisito, naye naaink'he ugima mili yenyu yo kubanika, nadamanye ivo kwa Muye ywakwe akwikala mndani mwenyu."},{"book":"Walumi","chapter":"8","verse":"12","text":"Naivo wandugu zangu kina ndima, mna hiyo kwa kwikala enga imili ivo ikuunga,"},{"book":"Walumi","chapter":"8","verse":"13","text":"kwaviya mnekala mkatimila imili ikindedi nombanike, mna mnekala kwa kulongozwa ni Muye mwaukoma udamanyi wenyu wo wavu, ivo nomnde wagima."},{"book":"Walumi","chapter":"8","verse":"14","text":"Kwaviya wose wakulongozwa ni Muye ywa Mnungu, nawo wana Mnungu."},{"book":"Walumi","chapter":"8","verse":"15","text":"Kwaviya hamhokele Muye wo kuwatenda watumwa wo kwogoha naho, mna mhokela Muye ywa kuwatendani mnde wana Mnungu naho kwo Muye uyo, suwe chamwitanga, “Aba” nuko kugamba, “Tate!”"},{"book":"Walumi","chapter":"8","verse":"16","text":"Naho uuyo Muye mwenye alonga uwona hamwenga ne mioyo yetu kugamba suwe kiwana Mnungu."},{"book":"Walumi","chapter":"8","verse":"17","text":"Elo, kwaviya suwe kiwana Mnungu nekihokele ukipe uwo awaikile want'hu wakwe naho nekihokele ukipe uwo hamwenga na Kilisito, kwaviya uneva kinanda ndala mwe masulumizo yakwe nekinde ndala iviyaiviya mwo ukulu wakwe."},{"book":"Walumi","chapter":"8","verse":"18","text":"Naona kugamba masulumizo ya ivi haluse hiyo kint'hu ikaliganyizwa no ukulu udya nougubulwe kwetu."},{"book":"Walumi","chapter":"8","verse":"19","text":"Kwaviya viumbwa vose vagojela kwa kunyemwanyemwa kugubulwa kwa wana Mnungu."},{"book":"Walumi","chapter":"8","verse":"20","text":"Kwaviya, viumbwa nevitendigwa vioneke hiyo kint'hu naho hiyo kwa kuunga venye, mna inda ivo kwa kuunga kwakwe Mnungu uku akanda na kawiilo,"},{"book":"Walumi","chapter":"8","verse":"21","text":"kugamba viumbwa navo nevikombolwe kulawa mwo utumwa wo kuola, na kwiikwa ulekelwa mwo ukulu wa wana Mnungu."},{"book":"Walumi","chapter":"8","verse":"22","text":"Kwaviya kimanya kugamba mpaka ivi haluse viumbwa vose vaugula kwa usungu."},{"book":"Walumi","chapter":"8","verse":"23","text":"Naho hiyo awo viumbwa du, mna hata suwe kinanaye uyo Muye eli ywa nk'hongo ywe digeleko dya Mnungu, naswe chaugula mndani mwetu kikagojela kitendigwe wana Mnungu, nuko kugamba kukombolwa kwe mili yetu."},{"book":"Walumi","chapter":"8","verse":"24","text":"Kwaivo kwa makawiilo ayo suwe kiyokolwa. Mna kawiilo hi kint'hu uneva chakiona kiya kikukawiila. Elo niani akukawiila kiya akukiona kale?"},{"book":"Walumi","chapter":"8","verse":"25","text":"Uneva chakikawiila kiya hekiinati kukiona, ivo chakigoja kwa kufinyiliza."},{"book":"Walumi","chapter":"8","verse":"26","text":"Iviyaiviya Muye ywa Mnungu naye achambiza mwo usokezi wetu. Kwaviya hakimanyize kulombeza enga ivo vikuungwa, mna Muye mwenye akilombezela suwe kwa Mnungu kwa mbuli heikudahika kutambulwa."},{"book":"Walumi","chapter":"8","verse":"27","text":"Naye Mnungu akukaula kundani kwe mioyo, kamanya zifanyanyi za uyo Muye kwaviya uyo Muye awalombezela want'hu wa Mnungu viligane naivo Mnungu akuunga."},{"book":"Walumi","chapter":"8","verse":"28","text":"Kimanya kugamba, mwe zimbuli zose Mnungu adamanya ndima hamwenga na wadya wakumuunga, ni wadya awetange enga ivo yehe aungile."},{"book":"Walumi","chapter":"8","verse":"29","text":"Kwaviya awo wasagulwe kukongela aho kale nawo awasagule wande enga Mwanawe vileke uyo umwana ande mwelekwa ywa nk'hongo mwa wandugu awengi."},{"book":"Walumi","chapter":"8","verse":"30","text":"Elo wadya wasagulwe ni Mnungu nawo awetange iviyaiviya, naho awo awetange wazumilwa kunda wedi hameso hakwe, nawo awazumile kunda wedi hameso hakwe kawatenda kunda ndala mwo ukulu wakwe."},{"book":"Walumi","chapter":"8","verse":"31","text":"Kigeeze elo kwa ayo? Uneva Mnungu ekwetu niani akudaha kukihiga?"},{"book":"Walumi","chapter":"8","verse":"32","text":"Mnungu hamtozeleze Mwanawe amuungise, mna nakamlava kwajili yetu chose, uneva kadamanya ivo, togoleni mwafanyanya haadahe kukink'ha yose yedi hamwenga na yehe?"},{"book":"Walumi","chapter":"8","verse":"33","text":"Niani akuunga awalongeleze wasagulwe ni Mnungu? Hahali, Mnungu mwenye kawawaza hawana masa!"},{"book":"Walumi","chapter":"8","verse":"34","text":"Niani akuunga awasengele? Hahali, kwaviya Kilisito Yesu niye abanike, naho niyo auyuka, naho niyo akwikala kulume kwa Mnungu, yehe niye akukilombezela."},{"book":"Walumi","chapter":"8","verse":"35","text":"Niani akudaha kukipanga mwo lukunde lwa Kilisito? Togoleni, ni makunt'ho, hegu ni kinyulu hegu ni masulumizo, hegu ni sala, hegu ni sakaza, hegu nk'hondo, hegu file?"},{"book":"Walumi","chapter":"8","verse":"36","text":"Enga ivo Mawandiko Yakukile yakugamba,"},{"book":"Walumi","chapter":"8","verse":"37","text":"Mna mwe zimbuli izi zose suwe kipata uhumi mkulu kwa wambizi wakwe yehe akiungise."},{"book":"Walumi","chapter":"8","verse":"38","text":"Kwaviya himanya ikindedi kugamba, hiyo file naho hiyo ugima naho hiyo watumigwa wa kwe mbingu, hegu udahi mtuhu wa kulanga naho hiyo mbuli za ivi haluse hegu mbuli zikwiza, hegu ludole,"},{"book":"Walumi","chapter":"8","verse":"39","text":"hiyo kulanga hegu hasi, hakihali kiumbwa chochose, kikudaha kukipanga no lukunde lwa Mnungu mwa Kilisito Yesu Zumbe ywetu."}]}