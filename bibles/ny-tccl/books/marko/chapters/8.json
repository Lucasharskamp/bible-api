{"data":[{"book":"Marko","chapter":"8","verse":"1","text":"Mʼmasiku amenewo gulu lina lalikulu la anthu linasonkhana. Popeza iwo analibe chakudya, Yesu anayitana ophunzira ake nati kwa iwo,"},{"book":"Marko","chapter":"8","verse":"2","text":"“Ndili ndi chifundo ndi anthu awa; akhala ali ndi Ine masiku atatuwa ndipo alibe chakudya."},{"book":"Marko","chapter":"8","verse":"3","text":"Ngati nditawawuza kuti apite kwawo ali ndi njala, iwo adzakomoka mʼnjira chifukwa ena a iwo achokera kutali.”"},{"book":"Marko","chapter":"8","verse":"4","text":"Ophunzira ake anayankha nati, “Kodi ndi kuti kuthengo kuno kumene munthu angapeze buledi okwanira kuwadyetsa?”"},{"book":"Marko","chapter":"8","verse":"5","text":"Yesu anafunsa kuti, “Muli ndi malofu a buledi angati?”"},{"book":"Marko","chapter":"8","verse":"6","text":"Iye anawuza gulu la anthu kuti likhale pansi. Atatenga malofu a buledi asanu ndi awiri, anayamika, nawanyema ndipo anapatsa ophunzira ake kuti agawire anthu, ndipo iwo anatero."},{"book":"Marko","chapter":"8","verse":"7","text":"Analinso ndi tinsomba tochepa; Iye anayamikanso chifukwa cha nsombazo. Ndipo anawuza ophunzira kuti awagawire."},{"book":"Marko","chapter":"8","verse":"8","text":"Anthu anadya ndipo anakhuta. Atamaliza, ophunzira anatola buledi ndi nsomba zotsalira ndi kudzaza madengu asanu ndi awiri."},{"book":"Marko","chapter":"8","verse":"9","text":"Panali amuna pafupifupi 4,000. Ndipo atawawuza kuti apite kwawo,"},{"book":"Marko","chapter":"8","verse":"10","text":"analowa mʼbwato pamodzi ndi ophunzira ake napita ku dera la Dalamanuta."},{"book":"Marko","chapter":"8","verse":"11","text":"Afarisi anabwera nayamba kumufunsa Yesu. Pomuyesa Iye, anamufunsa za chizindikiro chochokera kumwamba."},{"book":"Marko","chapter":"8","verse":"12","text":"Ndipo anatsitsa moyo nati, “Nʼchifukwa chiyani mʼbado uno ukufuna chizindikiro chodabwitsa? Zoonadi, ndikuwuzani kuti palibe chizindikiro chidzapatsidwa kwa iwo.”"},{"book":"Marko","chapter":"8","verse":"13","text":"Ndipo anawasiya, nalowanso mʼbwato ndi kuwolokera tsidya lina."},{"book":"Marko","chapter":"8","verse":"14","text":"Ophunzira anayiwala kutenga buledi, kupatula buledi mmodzi yekha amene anali naye mʼbwato."},{"book":"Marko","chapter":"8","verse":"15","text":"Yesu anawachenjeza kuti, “Samalani ndipo onetsetsani yisiti wa Afarisi ndi wa Herode.”"},{"book":"Marko","chapter":"8","verse":"16","text":"Iwo anakambirana wina ndi mnzake ndipo anati, “Ndi chifukwa choti tilibe buledi.”"},{"book":"Marko","chapter":"8","verse":"17","text":"Yesu atadziwa zokambirana zawo anawafunsa kuti, “Nʼchifukwa chiyani mukukambirana kuti mulibe buledi? Kodi inu simukuonabe kapena kuzindikira? Kodi mitima yanu ndi yowumitsidwa?"},{"book":"Marko","chapter":"8","verse":"18","text":"Kodi muli ndi maso ndipo simukuona, ndi makutu ndipo mukulephera kumva? Kodi simukukumbukira?"},{"book":"Marko","chapter":"8","verse":"19","text":"Pamene ndinagawa malofu asanu a buledi kwa anthu 5,000, ndi madengu angati amene munatoleramo buledi ndi nsomba zotsalira?”"},{"book":"Marko","chapter":"8","verse":"20","text":"“Ndipo pamene ndinagawa malofu asanu ndi awiri a buledi, kwa anthu 4,000, ndi madengu angati amene munatoleramo buledi ndi nsomba zotsalira?”"},{"book":"Marko","chapter":"8","verse":"21","text":"Iye anawafunsa kuti, “Kodi simumvetsetsabe?”"},{"book":"Marko","chapter":"8","verse":"22","text":"Iwo anafika ku Betisaida, ndipo anthu ena anabweretsa munthu wosaona ndipo anamupempha Yesu kuti amukhudze."},{"book":"Marko","chapter":"8","verse":"23","text":"Iye anagwira dzanja la munthu wosaonayo napita naye kunja kwa mudzi. Atalavulira mʼmaso a munthuyo ndi kumusanjika manja, Yesu anafunsa kuti, “Kodi ukuona kalikonse?”"},{"book":"Marko","chapter":"8","verse":"24","text":"Iye anakweza maso nati, “Ndikuona anthu; akuoneka ngati mitengo imene ikuyendayenda.”"},{"book":"Marko","chapter":"8","verse":"25","text":"Kenakanso Yesu anayika manja ake mʼmaso a munthuyo. Ndipo maso ake anatsekuka, naonanso, ndipo anaona zonse bwinobwino."},{"book":"Marko","chapter":"8","verse":"26","text":"Yesu anamuwuza kuti apite kwawo nati, “Usapite mʼmudzimo.”"},{"book":"Marko","chapter":"8","verse":"27","text":"Yesu ndi ophunzira ake anapita ku midzi yozungulira Kaisareya wa Filipo. Ali panjira, Iye anawafunsa kuti, “Kodi anthu amati ndine yani?”"},{"book":"Marko","chapter":"8","verse":"28","text":"Iwo anayankha kuti, “Ena amati Yohane Mʼbatizi; ena amati Eliya; ndipo enanso amati ndinu mmodzi wa aneneri.”"},{"book":"Marko","chapter":"8","verse":"29","text":"Iye anafunsa kuti, “Koma nanga inu, mumati ndine yani?”"},{"book":"Marko","chapter":"8","verse":"30","text":"Yesu anawachenjeza kuti asawuze wina aliyense za Iye."},{"book":"Marko","chapter":"8","verse":"31","text":"Iye anayamba kuwaphunzitsa kuti, “Mwana wa Munthu ayenera kumva zowawa zambiri ndi kukanidwa ndi akulu a ansembe, ndi aphunzitsi a malamulo, ndi kuti ayenera kuphedwa ndipo patatha masiku atatu adzaukanso.”"},{"book":"Marko","chapter":"8","verse":"32","text":"Izi anaziyankhula momveka bwino, ndipo Petro anamutengera pambali ndipo anayamba kumudzudzula."},{"book":"Marko","chapter":"8","verse":"33","text":"Koma Yesu atatembenuka ndi kuyangʼana ophunzira ake, anamudzudzula Petro nati, “Choka pamaso panga Satana! Suganizira zinthu za Mulungu koma za anthu.”"},{"book":"Marko","chapter":"8","verse":"34","text":"Kenaka anayitana gulu la anthu pamodzi ndi ophunzira ake nati: “Ngati wina aliyense afuna kunditsata Ine, ayenera kudzikana yekha ndi kunyamula mtanda wake ndi kunditsata."},{"book":"Marko","chapter":"8","verse":"35","text":"Pakuti aliyense amene afuna kupulumutsa moyo wake adzawutaya, koma aliyense amene ataya moyo wake chifukwa cha Ine ndi cha Uthenga Wabwino, adzawupulumutsa."},{"book":"Marko","chapter":"8","verse":"36","text":"Kodi munthu adzapindulanji akalandira dziko lonse lapansi, koma ndi kutaya moyo wake?"},{"book":"Marko","chapter":"8","verse":"37","text":"Kapena nʼchiyani chomwe munthu angapereke chosinthana ndi moyo wake?"},{"book":"Marko","chapter":"8","verse":"38","text":"Ngati wina achita manyazi chifukwa cha Ine ndi mawu anga mu mʼbado uno wachigololo ndi wochimwa, Mwana wa Munthu adzachita naye manyazi pamene adzabwera mu ulemerero wa Atate ake pamodzi ndi angelo oyera.”"}]}