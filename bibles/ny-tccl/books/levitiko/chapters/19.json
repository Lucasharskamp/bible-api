{"data":[{"book":"Levitiko","chapter":"19","verse":"1","text":"Yehova anawuza Mose kuti,"},{"book":"Levitiko","chapter":"19","verse":"2","text":"“Uza gulu lonse la Aisraeli kuti, ‘Khalani oyera mtima chifukwa Ine, Yehova Mulungu wanu, ndine Woyera."},{"book":"Levitiko","chapter":"19","verse":"3","text":"“ ‘Aliyense mwa inu azilemekeza abambo ake ndi amayi ake. Ndipo muzisunga masabata anga. Ine ndine Yehova Mulungu wanu."},{"book":"Levitiko","chapter":"19","verse":"4","text":"“ ‘Musatembenukire ku mafano kapena kudzipangira nokha milungu ya zitsulo zosungunula. Ine ndine Yehova Mulungu wanu."},{"book":"Levitiko","chapter":"19","verse":"5","text":"“ ‘Pamene mukupereka nsembe yachiyanjano kwa Yehova, muyipereke mwanjira yoti ilandiridwe."},{"book":"Levitiko","chapter":"19","verse":"6","text":"Nsembe izidyedwa tsiku lomwe mwayiperekalo kapena mmawa mwake. Chilichonse chotsala mpaka tsiku lachitatu chiyenera kutenthedwa."},{"book":"Levitiko","chapter":"19","verse":"7","text":"Ngati mudya choperekacho tsiku lachitatu, ndiye kuti mwachita chonyansa ndipo chakudyacho sichidzalandiridwa."},{"book":"Levitiko","chapter":"19","verse":"8","text":"Munthu aliyense amene adya chakudyacho adzasenza machimo ake chifukwa wayipitsa chinthu chimene ndi choyera kwa Yehova. Munthu ameneyo achotsedwe pakati pa anthu anzake."},{"book":"Levitiko","chapter":"19","verse":"9","text":"“ ‘Pamene mukolola zinthu mʼmunda mwanu musakolole mpaka mʼmphepete mwa munda, ndipo musatole khunkha lake."},{"book":"Levitiko","chapter":"19","verse":"10","text":"Musakolole mphesa zonse mʼmunda wanu wa mpesa kapena kutola mphesa zakugwa mʼmundamo. Zimenezi muzisiyire anthu osauka ndi alendo. Ine ndine Yehova Mulungu wako."},{"book":"Levitiko","chapter":"19","verse":"11","text":"“ ‘Musabe."},{"book":"Levitiko","chapter":"19","verse":"12","text":"“ ‘Musalumbire mʼdzina langa monyenga popeza kutero ndi kuyipitsa dzina la Mulungu wanu. Ine ndine Yehova."},{"book":"Levitiko","chapter":"19","verse":"13","text":"“ ‘Musapsinje mnzanu kapena kumulanda zinthu zake."},{"book":"Levitiko","chapter":"19","verse":"14","text":"“ ‘Musatemberere wosamva kapena kuyikira munthu wosaona chinthu choti apunthwe nacho patsogolo pake, koma muziopa Mulungu wanu. Ine ndine Yehova."},{"book":"Levitiko","chapter":"19","verse":"15","text":"“ ‘Musamaweruze mopanda chilungamo. Musachite tsankho pakati pa osauka ndi olemera, koma muweruze mlandu wa mnzanu mwachilungamo."},{"book":"Levitiko","chapter":"19","verse":"16","text":"“ ‘Musamapite uku ndi uku kunena bodza pakati pa anthu anu."},{"book":"Levitiko","chapter":"19","verse":"17","text":"“ ‘Musamude mʼbale wanu mu mtima mwanu. Koma mudzudzuleni mnzanu moona mtima kuti musakhale wolakwa."},{"book":"Levitiko","chapter":"19","verse":"18","text":"“ ‘Musamubwezere mnzanu choyipa kapena kumusungira kanthu kunkhosi, koma konda mnansi wako monga iwe mwini. Ine ndine Yehova."},{"book":"Levitiko","chapter":"19","verse":"19","text":"“ ‘Muzisunga malangizo anga."},{"book":"Levitiko","chapter":"19","verse":"20","text":"“ ‘Ngati munthu agonana ndi kapolo wamkazi amene wafunsidwa mbeta ndi munthu wina, koma sanawomboledwe kapenanso kulandira ufulu wake, alangidwe. Koma onsewa asaphedwe, chifukwa mkaziyo anali asanalandire ufulu wake."},{"book":"Levitiko","chapter":"19","verse":"21","text":"Koma mwamunayo abwere ndi nsembe yopepesera kupalamula kwa Yehova pa khomo la tenti ya msonkhano. Nsembe yake ikhale nkhosa yayimuna"},{"book":"Levitiko","chapter":"19","verse":"22","text":"ndipo wansembe achite nayo mwambo wopepesera chifukwa cha kupalamula kumene anachita pamaso pa Yehova. Akatero tchimo lake lidzakhululukidwa."},{"book":"Levitiko","chapter":"19","verse":"23","text":"“ ‘Mukadzalowa mʼdzikomo ndi kudzala mtengo wa mtundu uliwonse wa zipatso, zipatso zakezo mudzaziyese ngati zodetsedwa. Ndiye kuti kwa zaka zitatu zidzakhale zoletsedwa kwa inu. Musadzazidye nthawi imeneyi."},{"book":"Levitiko","chapter":"19","verse":"24","text":"Chaka chachinayi, zipatso zake zonse zidzakhala zopatulika, ndipo zidzakhala chopereka cha matamando kwa Yehova."},{"book":"Levitiko","chapter":"19","verse":"25","text":"Koma chaka chachisanu, mudzatha kudya zipatso zake kuti mitengoyo idzakubalireni zochuluka. Ine ndine Yehova Mulungu wanu."},{"book":"Levitiko","chapter":"19","verse":"26","text":"“ ‘Musadye nyama ya magazi."},{"book":"Levitiko","chapter":"19","verse":"27","text":"“ ‘Musamamete mduliro kapena kumeta mʼmphepete mwa ndevu zanu."},{"book":"Levitiko","chapter":"19","verse":"28","text":"“ ‘Musadzichekecheke pathupi panu chifukwa cha munthu wakufa kapena kudzitema mphini pa thupi lanu. Ine ndine Yehova."},{"book":"Levitiko","chapter":"19","verse":"29","text":"“ ‘Musamuyipitse mwana wanu wamkazi pomusandutsa mkazi wachiwerewere. Mukatero dziko lidzasanduka la anthu achiwerewere ndi lodzaza ndi zoyipa."},{"book":"Levitiko","chapter":"19","verse":"30","text":"“ ‘Muzisunga Masabata anga ndipo muzilemekeza malo anga opatulika. Ine ndine Yehova."},{"book":"Levitiko","chapter":"19","verse":"31","text":"“ ‘Musamapite kwa woyankhula ndi mizimu ya anthu akufa, kapena kwa owombeza. Musamawafunefune kuti angakuyipitseni. Ine ndine Yehova Mulungu wanu."},{"book":"Levitiko","chapter":"19","verse":"32","text":"“ ‘Muzikhala mwa ulemu pamaso pa munthu wachikulire, ndipo muzichitira ulemu munthu wokalamba. Kumeneko ndiye kuopa Mulungu wanu. Ine ndine Yehova."},{"book":"Levitiko","chapter":"19","verse":"33","text":"“ ‘Pamene mlendo akhala nanu mʼdziko mwanu, musamuzunze."},{"book":"Levitiko","chapter":"19","verse":"34","text":"Mlendo amene akhala nanu akhale ngati mmodzi mwa mbadwa zanu. Mumukonde monga momwe mumadzikondera inu nomwe. Paja inu munali alendo mʼdziko la Igupto. Ine ndine Yehova Mulungu wanu."},{"book":"Levitiko","chapter":"19","verse":"35","text":"“ ‘Musamachite za chinyengo poweruza mlandu, kapena poyeza utali, kulemera ngakhalenso kuchuluka kwa zinthu."},{"book":"Levitiko","chapter":"19","verse":"36","text":"Miyeso ya sikelo, miyeso yoyezera kulemera kwa zinthu, miyeso yotchedwa efa ndi miyeso yotchedwa hini zikhale zolungama. Ine ndine Yehova, Mulungu wanu amene ndinakutulutsani ku dziko la Igupto."},{"book":"Levitiko","chapter":"19","verse":"37","text":"“ ‘Choncho muzisunga malangizo ndi malamulo angawa ndi kuwatsatira. Ine ndine Yehova.’ ”"}]}