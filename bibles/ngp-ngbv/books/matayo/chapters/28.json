{"data":[{"book":"Matayo","chapter":"28","verse":"1","text":"Dize dyomboke dizuwa dyo kuhumula, aho kwandaga kukatandazuka, Maliamu Magedalena na yudya Maliamu mtuhu, wagendaga kukaula ikikuta."},{"book":"Matayo","chapter":"28","verse":"2","text":"Aaho niyo alaila kisingisa, Kwaviya mtumigwa ywa kwe mbingu aseelaga kulawa kulanga niyo eza hadya he kikuta, no kuditongolosa diya diiwe, no kwikala mnanga mwakwe."},{"book":"Matayo","chapter":"28","verse":"3","text":"Ifuta yakwe yandaga ikamweka enga lumwemwe, sukwe zakwe nazo zang'alaga mbee."},{"book":"Matayo","chapter":"28","verse":"4","text":"Wadya awamizi wogohesaga weze wamuwone uyo mtumwa ywa Mnungu, niyo wengila lukengent'ha naho nawanda enga want'hu wabanike."},{"book":"Matayo","chapter":"28","verse":"5","text":"Mtumigwa ywa kwe mbingu niyo awagamba wadya wavele, “Msekogoha, himanya mwiza kumkaula Yesu, yudya awambagwa mwo msalaba."},{"book":"Matayo","chapter":"28","verse":"6","text":"Hahali aha! Kauyuka enga viya alongaga, soni mkaule hadya wamwikaga."},{"book":"Matayo","chapter":"28","verse":"7","text":"Iteni ludole, naho mkawagambile wanamp'hina wakwe kugamba, ‘Kauyuka, naho kawalongoela kuita Galilaya, nuko nomkamuwone!’ Kumbukileni ayo niwagambileni.”"},{"book":"Matayo","chapter":"28","verse":"8","text":"Niyo wadya wavele wahalawa nguzu uku wakogoha. Mna nawanda na kinyemi, wagulukaga kugenda kuwagambila wanamp'hina wakwe."},{"book":"Matayo","chapter":"28","verse":"9","text":"Aho niyo Yesu awalaila naho niyo awalamsa akawagamba, “Ndamsa.” Niyo wambasa no kumtoza mwe viga, niyo wamwinamila kwa kumvika."},{"book":"Matayo","chapter":"28","verse":"10","text":"Yesu niyo awagamba, “Msekogoha, iteni mkawagambile wandugu zangu, waite Galilaya, nuko nawakanione.”"},{"book":"Matayo","chapter":"28","verse":"11","text":"Umwo wadya wavele wandaga wakaita, wamizi wamwenga waitaga kwo mzi kuwagambila wakulu wa walava nt'hambiko no kuwagambila kila kint'hu kilaile."},{"book":"Matayo","chapter":"28","verse":"12","text":"Elo nawadugana hamwenga na wadala vilongozi na kuivana kuwenk'ha wadya watowani matundu mengi,"},{"book":"Matayo","chapter":"28","verse":"13","text":"na kuwagamba, “Mgambe kugamba, wanamp'hina wakwe naweza nekilo kigonile niyo waubawa umwili wakwe."},{"book":"Matayo","chapter":"28","verse":"14","text":"Naho imbuli ino inevika kwo mkulu we isi, suwe nekilonge naye, msekunda na kituletule.”"},{"book":"Matayo","chapter":"28","verse":"15","text":"Ivo wamizi niyo waguha matundu nokutenda enga viya wasigiilwe. Naho mbuli iyo yagendezwaga mwe isi yose ya Wayahudi hata mwa mazuwa aya yadielo."},{"book":"Matayo","chapter":"28","verse":"16","text":"Wadya wanamp'hina mlongo na yumwenga waitaga kwo lugulu lwa Galilaya, kudya Yesu awasigiilaga kuita."},{"book":"Matayo","chapter":"28","verse":"17","text":"Weze wamuwone Yesu, niyo wamvika mna wamwenga mwawe nawanda wang'asa ng'asa."},{"book":"Matayo","chapter":"28","verse":"18","text":"Yesu awasogeelaga niyo awagamba, “Hink'higwa udahi wose, kulanga na mwe isi."},{"book":"Matayo","chapter":"28","verse":"19","text":"Waitileni want'hu wose mwe isi zose, muwatende kunda wanamp'hina wangu, mkawabatiza kwa zina dya Tate, na dyo Mwana, na dya Muye ywa Mnungu."},{"book":"Matayo","chapter":"28","verse":"20","text":"Naho wahinizeni kuyatimila yadya yose niwasigiileni nyuwe. Naho mmanye kugamba miye ni hamwenga na nyuwe mazuwa yose, mpaka kwo uheelo we zimbuli zose.”"}]}