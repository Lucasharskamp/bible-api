{"data":[{"book":"Yohans Dooshishiyo","chapter":"2","verse":"1","text":"Keezl aawots Gelil datsatse fa'a K'aana eteef kittutse jiwo fa'e b́tesh, Iyesus induwere manokna btesh."},{"book":"Yohans Dooshishiyo","chapter":"2","verse":"2","text":"Mank'o Iyesusnat b́danifuwotswor jiwok s'egerno."},{"book":"Yohans Dooshishiyo","chapter":"2","verse":"3","text":"Jiwumanatsnowere weyniwon dutsets biro b́s'utsok'on Iyesus ind Iyesussh, «Weyini bironiye boshirotse s'uure!» biet."},{"book":"Yohans Dooshishiyo","chapter":"2","verse":"4","text":"Iyesuswere «Nee máátsune! eegishe t keewots n kindiri? Ti aawo borafa'ee» bí et."},{"book":"Yohans Dooshishiyo","chapter":"2","verse":"5","text":"Manoor b́ ind manoke fa'uwotssh, «Bí itsh b́ ettso k'alwere» bí eti."},{"book":"Yohans Dooshishiyo","chapter":"2","verse":"6","text":"Bonemok'on ayhudiwots bo s'ayinf niwa b́ teshtsotse shirt shútsi kunduwots manoke fa'ano, kunduwtsuwere bo ik ikets wee gito wee keez kor atso detso falitkno."},{"book":"Yohans Dooshishiyo","chapter":"2","verse":"7","text":"Iyesus guutswotssh «Kundwotsits atso s'eentswere» bí et, boowere bo nonots b́ borfestsosh s'eentsbok'ri."},{"book":"Yohans Dooshishiyo","chapter":"2","verse":"8","text":"Maniye hakon Iyesus guutsuwotssh, «Ereer eshe and! jiwo doonzsh tepde'er imere» bí et, boowere dek'amt bísh boimi."},{"book":"Yohans Dooshishiyo","chapter":"2","verse":"9","text":"Jiwo doonz weyini biro maants wonets aatso b́ nonots b́gedtsok'on, ewuke b́waatsok'o danatse, ernmó aats kitts guutsuwots danfno, jiwo doonz, guuyo s'eegdek't hank'o bíet,"},{"book":"Yohans Dooshishiyo","chapter":"2","verse":"10","text":"«Ash na'i nemok'on ash jamo shin biri komo shin imr s'eegets asho b́ woriyakon il c'ic'o b́ t'intsfoni, nemon weyini biro sheengo andish b́ borfetso nbeezi.»"},{"book":"Yohans Dooshishiyo","chapter":"2","verse":"11","text":"Iyesus adits jam keewwotsitsi shints wotts han Gelil dats kitu K'anitse b́ fini, eshe mank'oon b́mango b kitsi, b́ danifwotswere bín boamani."},{"book":"Yohans Dooshishiyo","chapter":"2","verse":"12","text":"Maniye hakon b́ indnat b́ eshwotsnton, b́ danifuwotsnton K'frnahom maants b́o oot'i, ernmó manoke ay aawo teyatsno."},{"book":"Yohans Dooshishiyo","chapter":"2","verse":"13","text":"Ayhudiwots fazigi baaliyo b́ bodtsotse Iyesus Iyerusalem maantsan bíami,"},{"book":"Yohans Dooshishiyo","chapter":"2","verse":"14","text":"Ik' mootse minzwotsi, mererwotsnat kurkund kemirwotsnat gizo wonirwotsi bedek't bokeewefero bokeemfero boon b́ daatsi."},{"book":"Yohans Dooshishiyo","chapter":"2","verse":"15","text":"Manoor joki k'ac'eyo dooz dekt ash jamwotsi, bo mereruwotsnat bo minzwotsnton Ik' móótse b́ kish, bogizo wonirwots giz mano b́ bad'iyi, bomarono b́ gup'shi."},{"book":"Yohans Dooshishiyo","chapter":"2","verse":"16","text":"Kurkund kemiru ashuwotssho «Jaman okaan de'e ameree! t nih móó jaaki móó wosh k'ayere!» bíet."},{"book":"Yohans Dooshishiyo","chapter":"2","verse":"17","text":"2:17 Dub. 69:9  Manoor b́ danifwots, «N maa jangosh okooro tawok'o taan mitsre» ett guut'etso gaw bodek'i."},{"book":"Yohans Dooshishiyo","chapter":"2","verse":"18","text":"Maniye hakon Ayhudi naash naashuwots Iyesusi, «Nee hank'o k'alosh alo n detstsok'osh n kitsit adits keewo eebi noosh n kitsiti?» boet."},{"book":"Yohans Dooshishiyo","chapter":"2","verse":"19","text":"Iyesuswere, «Ik' man gah k'rore taa keez aawotse aaniy aak'ritwe» bí et."},{"book":"Yohans Dooshishiyo","chapter":"2","verse":"20","text":"Bowere, «Ik' maan agosh habe shrt nato ishre, Eshe nee keez aawotse aanik'riti?» boeti."},{"book":"Yohans Dooshishiyo","chapter":"2","verse":"21","text":"Iyesusmó «Ik' maa» ett b́ keewtso bí atsi janga b́ tesh."},{"book":"Yohans Dooshishiyo","chapter":"2","verse":"22","text":"Manatse tuutson Iyesus k'irotse b́ tuutsok'on b́ danifwots man keewt b́teshtsok'o gawbodek', mann S'ayin mas'aafotse guut'etsonat Iyesus b́ keewts keewo bo amani."},{"book":"Yohans Dooshishiyo","chapter":"2","verse":"23","text":"Ieyesus Fazig baliwor Iyerusalemitse b́bewor b́ finits adits keewwotsi bobek'tsotse ay ashuwots bin boamani."},{"book":"Yohans Dooshishiyo","chapter":"2","verse":"24","text":"Iyesusmó ash jamwotsi b́ dantsotse boon amaneratse,"},{"book":"Yohans Dooshishiyo","chapter":"2","verse":"25","text":"Bí ash nibotse fa'a jamo b́ dantsosh ash jango konwor bísh b́ keewitwok'o geeraka."}]}