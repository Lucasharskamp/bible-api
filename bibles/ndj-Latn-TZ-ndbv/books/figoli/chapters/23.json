{"data":[{"book":"Figoli","chapter":"23","verse":"1","text":"Pauli akavaloleyi vala vaveli muchitemela, pambeli kakanda kudeta, “Valongu vangu, mbaka nalelu ndiyikala nyanyi ndambu yadayilili Chapanga.”"},{"book":"Figoli","chapter":"23","verse":"2","text":"Ananiasi mtambika mkomi kavalayisha vala yivawolukili pabehi yaki vamtovi mbandi mumlomu."},{"book":"Figoli","chapter":"23","verse":"3","text":"Topi Pauli kamuwombela, “Chapanga dakutovi yuwi mfyangu. Yuwi ukwikala ili kuhigha kucha wuvadeta Malawu va Chapanga vamupili Musa, lakini yuwi ukulayisha vandovi ngajila kukombikesha Malawu va Chapanga vamupili Musa?”"},{"book":"Figoli","chapter":"23","verse":"4","text":"Vala yivawolukili pabehi vadetili, “Wuli! Yuwi wukumjohola mtambika mkomi wa Chapanga!”"},{"book":"Figoli","chapter":"23","verse":"5","text":"Pauli kadeta, “Valongu vangu ngamanyeyi ha kucha mweni mtambika mkomi, nongwa yiyandikiwa, ‘Ukotoo kumdetela ufyangu mtavala wa vandu vaku.’ ”"},{"book":"Figoli","chapter":"23","verse":"6","text":"Pauli pamanyili kucha lipinga limonga lya Masadukayu na lya pili lya Vafwalisayu, adetili kwa lishu likomi mugati ya chila chitemela, “Valongu vangu, nenga Mfwalisayu mwana wa Vafwalisayu, nenga vanyegha kuchitemela kwanongwa ngushuvilila kucha yivasovili davashukuki.”"},{"book":"Figoli","chapter":"23","verse":"7","text":"Pamalili kudeta fila, pavelili malimbanu Vafwalisayu na Masadukayu, vavaghanika."},{"book":"Figoli","chapter":"23","verse":"8","text":"Nongwa Masadukayu vakudetaya kucha kwahela kushukuka wala makungu wala mfuki, ila Vafwalisayu vakujumila findu fyosi fitatu."},{"book":"Figoli","chapter":"23","verse":"9","text":"Pavelili na umatu diki. Vawula va Malawu va Chapanga vamupili Musa wa Vafwalisayu vawoloka na kudeta fyavawonili veni kwahilu, pavadeta, “Tuwona ng'odu chavifyili mundu ayu. Ila payiva mfuki awu makungu kadeta nayu liki?”"},{"book":"Figoli","chapter":"23","verse":"10","text":"Valeva ndewu ngomi, yula mkomi wa machonda ayipwelishili Pauli davamsatangi, kalayisha machonda vasunuki vakamtoli na kumuwuyisha mugati ya luviwu."},{"book":"Figoli","chapter":"23","verse":"11","text":"Payifikili pamii, Bambu awolukili pabehi ya Pauli, katovilela, “Ugangamali! Kuvawombela milandu yangu apa Yelusalemu na aku Loma dawugoli wuwowu.”"},{"book":"Figoli","chapter":"23","verse":"12","text":"Chilawu yaki pamalavila, Vayawudi vatanganikili kwa lufisu. Vafingili, “Yufwi datuyikaji kulya na kulanda mbaka patumuwulayili kala Pauli.”"},{"book":"Figoli","chapter":"23","verse":"13","text":"Vandu vayongishekili milongu mchechi ndi yivafinga kugola wula."},{"book":"Figoli","chapter":"23","verse":"14","text":"Veni vayenda kwa vatambika vakomi na vavaha, vadeta, “Tuyikaja kulya mbaka tumwulayi Pauli.”"},{"book":"Figoli","chapter":"23","verse":"15","text":"Topi, ponopa yumwi pamu na vavaha va chitemela mumuwombeli mkomi wa machonda amuyeghi pasi kwa yumwi, kucha mukudayila kumanya nendu milandu yaki na yufwi tuva kala kumuwulagha tanila ngajila kufika pabehi."},{"book":"Figoli","chapter":"23","verse":"16","text":"Mpwa mundu Pauli papikanishili filongu fila kayenda mugati ya luviwu, kamuwombela Pauli ndambu ya milandu ya vandu vadayilili kumuwulagha."},{"book":"Figoli","chapter":"23","verse":"17","text":"Topi Pauli akemili machonda yumu, kamuwombela, “Umtoli mwananguta ayu umuyeghi kwa mkomi wa machonda, kana chindu cha kumuwombela.”"},{"book":"Figoli","chapter":"23","verse":"18","text":"Topi, machonda kamtola, kamyegha kwa mkomi wa machonda kamuwombela, “Pauli yula yawopiwili akangemili kanuva nguyegheli mwananguta ayu kwa yuwi kucha kana chindu cha kukuwombela.”"},{"book":"Figoli","chapter":"23","verse":"19","text":"Yula mkomi wa machonda kamkamula liwoku vayisegha pambali, kamdasha kwa lufisu, “Kuna chilongu liki ukudayila kung'ombela?”"},{"book":"Figoli","chapter":"23","verse":"20","text":"Kadeta, “Vayawudi vawombanila vakuluvi umuyeghi Pauli kuchitemela kunu pavayilyambishila kucha chitemela chikudayila kupata filongu fitangalili fimwilata mweni."},{"book":"Figoli","chapter":"23","verse":"21","text":"Topi, yuwi ukotoo kujumila, kwanongwa vandu milongu mchechi na vamonga vamufukila, vafingana vakotoo kulya wala kulanda mbaka pavamuwulaghili kala, ponopa veni vava kala, vakukuvetela yuwi dawulamuli liki.”"},{"book":"Figoli","chapter":"23","verse":"22","text":"Topi yula mkomi wa machonda kamulayila akotoo kumuwombela mundu yoyosi kucha kanyeghela filongu afi, topi, kamuleka yula mwananguta ayendi."},{"book":"Figoli","chapter":"23","verse":"23","text":"Kavakema machonda vakomi vavili, kadeta, “Muvaviki ndemindemi vangandawu mya mbili vavi kala kuyenda Kayisalia na vangandawu yivakwela fwalasi milongu saba na va migoha mya mbili, vavi kala kuwuka kukali hela kufika saa tatu nalelu pamihi."},{"book":"Figoli","chapter":"23","verse":"24","text":"Mutandili fwalasi Pauli mumpaki na kumuyegha kungajila ndilingu kwa mkomi wa mkowa wa Yudeya yivamkema Filekisi.”"},{"book":"Figoli","chapter":"23","verse":"25","text":"Pambeli mkomi wa machonda kayandika baluwa naha,"},{"book":"Figoli","chapter":"23","verse":"26","text":"“Nenga Kilawudia Lisia ngukuyandikila yuwi muhishimiwa Filekisi, mkomi wa mkowa wa Yudeya. Hasi mkomi!"},{"book":"Figoli","chapter":"23","verse":"27","text":"Mundu ayu vamukamulili Vayawudi, avelili padokwa vamuwulaghi, topi nyenda pamu na machonda ndimulowola pambikanishili kucha mweni aveli mundu wa Loma."},{"book":"Figoli","chapter":"23","verse":"28","text":"Nenga padayilili kumanya chindu liki chavadayileyi kumuhigha, nimusunusha na kumuvika pawulongolu ya chitemela."},{"book":"Figoli","chapter":"23","verse":"29","text":"Ng'ona kavahela nongwa yoyonda vamuhigha kwa Malawu vawu hela, wala kwa hela filongu fingi fya kumugola awulayiwi awu kumutaya muchijaka."},{"book":"Figoli","chapter":"23","verse":"30","text":"Pamanyili milandu ya kudayila kumuvikila ndilingu mundu ayu, tepu ndimuyegha kwa veni na nivalayila vala vamuhighili, vadeti milandu yaki kwa yuwi.”"},{"book":"Figoli","chapter":"23","verse":"31","text":"Topi, vala machonda vamutola Pauli kucha avalayilili, vamuyegha pamihi wuwula wula mbaka Ampatili."},{"book":"Figoli","chapter":"23","verse":"32","text":"Pamalavila machonda va mawulu vavaleka vala yivayipaka fwalasi vayendi pamu na veni, veni vawuya kukambi."},{"book":"Figoli","chapter":"23","verse":"33","text":"Vala pavafikili Kayisalia, vamugayila bambu yila baluwa, vamuvika Pauli pawulongolu yaki."},{"book":"Figoli","chapter":"23","verse":"34","text":"Mweni payisomili kala, kavadasha Pauli aveli mundu wa mlima liki? Pavamuwombilili kucha aveli mundu wa Kilikiya,"},{"book":"Figoli","chapter":"23","verse":"35","text":"kadeta, “Dandikupikanishi yuwi pavayisa vala yivadayilili kukuhigha.” Kalayisha vamudimi Pauli munyumba ya mutwa Helodi."}]}