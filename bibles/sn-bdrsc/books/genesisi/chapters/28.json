{"data":[{"book":"Genesisi","chapter":"28","verse":"1","text":"Saka Isaka akadana Jakobho akamuropafadza uye akamurayira achiti, “Usawana mukadzi muKenani."},{"book":"Genesisi","chapter":"28","verse":"2","text":"Kurumidza uende kuPadhani Aramu kuimba yaBhetueri baba vamai vako. Uzvitorere mukadzi ikoko, kubva pakati pavanasikana vaRabhani, hanzvadzi yamai vako."},{"book":"Genesisi","chapter":"28","verse":"3","text":"Mwari Wamasimba Ose ngaakuropafadze uye aite kuti ubereke uye akuitei vazhinji kusvikira mava marudzi mazhinji."},{"book":"Genesisi","chapter":"28","verse":"4","text":"Ngaakupe iwe nezvizvarwa zvako maropafadzo akapiwa kuna Abhurahama, kuitira kuti utore nyika yaugere zvino somutorwa, nyika yakapiwa Abhurahama naMwari.”"},{"book":"Genesisi","chapter":"28","verse":"5","text":"Ipapo Isaka akaendesa Jakobho, uye akaenda kuPadhani Aramu, kuna Rabhani mwanakomana waBhetueri muAramu, hanzvadzi yaRabheka, akanga ari mai vaJakobho naEsau."},{"book":"Genesisi","chapter":"28","verse":"6","text":"Zvino Esau akaziva kuti Isaka akanga aropafadza Jakobho uye kuti akanga amuendesa kuPadhani Aramu kuti andotora mukadzi ikoko, uye kuti paakamuropafadza akamurayira achiti, “Usawana mukadzi muKenani,”"},{"book":"Genesisi","chapter":"28","verse":"7","text":"uye kuti Jakobho akateerera baba namai vake akaenda kuPadhani Aramu."},{"book":"Genesisi","chapter":"28","verse":"8","text":"Ipapo Esau akaziva kuti vakadzi veKenani vakanga vasingafadzi sei Isaka baba vake;"},{"book":"Genesisi","chapter":"28","verse":"9","text":"saka akaenda kuna Ishumaeri akandowana Maharati, hanzvadzi yaNebhayoti mwanasikana waIshumaeri mwanakomana waAbhurahama, kuwedzera pavakadzi vaakanga atova navo kare."},{"book":"Genesisi","chapter":"28","verse":"10","text":"Jakobho akabva paBheerishebha akaenda kuHarani."},{"book":"Genesisi","chapter":"28","verse":"11","text":"Akati asvika pane imwe nzvimbo, akavata ipapo usiku nokuti zuva rakanga ravira. Akatora rimwe ramatombo ipapo, akaritsamira akavata."},{"book":"Genesisi","chapter":"28","verse":"12","text":"Akarota achiona manera amire panyika, uye musoro wawo uchisvika kudenga, uye vatumwa vaMwari vaikwidza nokudzika nawo."},{"book":"Genesisi","chapter":"28","verse":"13","text":"Pamusoro pawo ipapo pakanga pamire Jehovha, uye akati, “Ndini Jehovha, Mwari wababa vako Abhurahama naMwari waIsaka. Ndichakupa iwe nezvizvarwa zvako nyika yauvete pairi."},{"book":"Genesisi","chapter":"28","verse":"14","text":"Zvizvarwa zvako zvichaita seguruva renyika, uye muchapararira kubva kumavirira kusvikira kumabvazuva, kumusoro nezasi. Marudzi ose apanyika acharopafadzwa kubudikidza navana vako."},{"book":"Genesisi","chapter":"28","verse":"15","text":"Ndinewe uye ndichakuchengeta kwose kwaunoenda, uye ndichakudzosazve munyika ino. Handingakusiyi kusvikira ndaita zvandakavimbisa.”"},{"book":"Genesisi","chapter":"28","verse":"16","text":"Jakobho akati apepuka pahope, akafunga akati, “Zvirokwazvo Jehovha ari panzvimbo ino, uye ndanga ndisingazvizivi.”"},{"book":"Genesisi","chapter":"28","verse":"17","text":"Akanga achitya uye akati, “Nzvimbo ino inotyisa sei! Iyi imba chaiyo yaMwari; iri ndiro suo rokudenga.”"},{"book":"Genesisi","chapter":"28","verse":"18","text":"Mangwanani akatevera Jakobho akatora dombo raakanga akatsamira akarimisa sembiru akadururira mafuta pamusoro paro."},{"book":"Genesisi","chapter":"28","verse":"19","text":"Akatumidza nzvimbo iyi zita rokuti Bheteri, kunyange zvazvo guta iro raimbonzi Ruzi."},{"book":"Genesisi","chapter":"28","verse":"20","text":"Ipapo Jakobho akaita mhiko, akati, “Kana Mwari akava neni uye akandichengeta parwendo urwu rwandiri kufamba uye akandipa zvokudya kuti ndidye nenguo dzokupfeka"},{"book":"Genesisi","chapter":"28","verse":"21","text":"uye ndikadzoka zvakanaka kuimba yababa vangu, ipapo Jehovha achava Mwari wangu,"},{"book":"Genesisi","chapter":"28","verse":"22","text":"uye dombo iri randamisa sembiru richava imba yaMwari, uye pane zvose zvamuchandipa ndichakupai chegumi.”"}]}