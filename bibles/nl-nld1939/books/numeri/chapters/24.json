{"data":[{"book":"Numeri","chapter":"24","verse":"1","text":"Maar daar Balaäm inzag, dat het Jahweh behaagde Israël te zegenen, ging hij niet heen als de vorige keren, om waarzeggende tekens te vinden, doch liep de woestijn in."},{"book":"Numeri","chapter":"24","verse":"2","text":"Toen Balaäm echter zijn ogen opsloeg en Israël volgens zijn stammen gelegerd zag, kwam de geest van God op hem."},{"book":"Numeri","chapter":"24","verse":"3","text":"Hij hief zijn orakel aan, en sprak: Godsspraak van Balaäm, zoon van Beor, Godsspraak van den man, met het open oog;"},{"book":"Numeri","chapter":"24","verse":"4","text":"Godsspraak van een, die Gods woorden hoort, En de gedachte van den Allerhoogste kent; Die gezichten van den Almachtige schouwt. En neerzinkt met ontsluierde blik."},{"book":"Numeri","chapter":"24","verse":"5","text":"Hoe schoon zijn uw tenten, o Jakob, Uw woningen, o Israël:"},{"book":"Numeri","chapter":"24","verse":"6","text":"Als dalen strekken zij zich uit, Als tuinen langs een rivier, Als eiken, door Jahweh geplant, Als ceders langs waterstromen."},{"book":"Numeri","chapter":"24","verse":"7","text":"Het water vloeit over zijn emmers, Zijn zaad wordt volop gedrenkt. Boven Agag verheft zich zijn koning, En is zijn koningschap verheven."},{"book":"Numeri","chapter":"24","verse":"8","text":"God heeft hem uit Egypte geleid; Het heeft hoornen als die van een buffel. Hij verslindt de volken, die zijn vijanden zijn, Vermorzelt hun beenderen, verbrijzelt hun lenden,"},{"book":"Numeri","chapter":"24","verse":"9","text":"Hij kromt zich, vlijt zich neer als een leeuw, En als een leeuwin; wie durft hem wekken? Die u zegenen, zijn gezegend, Die u vervloeken, vervloekt!"},{"book":"Numeri","chapter":"24","verse":"10","text":"Maar nu werd Balak woedend op Balaäm; hij sloeg zijn handen ineen, en zei tegen hem: Ik heb u ontboden, om mijn vijanden te vervloeken; en zie, tot driemaal toe spreekt ge zegening uit."},{"book":"Numeri","chapter":"24","verse":"11","text":"Maak dat ge wegkomt naar huis. Ik heb beloofd, u vorstelijk te belonen, maar Jahweh heeft u het loon niet gegund."},{"book":"Numeri","chapter":"24","verse":"12","text":"Balaäm gaf Balak ten antwoord: Heb ik uw boden, die gij naar mij toezondt, niet gezegd:"},{"book":"Numeri","chapter":"24","verse":"13","text":"Al geeft Balak mij zijn huis vol zilver en goud, ik kan het bevel van Jahweh niet overtreden, en uit mijzelf iets doen, goed of kwaad; ik spreek slechts, wat Jahweh beveelt."},{"book":"Numeri","chapter":"24","verse":"14","text":"Nu keer ik terug naar mijn volk; maar ik wil u eerst nog verkonden, wat dit volk aan het uwe zal doen op het einde der tijden."},{"book":"Numeri","chapter":"24","verse":"15","text":"Toen hief hij zijn orakel aan, en sprak: Godsspraak van Balaäm, zoon van Beor, Godsspraak van den man, met het open oog;"},{"book":"Numeri","chapter":"24","verse":"16","text":"Godsspraak van een, die Gods woorden hoort, En de gedachte van den Allerhoogste kent; Die gezichten van den Almachtige schouwt, En neerzinkt met ontsluierde blik!"},{"book":"Numeri","chapter":"24","verse":"17","text":"Ik zie Hem, maar niet in het heden, Ik aanschouw Hem, maar niet van nabij: Een ster rijst omhoog uit Jakob, Een schepter komt uit Israël op; Hij verbrijzelt de slapen van Moab, De schedel van al die verwatenen."},{"book":"Numeri","chapter":"24","verse":"18","text":"Edom wordt een wingewest, Een wingewist Seïr. Israël zal dappere daden verrichten,"},{"book":"Numeri","chapter":"24","verse":"19","text":"En heersen uit Jakob; Zijn vijanden zal Hij verdelgen, De resten van Seïr."},{"book":"Numeri","chapter":"24","verse":"20","text":"Maar toen hij Amalek zag, hief hij zijn orakel aan, en sprak: De keur der volken is Amalek, Maar zijn nageslacht is ten ondergang gedoemd!"},{"book":"Numeri","chapter":"24","verse":"21","text":"Toen hij den Keniet zag, hief hij zijn orakel aan, en sprak: Uw woning is stevig, En uw nest is gebouwd op de rots,"},{"book":"Numeri","chapter":"24","verse":"22","text":"Toch zal Kaïn worden verwoest: Wanneer voert Assjoer u weg?"},{"book":"Numeri","chapter":"24","verse":"23","text":"Hij vervolgde zijn orakel en sprak: Wee, wie zal leven, als God het voltrekt?"},{"book":"Numeri","chapter":"24","verse":"24","text":"Van de kust der Kittiërs komen schepen. Die Assjoer met Eber vernederen; Ook deze is ten ondergang gedoemd!"},{"book":"Numeri","chapter":"24","verse":"25","text":"Toen stond Balaäm op, en keerde naar zijn woonplaats terug; en ook Balak ging zijns weegs."}]}