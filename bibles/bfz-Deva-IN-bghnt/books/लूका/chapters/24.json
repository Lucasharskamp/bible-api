{"data":[{"book":"लूका","chapter":"24","verse":"1","text":"तेबे सेयो अफ़्ते रे पईले दिने प्यागा-प्यागा खुशबूदार चीजा जो तिने त्यार कित्तिया थिया, कब्रा पाँदे लयी की आईया।"},{"book":"लूका","chapter":"24","verse":"2","text":"तिने पात्थर कब्रा पाँदा ते कनारे पाँदे खसकेया रा देखेया।"},{"book":"लूका","chapter":"24","verse":"3","text":"पर पीतरे जाई की यीशुए री लोथ नि पायी।"},{"book":"लूका","chapter":"24","verse":"4","text":"जेबे सेयो एसा गल्ला ते हैरान ऊणे लगी री थिया, तेबे दो मांणू सफेद टाले पईनी की तिना सामणे खड़े ऊईगे,मतलब दो स्वर्गदूत एकदम आयी तिना सामणे खड़े ऊईगे।"},{"book":"लूका","chapter":"24","verse":"5","text":"जेबे सेयो डरी गिया और तरतिया कनारे खे मूँ जूँगेया रा राखेया, तेबे तिने तिना खे बोलेया, “तुसे जिऊँदे खे मरे रेया बीचे कऊँ लगी रिया टोल़ने?"},{"book":"लूका","chapter":"24","verse":"6","text":"से एती निए बल्कि जिऊँदा ऊईगा रा, याद करो कि तिने गलीलो रे रंदे ऊए तुसा खे बोलेया था,"},{"book":"लूका","chapter":"24","verse":"7","text":"जरूरी ए कि आँऊ माणूं रा पुत्र पापिया रे आथो रे पकड़वाया जाओ और क्रूसो पाँदे लटकाया जाओ और तीजे दिने जिऊँदा ऊई जाओ।”"},{"book":"लूका","chapter":"24","verse":"8","text":"तेबे यीशुए रिया गल्ला तिना खे याद आईया।"},{"book":"लूका","chapter":"24","verse":"9","text":"तेबे तिने कब्रा ते वापस ऊई कि तिना ग्यारा जणेया खे और ओरी सबी खे, यो सब गल्ला बताईया।"},{"book":"लूका","chapter":"24","verse":"10","text":"जिने प्रेरिते यो सब गल्ला बोलिया, सेयो, मरियम मगदलिनी, यूहन्ना और याकूबो री आम्मा मरियम और तिना साथलिया ओर बी जवाणसा थिया।"},{"book":"लूका","chapter":"24","verse":"11","text":"पर तिना खे तिना री गल्ला काणियां जेड़िया लगीया और तिने तिना रा विश्वास नि कित्तेया।"},{"book":"लूका","chapter":"24","verse":"12","text":"तेबे पतरस उठी की कब्रा आओखे दौड़ी की चली गा और तिने नपी की बस टाले ई पड़े रे देखे और जो ऊआ था तिजी ते हैरान ऊई की कअरो खे चली गा।"},{"book":"लूका","chapter":"24","verse":"13","text":"तेबे तेसी दिने तिना बीचा ते दो चेले इम्माऊस नाओं रे गांव खे जाणे लगी रे थे, जो यरूशलेमो ते तकरीबन ग्यारा किलोमीटर दूर था।"},{"book":"लूका","chapter":"24","verse":"14","text":"सेयो इना सबी गल्ला खे, जो ऊई रिया थिया, आपू बीचे बातचीत करदे ऊए चली रे थे"},{"book":"लूका","chapter":"24","verse":"15","text":"और जेबे सेयो आपू बीचे बातचीत और पूछताछ करने लगी रे थे, तेबे यीशु आपू तिना साथे-साथे चलणे लगे।"},{"book":"लूका","chapter":"24","verse":"16","text":"पर तिना री आखिया एड़िया बंद करी ती थिया कि सेयो तिना खे पछयाणी नि सके।"},{"book":"लूका","chapter":"24","verse":"17","text":"यीशुए तिना ते पूछेया, “यो केड़िया गल्ला ए, जो तुसे चलदे-चलदे ऊए आपू बीचे करने लगी रे?” सेयो उदास जे खड़े रे रई गे।"},{"book":"लूका","chapter":"24","verse":"18","text":"ये सुणी की तिना बीचा ते क्लियुपास नाओं रे मांणूए बोलेया, “क्या तूँ यरूशलेमो रे कल्ला परदेशी ए, जो जाणदा नि कि आजकाल तेती क्या ऊई रा?”"},{"book":"लूका","chapter":"24","verse":"19","text":"तिने तिना ते पूछेया, “कुण जीया गल्ला?” तिने बोलेया, “यीशु नासरियो रे बारे रे, जो परमेशर और सबी लोका रे नेड़े काम और वचनो रे सामर्थी भविष्यबक्ता था"},{"book":"लूका","chapter":"24","verse":"20","text":"और बड़े पुरोईत और म्हारे अधिकारिए से पकड़वाईता, ताकि तेसखे मौता री सजा दित्ती जाओ और से क्रूसो पाँदे चढ़ाया।"},{"book":"लूका","chapter":"24","verse":"21","text":"पर आसा खे उम्मीद थी कि एस ई इस्राएलो खे छुटकारा देणा और इना सबी गल्ला ते अलावा एसा घटणा खे आज तीजा दिन ए।"},{"book":"लूका","chapter":"24","verse":"22","text":"और एबे आसा बीचा ते बी कई जवाणसे आसे हैरानिया रे पायी ते रे, जो आज प्यागा कब्रा पाँदे गईया थिया"},{"book":"लूका","chapter":"24","verse":"23","text":"और जेबे तेसरी लोथ नि मिली, तेबे ये बोलदिया ऊईया आईया कि आसे स्वर्गदूता रा दर्शन पायी राखेया, जिने आसा गे बताया कि यीशु जिऊँदा ए।"},{"book":"लूका","chapter":"24","verse":"24","text":"तेबे आसा रे साथिया बीचा ते कई जणे तेती गये और जेड़ा तिने जवाणसे बोलेया था, तेड़ा ई पाया, पर से नि देखेया।”"},{"book":"लूका","chapter":"24","verse":"25","text":"तेबे यीशुए तिना दो चेलेया खे बोलेया, “ओ मूर्खो! और भविष्यबक्तेया रिया सबी गल्ला रे विश्वास करने रे मंदबुध्दियो!"},{"book":"लूका","chapter":"24","verse":"26","text":"क्या ये जरूरी नि था कि मसीह एस दु:खो ते बाद आपणी महिमा रे आओ?”"},{"book":"लूका","chapter":"24","verse":"27","text":"तेबे तिने मूसे ते और सबी भविष्यबक्तेया ते शुरूओ ते और सारे पवित्र शास्त्रा बीचा ते, आपणे बारे रे लिखी रिया सबी गल्ला रा मतलब तिना खे समजयाई ता।"},{"book":"लूका","chapter":"24","verse":"28","text":"तदुओ कि सेयो तेस गांव रे पऊँछी गे, जेती सेयो जाणे लगी रे थे और यीशुए रे चलणे ते एड़ा लगो था कि सेयो आगे जाणा चाओए।"},{"book":"लूका","chapter":"24","verse":"29","text":"पर तिने सेयो ये बोली की रोके, “आसा साथे रओ, कऊँकि साँज ऊईगी री।” तेबे सेयो तिना साथे पीतरे रणे खे चली गे।"},{"book":"लूका","chapter":"24","verse":"30","text":"जेबे यीशु तिना साथे रोटी खाणे बैठे, तेबे तिने रोटी तोड़ी की धन्यवाद कित्तेया और तोड़ी की तिना खे देणे लगेया।"},{"book":"लूका","chapter":"24","verse":"31","text":"तेबे तिना री आखिया खुली गिया और तिने सेयो पछयाणी ले, तेबे यीशु तिना ते लूकी गे।"},{"book":"लूका","chapter":"24","verse":"32","text":"तिने आपू बीचे बोलेया, “जेबे से बाटा रे आसा साथे गल्ला करने लगी रा था और पवित्र शास्त्रो रा मतलब आसा खे समजयाणे लगी रा था, तेबे क्या आसा रे मनो रे उतेजना नि ओ थी?”"},{"book":"लूका","chapter":"24","verse":"33","text":"सेयो तेसी बखते उठी की यरूशलेमो खे वापस ऊईगे, और तिना ग्यारा चेलेया खे और तिना रे साथिया खे कट्ठे देखेया।"},{"book":"लूका","chapter":"24","verse":"34","text":"सेयो बोलो थे, “प्रभु सच्ची जिऊँदे ऊईगे रे और शमौन पतरसो खे दिशेया।”"},{"book":"लूका","chapter":"24","verse":"35","text":"तेबे तिने बाटा रिया गल्ला तिना खे बताई तिया और ये बी कि तिने रोटी तोड़दे बखते सेयो किंयाँ पछयाणे?"},{"book":"लूका","chapter":"24","verse":"36","text":"सेयो इना गल्ला करने ई लगी रे थे कि यीशु आपू ई तिना बीचे खड़े ऊईगे और तिना खे बोलेया, “तुसा खे शान्ति मिलो।”"},{"book":"लूका","chapter":"24","verse":"37","text":"पर सेयो कबराई गे, डरी गे और समजणे लगे कि केसी पूतो खे देखणे लगी रे।"},{"book":"लूका","chapter":"24","verse":"38","text":"यीशुए तिना खे बोलेया, “कबराणे कऊँ लगी रे? और तुसा रे मनो रे शक कऊँ ए?"},{"book":"लूका","chapter":"24","verse":"39","text":"मेरे आथा खे और मेरे पैरा खे देखो कि आऊँ सेईए, माखे छुँईं की देखो, कऊँकि आत्मा रे आड्ड और मांस नि ऊँदे, जेड़ा मांदे देखणे लगी रे।”"},{"book":"लूका","chapter":"24","verse":"40","text":"ये बोली की तिने आपणे आथ पैर तिना गे बताए।"},{"book":"लूका","chapter":"24","verse":"41","text":"जेबे खुशिया रे मारे तिना खे विश्वास नि ऊआ कि यीशु जिऊँदा ऊईगा रा और हैरान ऊईगे, तेबे यीशुए बोलेया, “क्या एती तुसा गे कुछ रोटी आयी।”"},{"book":"लूका","chapter":"24","verse":"42","text":"तिने तिना खे पुजी रिया मछलिया रा टुकड़ा दित्तेया।"},{"book":"लूका","chapter":"24","verse":"43","text":"तिने लयी की तिना सामणे खाया।"},{"book":"लूका","chapter":"24","verse":"44","text":"तेबे यीशुए तिना खे बोलेया, “यो मेरिया सेयो गल्ला ए, जो मैं तुसा साथे रंदे ऊए, तुसा खे बोली थिया, कि जरूरी ए कि जितणिया गल्ला मूसे रा बिधान और भविष्यबक्ता और पजनो री कताबा रे मेरे बारे रे लिखी राखिया, सेयो सब पुरिया ओ।”"},{"book":"लूका","chapter":"24","verse":"45","text":"तेबे यीशुए पवित्र शास्त्र समजणे खे तिना खे अक्ल दित्ती"},{"book":"लूका","chapter":"24","verse":"46","text":"और तिना खे बोलेया, “पवित्र शास्त्रो रे ईंयां लिखी राखेया कि मसीहे दु:ख उठाणा और तीजे दिने मरे रेया बीचा ते जिऊँदा ऊणा"},{"book":"लूका","chapter":"24","verse":"47","text":"और यरूशलेम नगरो ते लयी की सबी जातिया खे मन फिराणे रा और पापो रिया माफिया रा प्रचार, तेसरे ई नाओं ते कित्तेया जाणा।"},{"book":"लूका","chapter":"24","verse":"48","text":"तुसे इना सबी गल्ला रे गवा ए"},{"book":"लूका","chapter":"24","verse":"49","text":"और देखो, मां आपू पवित्र आत्मा पेजणी जेतेरी प्रतिज्ञा मेरे पिते करी राखी और जदुओ तक स्वर्गो ते सामर्थ नि पाओ, तदुओ तक एस नगरो रेई रओ।”"},{"book":"लूका","chapter":"24","verse":"50","text":"तेबे यीशु तिना खे बैतनिय्याह नगरो तक बारे लईगे, और आपणे आथ चकी की तिना खे आशीष दित्ती।"},{"book":"लूका","chapter":"24","verse":"51","text":"और तिना खे आशीष देंदे ऊए सेयो तिना ते लग ऊईगे और स्वर्गो खे चकी ते।"},{"book":"लूका","chapter":"24","verse":"52","text":"तेबे चेले तिना गे माथा टेकी की और बडिया खुशिया साथे यरूशलेमो खे वापस ऊईगे।"},{"book":"लूका","chapter":"24","verse":"53","text":"और हर रोज मन्दरो रे आजीर ऊई की परमेशरो री स्तुति करेया करो थे।"}]}