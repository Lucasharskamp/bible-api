{"data":[{"book":"1 Koningen","chapter":"8","verse":"1","text":"Nu riep koning Salomon de oudsten van Israël en alle stamhoofden en familievorsten der Israëlieten bij zich naar Jerusalem, om de verbondsark van Jahweh uit de Davidstad, of de Sion, naar haar plaats te brengen."},{"book":"1 Koningen","chapter":"8","verse":"2","text":"Zo trokken alle mannen van Israël naar koning Salomon op voor het feest, dat in de maand Etanim, de zevende maand, werd gevierd."},{"book":"1 Koningen","chapter":"8","verse":"3","text":"Toen nu al de oudsten van Israël gekomen waren, namen de priesters de ark op,"},{"book":"1 Koningen","chapter":"8","verse":"4","text":"en brachten haar met de openbaringstent en al de heilige voorwerpen, die in de tent waren, naar boven; de levieten droegen met de priesters mee."},{"book":"1 Koningen","chapter":"8","verse":"5","text":"Koning Salomon zelf ging met al de Israëlieten, die zich bij hem hadden gevoegd, voor de ark uit, en offerde zoveel schapen en runderen, dat ze niet meer te tellen of te berekenen waren."},{"book":"1 Koningen","chapter":"8","verse":"6","text":"Daarop brachten de priesters de verbondsark van Jahweh naar haar plaats in het binnenste van de tempel, in het Allerheiligste, en zetten haar onder de vleugels der cherubs."},{"book":"1 Koningen","chapter":"8","verse":"7","text":"De cherubs spreidden dus hun vleugels over de ark uit, en overschaduwden de ark en haar draagstangen."},{"book":"1 Koningen","chapter":"8","verse":"8","text":"Deze waren zo lang, dat men de uiteinden ervan in het Heilige, dat voor het Allerheiligste lag, kon zien, maar daarbuiten niet meer; ze zijn daar gebleven tot op deze dag."},{"book":"1 Koningen","chapter":"8","verse":"9","text":"In de ark was niets dan de twee stenen tafelen, die Moses op de berg Horeb erin had gelegd; het waren de tafelen van het Verbond, dat Jahweh bij de uittocht uit Egypte met de Israëlieten gesloten had."},{"book":"1 Koningen","chapter":"8","verse":"10","text":"Zodra de priesters het Heilige hadden verlaten, vervulde een wolk het huis van Jahweh."},{"book":"1 Koningen","chapter":"8","verse":"11","text":"Door die wolk konden de priesters niet blijven staan, om hun dienstwerk te verrichten; want de glorie van Jahweh vervulde de tempel van Jahweh."},{"book":"1 Koningen","chapter":"8","verse":"12","text":"Nu sprak Salomon: De zon heeft Jahweh aan de hemel geplaatst, Maar zelf besloot Hij, in een wolk te vertoeven."},{"book":"1 Koningen","chapter":"8","verse":"13","text":"Zo kon ik het wagen, U een tempel te bouwen. Een huis, waar Gij eeuwig zult wonen! (Het staat in het Liederenboek.)"},{"book":"1 Koningen","chapter":"8","verse":"14","text":"Hierop keerde de koning zich om, en zegende heel de gemeenschap van Israël. En terwijl allen overeind gingen staan,"},{"book":"1 Koningen","chapter":"8","verse":"15","text":"sprak hij: Geprezen zij Jahweh, Israëls God, wiens hand heeft volbracht, wat zijn mond tot mijn vader David heeft gesproken:"},{"book":"1 Koningen","chapter":"8","verse":"16","text":"“Sinds de dag, dat Ik mijn volk Israël uit Egypte heb geleid, heb Ik geen enkele stad van al de stammen van Israël uitverkoren, om Mij daar een tempel te bouwen, waarin mijn Naam zou wonen. Maar Jerusalem heb Ik uitverkoren, om daar mijn Naam te doen wonen; en David heb Ik uitgekozen, om over mijn volk te heersen!”"},{"book":"1 Koningen","chapter":"8","verse":"17","text":"Daarom wilde mijn vader David een tempel bouwen voor de Naam van Jahweh, Israëls God."},{"book":"1 Koningen","chapter":"8","verse":"18","text":"Maar Jahweh sprak tot mijn vader David: “Het was goed van U, het plan op te vatten, om een tempel te bouwen voor mijn Naam."},{"book":"1 Koningen","chapter":"8","verse":"19","text":"Maar niet gij zult de tempel bouwen; doch uw zoon, die uit uw lenden voortkomt, zal een tempel bouw voor mijn Naam.”"},{"book":"1 Koningen","chapter":"8","verse":"20","text":"En Jahweh heeft zijn belofte vervuld. Want ik ben mijn vader David opgevolgd en heb mij neergezet op de troon van Israël, zoals Jahweh gezegd had. En nu heb ik voor Jahweh, Israëls God, een tempel gebouwd,"},{"book":"1 Koningen","chapter":"8","verse":"21","text":"en daarin een plaats bereid voor de ark, waar het Verbond berust, dat Jahweh met onze vaderen gesloten heeft, toen Hij hen uit Egypteland leidde."},{"book":"1 Koningen","chapter":"8","verse":"22","text":"Toen ging Salomon ten aanschouwen van heel de gemeenschap van Israël voor het altaar van Jahweh staan, strekte zijn handen naar de hemel uit,"},{"book":"1 Koningen","chapter":"8","verse":"23","text":"en sprak: Jahweh, God van Israël! Geen god boven in de hemel of beneden op aarde is gelijk aan U; want in goedertierenheid houdt Gij U aan het verbond met uw dienaren, die met geheel hun hart voor uw aanschijn wandelen."},{"book":"1 Koningen","chapter":"8","verse":"24","text":"Ook aan uw dienaar David, mijn vader, hebt Gij vervuld wat Gij hem hebt gezegd. Wat uw mond beloofde, heeft uw hand volbracht, zoals blijkt op deze dag."},{"book":"1 Koningen","chapter":"8","verse":"25","text":"Welnu dan, Jahweh, Israëls God, vervul aan uw dienaar David, mijn vader, ook de belofte, die Gij hem deedt: “Nooit zal het U aan een man ontbreken, die voor mijn aanschijn op Israëls troon is gezeten, indien uw zonen slechts op hun gedrag willen letten en voor mijn aanschijn wandelen, zoals gij voor mijn aanschijn gewandeld hebt.”"},{"book":"1 Koningen","chapter":"8","verse":"26","text":"Jahweh, God van Israël, moge ook deze belofte, die Gij mijn vader David, uw dienaar, gedaan hebt, toch worden vervuld!"},{"book":"1 Koningen","chapter":"8","verse":"27","text":"Maar zou God dan werkelijk op aarde wonen? Zie de hemel, zelfs de hemel der hemelen, kan U niet bevatten; hoe dan dit huis, dat ik heb gebouwd!"},{"book":"1 Koningen","chapter":"8","verse":"28","text":"Jahweh, mijn God, luister naar het bidden en smeken van uw dienaar, en hoor het geroep en het gebed, dat uw dienaar vandaag tot U richt."},{"book":"1 Koningen","chapter":"8","verse":"29","text":"Moge uw ogen dag en nacht over dit huis blijven waken, over de plaats, waarvan Gij gezegd hebt: “Mijn Naam zal daar wonen!” Hoor het gebed, dat uw dienaar op deze plaats tot U opzendt;"},{"book":"1 Koningen","chapter":"8","verse":"30","text":"luister naar de smeekbede, die uw dienaar en Israël, uw volk, op deze plaats tot U richten. En wanneer Gij ze hoort, in de hemel, uw woonstede, verhoor ze dan ook, en schenk vergiffenis."},{"book":"1 Koningen","chapter":"8","verse":"31","text":"Wanneer iemand tegen zijn naaste misdoet, en deze hem een eed oplegt als bewijs voor zijn onschuld, en hij voor die eed in dit huis verschijnt voor uw altaar:"},{"book":"1 Koningen","chapter":"8","verse":"32","text":"luister dan in de hemel, en richt uw dienaren; veroordeel den schuldige, door zijn daad op zijn hoofd te doen neerkomen. maar stel den onschuldige in het gelijk, door hem voor zijn onschuld te belonen."},{"book":"1 Koningen","chapter":"8","verse":"33","text":"Wanneer Israël, uw volk, omdat het tegen U heeft gezondigd, door zijn vijand wordt verslagen, maar het bekeert zich tot U, prijst uw Naam en bidt en smeekt tot U in dit huis:"},{"book":"1 Koningen","chapter":"8","verse":"34","text":"luister dan in de hemel, vergeef de zonden van Israël, uw volk, en laat het terugkeren naar het land, dat Gij aan zijn vaderen hebt geschonken."},{"book":"1 Koningen","chapter":"8","verse":"35","text":"Wanneer de hemel gesloten blijft en er geen regen valt, omdat ze tegen U zondigen, maar ze bidden dan op deze plaats, prijzen uw Naam en bekeren zich van hun zonden, omdat Gij ze vernedert:"},{"book":"1 Koningen","chapter":"8","verse":"36","text":"luister dan in de hemel, vergeef de zonden van uw dienaar en van Israël, uw volk; wijs het de goede weg, die het bewandelen moet, en geef weer regen op uw land, dat Gij aan uw volk hebt geschonken als erfdeel."},{"book":"1 Koningen","chapter":"8","verse":"37","text":"Wanneer het land wordt geteisterd door hongersnood of pest, door korenbrand of verdorring, door sprinkhaan of knaagbek; wanneer het volk in een van zijn poorten door den vijand wordt benauwd, of bezocht wordt door plagen en ziekten;"},{"book":"1 Koningen","chapter":"8","verse":"38","text":"wanneer iemand van uw volk Israël, in het bijzonder, in droefheid of leed komt bidden en smeken, en zijn handen uitstrekt naar dit huis:"},{"book":"1 Koningen","chapter":"8","verse":"39","text":"luister dan in de hemel, uw woonstede, en schenk vergiffenis; grijp in en vergeld eenieder zijn werken. Want Gij kent de harten; Gij alleen kent het hart aller mensen."},{"book":"1 Koningen","chapter":"8","verse":"40","text":"Dan zullen zij U vrezen heel hun leven in het land, dat Gij aan onze vaderen hebt geschonken."},{"book":"1 Koningen","chapter":"8","verse":"41","text":"Zelfs wanneer een vreemdeling, die niet tot uw volk Israël behoort, terwille van uw Naam uit een ver land zal komen, en in dit huis verschijnt, om te bidden,"},{"book":"1 Koningen","chapter":"8","verse":"42","text":"omdat hij van uw grote Naam, uw sterke hand en uw gespierde arm heeft gehoord:"},{"book":"1 Koningen","chapter":"8","verse":"43","text":"luister dan in de hemel, uw woonstede, en doe wat deze vreemdeling U vraagt; opdat alle volkeren der aarde uw naam mogen kennen, U vrezen als Israël, uw volk, en mogen ondervinden, dat de tempel, die ik voor U heb gebouwd, uw Naam draagt."},{"book":"1 Koningen","chapter":"8","verse":"44","text":"Wanneer uw volk op uw bevel tegen den vijand ten strijde trekt, en zij bidden tot Jahweh in de richting van de stad, die Gij hebt uitverkoren, en van het huis, dat ik voor uw Naam heb gebouwd:"},{"book":"1 Koningen","chapter":"8","verse":"45","text":"luister dan in de hemel naar hun bidden en smeken, en verschaf hun recht."},{"book":"1 Koningen","chapter":"8","verse":"46","text":"Wanneer ze tegen U zondigen—want er is niemand, die niet zondigt—en Gij levert ze in uw toorn aan een vijand over, zodat ze gevangen worden weggevoerd naar het land van dien vijand, veraf of dichtbij;"},{"book":"1 Koningen","chapter":"8","verse":"47","text":"wanneer ze dan in het land hunner ballingschap tot nadenken komen, zich bekeren en in het land van hen, die ze wegvoerden, smekend tot U zeggen: “We hebben gezondigd, en slecht en goddeloos gehandeld”;"},{"book":"1 Koningen","chapter":"8","verse":"48","text":"wanneer ze zich met geheel hun hart en geheel hun ziel tot U bekeren in het land hunner vijanden, die hen hebben weggevoerd, en ze bidden tot U in de richting van het land, dat Gij aan hun vaderen hebt geschonken, in de richting van de stad, die Gij hebt uitverkoren, en van het huis, dat ik voor uw Naam heb gebouwd:"},{"book":"1 Koningen","chapter":"8","verse":"49","text":"luister dan in de hemel, uw woonstede, naar hun bidden en smeken, en verschaf hun recht."},{"book":"1 Koningen","chapter":"8","verse":"50","text":"Schenk vergiffenis aan het volk, dat tegen U misdeed, en vergeef hun al de zonden, die ze tegen U bedreven; laat ze genade vinden bij hun ontvoerders, opdat dezen zich over hen ontfermen."},{"book":"1 Koningen","chapter":"8","verse":"51","text":"Want ze zijn uw volk en uw erfdeel; Gij hebt ze uit die smeltoven, uit Egypte, geleid!"},{"book":"1 Koningen","chapter":"8","verse":"52","text":"Houd dus uw ogen open voor het gebed van uw dienaar en van Israël, uw volk, en verhoor hen steeds, wanneer ze tot U smeken."},{"book":"1 Koningen","chapter":"8","verse":"53","text":"Want uit alle volkeren der aarde hebt Gij ze tot uw erfdeel verkoren, zoals Gij door uw dienaar Moses gezegd hebt, toen Gij onze vaderen uit Egypte hebt geleid, o Jahweh, mijn Heer!"},{"book":"1 Koningen","chapter":"8","verse":"54","text":"Toen Salomon heel dit smeekgebed tot Jahweh had opgezonden, stond hij op van Jahweh’s altaar, waarvoor hij geknield had gelegen, de handen naar de hemel uitgestrekt."},{"book":"1 Koningen","chapter":"8","verse":"55","text":"En rechtovereind sprak hij met luider stem deze zegen over heel de gemeenschap van Israël uit:"},{"book":"1 Koningen","chapter":"8","verse":"56","text":"Gezegend zij Jahweh, die, zijn belofte getrouw, zijn volk Israël rust heeft gegeven. Niet één woord van al de beloften, die Hij door zijn dienaar Moses gedaan heeft, is onvervuld gebleven."},{"book":"1 Koningen","chapter":"8","verse":"57","text":"Moge Jahweh, onze God, met ons zijn, zoals Hij met onze vaderen geweest is, en ons nooit verlaten, ons nooit verwerpen."},{"book":"1 Koningen","chapter":"8","verse":"58","text":"Moge Hij onze harten tot Zich neigen, opdat wij al zijn wegen bewandelen, en zijn geboden, wetten en voorschriften onderhouden, die Hij aan onze vaderen heeft gegeven."},{"book":"1 Koningen","chapter":"8","verse":"59","text":"Moge de bede, die ik smekend tot Jahweh, onzen God, heb gericht, dag en nacht voor zijn aanschijn blijven, opdat Hij zijn dienaar en Israël, zijn volk, dagelijks geve wat zij behoeven,"},{"book":"1 Koningen","chapter":"8","verse":"60","text":"en alle volkeren der aarde weten, dat Jahweh God is en anders geen."},{"book":"1 Koningen","chapter":"8","verse":"61","text":"Mogen uw harten steeds onverdeeld aan Jahweh, onzen God, toebehoren, zodat gij volgens zijn wetten blijft leven, en evenals nu zijn geboden onderhoudt."},{"book":"1 Koningen","chapter":"8","verse":"62","text":"Nu bracht de koning met heel Israël offers aan Jahweh;"},{"book":"1 Koningen","chapter":"8","verse":"63","text":"twee en twintig duizend runderen en honderd twintig duizend schapen droeg Salomon als vredeoffer aan Jahweh op. Zo wijdde de koning met al de Israëlieten de tempel van Jahweh in."},{"book":"1 Koningen","chapter":"8","verse":"64","text":"Bij die gelegenheid wijdde de koning het middelste gedeelte van de voorhof voor de tempel van Jahweh, omdat men ook daar brandoffers, spijsoffers en het vet van de vredeoffers moest opdragen. Want op het bronzen altaar voor het aanschijn van Jahweh was geen plaats genoeg voor al die brand- en spijsoffers en voor het vet van al die vredeoffers."},{"book":"1 Koningen","chapter":"8","verse":"65","text":"Daarna vierde Salomon met al de Israëlieten, die van de weg naar Chamat af tot aan de beek van Egypte in grote menigte tezamen waren gekomen, zeven dagen lang het feest voor het aanschijn van Jahweh, onzen God."},{"book":"1 Koningen","chapter":"8","verse":"66","text":"Op de achtste dag liet hij het volk gaan. Zij namen afscheid van den koning, en gingen met opgewekt hart naar huis, blij als ze waren over al het goede, dat Jahweh voor David, zijn dienaar, en voor Israël, zijn volk, had gedaan."}]}