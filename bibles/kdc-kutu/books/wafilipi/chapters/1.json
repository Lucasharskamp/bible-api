{"data":[{"book":"Wafilipi","chapter":"1","verse":"1","text":"Niye Paulo na Timoseo, twa wasang'hanaji wa Yesu Kilisito, towandikila mweye wanhu wa Mulungu muli ako Filipi, mweye muilumbile na Yesu Kilisito, hamoja na walangulizi na watazaji wa wanhu wamtogole Yesu."},{"book":"Wafilipi","chapter":"1","verse":"2","text":"Mulungu Tataetu na Mndewa Yesu Kilisito wawagwee ng'hekewa na tindiwalo."},{"book":"Wafilipi","chapter":"1","verse":"3","text":"Kila nahawagesa mweye nomtogola Mulungu,"},{"book":"Wafilipi","chapter":"1","verse":"4","text":"nahawapulila mweye mose kwa Mulungu, nowapulileni kwa deng'ho,"},{"book":"Wafilipi","chapter":"1","verse":"5","text":"kwavija mweye muilumba na niye muisang'hano ya kubwililisa Mbuli Inogile kulawa haichanduso mbaka sambi."},{"book":"Wafilipi","chapter":"1","verse":"6","text":"Nabule shaka kwa Mulungu yaisongile sang'hano ino inogile mmizoyo yenu, koigendeleza mbaka vondaimale mna isiku ya kubwela Yesu Kilisito."},{"book":"Wafilipi","chapter":"1","verse":"7","text":"Kwavija mwa muumoyo wangu, vinoga kumwangu kuwagesa, hata kamba namkifungo hebu ndekesigwa, mweye mose muilumba na niye mna ing'hekewa iyanigwelele Mulungu ya kuigombela Mbuli Inogile na kulagusa ukweli wake kwa wanhu."},{"book":"Wafilipi","chapter":"1","verse":"8","text":"Mulungu ayo yajuwile nolonga fulu ipile vija viniwasulukila kuwona kwa unogelwa ulawa kwa Yesu Kilisito."},{"book":"Wafilipi","chapter":"1","verse":"9","text":"Nompula Mulungu unogelwa wenu wengezeke ng'hani, na muwe wabala ng'hani na nzewele zose,"},{"book":"Wafilipi","chapter":"1","verse":"10","text":"muladi mudahe kusagula kinhu kinogile. Baho mong'ala na mokuwa mduhu kitala chochose mbaka mna isiku ya kubwela Kilisito."},{"book":"Wafilipi","chapter":"1","verse":"11","text":"Baho mutende mbuli zinogile mgameso ga Mulungu, mbuli azo zolawa kwa Yesu Kilisito yaiyeka, muladi wanhu wose wamgwee Mulungu ukulu na nhogolwa."},{"book":"Wafilipi","chapter":"1","verse":"12","text":"Ndugu zangu nolonda mujuwe kuwa, kindawilile niye acho kitendile Mbuli Inogile ipetigwe."},{"book":"Wafilipi","chapter":"1","verse":"13","text":"Kwa mbuli ayo wakalizi wose wa ng'anda ya kindewa na wanhu wose wayagwe wojuwa niye na mkifungo mbuli ya Kilisito."},{"book":"Wafilipi","chapter":"1","verse":"14","text":"Kufungigwa kwangu, kuwatenda ndugu bwando wamtamanile ng'hani Mndewa, na wageligwa moyo wawe magalu kulonga mbuli ya Mulungu bila kudumba."},{"book":"Wafilipi","chapter":"1","verse":"15","text":"Kulonga ukweli wanhu wayagwe woipeta Mbuli ya Kilisito kwa migongo na ndwagi, lakini wayagwe woipeta vinogile."},{"book":"Wafilipi","chapter":"1","verse":"16","text":"Awo woipeta vinogile wotenda avo kwa unogelwa, kwavija wojuwa Mulungu kanigwaa sang'hano ya kuigombela Mbuli Inogile."},{"book":"Wafilipi","chapter":"1","verse":"17","text":"Lakini awo wayagwe woupeta usenga wa Kilisito kwa kuitapa, waduhu ukweli, wogesa kuwa wodaha kunyongezela madununzo gangu mkifungo."},{"book":"Wafilipi","chapter":"1","verse":"18","text":"Niye sitonga bule, niye nodeng'helela kwavija kwa nzila yoyose wanhu wopeta usenga wa Kilisito, iwe woupeta kwa kilamuso kinogile hebu kwa kilamuso kihile. Niye sileka kudeng'helela bule,"},{"book":"Wafilipi","chapter":"1","verse":"19","text":"kwavija nojuwa kwa kumpula kwenu Mulungu na kutazigwa na Loho wa Yesu Kilisito, nolekesigwa."},{"book":"Wafilipi","chapter":"1","verse":"20","text":"Vinikona niye notamanila kuwa honda nigwe kinyala lakini nogangamala ng'hani, avo sambi kamba viili siku zose iwe muugima hebu mwiifa nimgwee ukulu Kilisito."},{"book":"Wafilipi","chapter":"1","verse":"21","text":"Kwavija kumwangu niye kuwa mgima ni kumsang'hanila Kilisito na kufa konyongezela kinhu."},{"book":"Wafilipi","chapter":"1","verse":"22","text":"Kamba nahagendelela kuwa mgima mulukuli luno, sang'hano yangu yokongezeka ng'hani. Mmhane nisagule choni!"},{"book":"Wafilipi","chapter":"1","verse":"23","text":"Miyenu na mnzila mhanda. Kuno nolonda kusegela na kukala na Kilisito, mbuli ayo ibanga kunoga,"},{"book":"Wafilipi","chapter":"1","verse":"24","text":"lakini vinoga ng'hani kumwenu kamba nahagendelela kuwa mgima."},{"book":"Wafilipi","chapter":"1","verse":"25","text":"Nojuwa ukweli wa mbuli ino, nojuwa nokuwa mgima na nogendelela kukala hamoja na mweye mose muladi tamanilo jenu na deng'ho jenu vongezeke,"},{"book":"Wafilipi","chapter":"1","verse":"26","text":"muladi nahawa na mweye kabili, mbuli ya niye mokuwa na kinhu cha kuigodela mna ukuilumba kwenu na Yesu Kilisito."},{"book":"Wafilipi","chapter":"1","verse":"27","text":"Avo kinhu kilondeka hano mbuli zenu ziigale kamba viilonda mbuli inogile ya Kilisito, kamba nahadaha kwiza kuwalola hebu nahawahulika, nojuwa kuwa mose mogangamala hamoja kwa loho imoja na kudigombela hamoja tamanilo dilawa kwa Mbuli Inogile."},{"book":"Wafilipi","chapter":"1","verse":"28","text":"Avo sekemuwadumbe wanhu wowehila, siku zose muwe magalu na ino yolagusa kumwao awo wopotela na mweye mokomboligwa, kwavija mbuli ayo yolawa kwa Mulungu."},{"book":"Wafilipi","chapter":"1","verse":"29","text":"Kwavija mweye mugweleligwa kwa mbuli ya kumsang'hanila Kilisito, siyo kumtamanila kwiiyeka lakini vivija kugaya mbuli yake."},{"book":"Wafilipi","chapter":"1","verse":"30","text":"Sambi mweye muilumba na niye mna ing'ondo ya kuigombela Mbuli Inogile. Ng'ondo ayo iyo ija yumunyonile nayo aho haichanduso na mbaka sambi ning'hali mwiing'ondo ayo."}]}