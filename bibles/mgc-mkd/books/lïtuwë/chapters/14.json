{"data":[{"book":"Lïtuwë","chapter":"14","verse":"1","text":"Pawolo ehe Baranaba ame'donnï mï bi 'ba mötu mï Yikɔnïyömu, ehe Yuda kayo ehe tu'dë kayo omannï mï Yere."},{"book":"Lïtuwë","chapter":"14","verse":"2","text":"Mora Yuda ma ombannï dë koma mï mo, o'dɔnnï tu'dë maakowe na kamo ehe ofɔ rë nnï na vo wehe ra önduwë mï Korisitɔ."},{"book":"Lïtuwë","chapter":"14","verse":"3","text":"Pawolo ehe Baranaba alimannï ani kadra konda aba, me'do kö'du 'ba Yere kazi tere, ehe Yere ï'dï kyigɔ zi zë, zi kö'du koro ko'dɔ ehe rakaga, mati akayada kö'du kise 'ba rakyëyï ëdï tïnyö."},{"book":"Lïtuwë","chapter":"14","verse":"4","text":"Vïdï mï gawo 'ba Yikɔnïyömu ayɔlɔnnï dë a'di zi sösu. Kya maakowe omannï mï gboko 'ba Yude ehe maakowe omannï mï vo lïtuwë."},{"book":"Lïtuwë","chapter":"14","verse":"5","text":"Ndundu mo aba, tu'dë maakowe ehe Yude, bi kölö vo dagba 'bënnï ëtï, ombannï mala ko'dɔ zi ko'dɔ zë na kyënyë ehe zë ku'du yïtö aba brua."},{"book":"Lïtuwë","chapter":"14","verse":"6","text":"Mati Pawolo ehe Baranaba ayɔlɔnnï wa ma ëdï rë nï ko'dɔ, zë ahonnï mï dakaŋo 'ba Lëyïkɔniya, ani mï gawo 'ba Liyisitra ehe Dëbë ehe bi ma kara dakapa dakaŋo ne."},{"book":"Lïtuwë","chapter":"14","verse":"7","text":"Ani zë nduwë kö'du yöyö laka ne yëtï."},{"book":"Lïtuwë","chapter":"14","verse":"8","text":"Mï Liyisitra, kora maako ëdï ani o'jo mo na ndï keŋe ehe ɔ'bɔ dë zi lasi."},{"book":"Lïtuwë","chapter":"14","verse":"9","text":"Kora ne ëdï mbili nï koze da me'do 'ba Pawolo. Mati Pawolo ongɔ mo ëdï koma aba mï Yësu zi kɔ'jɔ,"},{"book":"Lïtuwë","chapter":"14","verse":"10","text":"mo agbögbö hë nï iya henye, “Ënyï rïyë!” Kora ne öfu rïyë ehe ayeto lasi toko."},{"book":"Lïtuwë","chapter":"14","verse":"11","text":"Mati vïdï kayo ne ongɔnnï wa ma Pawolo o'dɔ ne, agbögbö hë nnï yaga mï ha 'ba Lëyïkɔniya, iyannï henye, “Wïrïyë ofɔnnï rë nnï ku na vïdï köndu ehe ayinnï ku akaŋo zi ze!”"},{"book":"Lïtuwë","chapter":"14","verse":"12","text":"Vïdï ï'dïnnï ru da Baranaba, Zeyusi, ehe ï'dïnnï ru da Pawolo Hemoso, ga kö'du mo ra ame'do."},{"book":"Lïtuwë","chapter":"14","verse":"13","text":"Yëkëlu 'ba Zeyusi ëdï kara ha bi tödu zi gawo kyedre. Vo karasa 'ba Zeyusi ika ise ehe döruwë ha resi 'ba gawo kyedre, ga kö'du mo ehe vïdïyë ombannï zi kï'dï wakumu zi zë."},{"book":"Lïtuwë","chapter":"14","verse":"14","text":"Mati Pawolo ehe Baranaba ayɔlɔnnï kö'du nenye, zë izannï bɔngɔ 'bënnï ahonnï mï kutë vïdï kayo ne hë nnï gbögbö aba henye,"},{"book":"Lïtuwë","chapter":"14","verse":"15","text":"“Ëdïyë kö'du nenye ko'dɔ ga a'di? Ze vïdï könduwë ra kaa e. Dika ze kö'du yöyö laka ra zi ye here zi ye kila wïrï mbiya ma kazi kö'du, ehe otɔ de zi Wïrï ma dïdï, ma o'dɔ komorïyë, dakaŋo, wini kyedre, ehe wa biya mï zë."},{"book":"Lïtuwë","chapter":"14","verse":"16","text":"Mï kadra ma alaga, Wïrï ila vïdï tï'bënnï mï gërï 'bënnï,"},{"book":"Lïtuwë","chapter":"14","verse":"17","text":"mora mo ayada mo ëdï ani tëmï wa laka mati mo o'dɔ. Wïrï utu mïrë ta komorïyë ehe o'dɔ wa 'be mï yaka övu. Mo ï'dï wakonyo zi ye ehe o'dɔ di'di ye na rakyenyi.”"},{"book":"Lïtuwë","chapter":"14","verse":"18","text":"Gbï le tapëtï Pawolo ehe Baranaba iyannï nenye biya, na kyigɔ zi zë yata vïdï ta bi wakumu kï'dï mo zi nnï."},{"book":"Lïtuwë","chapter":"14","verse":"19","text":"Kya 'ba Yude tëmï Atiyɔkɔ ehe Yikɔnïyömu ayinnï, ofɔnnï vïdï kayo ne na wehe ra Pawolo. Zë otrannï mo yïtö aba ehe otɔnnï mo yaga tëmï gawo kyedre. Asösunnï mo oli ku,"},{"book":"Lïtuwë","chapter":"14","verse":"20","text":"mora mati vo lö'böwë atɔtɔ rë nnï toko ra Pawolo, mo ɔrɔ rïyë ehe ï'bë hulëhu mï gawo kyedre ne. Mï ko'do vere aba, mo ehe Baranaba ï'bënnï zi Dëbë."},{"book":"Lïtuwë","chapter":"14","verse":"21","text":"Pawolo ehe Baranaba ayëtïnnï kö'du yöyö laka ne mï Dëbë ehe vïdï kayo ayinnï na vo lö'böwë. Here zë ï'bënnï hulëhu Liyisitra, Yikɔnïyömu, ehe Atiyɔkɔ."},{"book":"Lïtuwë","chapter":"14","verse":"22","text":"Zë akyigɔnnï vo lö'böwë ehe alenzennï zë zi limannï mï koma. Zë ayadannï zi zë henye, “Da tödu ze Damöku 'ba Wïrï tëmï rayaza kyedre.”"},{"book":"Lïtuwë","chapter":"14","verse":"23","text":"Pawolo ehe Baranaba inzinnï kyedree zi nnï mï kanisa biya na kölö kölö. Here zë oro hë nnï, amötunnï, ehe ï'dïnnï rënnï zi Yere zi gë zë gaga, ma ëdïnnï koma aba mï Yere."},{"book":"Lïtuwë","chapter":"14","verse":"24","text":"Tapëtï tï'bë kpuru Pisidiya, ze ayinnï Pambaliya,"},{"book":"Lïtuwë","chapter":"14","verse":"25","text":"ehe tapëtï zë ayëtïnnï kö'du mï Paga, here zë ï'bënnï akaŋo zi Italiya."},{"book":"Lïtuwë","chapter":"14","verse":"26","text":"Ta Italiya ï'bënnï zi Atiyɔkɔ mï Siriya. Ani vo lö'böwë kyere dagba ï'dïnnï zë zi Wïrï gë zë kongɔ, mati ëdïnnï lɔɔ ko'dɔ, yaanya aba lɔɔ inde rë nï ku."},{"book":"Lïtuwë","chapter":"14","verse":"27","text":"Tapëtï tɔkɔ mï Atiyɔkɔ, zë ako'jonnï kanisa bi kölö. Zë ayadannï zi vïdï wa ma Wïrï akɔnyi zë zi ko'dɔ, ehe hala mo o'dɔ zi tu'dëë zi koma."},{"book":"Lïtuwë","chapter":"14","verse":"28","text":"Here zë alimannï ani vo lö'bö ëtï mï kadra konda."}]}