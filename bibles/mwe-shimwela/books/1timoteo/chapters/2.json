{"data":[{"book":"1 Timoteo","chapter":"2","verse":"1","text":"Bhai sha ntai kaje, nnjuganje na tenda eja kwa a Nnungu, kwa ligongo lya bhandunji bhowe,"},{"book":"1 Timoteo","chapter":"2","verse":"2","text":"kwa ligongo lya bhapalume, na bhowe bhakwetenje ukulungwa, nkupinga tutame ndamo ja ulele pamo na kwaakuya a Nnugnu, na ndamo ja ukonjelo na gundu."},{"book":"1 Timoteo","chapter":"2","verse":"3","text":"Shene shindushi ni sha mmbone, shikwaanonyela a Nnungu, bhaatapula bhetu,"},{"book":"1 Timoteo","chapter":"2","verse":"4","text":"bhaapinga bhandu bhowe bhatapulwanje, na kuimanya indu ya kweli."},{"book":"1 Timoteo","chapter":"2","verse":"5","text":"Pabha bhapali a Nnungu bhamope, na bhapali bhaalundanya bhamo, bhaalundanya bhandu na a Nnungu, ni mundu, a Yeshu Kilishitu,"},{"book":"1 Timoteo","chapter":"2","verse":"6","text":"bhene bhaishoshiye bhayene kwaatapulanga bhandu bhowe. Gwenego pugwaaliji ukong'ondelo, gakaishileje malanga gakwe ga pwaa, kuti a Nnungu bhanapinga kwaatapulanga bhandu bhowe."},{"book":"1 Timoteo","chapter":"2","verse":"7","text":"Kwa lyene ligongolyo, njibhikwa kubha ntume, na nkulunguya, na nkujiganya, ku bhandu bhangabha Bhayaudi, ga ntenga gwa ngulupai na kweli. Ngunabheleketa kweli nngabha unami."},{"book":"1 Timoteo","chapter":"2","verse":"8","text":"Bhai, shingupinga nne, popowe punkuimananga nkujuga, ngunaapinga bhanabhalume bhaajuganje a Nnungu, akuno bhajinwilenje makono gamatakaywe, bhalijuganga gwangali nnjimwa wala mitau."},{"book":"1 Timoteo","chapter":"2","verse":"9","text":"Nneyo peyo, bhanabhakongwe bhawalanje nngubho ya mmbone, na ya shigundu, na ya langula kwiitimalika ntima, na nngabha kwiikelengelela kwa tibha umbo, wala kwa shaabhu na lulu, eu nngubho ya galama."},{"book":"1 Timoteo","chapter":"2","verse":"10","text":"Ikabheje kwa itendi ya mmbone, malinga shibhaapinjikwanga bhanabhakongwe bhakwaajogopanga a Nnungu."},{"book":"1 Timoteo","chapter":"2","verse":"11","text":"Bhanabhakongwe bhaijiganyanje kwa kwiitimalika, akuno bhalikundanga yowe."},{"book":"1 Timoteo","chapter":"2","verse":"12","text":"Nne nguti, jwankongwe anannjiganye wala kuntagwala jwannume, ikabhe aitimalishe."},{"book":"1 Timoteo","chapter":"2","verse":"13","text":"Pabha a Adamu ni bhatandwibhe kupanganywa, kungai a Awa."},{"book":"1 Timoteo","chapter":"2","verse":"14","text":"Na wala a Adamu bhangatembwa, ikabhe bhakongwe ni bhatembilwe, gubhajinjile muilebho."},{"book":"1 Timoteo","chapter":"2","verse":"15","text":"Ikabheje, bhakongwe shibhatapulwe kwa bheleka bhana, ibhaga shibhalonjeye nngulupai na nkupingana, na ukonjelo, na ntima gwa kwiitimalika."}]}