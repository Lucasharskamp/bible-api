{"data":[{"book":"Bliathek","chapter":"9","verse":"1","text":"Ji è rekramuii shii, Saul ne Ithong shii migipho shii ua pha noh. Ai ne Kho Phabi shii wuii dun ne"},{"book":"Bliathek","chapter":"9","verse":"2","text":"Damaskhus pha Jewish misiahòthek shii wuii thog shii aishii thieg yi pha jigigam jia lia. Nyieliieshii, thiisa hà Ithong lumuii shii lua ne migipho doh arone, hò-aphuii hò-amuii um ne de zab zum srane idoh Jerusalem hà noh pha now ne lia."},{"book":"Bliathek","chapter":"9","verse":"3","text":"Ji-è, Saul ne Damaskhus pha rajan moe shii wuii thog mage shii, hamblo shii Hamang è Haliao jia ai moe shii bliak ruii."},{"book":"Bliathek","chapter":"9","verse":"4","text":"Ai ne ji bliak pha doh mage ne nyiak hà thud dun. Thiichiih shii ai è miyaogam jia rone aishii yao pha yoi ruii, “Saul, Saul! Na ne nyie rek ne gu shii diig phi phlei?”"},{"book":"Bliathek","chapter":"9","verse":"5","text":"Saul è sai din, “Ithong, na ne hanyie lei?” Ji pha goh ro pha ji è yao, “Gune Isu ro, hanyie shii na ne diig phiramuii pha ji ro.”"},{"book":"Bliathek","chapter":"9","verse":"6","text":"“Jishii, jai srane ji pha rajan hà wuii mage bo, thiisa hà na ne nyie rek chid pha ji ne na shii yao phi phro.”"},{"book":"Bliathek","chapter":"9","verse":"7","text":"Saul rog wuii gieng pha branthek ne dong ne goh jia de ayao dang pha rai dun. Ithek de ji pha miyaogam ne yoi habuii shii, hanyie miyao ruii ji ne adoh phi."},{"book":"Bliathek","chapter":"9","verse":"8","text":"Saul ne nyiak è sieng srane awai mieg yang ne riig mage shii mieg ne adoh pha rey dun. Ji-è, ai rog wuii gieng pha branthek è wad chaing srane Damaskhus hà noh dun."},{"book":"Bliathek","chapter":"9","verse":"9","text":"Inai da-uom thog dang pha ai ne Miegthi ne rai dun; ji pha da-uom liing shii ai è nyie de achie aniing dang pha rai dun."},{"book":"Bliathek","chapter":"9","verse":"10","text":"Thiisa Damaskhus hà Ananias beng pha migipho jia um iang. Ai ne Ithong è miyao jia yao ne ho pha ibang jia bang ruii, “Ananias!”"},{"book":"Bliathek","chapter":"9","verse":"11","text":"Ithong è aishii yao, “Saro srane miang Judas pha hò liing hà wuii mage ne Tharsus è wuii thog pha Sual beng pha bran um bey ne sai mage bo. Ai de sia mage shii ibang jia bang ramuii ro,"},{"book":"Bliathek","chapter":"9","verse":"12","text":"Ananias beng pha bran jia è de aishii wad kho ne sia phi shii mieg doh din yi ne pha ibang bang ramuii ro.”"},{"book":"Bliathek","chapter":"9","verse":"13","text":"Ananias è chang, “Ithong wo! Ji pha bran è Jerusalem pha naro branthek shii bajo diig phi phane branthek è gu shii yao jong ro."},{"book":"Bliathek","chapter":"9","verse":"14","text":"Ai ne ichiih Damaskhus hà wuii phane boh phabithek è blu rek pha jigigam yie ne na shii misia sia pho shii zum pha wuii phro.”"},{"book":"Bliathek","chapter":"9","verse":"15","text":"Ithong è aishii yao din, “Wuii mage bo, nyieliieshii, aishii ne gu è gu blia rek pha, gu beng ne Gaibranthek nane sajathek, chiih-è, Israel phothek shii thieg yi pha gua jong ro."},{"book":"Bliathek","chapter":"9","verse":"16","text":"Aishii gu chiang è diig rek chid pha miyao ne gu è aishii doh yi phro.”"},{"book":"Bliathek","chapter":"9","verse":"17","text":"Ji-è, Ananias ne wuii srane ji pha hò shii khud srane Saul shii wad kho ne khirzey phi. Ai è Saul shii Yao, “Gu khuii Saul wo! Ithong Isu awai mutho ge ro. Hanyie è na shii ichiih wuii pha lumuii hà si pha ji ro. Ai è gu shii thoge phane na mieg ne doh din yi pha thoh pha nane na shii Ragung So mua yi pha thoh ge ro.”"},{"book":"Bliathek","chapter":"9","verse":"18","text":"Ji è rek dang shii Saul mieg è ù khug duiine jia chiih dun ne mieg ne sang doh din ruii. Ji-è ai ne jai srane khowo yie mua."},{"book":"Bliathek","chapter":"9","verse":"19","text":"Khowo yie ched ne michie chie mage shii awai siu shii gang thog din ruii pha than."},{"book":"Bliathek","chapter":"9","verse":"20","text":"Ai ne Jewthek misiahòthek hà wuii dang srane Isu ne Hamangkhung-aphuii pha dufuii ji ro è yao phi."},{"book":"Bliathek","chapter":"9","verse":"21","text":"Branthek ne ai miyao ji yoi ne bajo anomuluii pha rey ne awaithek chung yao rai, “Hì pha bran ne Jerusalem hà Isu shii sia pho shii ua ne rai pha ji asi bey? Ai ne ichiih shii wuii phade ji pha branthek shii zum ne Bohphabi shii noh ruii pha wuii pha ji asi bey?”"},{"book":"Bliathek","chapter":"9","verse":"22","text":"Jishii, Saul pha miyao ne bajo blu um ne yao dun pha ji è Isu ne Masi ji rone izai ìd yi ne Damaskhus hà rai pha Jewthek ne aishii nyie achang mua pha rey dun."},{"book":"Bliathek","chapter":"9","verse":"23","text":"Ji è rek ne inai bajo rai mage shii, Jewthek ne maley dug srane Saul shii ua pha phak rai."},{"book":"Bliathek","chapter":"9","verse":"24","text":"Jishii, ithek muphak ji ne gai bran è aishii yao phi. Inai habiu rey dun ne de ithek ne athodang pha ji pha rajan gak shii aishii zum ne ua pha khan ne rai."},{"book":"Bliathek","chapter":"9","verse":"25","text":"Jishii, habiu jia shii Saul pha samoythek è aishii noh ne sirid bucho chab muii srane muthua è dun ge yi."},{"book":"Bliathek","chapter":"9","verse":"26","text":"Saul ne Jerusalem hà dun srane samoythek rog dog pha rek. Ji è rek magunde, samoythek ne ai de samoy rey dun rone izai anow pha yi aishii riig ne zab rum dun."},{"book":"Bliathek","chapter":"9","verse":"27","text":"Jishii, Barnabas è wuii srane aishii guaphasamoy moe shii noh thog ruii. Ai è ithek shii, Ithong è khi è rek ne miyaogam rone yao pha ji zab yao phi. Ji jia asi pha yi ai è khi è rek ne boh noh srane Damaskhus hà Isu beng è yao marui phajithek de yao phi."},{"book":"Bliathek","chapter":"9","verse":"28","text":"Sual è ithek rog shii rai srane Jerusalem pha ithuathek hà wuii srane Ithong beng è bajo boh rek ne yao ne rai."},{"book":"Bliathek","chapter":"9","verse":"29","text":"Ai è Grekh yao pha Jewthek shii de yao ne khnaing noh shii ithek è aishii ua pha rek dun."},{"book":"Bliathek","chapter":"9","verse":"30","text":"Migipho è ji thieg mage ne Sual shii Khaesarea hà noh srane Tharsus hà thoh ge."},{"book":"Bliathek","chapter":"9","verse":"31","text":"Ji è rek pha idoh shii ne Judea, Galili nane Samaria pha charchthek ne liijiing um dun. Ragung So è ithek shii chuh rek phi ne ithek rog shii bajo migiphothek rey ne dog dun ne Ithong shii bajo ilab rek ne rai dun."},{"book":"Bliathek","chapter":"9","verse":"32","text":"Phithar ne ithuathek hà lua ne rai. Ishak jia shii ai ne Hamangkhung-aphuii pha branthek shii thiisa pha Lyda hà wuii dun."},{"book":"Bliathek","chapter":"9","verse":"33","text":"Thiisa hà ai è Aeneas, slemriie ne idam mileo rey sha pha biang shii thiang ne rai pha bran jia doh ruii."},{"book":"Bliathek","chapter":"9","verse":"34","text":"Phithar è ji pha bran shii yao, “Aeneas, Isu Masi è na shii gang phi ro. Jai srane nawai lawio jiang ne dun mage bo.” Ji è yao dang shii, Aeneas ne jai mua dun."},{"book":"Bliathek","chapter":"9","verse":"35","text":"Lyda nane Sharon hà rai pha branthek de aishii riig ne Ithong shii migi now dun."},{"book":"Bliathek","chapter":"9","verse":"36","text":"Jopha thiig hà Thabitha beng pha hò-amuii jia de Migi now ne um. (Grekh è ai ibeng ne Dorkhas ne “Dichiih rone ho”) ai ne idang branthek shii wie rek ne dushothek nong phi ne rai."},{"book":"Bliathek","chapter":"9","verse":"37","text":"Doh jia shii ne, ji pha hò-amuii ne rad ne iy dun. Ai ro iy pha siu ne branthek è kho è sud phi srane lakhung pha ùgud hà ruii muii."},{"book":"Bliathek","chapter":"9","verse":"38","text":"Ji pha Jopha ne Lyda è bajo ruang asi pha ji è migipho è Phithar ne Lyda hà um rone yoi mage shii, ithek è bran nyi shii mua yua ne thoh ge, “Na ne gathek moe shii jog wuii mage bo.”"},{"book":"Bliathek","chapter":"9","verse":"39","text":"Ji è, Phithar ne saro srane ithek shii wuii dun. Ai ne thiisa wuii thog shii, aishii ne ji pha ùgud hà noh dun. Ji pha ùgud hà wuii thog shii misiungmuiithek è ai moe wuii ne Dorkhas è awai a-iy ba shii rab marui pha phadiig nane yugudthek ro! Hiòg ne riig yi srane choh."},{"book":"Bliathek","chapter":"9","verse":"40","text":"Phithar è ithek shii zab fuang dun yi srane bam ne sia phi; chiih-è, iy pha siu shii riig srane ho, “Thabitha, siang mage bo!” Thabitha è mieg yang ne riig mage shii, Phithar um iang pha doh ruii. Ji-è, Thabitha de sieng ne dug mage."},{"book":"Bliathek","chapter":"9","verse":"41","text":"Phithar è Thabitha shii wad chaing ne riu yi srane migipho nane misiungmuiithek shii bucho ho ne hòi din pha ji riig yi."},{"book":"Bliathek","chapter":"9","verse":"42","text":"Ji pha mua ne zab Jopha ithua hà yoi dun. Ji-è, branthek Ithong shii migi now dun."},{"book":"Bliathek","chapter":"9","verse":"43","text":"Phithar ne Jopha hà sukhug rab ne rai pha bran Simon pha hò shii inai bajo thog pha rai marui."}]}