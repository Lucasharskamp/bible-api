{"data":[{"book":"Luk'as Dooshishiyo","chapter":"19","verse":"1","text":"Iyesus Iyarikó kitots kindt man weeron beshat bí amí."},{"book":"Luk'as Dooshishiyo","chapter":"19","verse":"2","text":"Manoknowere t'ilsh ko'ifuwotsats naasho Zekiwosi eteef gaalets ash iko fa'e b́ tesh."},{"book":"Luk'as Dooshishiyo","chapter":"19","verse":"3","text":"Bí Iyesus aawi b́ wottsok'o bek'osh b́ geefera b́ tesh, ernmó b́ need'o k'awun b́ wottsatse ashonwere ay b́wotsosh bek'o maaw b́ wuts."},{"book":"Luk'as Dooshishiyo","chapter":"19","verse":"4","text":"Iyesus man weeron b́beshirwotse Zekiwos bín bek'o geeyat ashuwots wos't fuk'i mit abaats keshb́dek'i."},{"book":"Luk'as Dooshishiyo","chapter":"19","verse":"5","text":"Iyesuswere manok am b́bodtsok'on dambaan kááwdek't s'iilt Zekiwossh, «Zekiwoso! hambets n mootse jino taash b́ geyiytuwotse káári mitatse ood'e» bí et."},{"book":"Luk'as Dooshishiyo","chapter":"19","verse":"6","text":"Zekiwoswere káári oot't, gene'úwefetst Iyesusi ibiyosh dek't bíami."},{"book":"Luk'as Dooshishiyo","chapter":"19","verse":"7","text":"Man bek'ts ash jamo «Ashaan morretso moots s'eegere ibo amt kidre!» ett Iyesus ats bo mumudi."},{"book":"Luk'as Dooshishiyo","chapter":"19","verse":"8","text":"Zekiyosmó need'dek't doonzo Iyesussh hank'owobíet, «Doonzono! hambe, t detsts gaal jamotse b́ bado t'owwotssh imetuwe, dirshat ashaatse t dek'ts gizo b́beyalowere, awd kisho woshde'er aaniytuwe.»"},{"book":"Luk'as Dooshishiyo","chapter":"19","verse":"9","text":"Iyesuswere hank'owa bíet, «Ashaan Abraham naar b́ wottsotse hambets kasho máánsh wotere,"},{"book":"Luk'as Dooshishiyo","chapter":"19","verse":"10","text":"19:10 Mat. 18:11  Ash na'o b́ weyiye t'aftso geeyar kashiyoshe.»"},{"book":"Luk'as Dooshishiyo","chapter":"19","verse":"11","text":"Ashuwots man k'eboke bobefere Iyesus keewu iko ando jewrdek't b́keewi, bíwere Iyerusalem maants b́ karntsotse ash ashuwots Ik'i mengstu andon b́be'etwok'o boosh bíartsosha b́tesh."},{"book":"Luk'as Dooshishiyo","chapter":"19","verse":"12","text":"Mann Iyesus hank'wa bíet, «Nugus woti alo k'a'u de'k't aanar wosh wok datso amts naasho fa'e b́tesh,"},{"book":"Luk'as Dooshishiyo","chapter":"19","verse":"13","text":"Bí amftsre shino b́ guutsuwotsitse tatswotsi s'eegdek't bo took tookosh ik ik minaniyo19:13 Minaniya: Ik minaniyo ik ash keez shashi damoze.  imt ‹Aanar twafetsosh gizan jahere› bí et."},{"book":"Luk'as Dooshishiyo","chapter":"19","verse":"14","text":"B́ dats ashuwotsmo bín boshit'fotse, ashaan noatsats b́ naasho geeratsone ett bí amiyakon wosh na'o bo wosh."},{"book":"Luk'as Dooshishiyo","chapter":"19","verse":"15","text":"«Ash man nugus wotat bíantsok'on boosh imets gizon jaakt awuk'o bo oorshtsok'o danosh, gizo imt bíamts b́ guutsuwotsi b́ s'eegiyi."},{"book":"Luk'as Dooshishiyo","chapter":"19","verse":"16","text":"Shints guutso t'int, ‹Doonzono! n imts ik minaniyon hamb tats minaniyo oorshre› bí et."},{"book":"Luk'as Dooshishiyo","chapter":"19","verse":"17","text":"B́ doonzuwere ‹Nee sheeng guutsono! sheenge nfini, muk' keewatse amanek nwottsotse taamo neen tats kitatse alo neesh imre› bí et."},{"book":"Luk'as Dooshishiyo","chapter":"19","verse":"18","text":"Gitl guutsonwre t'int ‹Doonzono! taash n imts minaniyo hambe, uts minaniyo oorshre› bí et."},{"book":"Luk'as Dooshishiyo","chapter":"19","verse":"19","text":"Doonzonuwere hansh ‹Nenowere uts kitatse naashire› bí et."},{"book":"Luk'as Dooshishiyo","chapter":"19","verse":"20","text":"«Keezlonwere t'int hank'o bíet, ‹T doonzo! taash n'ímts gizoniye hambe, but'ots k'undek'atniye ged t k'ri b́ teshi."},{"book":"Luk'as Dooshishiyo","chapter":"19","verse":"21","text":"Man t k'aluwere nee ngeraw dek'etuwo, n shohawo kakuwituwo, maac' kup' n woto danat t shattsatsne› bíet."},{"book":"Luk'as Dooshishiyo","chapter":"19","verse":"22","text":"B́ doonzwere ‹Nee gond guutsono! n keewts keewann niats angshetuwe, taa t geerawo dek'etk twotonat tshohawo kakuwitk maac' kup' asho t woto danrnee,"},{"book":"Luk'as Dooshishiyo","chapter":"19","verse":"23","text":"Beree t gizo oot' daatsit bankiyo eegoshe gedo n k'azi? Taa aanar twoor b́ oot'onton dek'anek'e b́ teshi› bí et."},{"book":"Luk'as Dooshishiyo","chapter":"19","verse":"24","text":"Maniyere hakon doonzman, manoke need'dek't teshtswotssh, ‹B́ minaniyo bíatse de'er tats minani detsts guutsosh imere› bí et."},{"book":"Luk'as Dooshishiyo","chapter":"19","verse":"25","text":"Bowere ‹Doonzono! bíyere tats minaniyo detsfe!› bo et."},{"book":"Luk'as Dooshishiyo","chapter":"19","verse":"26","text":"19:26 Mat. 13:12; Mar. 4:25; Luk'. 8:18  Doonzonuwere ‹Detsts jamosh iki bogoshde dabetuwe, deshawoknmo dab b́ detstsonor bíatse k'a'udek'etwe etiruwe."},{"book":"Luk'as Dooshishiyo","chapter":"19","verse":"27","text":"Boatsats t naasho geerawu t t'elatmanotsnomó hanok dewar tshinatse boon úd'uwere!› » bíet."},{"book":"Luk'as Dooshishiyo","chapter":"19","verse":"28","text":"Iyesus man jewuron b́keewihakon b́ weerindo Iyerusalem maants sha'efetst, b́ danifuwots shin shinatse bíamir b́tesh."},{"book":"Luk'as Dooshishiyo","chapter":"19","verse":"29","text":"Iyesus Debrezeyit guro ganoke fa'u Bete Fagenat Betaniyi maants b́t'intsok'on, b́ danifwotsitse gituwotsi hank'o ett b́ wosh,"},{"book":"Luk'as Dooshishiyo","chapter":"19","verse":"30","text":"«It shinatse fa'a galuts ameree, manok it bodtsok'onowre konúwor bíats be b́ danawu daaz na'o tipotse daatsitute, bish de'er hanok de'ewoore."},{"book":"Luk'as Dooshishiyo","chapter":"19","verse":"31","text":"Konuwor ‹Eegishe it bitsiri› err iti bíatiyale, ‹Doonzosh b́ geyitsotsne› err aaniwere.»"},{"book":"Luk'as Dooshishiyo","chapter":"19","verse":"32","text":"Woshetswotsuwere boame jam keewo arikon Iyesus ettsok'o wotat bi'ere bodaatsi."},{"book":"Luk'as Dooshishiyo","chapter":"19","verse":"33","text":"Dazna'ono bobitsfere doonzwots «Eegishe it bitsiri?» boosh bo eti."},{"book":"Luk'as Dooshishiyo","chapter":"19","verse":"34","text":"Bowere «Doonzosh b́ geyitsotsne» bo et."},{"book":"Luk'as Dooshishiyo","chapter":"19","verse":"35","text":"Dazna'onowere Iyesus maants dek't bowá, bo tahono daazna'o jik' abaats k'awudek't Iyesus b́betwok'o bo k'ali."},{"book":"Luk'as Dooshishiyo","chapter":"19","verse":"36","text":"Iyesus bíamfere ashuwots boshemo weridats bo es'iri."},{"book":"Luk'as Dooshishiyo","chapter":"19","verse":"37","text":"Iyesus Iyerusalem kitots bodosh b́t'infere Debrezeyit guratse dashan oot'oke b́befere, manoor b́ shutsats sha'iru ashjametswots bo bek'ts adits keewwotsatse tuwtson bogeneútsosh bo k'aro eensh dekt Ik'o udo dek't botwi."},{"book":"Luk'as Dooshishiyo","chapter":"19","verse":"38","text":"19:38 Dub. 118:26  Hank'owa bo etiri boteshi, «Doonzo shútson weetu naasho deereke! jeeno darotse, mango Ik'osh daaratse wotowa!»"},{"book":"Luk'as Dooshishiyo","chapter":"19","verse":"39","text":"Ash dagotse teshts ferisawino eteef ik ikuwotsmo Iyesussh «Danifono! n danifuwotsi s'k bo eteetuwok'o woshuwe!» bo et."},{"book":"Luk'as Dooshishiyo","chapter":"19","verse":"40","text":"Iyesuswere «Bo dab s'k boetalor shútsuwotswor kuhituno etiruwe itsha» ett bíaaniy."},{"book":"Luk'as Dooshishiyo","chapter":"19","verse":"41","text":"Iyesus Iyerusalem kito maants t'int, kitu b́ bek'tsok'on, bish bíepi."},{"book":"Luk'as Dooshishiyo","chapter":"19","verse":"42","text":"Hank'owo bí et, «Nee n jeenosh geyit keewo hambets danfnee woterake! Andmó keewu han niawatse ashwutsere,"},{"book":"Luk'as Dooshishiyo","chapter":"19","verse":"43","text":"N balangaruwots neen gúride kas'o kac'de neen gúrde'er bokic'it aawo weetuwe."},{"book":"Luk'as Dooshishiyo","chapter":"19","verse":"44","text":"Neenat n gitsotse fa'a n na'uwotsi datsats dikde t'afituno, b́ gaherawon orituwo dab ik shútsonor bbeyoke neesh k'azeratse, han b́ wotituwere, Ik'o neen kashiwosh b́waats dúro n dartsoshe.»"},{"book":"Luk'as Dooshishiyo","chapter":"19","verse":"45","text":"Iyesus Ik' k'oni moots kindt, manoke jaakiru ashuwotsi gisho dek't b́tuwi,"},{"book":"Luk'as Dooshishiyo","chapter":"19","verse":"46","text":"19:46 Isa. 56:7; Erm. 7:11  Hank'owere boosh bíet, « ‹T moo Ik' k'oni mee b́ wotiti› ett guut'ere, itmó bik'tsuwotssh gemee it woshk'ri.»"},{"book":"Luk'as Dooshishiyo","chapter":"19","verse":"47","text":"Iyesus aaw aawon Ik' mootsna b́ danifo, kahni naashwots, Muse nemo danifuwots, ash jiishiru k'oshuwots bín ud'osha bogefo."},{"book":"Luk'as Dooshishiyo","chapter":"19","verse":"48","text":"Ernmó ash jamó Iyesusi k'ebosh geeyat bo nibo imk'rk boteshtsotse bín úd'osh geyiru jirwots eegor k'alosh falratsno."}]}