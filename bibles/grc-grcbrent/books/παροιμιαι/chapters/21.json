{"data":[{"book":"ΠΑΡΟΙΜΙΑΙ","chapter":"21","verse":"1","text":"Ὥσπερ ὁρμὴ ὕδατος, οὕτως καρδία βασιλέως ἐν χειρὶ Θεοῦ, οὗ ἐὰν θέλων νεῦσαι ἐκεῖ ἔκλινεν αὐτήν."},{"book":"ΠΑΡΟΙΜΙΑΙ","chapter":"21","verse":"2","text":"Πᾶς ἀνὴρ φαίνεται ἑαυτῷ δίκαιος, κατευθύνει δὲ καρδίας Κύριος."},{"book":"ΠΑΡΟΙΜΙΑΙ","chapter":"21","verse":"3","text":"Ποιεῖν δίκαια καὶ ἀληθεύειν, ἀρεστὰ παρὰ Θεῷ μᾶλλον ἢ θυσιῶν αἷμα."},{"book":"ΠΑΡΟΙΜΙΑΙ","chapter":"21","verse":"4","text":"Μεγαλόφρων ἐν ὕβρει θρασυκάρδιος, λαμπτὴρ δὲ ἀσεβῶν ἁμαρτία."},{"book":"ΠΑΡΟΙΜΙΑΙ","chapter":"21","verse":"6","text":"Ὁ ἐνεργῶν θησαυρίσματα γλώσσῃ ψευδεῖ, μάταια διώκει ἐπὶ παγίδας θανάτου."},{"book":"ΠΑΡΟΙΜΙΑΙ","chapter":"21","verse":"7","text":"Ὄλεθρος ἀσεβέσιν ἐπιξενωθήσεται, οὐ γὰρ βούλονται πράσσειν τὰ δίκαια."},{"book":"ΠΑΡΟΙΜΙΑΙ","chapter":"21","verse":"8","text":"Πρὸς τοὺς σκολιοὺς σκολιὰς ὁδοὺς ἀποστέλλει ὁ Θεὸς, ἁγνὰ γὰρ καὶ ὀρθὰ τὰ ἔργα αὐτοῦ."},{"book":"ΠΑΡΟΙΜΙΑΙ","chapter":"21","verse":"9","text":"Κρεῖσσον οἰκεῖν ἐπὶ γωνίας ὑπαίθρου, ἢ ἐν κεκονιαμένοις μετὰ ἀδικίας καὶ ἐν οἴκῳ κοινῷ."},{"book":"ΠΑΡΟΙΜΙΑΙ","chapter":"21","verse":"10","text":"Ψυχὴ ἀσεβοῦς οὐκ ἐλεηθήσεται ὑπʼ οὐδενὸς τῶν ἀνθρώπων."},{"book":"ΠΑΡΟΙΜΙΑΙ","chapter":"21","verse":"11","text":"Ζημιουμένου ἀκολάστου πανουργότερος γίνεται ὁ ἄκακος, συνιῶν δὲ σοφὸς δέξεται γνῶσιν."},{"book":"ΠΑΡΟΙΜΙΑΙ","chapter":"21","verse":"12","text":"Συνιεῖ δίκαιος καρδίας ἀσεβῶν, καὶ φαυλίζει ἀσεβεῖς ἐν κακοῖς."},{"book":"ΠΑΡΟΙΜΙΑΙ","chapter":"21","verse":"13","text":"Ὃς φράσσει τὰ ὦτα αὐτοῦ τοῦ μὴ ἐπακοῦσαι ἀσθενοῦς, καὶ αὐτὸς ἐπικαλέσεται καὶ οὐκ ἔσται ὁ εἰσακούων."},{"book":"ΠΑΡΟΙΜΙΑΙ","chapter":"21","verse":"14","text":"Δόσις λάθριος ἀνατρέπει ὀργάς, δώρων δὲ ὁ φειδόμενος θυμὸν ἐγείρει ἰσχυρόν."},{"book":"ΠΑΡΟΙΜΙΑΙ","chapter":"21","verse":"15","text":"Εὐφροσύνη δικαίων ποιεῖν κρίμα, ὅσιος δὲ ἀκάθαρτος παρὰ κακούργοις."},{"book":"ΠΑΡΟΙΜΙΑΙ","chapter":"21","verse":"16","text":"Ἀνὴρ πλανώμενος ἐξ ὁδοῦ δικαιοσύνης, ἐν συναγωγῇ γιγάντων ἀναπαύσεται."},{"book":"ΠΑΡΟΙΜΙΑΙ","chapter":"21","verse":"17","text":"Ἀνὴρ ἐνδεὴς ἀγαπᾷ εὐφροσύνην, φιλῶν οἶνον καὶ ἔλαιον εἰς πλοῦτον·"},{"book":"ΠΑΡΟΙΜΙΑΙ","chapter":"21","verse":"18","text":"Περικάθαρμα δὲ δικαίου ἄνομος."},{"book":"ΠΑΡΟΙΜΙΑΙ","chapter":"21","verse":"19","text":"Κρεῖσσον οἰκεῖν ἐν τῇ ἐρήμῳ, ἢ μετὰ γυναικὸς μαχίμου καὶ γλωσσώδους καὶ καὶ ὀργίλου."},{"book":"ΠΑΡΟΙΜΙΑΙ","chapter":"21","verse":"20","text":"Θησαυρὸς ἐπιθυμητὸς ἀναπαύσεται ἐπὶ στόματος σοφοῦ, ἄφρονες δὲ ἄνδρες καταπίονται αὐτόν."},{"book":"ΠΑΡΟΙΜΙΑΙ","chapter":"21","verse":"21","text":"Ὁδὸς δικαιοσύνης καὶ ἐλεημοσύνης εὑρήσει ζωὴν καὶ δόξαν."},{"book":"ΠΑΡΟΙΜΙΑΙ","chapter":"21","verse":"22","text":"Πόλεις ὀχυρὰς ἐπέβη σοφὸς, καὶ καθεῖλε τὸ ὀχύρωμα ἐφʼ ᾧ ἐπεποίθεισαν οἱ ἀσεβεῖς."},{"book":"ΠΑΡΟΙΜΙΑΙ","chapter":"21","verse":"23","text":"Ὃς φυλάσσει τὸ στόμα αὐτοῦ καὶ τὴν γλῶσσαν, διατηρεῖ ἐκ θλίψεως τὴν ψυχὴν αὐτοῦ."},{"book":"ΠΑΡΟΙΜΙΑΙ","chapter":"21","verse":"24","text":"Θρασὺς καὶ αὐθάδης καὶ ἀλαζὼν λοιμὸς καλεῖται, ὃς δὲ μνησικακεῖ παράνομος."},{"book":"ΠΑΡΟΙΜΙΑΙ","chapter":"21","verse":"25","text":"Ἐπιθυμίαι ὀκνηρὸν ἀποκτείνουσιν, οὐ γὰρ προαιροῦνται αἱ χεῖρες αὐτοῦ ποιεῖν τι."},{"book":"ΠΑΡΟΙΜΙΑΙ","chapter":"21","verse":"26","text":"Ἀσεβὴς ἐπιθυμεῖ ὅλην τὴν ἡμέραν ἐπιθυμίας κακὰς, ὁ δὲ δίκαιος ἐλεᾷ καὶ οἰκτείρει ἀφειδῶς."},{"book":"ΠΑΡΟΙΜΙΑΙ","chapter":"21","verse":"27","text":"Θυσίαι ἀσεβῶν βδέλυγμα Κυρίῳ, καὶ γὰρ παρανόμως προσφέρουσιν αὐτάς."},{"book":"ΠΑΡΟΙΜΙΑΙ","chapter":"21","verse":"28","text":"Μάρτυς ψευδὴς ἀπολεῖται, ἀνὴρ δὲ ὑπήκοος φυλασσόμενος λαλήσει."},{"book":"ΠΑΡΟΙΜΙΑΙ","chapter":"21","verse":"29","text":"Ἀσεβὴς ἀνὴρ ἀναιδῶς ὑφίσταται προσώπῳ, ὁ δὲ εὐθὺς αὐτὸς συνιεῖ τὰς ὁδοὺς αὐτοῦ."},{"book":"ΠΑΡΟΙΜΙΑΙ","chapter":"21","verse":"30","text":"Οὐκ ἔστι σοφία, οὐκ ἔστιν ἀνδρεία, οὐκ ἔστι βουλὴ πρὸς τὸν ἀσεβῆ."},{"book":"ΠΑΡΟΙΜΙΑΙ","chapter":"21","verse":"31","text":"Ἵππος ἑτοιμάζεται εἰς ἡμέραν πολέμου, παρὰ δὲ Κυρίου ἡ βοήθεια."}]}