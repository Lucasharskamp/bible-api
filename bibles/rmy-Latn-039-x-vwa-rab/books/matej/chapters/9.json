{"data":[{"book":"Matej","chapter":"9","verse":"1","text":"O Isus đerdinđa ano čamco, nakhino ki aver strana hem reslja pese ki diz."},{"book":"Matej","chapter":"9","verse":"2","text":"Adari nesave manuša koro leste ande upri nosiljka jekhe manuše kova našti ine te phirel ni te mrdini."},{"book":"Matej","chapter":"9","verse":"3","text":"A nesave učitelja e Zakonestar vaćerde ana pumende: “Akava hulini!”"},{"book":"Matej","chapter":"9","verse":"4","text":"O Isus džanđa so mislinena, i pučlja len: “Sose ađahar bišukar mislinena ano tumare vile?"},{"book":"Matej","chapter":"9","verse":"5","text":"Soi po lokhe te phenel pe: ‘Oprostimei će te grehija’ ili te phenel pe: ‘Ušti hem phir’?"},{"book":"Matej","chapter":"9","verse":"6","text":"Ka dokažinav tumenđe da man, e Čhave e Manušesere, isi pravo ki phuv te oprostinav o grehija.” Tegani phenđa e manušese kova našti ine te phirel: “Ušti, le ti nosiljka hem dža čhere!”"},{"book":"Matej","chapter":"9","verse":"7","text":"I ov uštino hem dželo čhere."},{"book":"Matej","chapter":"9","verse":"8","text":"Kad o narodo dikhlja adava, inele zadivime hem lelje te slavinen e Devle so e manušenđe dinđa esavko autoritet."},{"book":"Matej","chapter":"9","verse":"9","text":"Sar džala ine adathar, o Isus dikhlja jekhe manuše palo anav Matej9,9 Matej Ko Evanđelje e Markosoro hem e Lukasoro akava manuš vičini pe Levije. sar bešela ko than kotar čedela pe o porez, i phenđa lese: “Phir pala mande!” I o Matej uštino hem dželo palo leste."},{"book":"Matej","chapter":"9","verse":"10","text":"I sar o Isus inele uzalo astali ano čher e Matejesoro, but carinici hem avera grešnici ale te han oleja hem lesere učenikonencar."},{"book":"Matej","chapter":"9","verse":"11","text":"Kad o fariseja dikhle adava, pučle lesere učenikonen: “Sose tumaro učitelj hala e carinikonencar hem avere grešnikonencar?”"},{"book":"Matej","chapter":"9","verse":"12","text":"A o Isus šunđa adava, i phenđa: “E sastenđe na valjani doktori, nego e nambormenđe."},{"book":"Matej","chapter":"9","verse":"13","text":"Nego, džan hem sikljoven so značini akava: ‘Po šukari maje te dikhav da injen milosrdna, nego te anen maje žrtven.’"},{"book":"Matej","chapter":"9","verse":"14","text":"Tegani e Jovanesere e Krstiteljesere učenici ale koro Isus hem pučle le: “Sar adava amen hem o fariseja postinaja, a te učenici na postinena?”"},{"book":"Matej","chapter":"9","verse":"15","text":"O Isus phenđa lenđe: “Tugujinena li e mladoženjasere amala kadi olencar o mladoženja? Na. Ali ka aven o dive kad o manuša ka len lendar e mladoženja. Tegani ka postinen."},{"book":"Matej","chapter":"9","verse":"16","text":"Niko na sivela o nevo kotor zako šeja upro purano fostani sar te pherel i rupa, adalese so, ko thojba, adava kotor ka čedel pe, ka pharaj pe oto fostani hem ka ćerel po bari rupa."},{"book":"Matej","chapter":"9","verse":"17","text":"Ni i nevi mol na čhorela pe ano purane morćha. Te ćerđa pe ađahar, kad i mol ka zreloni, o morćha ka pharavđon hem ka oven uništime, a i mol ka čhorđol. Nego, i nevi mol čhorela pe ano neve morćha, i soduj ka oven arakhle.”"},{"book":"Matej","chapter":"9","verse":"18","text":"Sar o Isus vaćeri ine adava, alo jekh vođa e sinagogakoro, pelo ko kočija anglo Isus hem phenđa: “Mli čhaj akana muli. Ali tu ava hem čhiv to vas upro late hem oj palem ka živini.”"},{"book":"Matej","chapter":"9","verse":"19","text":"O Isus uštino hem ple učenikonencar dželo palo leste."},{"book":"Matej","chapter":"9","verse":"20","text":"I dikh, nesavi đuvli kolatar dešuduj berš thavdinđa rat nakhini oto palal e Isusese hem dolinđa pe upro lesere fostanesoro krajo,"},{"book":"Matej","chapter":"9","verse":"21","text":"adalese so phenđa ana peste: “Samo te dolav man upro lesoro fostani, ka ovav sasljardi.”"},{"book":"Matej","chapter":"9","verse":"22","text":"O Isus irinđa pe, i kad dikhlja la, phenđa laće: “Ma dara, mli čhaj, ti vera spasinđa tut.”"},{"book":"Matej","chapter":"9","verse":"23","text":"Kad o Isus đerdinđa ko čher e sinagogakere vođasoro, dikhlja e manušen kola zbog i muli čhaj bašalena flaute hem averen kola galaminena."},{"book":"Matej","chapter":"9","verse":"24","text":"I phenđa lenđe: “Džan tumenđe! I čhajori na muli, nego sovela.”"},{"book":"Matej","chapter":"9","verse":"25","text":"Kad o manuša inele ikalde avri, o Isus đerdinđa adari kaj inele i čhajori, dolinđa la taro vas hem oj uštini."},{"book":"Matej","chapter":"9","verse":"26","text":"I adava šundilo ko sa adava krajo."},{"book":"Matej","chapter":"9","verse":"27","text":"Sar o Isus džala ine adathar, duj korore manuša džele palo leste vičindoj: “Smilujin tut amenđe, Čhaveja Davidesereja!”"},{"book":"Matej","chapter":"9","verse":"28","text":"Kad đerdinđa ano čher, ale anglo leste o korore, i o Isus pučlja len: “Verujinena li da me šaj te sasljarav tumen?”"},{"book":"Matej","chapter":"9","verse":"29","text":"Tegani čhivđa ple vasta upro lengere jaćha hem phenđa: “Nek ovel tumenđe sar so verujinena.”"},{"book":"Matej","chapter":"9","verse":"30","text":"I on lelje te dikhen. Tegani o Isus zorale upozorinđa len vaćerindoj: “Nikase ma vaćeren akalestar.”"},{"book":"Matej","chapter":"9","verse":"31","text":"Ali on džele hem vaćerde olestar ko sa adava krajo."},{"book":"Matej","chapter":"9","verse":"32","text":"I sar on ikljona ine taro čher, nesave manuša ande anglo Isus jekhe manuše kova našti ine te vaćeri, kova inele opsednutime demoneja."},{"book":"Matej","chapter":"9","verse":"33","text":"Kad o Isus ispudinđa e demone, o manuš lelja te vaćeri. I o narodo inele zadivime hem phende: “Nikad ađahar nešto na dikhljam ano Izrael!”"},{"book":"Matej","chapter":"9","verse":"34","text":"A o fariseja vaćerena ine: “E demonengere šerutnesere zoralipnaja ispudini e demonen!”"},{"book":"Matej","chapter":"9","verse":"35","text":"O Isus džala ine ko sa o dizja hem o gava hem sikaj e manušen ano lengere sinagoge, vaćerindoj o šukar lafi e carstvostar hem sasljarindoj e manušen oto đijekh nambormipe hem bizoralipe."},{"book":"Matej","chapter":"9","verse":"36","text":"Kad dikhlja e narodo, ine lese pharo olenđe, adalese so inele uznemirime hem bespomoćna sar bakre bizo pastiri."},{"book":"Matej","chapter":"9","verse":"37","text":"Tegani phenđa ple učenikonenđe: “I žetvai bari, a hari bućarne te čeden."},{"book":"Matej","chapter":"9","verse":"38","text":"Adalese, molinen e gospodare oti žetva te bičhali e bućarnen ki žetva pli.”"}]}