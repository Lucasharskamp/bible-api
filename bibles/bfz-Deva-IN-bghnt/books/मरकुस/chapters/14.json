{"data":[{"book":"मरकुस","chapter":"14","verse":"1","text":"दो दिन बाद फसह रा त्योआर और बिना सजेड़े री रोटिया रा त्योआर ऊणे वाल़ा था। बड़े पुरोईत और शास्त्री एड़ी गल्ला री टोल़ा रे थे कि किंयाँ यीशुए खे तोखे रे मरवाईए।"},{"book":"मरकुस","chapter":"14","verse":"2","text":"पर बोलो थे, “त्योआरो रे दिने नि, केथी एड़ा नि ओ कि लोका बीचे हुड़दंग मची जाओ।”"},{"book":"मरकुस","chapter":"14","verse":"3","text":"जेबे यीशु बैतनिय्याह गांव रे शमौन जेसखे पईले कोढ़ था तेसरे कअरे रोटी खाणे बैठे रे थे, तेबे एक जवाणस संगमरमरो रे पांडे (सुराई) रे जटामासिया रा मईंगा और साफ इत्र लई की आई और पांडा तोड़ी की इत्र तिना रे सिरो रे लटी ता।"},{"book":"मरकुस","chapter":"14","verse":"4","text":"तेबे कोई-कोई गुस्सा करी की बोलणे लगे, “एस इत्रो रा सत्यानाश कऊँ कित्तेया?"},{"book":"मरकुस","chapter":"14","verse":"5","text":"कऊँकि ये इत्र तो तीन सौ चाँदिए रे सिक्केया14:5 मतलब एकी सालो री मजदूरिया रे बराबर रे मोलो ते जादा पैसेया रा बेची की कंगाल़ा खे बांडी सको थे।” सेयो तेसा खे थिड़कणे लगे।"},{"book":"मरकुस","chapter":"14","verse":"6","text":"यीशुए बोलेया, “एसा खे छाडी देओ। एसा खे कऊँ सताणे लगी रे? एसे तो मां साथे पलाई ए कित्ती री।"},{"book":"मरकुस","chapter":"14","verse":"7","text":"कंगाल़ तो तुसा साथे सदा रओए और तुसे जेबे चाओ, तेबे तिना साथे पलाई करी सकोए। पर आऊँ तुसा साथे सदा नि रणा।"},{"book":"मरकुस","chapter":"14","verse":"8","text":"जो कुछ ये करी सको थी, एसे कित्तेया, एसे मेरे दबाणे री त्यारिया ते पईले ई मेरे शरीरो रे इत्र मल़ीता।"},{"book":"मरकुस","chapter":"14","verse":"9","text":"आऊँ तुसा खे सच बोलूँआ कि सारी दुनिया रे जेती, केथी सुसमाचार प्रचार ऊणा, तेती एसा रे एस कामो री चर्चा, एसा री यादा रे ऊणी।”"},{"book":"मरकुस","chapter":"14","verse":"10","text":"तेबे यहूदा इस्करियोती, जो बारा चेलेया बीचा ते एक था, बड़े पुरोईतो गे गया, ताकि यीशु तिना रे आथे पकड़वाया जाओ।"},{"book":"मरकुस","chapter":"14","verse":"11","text":"सेयो ये सुणी की खुश ऊईगे और तेसखे पैसे देणा मंजूर कित्तेया। तेबे से मोका टोल़ने लगेया कि यीशुए खे किंयाँ पकड़वाऊँ।"},{"book":"मरकुस","chapter":"14","verse":"12","text":"बिना सजेड़े री रोटिया रे त्योआरो रे पईले दिने, जिदे सेयो फसह रे मिन्टूओ रा बलिदान करो थे, तिना रे चेले तिना ते पूछेया, “तुसे केयी चाओए कि आसे तुसा खे फसह रे त्योआरो री रोटी खाणे री त्यारी करुँ?”"},{"book":"मरकुस","chapter":"14","verse":"13","text":"यीशु आपणे चेलेया बीचा ते दो जणे ये बोली की पेजे, “नगरो रे जाओ और तेती तुसा खे एक मांणू मिलणा, जिने एक पाणिए रा कअड़ा ऊणा चकेया रा, तेस पीछे चली जाणा"},{"book":"मरकुस","chapter":"14","verse":"14","text":"और से जेते कअरो रे जाओगा, तेस कअरो रे मालको खे बोलणा, ‘गुरू बोलोआ, “मेरा बैठका रा कमरा, जेती आऊँ आपणे चेलेया साथे फसह रे त्योआरो री रोटी खाऊँ, से केयी ए?” ’"},{"book":"मरकुस","chapter":"14","verse":"15","text":"तेस तुसा खे एक सजी-सजाई री और त्यार कित्ती री बड़ी बाऊड़ो दखाणी। तेती आसा खे फसह खाणे री त्यारी करो।”"},{"book":"मरकुस","chapter":"14","verse":"16","text":"तेबे चेले निकल़ी की नगरो खे आए और जेड़ा यीशुए तिना खे बोलेया था, तेड़ा ई पाया और फसह रे त्योआरो री रोटी त्यार कित्ती।"},{"book":"मरकुस","chapter":"14","verse":"17","text":"जेबे साँज ऊई, तेबे यीशु बारा चेलेया साथे तेती आए।"},{"book":"मरकुस","chapter":"14","verse":"18","text":"और जेबे सेयो रोटी खाणे लगी रे थे, तेबे यीशुए बोलेया, “आऊँ तुसा खे सच लगी रा बोलणे कि तुसा बीचा ते एक ए, जो मां साथे रोटी लगी रा खाणे, तेस आऊँ पकड़वाणा।”"},{"book":"मरकुस","chapter":"14","verse":"19","text":"चेले उदास ऊईगे और तिना बीचा ते एक-एक तिना खे पूछणे लगेया, “क्या से आऊँ ए?”"},{"book":"मरकुस","chapter":"14","verse":"20","text":"यीशुए तिना खे बोलेया, “से बारा बीचा ते एक ए, जो मां साथे थाल़िया रे आथ पाओआ।"},{"book":"मरकुस","chapter":"14","verse":"21","text":"आँऊ माणूं रा पुत्र पक्का ई मारेया जाणा जेड़ा मेरे बारे रे पवित्र शास्त्रो रे लिखी राखेया, पर तेस मांणूए खे हाय, जेस आऊँ पकड़वाणा। तेस मांणूए खे खरा था कि से जमदा ई नि।”"},{"book":"मरकुस","chapter":"14","verse":"22","text":"जेबे सेयो खाणे ई लगी रे थे, तेबे यीशुए रोटी लयी और आशीष मांगी की तोड़ी और चेलेया खे दित्ती और बोलेया, “लओ और खाओ, ये मेरा शरीर ए।”"},{"book":"मरकुस","chapter":"14","verse":"23","text":"तेबे तिने कटोरा लयी की धन्यवाद कित्तेया और तिना खे दित्तेया और तिने सबी तिजी ते पिया।"},{"book":"मरकुस","chapter":"14","verse":"24","text":"यीशुए तिना खे बोलेया, “ये मेरा से खून ए, जो परमेशर और तिना रे लोका बीचे नई वाचा ए, और बऊत जणेया रे पापो री माफिया खे बाह्या जाओआ।"},{"book":"मरकुस","chapter":"14","verse":"25","text":"आऊँ तुसा खे सच बोलूँआ कि मां अँगूरा रा रस तेस दिनो तक फेर कदी नि पीणा, जदुओ तक परमेशरो रे राज्य रे नया नि पीऊँगा।”"},{"book":"मरकुस","chapter":"14","verse":"26","text":"तेबे सेयो पअजन गायी की बारे जैतूनो रे पाह्ड़ो पाँदे गए।"},{"book":"मरकुस","chapter":"14","verse":"27","text":"तेबे यीशुए तिना खे बोलेया, “तुसे सब माखे छाडी की चली जाणे, कऊँकि लिखी राखेया, ‘मां रखवाल़ा काई देणा और पेडा ओरे-पोरे ऊई जाणिया।’"},{"book":"मरकुस","chapter":"14","verse":"28","text":"पर मां मुड़देया बीचा ते जिऊँदा ऊणे ते बाद, तुसा ते पईले गलीलो खे जाणा।”"},{"book":"मरकुस","chapter":"14","verse":"29","text":"पतरसे तिना खे बोलेया, “जे तुसा खे छाडी की सब जणे चली बी जाओ, तेबे बी मां तुसा खे छाडी की कदी नि जाणा।”"},{"book":"मरकुस","chapter":"14","verse":"30","text":"यीशुए तेसखे बोलेया, “आऊँ ताखे सच लगी रा बोलणे कि आज ई राती रे मुर्गे री दो बार बांग देणे ते पईले तूँ तीन बार माखे जाणने ते मुकरना।”"},{"book":"मरकुस","chapter":"14","verse":"31","text":"पर पतरसे ओर बी जोर देई की बोलेया, “जे माखे तुसा साथे मरना बी पड़ो, तो तेबे बी मां तुसा खे ना नि करनी।” ईंयां ई ओरी सबी बी बोलेया।"},{"book":"मरकुस","chapter":"14","verse":"32","text":"तेबे सेयो गतसमनी नाओं री जगा रे आए और यीशुए आपणे चेलेया खे बोलेया, “जदुओ तक आऊँ प्रार्थना करूँआ, तदुओ तक तुसे एथी बैठे रे रओ।”"},{"book":"मरकुस","chapter":"14","verse":"33","text":"यीशु पतरस, यूहन्ना और याकूबो खे आपू साथे लईगे और बऊत ई बेचैन और परेशान ऊणे लगे।"},{"book":"मरकुस","chapter":"14","verse":"34","text":"तेबे यीशुए तिना खे बोलेया, “मेरा जिऊ बऊत उदास ए, एथो तक कि आऊँ मरने पाँदे ए। तुसे एथी रूको और जागदे रओ।”"},{"book":"मरकुस","chapter":"14","verse":"35","text":"यीशु थोड़े जे आगे गए और जमीना पाँदे पड़ी की प्रार्थना करने लगे कि, “जे ऊई सको तो ये दुःखो री कअड़ी मां पाँदो ते टल़ी जाओ।”"},{"book":"मरकुस","chapter":"14","verse":"36","text":"और बोलेया, “ओ अब्बा! ओ पिता! तुसा ते सब कुछ ऊई सकोआ, एस दुःखो खे मांगा गे ते टाई दे, पर तेबे बी जेड़ा आऊँ चाऊँआ, तेड़ा नि, पर जो तुसे चाओए सेई ओ।”"},{"book":"मरकुस","chapter":"14","verse":"37","text":"तेबे यीशु आए और चेले सये रे देखी की पतरसो खे बोलेया, “ओ शमौन तूँ सऊणे लगी रा? क्या तूँ एक कअड़ी पनि जागी सकेया?"},{"book":"मरकुस","chapter":"14","verse":"38","text":"जागदे और प्रार्थना करदे रओ, ताकि परीक्षा रे नि पड़ो; आत्मा तो त्यार ए, पर शरीर कमजोर ए।”"},{"book":"मरकुस","chapter":"14","verse":"39","text":"यीशु फेर चली गे और सेई प्रार्थना कित्ती।"},{"book":"मरकुस","chapter":"14","verse":"40","text":"तेबे दूजी बार आई की सेयो सये रे देखे, कऊँकि तिना री आखी रे नींज थी और सेयो नि जाणो थे कि यीशुए खे क्या जवाब देईए।"},{"book":"मरकुस","chapter":"14","verse":"41","text":"तेबे यीशुए तीजी बार आई की बोलेया, “एबे सऊँदे रओ और आराम करदे रओ, बस से कअड़ी आईगी री। देखो, आँऊ माणूं रा पुत्र पापिया रे आथे पकड़वाई जाऊणा।"},{"book":"मरकुस","chapter":"14","verse":"42","text":"उठो चलो। देखो, माखे पकड़वाणे वाल़ा नेड़े आईगा रा।”"},{"book":"मरकुस","chapter":"14","verse":"43","text":"सेयो ये बोलणे ई लगी रे थे कि यहूदा, जो बारा चेलेया बीचा ते एक था, से आया। और तेस साथे बड़े पुरोईत, शास्त्री, और बुजुर्गा री तरफा ते एक बड़ी पीड़, तलवार और डण्डे लयी की फटाफट आईगी।"},{"book":"मरकुस","chapter":"14","verse":"44","text":"तिना खे पकड़वाणे वाल़े तिना खे बताई ता था, “जेसखे आऊँ नमस्ते करुँ और गल़े लगूँ, सेई ऊणा और तुसे से पकड़ी की लई जाणा।”"},{"book":"मरकुस","chapter":"14","verse":"45","text":"तेबे यहूदा यीशुए गे आया और बोलेया, “ओ गुरू!” और तेसखे नमस्ते कित्ती और गल़े लगेया।"},{"book":"मरकुस","chapter":"14","verse":"46","text":"तेबे तिने सेयो आथ पाई की पकड़ी ले।"},{"book":"मरकुस","chapter":"14","verse":"47","text":"तिना बीचा ते जो नेड़े खड़ी रे थे, एकी जणे तलवार खिंजी की प्रदान पुरोईतो रे दासो पाँदे चलाई और तेसरा कान ऊड़ाई ता।"},{"book":"मरकुस","chapter":"14","verse":"48","text":"यीशुए तिना खे बोलेया, “क्या तुसे आऊँ डाकू समजी राखेया, जो माखे पकड़ने री तंईं डण्डे और तलवारी लई की आई रे?"},{"book":"मरकुस","chapter":"14","verse":"49","text":"आऊँ तो हर दिन तुसा साथे मन्दरो रे उपदेश देऊँ था और तेबे तो तुसे आऊँ नि पकड़ेया। पर ये सब कुछ तेबे ऊआ, ताकि पवित्र शास्त्रो रे मेरे बारे जो गल्ल भविष्यवक्ते लिखी राखी थी, से पूरी ओ।”"},{"book":"मरकुस","chapter":"14","verse":"50","text":"तेबे तिना रे सारे चेले तिना खे छाडी की नठीगे।"},{"book":"मरकुस","chapter":"14","verse":"51","text":"तेबे एक जवान आपणे नांगे शरीरो रे चादर टखी की तिना पीछे-पीछे चली गा और लोके से चेला समजी की पकड़ी ता।"},{"book":"मरकुस","chapter":"14","verse":"52","text":"पर से चादर छाडी की नांगा ई नठी गा।"},{"book":"मरकुस","chapter":"14","verse":"53","text":"तेबे सेयो यीशुए खे बड़े पुरोईतो रे कअरे लईगे और सब प्रदान पुरोईत, शास्त्री और बुजुर्ग तेसगे कट्ठे ऊईगे।"},{"book":"मरकुस","chapter":"14","verse":"54","text":"पतरस दूरो तेई तिना पीछे-पीछे प्रदान पुरोईतो रे आँगणो रे पीतरो तक गया और चौकीदारा साथे बैठी की आग सेखणे लगेया।"},{"book":"मरकुस","chapter":"14","verse":"55","text":"बड़े पुरोईत और सारी बड़ी सभा यीशुए खे काणे री तंईं, तिना रे खलाफ गवाई लगी रे थे टोल़ने, पर मिली नि।"},{"book":"मरकुस","chapter":"14","verse":"56","text":"कऊँकि बऊत जणे तिना रे खलाफ चूठी गवाई लगी रे थे देणे, पर तिना री गवाई एक जेड़ी नि थी।"},{"book":"मरकुस","chapter":"14","verse":"57","text":"तेबे बऊत जणेया तिना रे खलाफ ये चूठी गवाई दित्ती कि"},{"book":"मरकुस","chapter":"14","verse":"58","text":"“आसे ये, ए बोलदे ऊए सुणी राखेया, ‘मां ये आथो साथे बणाया रा मन्दर टाल़ी देणा और तीजे दिने दूजा बणाई देणा, जो आथो साथे नि बणे रा ऊणा।’ ”"},{"book":"मरकुस","chapter":"14","verse":"59","text":"एते पाँदे बी सबी री गवाई एक जेड़ी नि निकल़ी।"},{"book":"मरकुस","chapter":"14","verse":"60","text":"तेबे प्रदान पुरोईते, बीचे खड़े ऊई की, यीशुए ते पूछेया, “क्या तूँ कोई जवाब नि देणा चांदा? यो लोक तेरे बारे रे क्या गवाई लगी रे देणे?”"},{"book":"मरकुस","chapter":"14","verse":"61","text":"पर यीशु चुप रए और कुछ बी जवाब नि दित्तेया। प्रदान पुरोईते तिना ते फेर पूछेया, “क्या तूँ परमधन्य परमेशरो रा पुत्र मसीह ए?”"},{"book":"मरकुस","chapter":"14","verse":"62","text":"यीशुए बोलेया, “आ, आऊँ आए; और तुसा आँऊ माणूं रा पुत्र सर्वशक्तिमानो रे दाँणे कनारे बैठे रा और सर्गो रे बादल़ो पाँदे आऊँदा ऊआ देखणा।”"},{"book":"मरकुस","chapter":"14","verse":"63","text":"तेबे प्रदान पुरोईते आपणे टाले फाड़ी की बोलेया, “एबे आसा खे गवाओ रा क्या काम ए?"},{"book":"मरकुस","chapter":"14","verse":"64","text":"तुसे ये निन्दा सुणी, तुसा री क्या राय ए?” तिने सबी बोलेया, “ये तो काणे जोगा ए।”"},{"book":"मरकुस","chapter":"14","verse":"65","text":"तेबे कोई तिना पाँदे थूकणे लगे, कोई मूँ टखणे लगे, कोई मुक्के बाणे लगे और तिना ते बोलणे लगे, “भविष्यबाणी कर।” और सिपाई तिना खे पकड़ी की थप्पड़ बाणे लगे।"},{"book":"मरकुस","chapter":"14","verse":"66","text":"जेबे पतरस आँगणो रे था, तेबे प्रदान पुरोईतो री दासिया बीचा ते एक तेती आई"},{"book":"मरकुस","chapter":"14","verse":"67","text":"और जेबे पतरस आग सेखणे लगी रा था, तेबे से तेसखे टकटक करी की देखणे लगी और बोलणे लगी, “तूँ बी तो तेस यीशु नासरियो साथे था।”"},{"book":"मरकुस","chapter":"14","verse":"68","text":"से मुकरी गा, और बोलणे लगेया, “आऊँ तो नि जाणदा और मेरी समजा रे नि आऊँदा कि तूँ क्या लगी री बोलणे।” तेबे से बारे देऊल़िया गे गया और मुर्गे बांग दित्ती।"},{"book":"मरकुस","chapter":"14","verse":"69","text":"तेबे से दासी फेर तेसखे देखी की, जो तेती नेड़े खड़ी रे थे, तिना गे बोलणे लगी, “ये तो तिना बीचा ते एक ए।”"},{"book":"मरकुस","chapter":"14","verse":"70","text":"पर से फेर मुकरी गा और थोड़ी देर बाद जो तेती खड़ी रे थे, तिने फेर पतरसो खे बोलेया, “पक्का तूँ तिना बीचा ते एक ए, तूँ बी तो गलीली ए, कऊँकि तेरी बोलिया ते तूँ गलीली लगोआ।”"},{"book":"मरकुस","chapter":"14","verse":"71","text":"तेबे से आपू खे कोसणे लगेया और कसम खाणे लगेया, “जेस मांणूए रे बारे रे तुसे बोलणे लगी रे, आऊँ तेसखे बिल्कुल पनि जाणदा।”"},{"book":"मरकुस","chapter":"14","verse":"72","text":"तेबे तेबुई मुर्गे दूजी बार फेर बांग दित्ती। तेबे पतरसो खे से गल्ल, जो यीशुए तेसखे बोली थी, याद आई कि, “मुर्गे री दो बार बांग देणे ते पईले तूँ तीन बार माखे जाणने ते मुकरना।” तेबे से एसा गल्ला सोची की जोरे-जोरे की रोणे लगेया।"}]}