{"data":[{"book":"Matei","chapter":"19","verse":"1","text":"Yesu hayamalitse kulonga mbuli atso, kalawa isi ya Galilaya kaghenda mne isi ya Yudeya, kumwambu kwe ghumto Yoridani."},{"book":"Matei","chapter":"19","verse":"2","text":"Iwanu wengi wamuwinza, naye kawahonetsa."},{"book":"Matei","chapter":"19","verse":"3","text":"Mafarisayo wangi wamghendela Yesu wamghetse. Wamghutsa, “Angu pfinogha immale kumleka mwehe wake kwa totso lyolyose?”"},{"book":"Matei","chapter":"19","verse":"4","text":"Yesu kawedika, “Ng'amsomile bae mne Ghamaandiko Mahenzeluka, ka kulawa mwanduso Imulungu tsakalumba immale ne ipinga?"},{"book":"Matei","chapter":"19","verse":"5","text":"Apfo Imulungu kalonga, ‘Kwa ichinu chino, mmale katsomleka aba wake na mai wake, katselunga na mwehe wake, nawo weli watsokuwa lukuli lumwe?’"},{"book":"Matei","chapter":"19","verse":"6","text":"Apfo si weli keli, ila lukuli lumwe. Apfo chayalungile Imulungu, imunu yaleke kuchibaghula.”"},{"book":"Matei","chapter":"19","verse":"7","text":"Mafarisayo wamghutsa, “Ebali lelo Musa tsakalaghitsa immale yamwing'e mwehe wake talaka na kumleka?”"},{"book":"Matei","chapter":"19","verse":"8","text":"Yesu kawedika, “Musa tsakawalekelela muwaleke wehe tsenu kwaapfila imimoyo yenu mikomu. Lekeni ng'aiwile pfino bae kulawa mwanduso."},{"book":"Matei","chapter":"19","verse":"9","text":"Nowalongelani, imunu wowose iyomleka mwehe wake, ila kwa ughoni, na ukukwela ipinga yungi, ayo kotenda ughoni.”"},{"book":"Matei","chapter":"19","verse":"10","text":"Iwanang'ina wake wamlongela, “Ka apfo pfipfo pfaili kwe immale na mwehe wake. Ng'apfu kuleka ukukwelela.”"},{"book":"Matei","chapter":"19","verse":"11","text":"Yesu kawedika, “Si chila imunu bae iyodaha kuitoghola mbuli ino, ila awala iweng'ighwe ne Imulungu."},{"book":"Matei","chapter":"19","verse":"12","text":"Kuna ipfinu pfingi ipfiwatenda iwamale waleke kukwela, kwaapfila wamwenga welekighwa pfipfo, na wamwenga watendighwa apfo ne iwanu. Wamwenga ng'awokwela bae kwaajili ye undewa wa kulanga. Imunu iyodaha kuitoghola imbuli ino, leka yaitoghole.”"},{"book":"Matei","chapter":"19","verse":"13","text":"Kuya iwanu wangi wamghalila Yesu iwana wadowado awekile ghamoko na kuwalombela, lekeni iwanang'ina wake wawakembela iwanu awo iwawaghalile iwana."},{"book":"Matei","chapter":"19","verse":"14","text":"Yesu kalonga, “Muwaleke iwana wadowado watse kuna nene, mleke kuwaghoma kwaapfila undewa wa kulanga wa iwanu iwali ka iwana wano.”"},{"book":"Matei","chapter":"19","verse":"15","text":"Kawekila ghamoko, kuya koka hanu aho."},{"book":"Matei","chapter":"19","verse":"16","text":"Imunu yumwe kamghendela Yesu kamghutsa, “Mlangulitsi, angu nende choni chinoghile ili niubokele ughima wa ghamatsuwa ghose?”"},{"book":"Matei","chapter":"19","verse":"17","text":"Yesu kamwidika, “Ebali kwonighutsa imbuli ye ichinu chinoghile? Hana yumwe yaliyeka iyanoghile. Ung'abama kwingila mne ughima wa ghamatsuwa ghose, ughakinde ghamalaghitso ghe Imulungu.”"},{"book":"Matei","chapter":"19","verse":"18","text":"Imunu yula kamghutsa, “Ghamalaghitso ghachi?” Yesu kamwidika, “Aghano, uleke kukoma, uleke ughoni, uleke ubapfi na uleke kulonga ughutsu,"},{"book":"Matei","chapter":"19","verse":"19","text":"uwategheletse aba wako na mai wako, umnoghele miyagho ka pfawinoghela ghumwenyegho.”"},{"book":"Matei","chapter":"19","verse":"20","text":"Imsongolo yula kamlongela, “Agha ghose nighakinda. Lelo nitende choni keli?”"},{"book":"Matei","chapter":"19","verse":"21","text":"Yesu kamwidika, “Ung'abama kuwa imunu yatimilike, ughende ukautse ipfinu pfako pfose, uweng'e tsisendi iwahingwa, naghwe kutsakuwa na hatsina kulanga. Kuya utse uniwinze.”"},{"book":"Matei","chapter":"19","verse":"22","text":"Imsongolo yula hayahulike apfo, koka kwa usungu, kwaapfila tsakana mali nyingi."},{"book":"Matei","chapter":"19","verse":"23","text":"Kuya Yesu kawalongela iwanang'ina wake, “Nowalongela ghendo, itsakuwa pfikomu kwa tajiri kwingila mne undewa wa kulanga."},{"book":"Matei","chapter":"19","verse":"24","text":"Kuya nowalongelani, pfibewe kwe ingamiya kwingila mchonzo mwe sindano, kubita tajiri kwingila mne undewa we Imulungu.”"},{"book":"Matei","chapter":"19","verse":"25","text":"Iwanang'ina wake hawahulike apfo, wakangawala ghendo, wamghutsa, “Lelo yuhi iyodaha kukombolighwa?”"},{"book":"Matei","chapter":"19","verse":"26","text":"Yesu kawalola kuya kawalongela, “Kwe imunu chinu chino ng'achidahika bae, lekeni kwe Imulungu ghose ghodahika.”"},{"book":"Matei","chapter":"19","verse":"27","text":"Petiri kamwidika, “Tuleka chila chinu twokuwinza ghweghwe. Lelo tutsopata choni?”"},{"book":"Matei","chapter":"19","verse":"28","text":"Yesu kawalongela, “Nowalongelani ghendo, mne isi iikutsa, Imwana we Imunu hayatsokala hane chighoda chake cha utunitso, mwemwe imniwinzile nene pfipfila mtsokala mne pfighoda kumi na pfili, kughahigha makabila kumi na meli gha Isiraeli."},{"book":"Matei","chapter":"19","verse":"29","text":"Na imunu wowose iyalekile tsing'anda, au kaka tsake, au lumbu tsake, au aba wake, au mai wake, au iwanaghe, au imighunda yake kwaajili yangu, ayo katsobokela mala kumi, na katsohala ughima wa ghamatsuwa ghose."},{"book":"Matei","chapter":"19","verse":"30","text":"Lekeni awala wa mwanduso watsakuwa wa utsighilo, na wautsighilo watsakuwa wamwanduso."}]}