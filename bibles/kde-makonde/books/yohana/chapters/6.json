{"data":[{"book":"Yohana","chapter":"6","verse":"1","text":"Bada ya anelo, Yesu nkuyamboka Litanda lya Galilaya, yani Litanda lya Tibeliya."},{"book":"Yohana","chapter":"6","verse":"2","text":"Likuwa likulu lya vanu nkumpapata Yesu, ing'anya vanu anevo váviwene vimaiho vya masaibu vyachivitenda kwa kuvalamya vagonjo."},{"book":"Yohana","chapter":"6","verse":"3","text":"Yesu nkukwela nnichinga, nkuikala aneko pamo na vakuhundwa vake."},{"book":"Yohana","chapter":"6","verse":"4","text":"Na Sikukuu ya Vayahudi ichêmwa Pasaka6:4 Maeleso layâmba Pasaka, lola Yohana 2:13. ívele pepi kukamola."},{"book":"Yohana","chapter":"6","verse":"5","text":"Bahi Yesu palolite na kulyona likuwa likulu lya vanu ulihaloka, nkummuja Filipo kuchidoni, “Tukasume kwachi mikate uchinga ava vanu valye?”"},{"book":"Yohana","chapter":"6","verse":"6","text":"Yesu átangwele uchocho wanninga chihi Filipo, kwa kuva mwene ánimala lyambelitenda."},{"book":"Yohana","chapter":"6","verse":"7","text":"Filipo nkunnyang'ula Yesu kuchidoni, “Ata kututumila dihela malinga dya nshahala wa malipo la maduva myambili kusuma mikate, ikambeoneleja kananga kumupa kila munu chipande chijoko!”"},{"book":"Yohana","chapter":"6","verse":"8","text":"Nkúhundwa yumo wa Yesu uvannchema Anduleya, nnung'une Simoni uvanchema Petulo, nkunnyaulila Yesu kuchidoni,"},{"book":"Yohana","chapter":"6","verse":"9","text":"“Apano pàvele kijana yumo avêle na mikate nnyano ya shayili6:9 Shayili ni dimbeyu dilandâna na utani, na nkate ukatapajîjwe na shayili nanga pauchigalika. na dihomba dimbili. Dachi, vitukutuku avino vìmbetoleja chani kwa vanu vohe malinga ava?”"},{"book":"Yohana","chapter":"6","verse":"10","text":"Yesu nkuvahaulila kuchidoni, “Vahaulile vanu vaikalange pahi.” Pachinu anepo pávele na wahi wohe, bahi vanu nkuikalanga, na isabu ya valume weka vánavele anepo yávele malinga alufu nnyano."},{"book":"Yohana","chapter":"6","verse":"11","text":"Yesu nkuitwala aila mikate, nkunshukulu Nnungu na kuvayavanyija vanu vammalele vanaikalenge apala, na dihomba na dinang'o nkutenda uchocho. Na kila munu nkùpata malinga chanalembedile."},{"book":"Yohana","chapter":"6","verse":"12","text":"Vammalele pavasibile, Yesu nkuvahaulila vakuhundwa vake kuchidoni, “Lokotanga vibeduli vyammalele viisalidîle vya mikate, uchinga vitumike kavila.”"},{"book":"Yohana","chapter":"6","verse":"13","text":"Bahi vakuhundwa nkulokotanya maisalilo la vibeduli vya mikate, nkwombaja makalala kumi na mbili."},{"book":"Yohana","chapter":"6","verse":"14","text":"Vanu pavachiwene achila chimaiho cha lisaibu chatendile Yesu, nkuchidoni, “Muhiu ayu munu nni ayula nabii utuchinnolela kwida pachilambo.”"},{"book":"Yohana","chapter":"6","verse":"15","text":"Yesu pamaite kuva vámbeida unantwala kwa dimongo uchinga vankan'juhe kuva nfalume, nang'e nkuuka nkuhwena kavila kulichinga weka."},{"book":"Yohana","chapter":"6","verse":"16","text":"Pachikamwele chinalyulo, vakuhundwa va Yesu nkuhelelekela ya kulitanda."},{"book":"Yohana","chapter":"6","verse":"17","text":"Nkukwelanga muingalava, nkutandilika kuyomboka litanda kuhwena kuimanga ya Kapelinaumu. Chipindi anecho lupi lúvele lwendìlè, na Yesu ávele bado akànambivakoja."},{"book":"Yohana","chapter":"6","verse":"18","text":"Lipungo likulu nkutandilika kupunga namene na litanda nkutibuka mawimbi."},{"book":"Yohana","chapter":"6","verse":"19","text":"Bahi pavapite mwanda wa kilometa malinga nnyano au sita, nkumwona Yesu avèlè pepi na ingalava, waonga muha medi, vakuhundwa vake nkuyopa namene."},{"book":"Yohana","chapter":"6","verse":"20","text":"Henga Yesu nkuvahaulila vakuhundwa vake kuchidoni, “Ni nangu, munayope!”"},{"book":"Yohana","chapter":"6","verse":"21","text":"Bahi vakuhundwa vake kwa kuhangalala, nkumpwechelela Yesu muingalava, upala ingalava nkuhwika kunnyangi, pachinu pavachihwena."},{"book":"Yohana","chapter":"6","verse":"22","text":"Ulyamba wake, likuwa lya vanu vanaisalidile m'bali wavili wa litanda, vánikameka kuva pachinu anepo ípwawije chihi ingalava imo bahi. Na vánimala kuva Yesu akanainjidile muingalava aila pamo na vakuhundwa vake, ila vakuhundwa vake vápite chihi vanang'o weka."},{"book":"Yohana","chapter":"6","verse":"23","text":"Na dingalava dinji nkukamola kuhaloka kuimanga ya Tibeliya, nkuhwika pachinu apala pavanalile vanu aila mikate, bada ya Nang'olo Yesu kunshukulu Nnungu."},{"book":"Yohana","chapter":"6","verse":"24","text":"Bahi avala vanu pavamaite kuva Yesu na vakuhundwa vake vakapali pachinu apala, nkukwelanga n'dingalava dyavo nkuhwena kuimanga ya Kapelinaumu unantaha Yesu."},{"book":"Yohana","chapter":"6","verse":"25","text":"Avala vanu pavankojije Yesu ng'ambo ya vili ya litanda, nkummuja kuchidoni, “Nkúhunda, wako ùkamwele chakani apano?”"},{"book":"Yohana","chapter":"6","verse":"26","text":"Yesu nkuvayang'ula kuchidoni, “Nangu nìnnyaulilanga uhiu kuva, mwenu mùngutaha nangu ing'anya ya aila mikate imunalile na kusiba, henga akee ing'anya ya kwelewa mana ya avila vimaiho vya masaibu vingunatendile."},{"book":"Yohana","chapter":"6","verse":"27","text":"Munatumbamile kupata chakulya chondongeka, ila tumbamila kupata chakulya chikóndongeka na chiîda na umi ukee na ntululilo. Na Mwana wa Munu njo ambemwîng'a mwenu chakulya anecho, kwa kuva nang'e njo walimaihijije Atata Nnungu.”"},{"book":"Yohana","chapter":"6","verse":"28","text":"Vanang'o nkummuja kuchidoni, “Hwetu tutende dachi uchinga tukole madengo lalalembela Nnungu?”"},{"book":"Yohana","chapter":"6","verse":"29","text":"Yesu nkuvayang'ula kuchidoni, “Madengo lalalembela Nnungu mulatende nni alano, munkulupile chihi ayula wantumile.”"},{"book":"Yohana","chapter":"6","verse":"30","text":"Avala vanu nkummuja Yesu kuchidoni, “Dachi, wako ùmbelanguja chimaiho ntwani cha lisaibu, uchinga tuchone na tupate kukukulupila? Dachi, ùmbetenda chinu ntwani?"},{"book":"Yohana","chapter":"6","verse":"31","text":"Aneko kulilanga akuluvetu válile chakulya chichêmwa ‘Mana,’ chakulya chilandêne na nkate, malinga chiilembwije Mmalemba Lanaswe kuva, ‘Ávalisije nkate uhalêke kulihunde.’ ”"},{"book":"Yohana","chapter":"6","verse":"32","text":"Yesu nkuvahaulila kuchidoni, “Nangu nìnnyaulilanga uhiu kuva, Musa nanga panampele mwenu nkate uhalôka kulihunde, henga Atatangu nni amwîng'a mwenu nkate uhiu uhalôka kulihunde."},{"book":"Yohana","chapter":"6","verse":"33","text":"Kwa kuva, nkate wauhumya Nnungu nni ayula asulupûka kuhaloka kulihunde, na nni avêng'a vanu va pachilambo umi.”"},{"book":"Yohana","chapter":"6","verse":"34","text":"Avala vanu nkunnyaulila Yesu kuchidoni, “Nang'olo, hwetu tùnakuyuwa utwing'e nkate anewo maduva lammalele.”"},{"book":"Yohana","chapter":"6","verse":"35","text":"Yesu nkuvahaulila kuchidoni, “Nangu njo nkate wene uvatênda vanu vààve na umi. Aîda kwang'une akambekuva na indala mwiko, na angukulupîla nangu akambekuva na inyota mwiko."},{"book":"Yohana","chapter":"6","verse":"36","text":"Henga nangu naninnyaulilanga mwenu kuva, ikànava mùningwona, wala nanga pamungukulupila."},{"book":"Yohana","chapter":"6","verse":"37","text":"Vanu vammalele vánìng'à Atata vàmbeida kwang'une, na ayula aîda kwang'une mwiko nikambemminganga."},{"book":"Yohana","chapter":"6","verse":"38","text":"Kwa kuva, nangu ǹnisulupuka kuhaloka kulihunde uchinga ngutende àlalá lalalembela ayula angutumîle, akee unatenda langúlembèlà nangu nimwene."},{"book":"Yohana","chapter":"6","verse":"39","text":"Lalalembela ngulatende ayula angutumîle nni alano, avala vanu vángupèlè nnannyahe kananga yumo, henga nivafufule vammalele nniduva lya ntululilo wa chilambo."},{"book":"Yohana","chapter":"6","verse":"40","text":"Kwa kuva, chalembela Atatangu nni achino, kila munu ambemwôna Mwana wa Nnungu na kunkulupila ààve na umi ukee na ntululilo, na nangu nguchininfufule munu aneyo nniduva lya ntululilo wa chilambo.”"},{"book":"Yohana","chapter":"6","verse":"41","text":"Bahi Vayahudi pavapilikene uchocho nkutandilika kuhinginika ing'anya Yesu áhawile kuva, “Nangu njo nkate usulupwîke kuhaloka kulihunde.”"},{"book":"Yohana","chapter":"6","verse":"42","text":"Vanang'o nkuva uvatangola kuchidoni, “Kwani ayu tenda Yesu mwana wa Yusufu? Atatake na anyokwe hwetu tùnivamala! Vino nang'e àhulula dachi kuhaula kuva, ‘Ǹnisulupuka kuhaloka kulihunde?’ ”"},{"book":"Yohana","chapter":"6","verse":"43","text":"Yesu nkuvahaulila kuchidoni, “Lekanga kuhinginikilanila mmene kwa mmene."},{"book":"Yohana","chapter":"6","verse":"44","text":"Nanga munu àhulula kwida kwang'une akanachemwe na Atatangu angutumîle, na nangu nguchininfufule munu aneyo liduva lya ntululilo wa chilambo."},{"book":"Yohana","chapter":"6","verse":"45","text":"Mmalemba la manabii ìlembwije kuva, ‘Vanu vammalele vàmbehundwa na Nnungu.’ Kila munu ampilikâna Atatangu na kulihunda kuhaloka kwanga nang'e, aneyo àida kwang'une."},{"book":"Yohana","chapter":"6","verse":"46","text":"Aino ikee na mana kuva ànipwawa munu awahîte kumwona Atata, ikànave chihi nangu nguhalêke kwa Nnungu, nangu njo nimmwêne Atata."},{"book":"Yohana","chapter":"6","verse":"47","text":"Nangu nìnnyaulilanga uhiu kuva, munu woheyo akulupîla àpata umi ukee na ntululilo."},{"book":"Yohana","chapter":"6","verse":"48","text":"Nangu njo nkate uvatênda vanu vààve na umi."},{"book":"Yohana","chapter":"6","verse":"49","text":"Aneko kulilanga anakuluvenu vánilya nkate6:49 Apano Yohana àlembile Mana, na aneyo mana yalandene na nkate, njo mana Yesu àlilonjeledile mwene kuva nang'e nni nkate usulupwîke kuhaloka kulihunde. uhalêke kulihunde, henga vánihwa."},{"book":"Yohana","chapter":"6","verse":"50","text":"Henga nangu njo nkate usulupûka kuhaloka kulihunde, uchinga munu woheyo ambeûlya anahwe."},{"book":"Yohana","chapter":"6","verse":"51","text":"Nangu njo nkate uvatênda vanu vààve na umi, nkate usulupwîke kuhaloka kulihunde. Munu woheyo akàulya nkate auno, àmbekuva na umi ukee na ntululilo. Na nkate auno ni mmili wangu, unimbeuhumya kwajili ya vanu va pachilambo uchinga vapate umi.”"},{"book":"Yohana","chapter":"6","verse":"52","text":"Bahi Vayahudi pavapilikene uchocho nkutandilika kutahukana vene kwa vene uvachidoni, “Munu ayu àmbehulula dachi kutwing'a mmili wake tuulye?”"},{"book":"Yohana","chapter":"6","verse":"53","text":"Yesu nkuvahaulila kuchidoni, “Nangu nìnnyaulilanga uhiu kuva, mwenu nkanaulye mmili wanga Mwana wa Munu na kukumbila myadi yake, bahi nkambekuva na umi nkati mwenu."},{"book":"Yohana","chapter":"6","verse":"54","text":"Na munu woheyo aûlya mmili wangu na kukumbila myadi yangu, ààva na umi ukee na ntululilo, na nangu nguchininfufule munu aneyo nniduva lya ntululilo wa chilambo."},{"book":"Yohana","chapter":"6","verse":"55","text":"Kwa kuva, mmili wangu nni chakulya cha uhiu, na myadi yangu nni chikumbilo cha uhiu."},{"book":"Yohana","chapter":"6","verse":"56","text":"Munu woheyo aûlya mmili wangu na kukumbila myadi yangu, aneyo ànakumilana na nangu na nangu nakumilana na aneyo munu."},{"book":"Yohana","chapter":"6","verse":"57","text":"Malinga Atata angutumîle chavele na umi, na nangu ngùùva na umi ing'anya yanga nang'e, uchocho munu woheyo angûlya nangu àmbekuva na umi ing'anya yang'une."},{"book":"Yohana","chapter":"6","verse":"58","text":"Bahi auno nni nkate usulupwîke kuhaloka kulihunde, henga ukee muchi chakulya chichêmwa ‘Mana’ inasulupwike kuhaloka kulihunde, ivachilya anakuluvenu akula kulilanga. Pamo na kulya Mana aneyo, vammalele vánihwanga, henga munu ambeûlya nkate auno àmbekuva na umi ukee na ntululilo.”"},{"book":"Yohana","chapter":"6","verse":"59","text":"Yesu átangwele malove anelo pánavele nkùhunda muing'ande ya kunnyuwila Nnungu, aneko ku Kapelinaumu."},{"book":"Yohana","chapter":"6","verse":"60","text":"Bahi vanu vohe muavala vakuhundwa vake pavapilikene uchocho, nkuhaula kuchidoni, “Malove ala lànikamajanga! Munu ntwani ambehulûla kulapwechela?”"},{"book":"Yohana","chapter":"6","verse":"61","text":"Yesu nkumala kuva vakuhundwa vake vànahinginika ing'anya ya malove anelo, nkuvauja kuchidoni, “Dachi, malove alano lànanchima?"},{"book":"Yohana","chapter":"6","verse":"62","text":"Bahi ìmbekuva dachi pamumbemwona Mwana wa Munu wakwela kavila kulihunde, pachinu panavele mwanda ntandi?"},{"book":"Yohana","chapter":"6","verse":"63","text":"Umumu Wanaswe nni avêng'a vanu umi, vanu nanga pavahulula kutenda uchocho. Na malove laninnyaulidile mwenu nni la Umumu Wanaswe, na làvele na umi."},{"book":"Yohana","chapter":"6","verse":"64","text":"Henga pàvele vanu vanji mmwenu vakákulupila.” Na Yesu átangwele uchocho kwa kuva ánivamala chítandilìkè vanu avala vakambenkulupila na ayula ambentengelêka."},{"book":"Yohana","chapter":"6","verse":"65","text":"Yesu nkuhweneha kuvahaulila kuchidoni, “Njo mana nangu nínnyaulidile kuva, nanga munu àhulula kwida kwang'une bila kuhululihwa na Atatangu.”"},{"book":"Yohana","chapter":"6","verse":"66","text":"Ing'anya ya malove anelo, vanu vohe vachinkulupîla nkunnekanga, na nanga pavanannondwele kavila Yesu."},{"book":"Yohana","chapter":"6","verse":"67","text":"Anepo Yesu nkuvauja avala vakuhundwa kumi na mbili kuchidoni, “Dachi, na mwenu uchocho ǹnembeukananga?”"},{"book":"Yohana","chapter":"6","verse":"68","text":"Petulo nkunnyang'ula Yesu kuchidoni, “Nang'olo, hwetu tùmbehwena kwakinani? Wako nni uvêle na malove lavêng'a vanu umi ukee na ntululilo."},{"book":"Yohana","chapter":"6","verse":"69","text":"Hwetu tùnimala na kukulupila kuva wako nni ayula Wanaswe ahalêke kwa Nnungu.”"},{"book":"Yohana","chapter":"6","verse":"70","text":"Yesu nkuvayang'ula kuchidoni, “Dachi, nangu nikee nintandwêle mwenu kumi na mbili? Henga yumo mmwenu àlojwa na Ibilisi!”"},{"book":"Yohana","chapter":"6","verse":"71","text":"Yesu átangwele malove anelo wamwamba Yuda mwana wanga Simoni Isikaliote, kwa kuva nang'e nni ambentengelêka ikànava ávele yumo wa avala kumi na mbili."}]}