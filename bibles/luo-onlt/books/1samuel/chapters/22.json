{"data":[{"book":"1 Samuel","chapter":"22","verse":"1","text":"Daudi nowuok Gath moringo odhi e rogo mar Adulam. Kane owetene kod joodgi duto owinjo wachno, negidhi ire kuno."},{"book":"1 Samuel","chapter":"22","verse":"2","text":"Ji duto mane nigi chandruok kata mane nigi gowi kata nigi ngʼur moro amora nochokore modhi ire, mine obet jatendgi. Ne gin chwo madirom mia angʼwen mane ni kode."},{"book":"1 Samuel","chapter":"22","verse":"3","text":"Ka Daudi noa kanyo nodhi Mizpa e piny Moab mowachone ruoth Moab niya, “Bende diyie mondo wuora gi minwa obi odag kodi nyaka angʼe gima Nyasaye biro timona?”"},{"book":"1 Samuel","chapter":"22","verse":"4","text":"Omiyo noweyogi gi ruodh Moab mine gidak kode e ndalo duto mane Daudi ni kar pondo."},{"book":"1 Samuel","chapter":"22","verse":"5","text":"Janabi Gad nowachone Daudi niya, “We dak kar pondo, dhi e piny Juda.” Omiyo Daudi nowuok modhi e bungu man Hereth."},{"book":"1 Samuel","chapter":"22","verse":"6","text":"Koro Saulo nowinjo ni osefweny kuma Daudi gi joge nitie. To Saulo noyudo obet piny e tiend yath moro ewi got man Gibea kotingʼo tongʼ e lwete kolwore gi jodonge."},{"book":"1 Samuel","chapter":"22","verse":"7","text":"Saulo nowachonegi niya, “Winjuru, un jo-Benjamin! Bende wuod Jesse nomiu puothe gi puoth mzabibu? Bende enoketu jotend jolweny alufe kata jatend jolweny miche?"},{"book":"1 Samuel","chapter":"22","verse":"8","text":"Kare mano emomiyo uduto useriworuna? Onge ngʼato angʼata manyisa ka wuoda timo singruok gi wuod Jesse. Onge ngʼama dewo gima timorena kata manyisa ni wuoda osethuwo jatija mondo obutna ka rita kaka koro otimoni.”"},{"book":"1 Samuel","chapter":"22","verse":"9","text":"Eka Doeg ja-Edom, manoyudo ochungʼ gi jodong Saulo, nowacho niya, “Ne aneno ka wuod Jesse odhi ir Ahimelek wuod Ahitub man Nob."},{"book":"1 Samuel","chapter":"22","verse":"10","text":"Ahimelek nopenjone wach kuom Jehova Nyasaye, nomiye chiemo bende gi ligangla mar Goliath ja-Filistia.”"},{"book":"1 Samuel","chapter":"22","verse":"11","text":"Eka ruoth nooro joote mondo oom Ahimelek jadolo ma wuod Ahitub kaachiel gi joodgi duto, mane gin jodolo e Nob, kendo giduto negibiro ir ruoth."},{"book":"1 Samuel","chapter":"22","verse":"12","text":"Saulo nowacho niya, “Koro winji wuod Ahitub.”"},{"book":"1 Samuel","chapter":"22","verse":"13","text":"Saulo nopenje niya, “Marangʼo useriworuna, in kod wuod Jesse, ka imiye makati, kod ligangla kendo ka ipenjone wach kuom Nyasaye, mi koro osengʼanyona kendo obuto korita, mana kaka otimo kawuononi?”"},{"book":"1 Samuel","chapter":"22","verse":"14","text":"Ahimelek nodwoko ruoth niya, “Ere ngʼat ma ja-adiera kuom jotiji duto machal gi Daudi ori ma jatend joma riti, kendo mogen moloyo e odi mangima?"},{"book":"1 Samuel","chapter":"22","verse":"15","text":"Iparo ni mano e odiechiengʼ mokwongo mapenjonee Nyasaye wach? Ooyo ok en kamano! Ruoth kik iketne jatichni bura kata joodgi bura, nikech jatichni ok ongʼeyo gima dhi nyime ka.”"},{"book":"1 Samuel","chapter":"22","verse":"16","text":"To ruoth nowacho niya, “Nyaka itho, in Ahimelek gi joodu duto.”"},{"book":"1 Samuel","chapter":"22","verse":"17","text":"Eka ruoth nowachone joritne mane ni bute niya, “Lokreuru mondo uneg jodolo mag Jehova Nyasaye, nikech gisedok jokor Daudi. Negingʼeyo ni oringo to negitamore nyisa.”"},{"book":"1 Samuel","chapter":"22","verse":"18","text":"Omiyo ruoth nochiko Doeg niya, “Lokri mondo ineg jodolo.” Omiyo Doeg ja-Edom nonegogi. Chiengʼno nonego joma orwako lewni mayom mag dolo miluongo ni efod maromo ji piero aboro gabich."},{"book":"1 Samuel","chapter":"22","verse":"19","text":"Eka nodhi Nob, e dala mar jodolo kendo kanyo nonegoe chwo, mon, nyithindo nyaka madhoth, dhok, punde kod rombe. Magi duto nonego gi ligangla."},{"book":"1 Samuel","chapter":"22","verse":"20","text":"To Abiathar wuod Ahimelek ma wuod Ahitub notony moringo odhi ir Daudi."},{"book":"1 Samuel","chapter":"22","verse":"21","text":"Abiathar nonyiso Daudi ni Saulo osenego jodolo mag Jehova Nyasaye."},{"book":"1 Samuel","chapter":"22","verse":"22","text":"Eka Daudi nowachone Abiathar niya, “E odiechiengʼno ka Doeg ja-Edom ne ni kanyo ne angʼeyo adier ni nyaka ne onyis Saulo. An ema akelo tho ne joka wuonu duto."},{"book":"1 Samuel","chapter":"22","verse":"23","text":"Bed koda ka; kik iluor; ngʼato madwaro negino an bende odwaro nega. Onge gima nohinyi ka in koda.”"}]}