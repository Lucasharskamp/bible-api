{"data":[{"book":"Ġhazalul-ġhazalāt","chapter":"6","verse":"1","text":"Ai tū jo auratoṅ meṅ sab se ḳhūbsūrat hai, terā mahbūb kidhar chalā gayā hai? Us ne kaun-sī simt iḳhtiyār kī tāki ham tere sāth us kā khoj lagāeṅ?"},{"book":"Ġhazalul-ġhazalāt","chapter":"6","verse":"2","text":"Merā mahbūb yahāṅ se utar kar apne bāġh meṅ chalā gayā hai, wuh balsān kī kyāriyoṅ ke pās gayā hai tāki bāġhoṅ meṅ chare aur sosan ke phūl chune."},{"book":"Ġhazalul-ġhazalāt","chapter":"6","verse":"3","text":"Maiṅ apne mahbūb kī hī hūṅ, aur wuh merā hī hai, wuh jo sosanoṅ meṅ chartā hai."},{"book":"Ġhazalul-ġhazalāt","chapter":"6","verse":"4","text":"Merī mahbūbā, tū Tirzā Shahr jaisī hasīn, Yarūshalam jaisī ḳhūbsūrat aur alambardār dastoṅ jaisī robdār hai."},{"book":"Ġhazalul-ġhazalāt","chapter":"6","verse":"5","text":"Apnī nazaroṅ ko mujh se haṭā le, kyoṅki wuh mujh meṅ uljhan paidā kar rahī haiṅ."},{"book":"Ġhazalul-ġhazalāt","chapter":"6","verse":"6","text":"Tere dāṅt abhī abhī nahlāī huī bheṛoṅ jaise safed haiṅ. Har dāṅt kā juṛwāṅ hai, ek bhī gum nahīṅ huā."},{"book":"Ġhazalul-ġhazalāt","chapter":"6","verse":"7","text":"Niqāb ke pīchhe tere gāloṅ kī jhalak anār ke ṭukṛoṅ kī mānind dikhāī detī hai."},{"book":"Ġhazalul-ġhazalāt","chapter":"6","verse":"8","text":"Go bādshāh kī 60 bīwiyāṅ, 80 dāshtāeṅ aur beshumār kuṅwāriyāṅ hoṅ"},{"book":"Ġhazalul-ġhazalāt","chapter":"6","verse":"9","text":"lekin merī kabūtarī, merī kāmil sāthī lāsānī hai. Wuh apnī māṅ kī wāhid beṭī hai, jis ne use janm diyā us kī pāk lāḍlī hai. Beṭiyoṅ ne use dekh kar use mubārak kahā, rāniyoṅ aur dāshtāoṅ ne us kī tārīf kī,"},{"book":"Ġhazalul-ġhazalāt","chapter":"6","verse":"10","text":"“Yih kaun hai jo tulū-e-subah kī tarah chamak uṭhī, jo chāṅd jaisī ḳhūbsūrat, āftāb jaisī pāk aur alambardār dastoṅ jaisī robdār hai?”"},{"book":"Ġhazalul-ġhazalāt","chapter":"6","verse":"11","text":"Maiṅ aḳhroṭ ke bāġh meṅ utar āyā tāki wādī meṅ phūṭne wāle paudoṅ kā muāynā karūṅ. Maiṅ yih bhī mālūm karnā chāhtā thā ki kyā angūr kī koṅpleṅ nikal āī yā anār ke phūl lag gae haiṅ."},{"book":"Ġhazalul-ġhazalāt","chapter":"6","verse":"12","text":"Lekin chalte chalte na jāne kyā huā, merī ārzū ne mujhe merī sharīf qaum ke rathoṅ ke pās pahuṅchāyā."},{"book":"Ġhazalul-ġhazalāt","chapter":"6","verse":"13","text":"Ai shūlammīt, lauṭ ā, lauṭ ā! Muṛ kar lauṭ ā tāki ham tujh par nazar kareṅ."}]}