{"data":[{"book":"Mwanduso","chapter":"48","verse":"1","text":"Kipindi kiyagwe, Yusufu kalongeligwa kamba tatake mtamu. Avo kawasola wanage wabili Manase na Efulaimu kachola nao kwa tatake."},{"book":"Mwanduso","chapter":"48","verse":"2","text":"Yakobo viyalongeligwe, “Mwanago Yusufu keza kukulola,” Izilaeli kawamba kwinuka kakala mulusazi."},{"book":"Mwanduso","chapter":"48","verse":"3","text":"Yakobo kamulongela Yusufu, “Imulungu yeli na Udahi wose kanilawilila ving'halile ako Luzu mwiisi ya Kanaani, kanitenda nimwede."},{"book":"Mwanduso","chapter":"48","verse":"4","text":"Kanongela, ‘Nokutenda ongezeke na kuwatenda muwe wengi. Nokutenda uwe na ulelo onda uwe isi zili na wanhu wengi, na nokugwaa isi ino kamba uhazi kwa ulelo wako milele.’”"},{"book":"Mwanduso","chapter":"48","verse":"5","text":"“Avo, wanago wabili waulelile kuno Misili ning'hali sinavika kumwako okuwa wanangu. Efulaimu na Manase okuwa wangu niye, kamba vija Lubeni na Simeoni viweli wangu."},{"book":"Mwanduso","chapter":"48","verse":"6","text":"Lakini wana onda ulele kumwande okuwa wako. Opata uhazi kubitila Efulaimu na Manase."},{"book":"Mwanduso","chapter":"48","verse":"7","text":"Notenda vivo mbuli ya mamako Laheli. Vinikalile nobwela kulawa Padani heyo kafa behi ya kuvika Efulata mwiisi ya Kanaani. Kandekela lusikisiki, niye nimzika baho behi ya nzila ya kuchola Efulata nayo iyo Beselehemu.”"},{"book":"Mwanduso","chapter":"48","verse":"8","text":"Izilaeli viyawone wanage Yusufu, kauza, “Wano wanage nani?”"},{"book":"Mwanduso","chapter":"48","verse":"9","text":"Yusufu kamulongela tatake, “Wano wao wana wanigweleligwe na Imulungu hano.” Izilaeli kalonga, “Chonde wagale behi niwatambikile.”"},{"book":"Mwanduso","chapter":"48","verse":"10","text":"Avo meso ga Izilaeli gakala hagadaha kulola goya mbuli ya uvele. Yusufu kawakwesa behi wanage nayo tatake kawanonela na kuwafagatila."},{"book":"Mwanduso","chapter":"48","verse":"11","text":"Izilaeli kamulongela Yusufu, “Niye nigesa sichona kabili kihanga chako, lakini Imulungu kanhenda niwone wanago vivija."},{"book":"Mwanduso","chapter":"48","verse":"12","text":"Abaho Yusufu kawasegesa wanage mmavindi ga tatake, na kafugama mbaka hasi.”"},{"book":"Mwanduso","chapter":"48","verse":"13","text":"Abaho Yusufu kawasola wanage, Efulaimu kamgoga kwa mkono wa kudila na kamwika mkono wa kumoso wa Izilaeli na Manase kamgoga kwa mkono wa kumoso na kamwika mkono wa kudila wa Izilaeli, na kawagala kumwake."},{"book":"Mwanduso","chapter":"48","verse":"14","text":"Lakini Izilaeli kenula mkono wake wa kudila na kawika mdipala da Efulaimu na kabitiza mkono wake wa kumoso mdipala da Manase hamoja Manase iyo yakalile imkulu."},{"book":"Mwanduso","chapter":"48","verse":"15","text":"Abaho Izilaeli kamtambikila Yusufu, kalonga,"},{"book":"Mwanduso","chapter":"48","verse":"16","text":"na msenga wa kuulanga yanihonyile na gehile gose yawatambikile wabwanga wano!"},{"book":"Mwanduso","chapter":"48","verse":"17","text":"Yusufu viyone tatake keka mkono wake wa kudila kudipala da Efulaimu hanogelwe bule, avo kaugoga mkono wa tatake kalonda kuusegesa kudipala da Efulaimu yawike kudipala da Manase."},{"book":"Mwanduso","chapter":"48","verse":"18","text":"Yusufu kamulongela tatake, “Si vivo bule tata! Ino iyo mwana imkulu, chonde wike mkono wako wa kudila kudipala jake.”"},{"book":"Mwanduso","chapter":"48","verse":"19","text":"Lakini tatake kalema, “Nojuwa mwanangu nojuwa. Manase vivija kokuwa munhu mkulu na kokuwa na wanhu wengi. Lakini imdodo kokuwa munhu mkulu kubanza heyo na wanhu wa ulelo wake okuwa makabila mengi.”"},{"book":"Mwanduso","chapter":"48","verse":"20","text":"Avo, Izilaeli kawatambikila siku dijo kalonga, “Wanhu wa Izilaeli owatambikila wanhu kubitila matwaga genu, olonga, ‘Imulungu yakutendele ganogile kamba Efulaimu na Manase.’ ” Avo Izilaeli kamtenda Efulaimu munhu mkulu kubanza Manase."},{"book":"Mwanduso","chapter":"48","verse":"21","text":"Abaho Izilaeli kamulongela Yusufu, “Niye sambi nofa. Lakini Imulungu kokuwa hamoja na mweye, na kowabweza mwiisi ya wahenga zenu."},{"book":"Mwanduso","chapter":"48","verse":"22","text":"Na niye nokugwaa gweye na siyo ndugu zako mgunda uli na mboji uniwabokile Waamoli kwa sime na upinde wangu.”"}]}