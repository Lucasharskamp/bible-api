{"data":[{"book":"Matendu","chapter":"21","verse":"1","text":"Patamali kulagana nawu, tayingili muwatu na kuhamba lumonga mbaka Kosi. Chilau yaki tahikili kumuji wa Lode, na patahumili kwenuko tikahamba kumuji wa Patala."},{"book":"Matendu","chapter":"21","verse":"2","text":"Kula taukolili watu wewihamba mbaka ku Foinike, ndi tikayingila na kuyendelela lugendu."},{"book":"Matendu","chapter":"21","verse":"3","text":"Ndi patahikili pandu patahotwili kulola Kuplo, tikahamba upandi wa kusini mbaka Silia. Tikahamba kuyima ku Tilo ndi pandu pa watu wula payahulusayi ndwika."},{"book":"Matendu","chapter":"21","verse":"4","text":"Kwenuko tavakoli vamsadika, tatamili nawu mulukumbi lwa lijuma limonga. Vamsadika venavo vakavya vilongela mukulongoswa na Mpungu Msopi, vakamjovela Pauli akotoka kuhamba ku Yelusalemu."},{"book":"Matendu","chapter":"21","verse":"5","text":"Nambu lukumbi lwitu palwamaliki tavoha tawukili. Vawuliwa pamonga na vadala na vana vavi vatihindikili mbaka kuvala ya muji. Patahikili kumbwani tavoha tikafugama na kumuyupa Chapanga."},{"book":"Matendu","chapter":"21","verse":"6","text":"Kangi patamali kulagana nawu, tayingili muwatu na vene vakawuya kunyumba zavi."},{"book":"Matendu","chapter":"21","verse":"7","text":"Tete tayendalili na lugendu lwitu tahumili ku Tilo na kuhamba Tolemai kwetavajambwisi valongo vitu, tatamili nawu ligono limonga."},{"book":"Matendu","chapter":"21","verse":"8","text":"Chilau yaki tahumili penapo na kuhamba Kaisalia. Kwenuko tikatama kunyumba ya Filipi mkokosa wa Lilovi la Bwina. Mwene ndi avi mmonga wa vamtangatila saba vevahaguliwi ku Yelusalemu kula."},{"book":"Matendu","chapter":"21","verse":"9","text":"Mwenuyu avi na vakamwali mcheche vevavi na chipanji cha kulota malovi ga Chapanga."},{"book":"Matendu","chapter":"21","verse":"10","text":"Patatamili kwenuko magono gamahele, mlota mmonga wa Chapanga liina laki Agabo ahikili kuhuma ku Yudea."},{"book":"Matendu","chapter":"21","verse":"11","text":"Ndi atibwelili, akatola mkungi wa Pauli akajikunga mawoko na magendelu, akajova, “Mpungu Msopi ajovili aga, ‘Vayawudi va ku Yelusalemu kula yati vakumkunga mewa mundu mweavi na mkungi uwu na kumgotola kwa vandu vangali Vayawudi.’ ”"},{"book":"Matendu","chapter":"21","verse":"12","text":"Patayuwini genago, tete pamonga na vandu vangi vevavi penapo, tamuyupili Pauli akotoka kuhamba ku Yelusalemu."},{"book":"Matendu","chapter":"21","verse":"13","text":"Nambu Pauli avayangwili, “Ndava kyani mwivemba? Na kunidenya mtima? Nijitendelekili, lepi ndava ya kukungiwa ndu ku Yelusalemu, nambu hati mewawa kufwa ndava ya liina la Bambu Yesu.”"},{"book":"Matendu","chapter":"21","verse":"14","text":"Peabeli getamjovili tagunii tikajova, “Maganu ga Bambu gahengekayi!”"},{"book":"Matendu","chapter":"21","verse":"15","text":"Patamali kutama mulukumbi, ndi takungili ndwika yitu, tayendalili na lugendu kuhamba ku Yelusalemu."},{"book":"Matendu","chapter":"21","verse":"16","text":"Vamsadika nunuyu va ku Kaisalia valongosini na tete, vatipeliki kunyumba ya mundu mmonga liina laki Mnasoni, ndi mwetahambayi kutama kwa lukumbi. Mwenuyo avi mkolonjinji wa muji wa Kuplo, msadika wa kadeni."},{"book":"Matendu","chapter":"21","verse":"17","text":"Hinu patahikili ku Yelusalemu, vamsadika vayitu vatipokili kwa luheku."},{"book":"Matendu","chapter":"21","verse":"18","text":"Chilau yaki Pauli pamonga na tete tahambili kumjambusa Yakobo na vagogo voha va msambi wa vandu vevakumsadika Kilisitu."},{"book":"Matendu","chapter":"21","verse":"19","text":"Patamali kuvajambusa, Pauli avajovili mambu goha Chapanga geagahengili kwa vandu vangalikuvya Vayawudi munjila ya lihengu laki."},{"book":"Matendu","chapter":"21","verse":"20","text":"Ndi pavagayuwini ago, vakamulumba Chapanga. Kangi vakamjovela Pauli, “Mlongo, uhotola kulola kuvya vavi maelufu ga Vayawudi vevavi vamsadika hinu na voha vilanda cha kukangamala malagizu ga Bambu geampeli Musa."},{"book":"Matendu","chapter":"21","verse":"21","text":"Vayuwini mambu gaku gewiwula Vayawudi vevitama pagati ya vandu vangalikuvya Vayawudi, kuvya vakotoka kulanda malagizu ga Bambu geampeli Musa, vakotoka kuvadumula jandu vana vavi kavili vakotoka kulanda mivelu ya Vayawudi."},{"book":"Matendu","chapter":"21","verse":"22","text":"Hinu tikita wuli? Chakaka yati viyuwana kuvya ubwelili."},{"book":"Matendu","chapter":"21","verse":"23","text":"Hinu kitayi ngati chetikujovela, penapa tivii na vagosi mcheche vevaviki chilapu kwa Chapanga."},{"book":"Matendu","chapter":"21","verse":"24","text":"Uwungana nawu mukuyupa kunyambiswa, ulipa mashonga gegiganikwa, kangi vaketewayi mayunju gavi. Ndi vandu voha yati vimanya kuvya mambu gala gevayuwini kukuvala veve gangali mana, ndi wamwene wakona witama na kulanda malagizu ga Malagizu ga Musa."},{"book":"Matendu","chapter":"21","verse":"25","text":"Nambu kuvavala vandu vangalikuvya Vayawudi vevasadiki, tivapelekili balua yetiyandiki mambu getihamwili, vakotoka kulya chindu chochoha chechiwusiwi luteta vachapanga va udese, vakotoka kunywa ngasi, na vakotoka kulya nyama ya hinyama yidodanu, vayepa ukemi.”"},{"book":"Matendu","chapter":"21","verse":"26","text":"Hinu chilau yaki Pauli akavatola vandu vala muni ajinyambisa nawu pamonga, kangi akayingila Munyumba ya Chapanga, na kujova ligono la mwishu la kunyambiswa na luteta lweluwusiwa ndava ya kila mmonga."},{"book":"Matendu","chapter":"21","verse":"27","text":"Hinu magono gala saba pagihegelela kumalika, Vayawudi vevahumili wa Asia vamuwene Pauli Munyumba ya Chapanga. Ndi vakavakohokea ligoga msambi woha wa vandu, ndi vakamkamula."},{"book":"Matendu","chapter":"21","verse":"28","text":"Vakaywanga, “Vagosi va Isilaeli, mutitangatila! Mundu mwenuyu ndi mweakuvawula vandu kila pandu mambu gegibelana na vandu va Isilaeli, gegibesa malagizu ga Chapanga geampeli Musa na pandu apa Pamsopi. Hati hinu avayingisi vandu vangali Vayawudi Munyumba ya Chapanga na kupahakasa pandu pamsopi.”"},{"book":"Matendu","chapter":"21","verse":"29","text":"Vajovili genago ndava vamuwene Tofimo mkolonjinji wa ku Efeso, alongosini na Pauli kumujini, vakaholalela manya Pauli amuyingisi Munyumba ya Chapanga."},{"book":"Matendu","chapter":"21","verse":"30","text":"Chitututu chadandasiki muji woha, vandu vakonganiki kuhuma pandi zoha, vakamukamula Pauli, vakamuhuta na kumuhumisa kuvala ya Nyumba ya Chapanga, na bahapo milyangu hikadindwa."},{"book":"Matendu","chapter":"21","verse":"31","text":"Pavalingili kumkoma Pauli, malovi gala gakamhikila mkulu wa msambi wa ku Loma kuvya Yelusalemu yoha yimemili chitututu."},{"book":"Matendu","chapter":"21","verse":"32","text":"Bahapo mkulu wa msambi akavatola manjolinjoli na vachilongosi wavi, vakavajumbila kuhamba. Vayawudi pavamuwene mkulu wa msambi pamonga na manjolinjoli vakaleka kumtova Pauli."},{"book":"Matendu","chapter":"21","verse":"33","text":"Mkulu wa msambi yula akamhegelela Pauli, akamkamula na kulagiza akungiwayi minyololo yivili. Kangi akakota, “Mwenuyu ndi yani? Abudili kyani?”"},{"book":"Matendu","chapter":"21","verse":"34","text":"Vangi mu msambi wula vakavya mukuywanga vangi aga na vangi gala. Ndava ya chitututu, mkulu wa msambi wa manjolinjoli amanyili lepi uchakaka wa mhalu waki. Ndi akahamula vandu vaki vampeleka mugati ya ngomi ya manjolinjoli."},{"book":"Matendu","chapter":"21","verse":"35","text":"Pauli pahaikili pangazi, yavaganili manjolinjoli kumgega ndava ya chitututu cha vandu."},{"book":"Matendu","chapter":"21","verse":"36","text":"Ndava muni msambi wa vandu uvaha vamlandili kuni viywanga, “Mkomayi!”"},{"book":"Matendu","chapter":"21","verse":"37","text":"Pavamuyingisa mungomi, Pauli akamuyupa mkulu wa msambi wa manjolinjoli yula, “Nihotola kukujovela chindu?”"},{"book":"Matendu","chapter":"21","verse":"38","text":"Wu, veve ndi Mmisili yula magono gegapitili atumbwili chitututu na kuvalongosa vakomaji elufu mcheche kuhamba kulugangatu?”"},{"book":"Matendu","chapter":"21","verse":"39","text":"Pauli akayangula, “Nene na Myawudi, mkolonjinji wa ku Taso muji wa Kilikia, muji weutopeswa. Chondi niyidakila nilongela na vandu.”"},{"book":"Matendu","chapter":"21","verse":"40","text":"Mkulu wa msambi wa manjolinjoli yula akamyidakila. Ndi Pauli akayima panani ya ngazi akavapungila vandu chiwoko, muni vaguna, akatumbula kulongela nawu muluga ya Chiebulania."}]}