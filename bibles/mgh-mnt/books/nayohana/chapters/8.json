{"data":[{"book":"Nayohana","chapter":"8","verse":"1","text":"Kila ntu nkaahokolhia uwannyawe, nansho Yesu nkaarwa waari Mwaako wo Mizeituni."},{"book":"Nayohana","chapter":"8","verse":"2","text":"Wichishuru waashelhe waya nkaarwa tho u Inupa ya Nlhuku. Attu onkhaye nkayanrukureriacha, nkaakhalha ni uchokholha wettuchiha."},{"book":"Nayohana","chapter":"8","verse":"3","text":"Owiittuchiha Malhehero a ashinna Musa ni Amafarisayo nkayammwiiha nthiyana mmoka aaphwanyeriye mu ulhuvani, nkayaamwemesha variyari aya."},{"book":"Nayohana","chapter":"8","verse":"4","text":"Nkayaamwiirelha Yesu, “Owiittuchiha! Ulha nthiyana ulha hophwanyeriya alhuvaka."},{"book":"Nayohana","chapter":"8","verse":"5","text":"Malhehero ihu ya ashinna Musa yahoniruma wiira nthiyana thoko ulha awonyeriye malhuku mpaka akhwe. Paahi etu inyuva nneera chani?”"},{"book":"Nayohana","chapter":"8","verse":"6","text":"olhumacha chiicho wo unria, apatte nlhatu wo umwirelha wiira hotteka. Nansho Yesu nkooroma, nkaakheria vathi ni nikokho nawe."},{"book":"Nayohana","chapter":"8","verse":"7","text":"Yathepeke unkoha, Yesu nkennuwa nkeerelha, “Ntu riyoothe hinawonya munkwahani mwinyu, yoyo awonyeke nlhuku no upacha.”"},{"book":"Nayohana","chapter":"8","verse":"8","text":"Nkooroma tho, nkaakheria tho vathi vattayani."},{"book":"Nayohana","chapter":"8","verse":"9","text":"Veewilhe aya chiicho, nkayaachokholha uthama mmokammoka, aholhelhaka ashulhupalhe. Yesu nkaahiya yeekha awe ni athiyana alhe aahanlhe aneemenlhe."},{"book":"Nayohana","chapter":"8","verse":"10","text":"Yesu vennuwilhe awe nkaakoha athiyana ayo, “Ari vayi attu ayo? Khaawo hata mmoka hanlhe ohukumulheni?”"},{"book":"Nayohana","chapter":"8","verse":"11","text":"Nthiyana uyo nkaakhulha, “Thithi, khaawo inakhalhaka mmoka!”"},{"book":"Nayohana","chapter":"8","verse":"12","text":"Yesu nkoolhumacha weerelha Amafarisayo tho. “Miyaano phi nthuko wo ilhapo, ntu nokittwara mii nookhalha ni nthuko wo ukumi, khaneeta mpiiphini.”"},{"book":"Nayohana","chapter":"8","verse":"13","text":"Amafarisayo nkayaamwirelha, “Inyuva nnehimiacha mwaanene, uhimiechesha winyu kuhiwe we ikekhiaye.”"},{"book":"Nayohana","chapter":"8","verse":"14","text":"Yesu nkaakhulha, “Anakhalhaka kineehimiechesha kimwanene, uhimiechesha waka urii we ikeekhene ukhalhawaya miyaano kihochuwelha ukhumme aka ni uwo unokelha aka."},{"book":"Nayohana","chapter":"8","verse":"15","text":"Mwaattiva nnohukumulha wo irusho cha attu, nansho miyaano khakinonhukumulha ntu."},{"book":"Nayohana","chapter":"8","verse":"16","text":"Uhukumulha waka, urii we ikeekhene ukhalhawaya miyaano khakirii vekha aka, Athithi akirumme arii vamoka ni mii."},{"book":"Nayohana","chapter":"8","verse":"17","text":"Iholhepiya nhina Malhehero inyu wiira uhimiechesha wa attu elhi weewananaka, inohimia aya phi ikeekhene."},{"book":"Nayohana","chapter":"8","verse":"18","text":"Miyaano kineehimiacha kimwanene, ni ayo Athithi akirumme, anookihimiechesha chiicho.”"},{"book":"Nayohana","chapter":"8","verse":"19","text":"Vavawo nkayankoha, “Athumwaninyu ayo ari vayi?”"},{"book":"Nayohana","chapter":"8","verse":"20","text":"Yesu olhumanche yayo malhove ayo u Inupa ya Nlhuku, nchuumbani mwo nikhupi no ushungiya nchurukhu vaari awe ettuchihaka. Mena khaawo ntu ammanre, ukhalhawaya isaa awe yaari ihinaphiya."},{"book":"Nayohana","chapter":"8","verse":"21","text":"Yesu nkeera tho, “Kinoorwaa, ni inyu nnookaavia, nansho nnookhwa mu uwonyani winyu. Unokelha aka mii, mwaattiva khannooria urwaa.”"},{"book":"Nayohana","chapter":"8","verse":"22","text":"Aholhelhi Ayahudi nkayeera, “Chani, nowichiiva? Woonaka neera, ‘Unokelha aka mwaattiva khannooria uphiya?’ ”"},{"book":"Nayohana","chapter":"8","verse":"23","text":"Yesu nkaakhulha, “Mwaattiva nkhumme vava vathi vaa, miyaano kikhumme wiirimu uchulhu, mwaattiva o velhaponi va, miyaano kakihiwe o velhaponi va."},{"book":"Nayohana","chapter":"8","verse":"24","text":"Phi nlhatu no uwirelhani wiira nnookhwa mu uwonyani winyu. Paahi wo ikekhiaye, mwaahirumelhelheke etu wiira ‘Miyaano phi Yoyo,’ nnookhwa mu uwonyani winyu.”"},{"book":"Nayohana","chapter":"8","verse":"25","text":"Ni ayo nkayankoha, “Inyuva phi apani?”"},{"book":"Nayohana","chapter":"8","verse":"26","text":"Kihanaa menchi o wulhumacha ni uhukumulhani. Nansho akirumme mii ayo phi ikeekhene, ni mii kinohimiacha wa attu o velhaponi mwaha kiiwalhe aka uwannyaya.”"},{"book":"Nayohana","chapter":"8","verse":"27","text":"Khayachuwenlhe wiira Yesu olhumacha mwaha wa Athithi."},{"book":"Nayohana","chapter":"8","verse":"28","text":"Yesu nkeerelha, “Vanottuna inyu umwiinulha Mwaana a Ntu, vavawo nnowa mwaachuwelha wiira ‘Miyaano phi Yoyo,’ ni wiira khakinopanga iriyoothe miyaano kimwanene, nansho kinoolhumacha wo ikuru ivahiye ni Athithi wiira kuulhumache."},{"book":"Nayohana","chapter":"8","verse":"29","text":"Akirumme arii vamoka ni mii mahuku onkhaye, yayo khanakihiya vekha ukhalhawaya chinopanga aka chinowateelhiha nrima.”"},{"book":"Nayohana","chapter":"8","verse":"30","text":"Attu enchi yaamwiwilhe Yesu olhumachaka yahonrumelhelha."},{"book":"Nayohana","chapter":"8","verse":"31","text":"Yesu nkeerelha Ayahudi anrumelhenlhe alhe wiira, “Mwarumelhelhaka meettuchiho aka, nnookhalha owiittucha aka we ikekhiaye."},{"book":"Nayohana","chapter":"8","verse":"32","text":"Vavawo nnochuwelha ikekhiaye, ni iyo inouhiyererani.”"},{"book":"Nayohana","chapter":"8","verse":"33","text":"Ni ayo nkayaamwaakhulha, “Hiyaano phi iyari ya Aburahimu, nihipachaka ukhalha akavihi a ntu riyoothe. Wo nlhatu waani nneera, ‘Nnohiyereriya?’ ”"},{"book":"Nayohana","chapter":"8","verse":"34","text":"Yesu nkaakhulha, “Ikekheene kinouhimeriani, kila ntu nowonya phi ipotta yo uwonya."},{"book":"Nayohana","chapter":"8","verse":"35","text":"Ipotta khirina ikuru yo lhokelha vawani, nansho mwaana hanaa ikuru yo ulhokelha mahuku onkhaye."},{"book":"Nayohana","chapter":"8","verse":"36","text":"Mwaana ohiyererakani, nnohiyereriya wo ikekhiaye."},{"book":"Nayohana","chapter":"8","verse":"37","text":"Kihochuwelha wiira mwaattiva phi iyari ya Aburahimu. Nansho anakhalhaka chiicho, nnothanana ukiiva ukhalhawaya khannorumelhelha meettuchiho aka."},{"book":"Nayohana","chapter":"8","verse":"38","text":"Miyaano kinohimiacha chilhe chikoonihilhe aya Athithi, nansho mwaattiva nnopanga chilhe chihimeriye inyu ni athumwaninyu.”"},{"book":"Nayohana","chapter":"8","verse":"39","text":"Ayo nkayaamwakhulha, “Athumwanihu phi Aburahimu.”"},{"book":"Nayohana","chapter":"8","verse":"40","text":"Miyaano kihoohimeriani ikeekhene ya Nlhuku, nansho anakhalhaka chiicho, mwaattiva nnothanana ukiiva. Aburahimu khayaapannge chiicho!"},{"book":"Nayohana","chapter":"8","verse":"41","text":"Mwaattiva nnopanga mwaha thoko yoolhe waapanga aya athumwaninyu.”"},{"book":"Nayohana","chapter":"8","verse":"42","text":"Yesu nkeera, “Ikaari wiira Nlhuku phi Athumwaninyu, mwaanokittuna miyaano, ukhalhawaya miyaano kikhumme wa Nlhuku ni vano kirii vaa. Khakiwilhe wo ikuru aka kimwanene, nansho yayo phi kirumilhe."},{"book":"Nayohana","chapter":"8","verse":"43","text":"Woonaka khannochuwelha yayo malhove kinoolhumacha aka ayo? Ukhalhawaya khanneewelhelha nttenga aka."},{"book":"Nayohana","chapter":"8","verse":"44","text":"Mwaattiva phi ashaana a Nakare, nttwarattwaraka nikakata na athumwaninyu. Toka machokholhelho yayo arii owiiva ahikhalhaka mu ikekhiani, ukhalhawaya ikeekhene khiiwo nhina mwaya. Kila vanolhumacha aya, aneera wo ulhikaana ni mayareelho aya, ukhalhawaya arii owoothacha ni anaangoro o woothacha wonkhaye."},{"book":"Nayohana","chapter":"8","verse":"45","text":"Nansho miyaano kinohimiacha ikeekhene, ukhalhaka phi nlhatu winyu wo uhikirumelhelha."},{"book":"Nayohana","chapter":"8","verse":"46","text":"Mpani mmoka inyu nooria wooniha wiira kihowonya? Nansho yakhalhaka wiira kinoolhumacha aka iyo phi ikeekhene, woonaka khannokirumelhelha?"},{"book":"Nayohana","chapter":"8","verse":"47","text":"Ntu a Nlhuku nowiiwelhelha malhove a Nlhuku. Nansho, mwaattiva, khanhiwe a Nlhuku, phi ri aya chiichammo etu khanneewelhelha malhove awe.”"},{"book":"Nayohana","chapter":"8","verse":"48","text":"Ayahudi nkayannyoholhacha Yesu yiiraka, “Chani, khavanlhoka vaneera ihu wiira inyuva mwa Asamariya, nri ni nshoka no unanara?”"},{"book":"Nayohana","chapter":"8","verse":"49","text":"Yesu nkaakhulha, “Miyaano khakirina nshoka. Miyaano kinaathimicha Athumwanaka, nansho mwaattiva khannokithimicha."},{"book":"Nayohana","chapter":"8","verse":"50","text":"Miyaano khakineechaviera nthimicho aka kimwanene. Nansho hawo naavia yoyo nthimicho uyo, ni uyo phi nohukumulha."},{"book":"Nayohana","chapter":"8","verse":"51","text":"Ikekheene kinouhimeriani, ntu neewelhelha meettuchiho aka khanowa aakhwa nookhalha nkumi mahuku o uhimalha.”"},{"book":"Nayohana","chapter":"8","verse":"52","text":"Ayahudi nkayaamwakhulha, “Paahi etu nihochuwelha vano wiira nrini nshoka! Aburahimu yahokhwa, anamilhohi ni ayo yahokwa, ni inyu nneera eti, Neewelhelha meettuchiho inyu khanokhwa, nookhalha nkumi mahuku o uhimalha."},{"book":"Nayohana","chapter":"8","verse":"53","text":"Athumwanihu Aburahimu ahokhwa, chani woonaka inyuva nneepanga olhupalhe waapwaha Aburahimu? Anamilhohi ni ayo ahokhwacha. Ana inyuva nneechoona thoko apani?”"},{"book":"Nayohana","chapter":"8","verse":"54","text":"Yesu nkaakhulha, “Keethimichaka kimwanene, nthimicho aka kuhiwe ittu. Amoka anokithimicha mii phi Athumwanaka, aneera inyu mwaattiva wiira phi Nlhuku inyu."},{"book":"Nayohana","chapter":"8","verse":"55","text":"Mwaattiva khannaachuwelha. Nansho kikenre wiira khakinaachuwelha, kaanothacha thoko mwaattivava. Nansho kihaachuwelha ni uvara nlhove naya."},{"book":"Nayohana","chapter":"8","verse":"56","text":"Athumwaninyu Aburahimu yahottapelhelha wiira anowoona nihuku naka no uwa, ni ayo yahoona, nkayaateelhiya.”"},{"book":"Nayohana","chapter":"8","verse":"57","text":"Ayahudi nkayankoha, “Inyuva khannaphiyelha iyaakha makhumi nthanu, ni inyu nneera wiira nhoona Aburahimu?”"},{"book":"Nayohana","chapter":"8","verse":"58","text":"Yesu nkaakhulha, “Ikekheene kinouhimeriani, Aburahimu ahinayaria, ‘Miyaano kihawo.’ ”"},{"book":"Nayohana","chapter":"8","verse":"59","text":"Vavawo nkayalhokottacha malhuku ammonyere, nansho Yesu nkaathama, nkaakhuma u Inupa ya Nlhuku."}]}