{"data":[{"book":"Sariyane","chapter":"27","verse":"1","text":"Nabi Musa yi yamarini ito fi Isirayila kaane ma fonne yɛɛ xɔri, a naxa, “Ɛ xa yamarini itoe birin suxu n naxanye fiin to."},{"book":"Sariyane","chapter":"27","verse":"2","text":"Ɛ nɛma Yurudɛn baan gidin waxatin naxan yi, siga na bɔxɔni Alatala ɛ Ala naxan soxi ɛ yii, ɛ xa gɛmɛ gbeene ti, ɛ e mafixa."},{"book":"Sariyane","chapter":"27","verse":"3","text":"Ɛ yi sariya falani itoe birin sɛbɛ e ma, ɛ na gidi waxatin naxan yi, ɛ so na bɔxɔni Alatala ɛ Ala naxan soma ɛ yii, nɔnɔn nun kumin gbo dɛnaxan yi alo Alatala ɛ benbane Ala a fala ɛ xa kii naxan yi."},{"book":"Sariyane","chapter":"27","verse":"4","text":"Ɛ na yelin Yurudɛn baan gidɛ, ɛ xa gɛmɛni itoe ti Ebali geyaan fari, ɛ yi e mafixa, alo n na yamarima ɛ ma kii naxan yi to."},{"book":"Sariyane","chapter":"27","verse":"5","text":"Ɛ xa gɛmɛne malan Alatala ɛ Ala xa saraxa ganden na mɛnni, wure walise mi dinxi gɛmɛn naxanye ra."},{"book":"Sariyane","chapter":"27","verse":"6","text":"Ɛ gɛmɛne nan matongoma, ɛ yi Alatala ɛ Alaa saraxa ganden nafala. Ɛ yi saraxa gan daxine ba Alatala ɛ Ala xa na fari."},{"book":"Sariyane","chapter":"27","verse":"7","text":"Ɛ mɔn xa bɔɲɛ xunbeli saraxane fan ba mɛnni, ɛ e don, ɛ sɛwa Alatala ɛ Ala yɛtagi."},{"book":"Sariyane","chapter":"27","verse":"8","text":"Ɛ gɛmɛn naxanye tixi, ɛ xa Alaa sariya falane sɛbɛ ne ma, ɛ yi e kɛrɛndɛn ki faɲi.”"},{"book":"Sariyane","chapter":"27","verse":"9","text":"Musa nun saraxaraline, Lewine mɔn yi falan ti yamaan xa, e naxa, “Isirayila yamana, ɛ sabari. Ɛ yi ɛ tuli mati. Ɛ bata findi Alatala ɛ Alaa yamaan na to."},{"book":"Sariyane","chapter":"27","verse":"10","text":"Ɛ xa Alatala ɛ Alaa falan namɛ. Ɛ xa a yamarine nun a tɔnne suxu, n naxanye yamarima ɛ ma to.”"},{"book":"Sariyane","chapter":"27","verse":"11","text":"Na lɔxɔ kedenni, Musa mɔn yi yamarini ito so yamaan yii, a naxa,"},{"book":"Sariyane","chapter":"27","verse":"12","text":"“Ɛ na Yurudɛn baan gidi waxatin naxan yi, bɔnsɔnni itoe xa ti Garisimi geyaan fari, e duba yamaan xa: Simeyɔn nun Lewi nun Yuda nun Isakari nun Yusufu e nun Bunyamin."},{"book":"Sariyane","chapter":"27","verse":"13","text":"Bɔnsɔnni itoe xa ti Ebali geyaan nan fari, e dangan ti: Rubɛn nun Gadi nun Aseri nun Sabulon nun Dan e nun Nafatali."},{"book":"Sariyane","chapter":"27","verse":"14","text":"Lewine falan tima nɛn Isirayila birin xa e xui yitexin na.”"},{"book":"Sariyane","chapter":"27","verse":"15","text":"E naxa, “Ala xa na kanna danga naxan na suxuren nafala, hanma se gbɛtɛ rafalaxi wure raxulunxin na, a yi a batu wundoni. Na se sifan naɲaxu Alatala ma.” Yamaan birin xa a ratin, e naxa, “Amina.”"},{"book":"Sariyane","chapter":"27","verse":"16","text":"“Ala xa na kanna danga naxan na a fafe nun a nga rayagi.” Yamaan birin xa a ratin, e naxa, “Amina.”"},{"book":"Sariyane","chapter":"27","verse":"17","text":"“Ala xa na kanna danga naxan na a bodena bɔxɔn danne taxamasenne masiga.” Yamaan birin xa a ratin, e naxa, “Amina.”"},{"book":"Sariyane","chapter":"27","verse":"18","text":"“Ala xa na kanna danga naxan na danxutɔɔn ti kira ɲaxin xɔn.” Yamaan birin xa a ratin, e naxa, “Amina.”"},{"book":"Sariyane","chapter":"27","verse":"19","text":"“Ala xa na kanna danga naxan na kiti ɲaxin sa xɔɲɛn ma hanma kiridina hanma kaɲa gilɛna.” Yamaan birin xa a ratin, e naxa, “Amina.”"},{"book":"Sariyane","chapter":"27","verse":"20","text":"“Ala xa na kanna danga naxan nun a fafe a ɲaxanla kafuma, bayo a bata a fafe rayagi.” Yamaan birin xa a ratin, e naxa, “Amina.”"},{"book":"Sariyane","chapter":"27","verse":"21","text":"“Ala xa na kanna danga naxan na yɛnɛyaan liga suben xɔn.” Yamaan birin xa a ratin, e naxa, “Amina.”"},{"book":"Sariyane","chapter":"27","verse":"22","text":"“Ala xa na kanna danga naxan nun a magilɛn kafuma, a fafe a dii tɛmɛna, hanma a nga a dii tɛmɛna.” Yamaan birin xa a ratin, e naxa, “Amina.”"},{"book":"Sariyane","chapter":"27","verse":"23","text":"“Ala xa na kanna danga naxan nun a bitan ɲaxanla kafuma.” Yamaan birin xa a ratin, e naxa, “Amina.”"},{"book":"Sariyane","chapter":"27","verse":"24","text":"“Ala xa na kanna danga naxan na a boden faxa wundoni.” Yamaan birin xa a ratin, e naxa, “Amina.”"},{"book":"Sariyane","chapter":"27","verse":"25","text":"“Ala xa na kanna danga naxan na dimi yi seene rasuxu tɔɲɛgɛden faxa feen na.” Yamaan birin xa a ratin, e naxa, “Amina.”"},{"book":"Sariyane","chapter":"27","verse":"26","text":"“Naxan mi sariya falani itoe suxuma a yi e liga, Ala xa na kanna danga.” Yamaan birin xa a ratin, e naxa, “Amina.”"}]}