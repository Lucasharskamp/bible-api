{"data":[{"book":"1 Vakolinso","chapter":"3","verse":"1","text":"Mmakukulupila avangu, pannavele pamo na mwenu, nangu nikanahulwile kutangola na mwenu muchi mmanu mma chinnungu. Henga ngúlembelewa ngutangole na mwenu muchi vanu vatawalîwa na mambo la pachilambo au malinga mmakanunu mmahundo langa Kilisto."},{"book":"1 Vakolinso","chapter":"3","verse":"2","text":"Nínkumbijije mavele, na akee chakulya chikamile, kwa kuva, múvele mukànambichihulula anecho chakulya chikamile. Na ata vino mukáchihulula,"},{"book":"1 Vakolinso","chapter":"3","verse":"3","text":"ing'anya bado m̀mechinkutawaliwa na mambo la pachilambo. Kwa kuva, wiu na ing'ondo vìvele chihi nkupwawa mmwenu. Dachi, mambo anelo lakálanguja kuva mwenu m̀mechinkutawaliwa na mambo la pachilambo, na muikalanga muchi vanu vatawalîwa na mambo la pachilambo?"},{"book":"1 Vakolinso","chapter":"3","verse":"4","text":"Kwa kuva, kila munu mmwenu àtangola chihi lyake, yunji àhaula kuva, “Nangu wanga Paolo,” na yunji àhaula kuva, “Nangu wanga Apolo.” Dachi, chinu anecho chikálanguja kuva mwenu m̀mechinkutawaliwa na mambo la pachilambo achino?"},{"book":"1 Vakolinso","chapter":"3","verse":"5","text":"Dachi, Apolo nnani? Na Paolo nnani? Hwetu nni tuvatumishi chihi tuva Nnungu, tuntendîle mwenu mupate kunkulupila Yesu. Kila munu muhwetu àkodile chihi madengo lapewije na Nang'olo."},{"book":"1 Vakolinso","chapter":"3","verse":"6","text":"Nangu napandile dimbeyu, na Apolo nkumwadilangila medi, henga Nnungu nni aditendîle dimele na kukulumuka."},{"book":"1 Vakolinso","chapter":"3","verse":"7","text":"Bahi apânda dimbeyu na ayula amwadilîla medi, vammalele vakávele mana, wamana nni Nnungu ahululîha dimbeyu dimele na kukulumuka."},{"book":"1 Vakolinso","chapter":"3","verse":"8","text":"Ayula apânda dimbeyu na ayula amwadilîla medi vammalele nni chinu chimo, na Nnungu àmbemwing'a kila munu inudyo yake kupapatana na madengo lakodile."},{"book":"1 Vakolinso","chapter":"3","verse":"9","text":"Kwa kuva, nangu na Apolo nni amadengo tùvá Nnungu, na mwenu mùlandanywa na welu wa Nnungu na ing'ande yake."},{"book":"1 Vakolinso","chapter":"3","verse":"10","text":"Kwa inema yaning'ile Nnungu, nangu ngùvele muchi nkúdenga kwenu mwenu. Ngùdengile nsingi malinga nkúdenga avêle na lúnda, akameke kudenga saana. Na hambi munu yunji àdenga muha mwa nsingi anewo, henga kila munu àlembelewa alolehe saana namuna chadenga."},{"book":"1 Vakolinso","chapter":"3","verse":"11","text":"Kwa kuva, nanga munu ahulûla kudenga nsingi wohewo ikànave chihi aula udengwîje, na anewo nsingi nni Yesu Kilisto."},{"book":"1 Vakolinso","chapter":"3","verse":"12","text":"Munu woheyo ànahulula kudenga muha nsingi anewo kwa kutumila zahabu au madini la dihela au mayanga lagalika au milandi au mahamba au wahi."},{"book":"1 Vakolinso","chapter":"3","verse":"13","text":"Henga liduva lya hukumu nni limbetênda uwonekane uwambone wa madengo la kila munu. Kwa kuva, liduva anelyo pambehumila moto, na anewo moto njo umbeipîma na kulanguja uwambone wa madengo la kila munu."},{"book":"1 Vakolinso","chapter":"3","verse":"14","text":"Ikàva anecho chadengile munu munsingi anewo chikambekupya moto, bahi munu aneyo àmbepwechela inujo."},{"book":"1 Vakolinso","chapter":"3","verse":"15","text":"Henga ikàva achila chadengile munu chìmbekupya, bahi munu aneyo àmbepata asala, henga mwene àmbepohwa muchi munu apôhwa mmoto."},{"book":"1 Vakolinso","chapter":"3","verse":"16","text":"Dachi, nkámaite kuva mwenu nni Ing'ande ya Nnungu, na kuva Umumu wa Nnungu àikala nkati mwenu?"},{"book":"1 Vakolinso","chapter":"3","verse":"17","text":"Bahi munu akàyondonganga Ing'ande ya Nnungu, Nnungu nanang'e àmbemwondonganga munu aneyo, kwa kuva, Ing'ande ya Nnungu nni yanaswe, na ing'ande aneyo nni mwenu mmene."},{"book":"1 Vakolinso","chapter":"3","verse":"18","text":"Munalilambilange mmene, ikàva munu woheyo mmwenu àlyona kuva àvele na lúnda lwa chilambo achino, àlembelewa alitende kuva muchi livelu uchinga apate kuva na lúnda luhiu."},{"book":"1 Vakolinso","chapter":"3","verse":"19","text":"Kwa kuva, lúnda lwa chilambo achino nni uvelu chihi pameho pa Nnungu. Malinga chilahaula Malemba Lanaswe kuva, “Nnungu àtumila ulamba wa vanu valyôna kuva vàvele na lúnda kuva muchi lutambo lwa kuvatanjiha vene.”"},{"book":"1 Vakolinso","chapter":"3","verse":"20","text":"Malemba Lanaswe làhaula kavila kuva, “Nang'olo ànimala kuva, mawaso la vanu vavêle na lúnda, lakemana.”"},{"book":"1 Vakolinso","chapter":"3","verse":"21","text":"Bahi munu woheyo analyone ing'anya ya kuva nang'e nni wa munu fulani! Kwa kuva, vitukutuku vyammalele nni vyenu,"},{"book":"1 Vakolinso","chapter":"3","verse":"22","text":"ikàva Paolo au Apolo au Petulo3:22 Apano pàlembwije Kefa, kwamba lina linji lyanga Petulo. au chilambo au umi au kuhwa au vitukutuku vipawîje hambi na viîda, vyammalele nni vyenu."},{"book":"1 Vakolinso","chapter":"3","verse":"23","text":"Na mwenu mma Yesu Kilisto, na Yesu Kilisto nni wa Nnungu."}]}