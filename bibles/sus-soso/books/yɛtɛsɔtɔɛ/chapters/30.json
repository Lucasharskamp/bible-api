{"data":[{"book":"Yɛtɛ sɔtɔɛ","chapter":"30","verse":"1","text":"«I xa surayi sɛrɛxɛbade yailan kasiya wuri ra."},{"book":"Yɛtɛ sɔtɔɛ","chapter":"30","verse":"2","text":"A xa kuya nɔngɔn keren, a igbo nɔngɔn keren, a ite nɔngɔn firin. Feri naani xa lu a tuxuie ra, e nun sɛrɛxɛbade findixi se keren nan na."},{"book":"Yɛtɛ sɔtɔɛ","chapter":"30","verse":"3","text":"I xa na sɛrɛxɛbade birin maso xɛɛma xinde ra, a fari, a sɛɛtie, a ferie, nun a dɛ kiri."},{"book":"Yɛtɛ sɔtɔɛ","chapter":"30","verse":"4","text":"I xa suxuse digilinxi firin yailan xɛɛma ra sɛrɛxɛbade sɛɛti firinyie ma a dɛ kiri labe ra, wuri kuyee soma naxee kui a xaninfe ra."},{"book":"Yɛtɛ sɔtɔɛ","chapter":"30","verse":"5","text":"I xa na wurie yailan kasiya wuri ra, i fa xɛɛma maso e ma."},{"book":"Yɛtɛ sɔtɔɛ","chapter":"30","verse":"6","text":"Na surayi sɛrɛxɛbade xa dɔxɔ dugi ya ra naxan na saatɛ kankira ya ra, yunubi xunsare yire dɔxɔxi naxan fari, n mixi lima dɛnnaxɛ."},{"book":"Yɛtɛ sɔtɔɛ","chapter":"30","verse":"7","text":"Haruna xa surayi xiri ɲɔxunmɛ gan mɛnni gɛɛsɛgɛ birin, a fɛntɛnma lanpuie ma tɛmui naxɛ."},{"book":"Yɛtɛ sɔtɔɛ","chapter":"30","verse":"8","text":"A man xa na mɔɔli raba kɔɛ so tɛmui. Surayi nan a ra, naxan lanma a xa gan waxati birin Alatala ya xɔri. Sɛriyɛ na a ra wo bɔnsɔɛ bɛ naxan mu kanama abadan."},{"book":"Yɛtɛ sɔtɔɛ","chapter":"30","verse":"9","text":"Wo naxa sese ba na sɛrɛxɛbade fari bafe surayi sɛniyɛnxi ra. Wo naxa surayi sɛniyɛntare ba, wo naxa sɛrɛxɛ gan daaxi ba, wo naxa sansi sɛrɛxɛ ba, wo naxa wɛni xa na mu a ra ture ba mɛnni."},{"book":"Yɛtɛ sɔtɔɛ","chapter":"30","verse":"10","text":"Ɲɛ yo ɲɛ Haruna xa yunubi xafari sɛrɛxɛ wuli nde tongo, a a maso surayi sɛrɛxɛbade ferie ma, alako e fan xa sɛniyɛn. Sɛriyɛ nan a ra i bɔnsɔɛ lanma a xa naxan naba abadan. Na sɛrɛxɛbade findixi se sɛniyɛnxi nan na Alatala bɛ.»"},{"book":"Yɛtɛ sɔtɔɛ","chapter":"30","verse":"11","text":"Alatala naxa yi masenyi ti Munsa bɛ:"},{"book":"Yɛtɛ sɔtɔɛ","chapter":"30","verse":"12","text":"«I na Isirayilakae kɔnti lɔxɔɛ naxɛ, birin xa a xunsare fi Alatala ma. Na nan a ra, mankanɛ yo mu e lima na kɔnti tife xa fe ra."},{"book":"Yɛtɛ sɔtɔɛ","chapter":"30","verse":"13","text":"Mixi naxan birin kɔntima, e xa gbeti giramu senni fi Alatala ma. Na xa maniya hɔrɔmɔlingira sɛriyɛ ki ma."},{"book":"Yɛtɛ sɔtɔɛ","chapter":"30","verse":"14","text":"Mixi naxan birin simaya bara ɲɛ mɔxɔɲɛn li, a xa a xunsare fi Alatala ma."},{"book":"Yɛtɛ sɔtɔɛ","chapter":"30","verse":"15","text":"Banna mu se sama na giramu senni xun ma, misikiinɛ fan mu nde bama na giramu senni ra. Birin xa na fi Alatala ma e xunsare ra."},{"book":"Yɛtɛ sɔtɔɛ","chapter":"30","verse":"16","text":"Isirayilakae na na gbeti so i yi ra, i xa a rawali hɔrɔmɔlingira yailanfe ra, n i lima dɛnnaxɛ, alako n xa ratu a ma Isirayilakae naxan fixi e xunsare ra.»"},{"book":"Yɛtɛ sɔtɔɛ","chapter":"30","verse":"17","text":"Na dangi xanbi Alatala naxa yi masenyi ti Munsa bɛ."},{"book":"Yɛtɛ sɔtɔɛ","chapter":"30","verse":"18","text":"«I xa hɔrɔmɔlingira ye sase xungbe yailan wure gbeeli ra, a nun a dɔxɔse. I xa na dɔxɔ hɔrɔmɔlingira nun sɛrɛxɛbade tagi, i fa marasɛniyɛn ye sa a kui,"},{"book":"Yɛtɛ sɔtɔɛ","chapter":"30","verse":"19","text":"Haruna nun a xa die naxan nawalima e bɛlɛxɛe nun e sanyie maxafe ra."},{"book":"Yɛtɛ sɔtɔɛ","chapter":"30","verse":"20","text":"Beenun e xa so hɔrɔmɔlingira kui, n wo lima dɛnnaxɛ, a lanma e xa e bɛlɛxɛe nun e sanyie maxa na ye ra, alako e naxa faxa. Beenun e xa e makɔrɛ sɛrɛxɛbade ra sɛrɛxɛ gan daaxi bafe Alatala bɛ,"},{"book":"Yɛtɛ sɔtɔɛ","chapter":"30","verse":"21","text":"a lanma e xa e bɛlɛxɛe nun e sanyie maxa na ye ra, alako e naxa faxa. Sɛriyɛ nan na ra e bɔnsɔɛ birin bɛ naxan mu kanama abadan.»"},{"book":"Yɛtɛ sɔtɔɛ","chapter":"30","verse":"22","text":"Alatala naxa a masen Munsa bɛ,"},{"book":"Yɛtɛ sɔtɔɛ","chapter":"30","verse":"23","text":"«I xa se xiri ɲɔxunmɛ fanyie tongo, alɔ wuri wa ye naxan xili miri kilo suuli, wuri fuɲi naxan xili sinamon kilo firin nun a tagi, kale nde kilo firin nun a tagi naxan xiri ɲɔxun,"},{"book":"Yɛtɛ sɔtɔɛ","chapter":"30","verse":"24","text":"kasiya wuri fuɲi kilo suuli, nun oliwi ture litiri senni."},{"book":"Yɛtɛ sɔtɔɛ","chapter":"30","verse":"25","text":"I xa na birin yailan ture sɛniyɛnxi ra naxan nawalima sɛrɛxɛdubɛ tife ra. Na wali xa raba a fanyi ra a raba ki ma.»"},{"book":"Yɛtɛ sɔtɔɛ","chapter":"30","verse":"26","text":"«I man xa na ture rawali hɔrɔmɔlingira nun saatɛ kankira rasɛniyɛnfe ra, n wo lima dɛnnaxɛ,"},{"book":"Yɛtɛ sɔtɔɛ","chapter":"30","verse":"27","text":"a nun hɔrɔmɔlingira teebili, a yirabasee, lanpui dɔxɔse, a yirabasee, surayi sɛrɛxɛbade,"},{"book":"Yɛtɛ sɔtɔɛ","chapter":"30","verse":"28","text":"sɛrɛxɛbade xungbe, a yirabasee, hɔrɔmɔlingira ye sase xungbe, nun a dɔxɔse."},{"book":"Yɛtɛ sɔtɔɛ","chapter":"30","verse":"29","text":"I xa na ture sɛniyɛnxi rawali na birin nasɛniyɛnfe ra. Mixi naxee dinma nee ra, e sɛniyɛnma nɛ."},{"book":"Yɛtɛ sɔtɔɛ","chapter":"30","verse":"30","text":"I xa na ture sɛniyɛnxi rawali Haruna nun a xa die tife n ma sɛrɛxɛdubɛe ra.»"},{"book":"Yɛtɛ sɔtɔɛ","chapter":"30","verse":"31","text":"«I xa a fala Isirayilakae bɛ a na ture findixi ture sɛniyɛnxi nan na wo bɔnsɔɛ bɛ abadan."},{"book":"Yɛtɛ sɔtɔɛ","chapter":"30","verse":"32","text":"Wo naxa a sa mixi fate ma, wo naxa na ture mɔɔli yailan wali gbɛtɛ xa fe ra. Ture sɛniyɛnxi nan a ra wo bɛ."},{"book":"Yɛtɛ sɔtɔɛ","chapter":"30","verse":"33","text":"Mixi yo naxan na na ture mɔɔli rafala, a a sa mixi sɛniyɛntare ma, na kanyi bama nɛ ɲama ya ma.»"},{"book":"Yɛtɛ sɔtɔɛ","chapter":"30","verse":"34","text":"Alatala naxa a masen Munsa bɛ, «I xa se xiri ɲɔxunmɛe tongo, alɔ sitakite, onixi, nun galibanon. I xa e masunbu surayi fanyi ra, e xasabi birin xa lan."},{"book":"Yɛtɛ sɔtɔɛ","chapter":"30","verse":"35","text":"Na findima surayi ra naxan xiri ɲɔxun ki fanyi ra. Fɔxɛ di xa sa a ma. Surayi sɛniyɛnxi nan a ra."},{"book":"Yɛtɛ sɔtɔɛ","chapter":"30","verse":"36","text":"I xa na surayi findi fuɲi ra i naxan sama saatɛ kankira ya ra hɔrɔmɔlingira kui n i lima dɛnnaxɛ. Se sɛniyɛnxi na a ra wo bɛ."},{"book":"Yɛtɛ sɔtɔɛ","chapter":"30","verse":"37","text":"Wo naxa yi surayi mɔɔli rafala wo yɛtɛ bɛ. Se sɛniyɛnxi na a ra, wo naxan nawalima Alatala gbansan bɛ."},{"book":"Yɛtɛ sɔtɔɛ","chapter":"30","verse":"38","text":"Mixi yo naxan na na mɔɔli rafalama a yɛtɛ bɛ a xa na xiri ramɛ, na kanyi kerima nɛ a xa ɲama ya ma.»"}]}