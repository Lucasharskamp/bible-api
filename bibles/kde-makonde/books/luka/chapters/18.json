{"data":[{"book":"Luka","chapter":"18","verse":"1","text":"Anepo Yesu nkutumila nfano kuvahunda vakuhundwa vake kuvalanguja kuva vàlembelewa vannyuwe Nnungu uhiku wammalele bila kukata tama."},{"book":"Luka","chapter":"18","verse":"2","text":"Nkuvahaulila kuchidoni, “Muimanga fulani múvele na nkúhukumu yumo akáchinnyopa Nnungu wala kuvatamwa vanu."},{"book":"Luka","chapter":"18","verse":"3","text":"Na muimanga uyoyo múvele na mmahe nannidi. Mmahe aneyo áhwena-hwena kwanga ayula nkúhukumu bila kukata tama wannyuwa kuchidoni, ‘Chonde nangu nìkuyuwa utende haki kati yangu na mmongo mwangu.’"},{"book":"Luka","chapter":"18","verse":"4","text":"Kwa maduva lohe ayula nkúhukumu nkuva wahita kunnyangata ayula mmahe, henga kuntululilo nkulitangolela mwene chimunda-munda wachidoni, ‘Pamo na kuva nangu nikánnyopa Nnungu na wala kuntamwa munu woheyo,"},{"book":"Luka","chapter":"18","verse":"5","text":"henga kwa kuva ayu mmahe ànanguhopeja, nguchinimwing'e chivêle chake, uchinga anaide apano wanguhopeja!’ ”"},{"book":"Luka","chapter":"18","verse":"6","text":"Nang'olo Yesu nkuhweneha kutangola kuchidoni, “Lola namuna chanahawile ayula nkúhukumu akátenda haki."},{"book":"Luka","chapter":"18","verse":"7","text":"Dachi, Nnungu akambeveng'a haki yavo vanu vake vavatandwêle, vankutîla chilo na muhi? Dachi, achiatime kuvayangata?"},{"book":"Luka","chapter":"18","verse":"8","text":"Nangu nìnnyaulilanga kuva, achiapiyanye kuveng'a haki yavo. Henga dachi, Mwana wa Munu pambeida achiaikoje ing'ulupa pachilambo?”"},{"book":"Luka","chapter":"18","verse":"9","text":"Yesu nkuvahaulila nfano auno vanu valyôna kuva vambone na kuvasalau vanu vanji,"},{"book":"Luka","chapter":"18","verse":"10","text":"wachidoni, “Vanu vavili vániyomboka kuhwena ku Ing'ande ya Nnungu unayuwa, yumo ávele Nfalisayo na yunji ávele nkútwala kodi."},{"book":"Luka","chapter":"18","verse":"11","text":"Ayula Nfalisayo nkuimila, nkuyuwa chimundamunda wachidoni, ‘Wako Nnungu, nakushukulu kwa kuva nangu nikávele muchi vanu vanji, malinga vakwiva, vatênda lahakalenge na valâla ugoni, na wala nikávele muchi ayu nkútwala kodi."},{"book":"Luka","chapter":"18","verse":"12","text":"Nangu ngùfunga maduva mavili kwa lijuma, na nahumya asilimiya kumi ya vitukutuku vyangu vyammalele víngupàtà.’"},{"book":"Luka","chapter":"18","verse":"13","text":"Henga ayula nkútwala kodi nkuimila kulehu, na wala nanga panalingile kananga kulola meho lake kulihunde, henga alipanyile-panyile chihi pachihuva kwa kulihinginikila wachidoni, ‘Nnungu, ngùvikile chididi nangu nguvêle na masambi!’ ”"},{"book":"Luka","chapter":"18","verse":"14","text":"Yesu nkuchidoni, “Nangu nìnnyaulilanga kuva, ayula nkútwala kodi ápite kukaya kwake akuno Nnungu wamwona kuva wambone, henga akee ayula Nfalisayo. Kwa kuva, kila munu alitumbyânga mwene, àmbesulupuswa, na munu alisulupûha, àmbetumbyangwa.”"},{"book":"Luka","chapter":"18","verse":"15","text":"Vanu vanji nkuvapelekeja vana vajoko kwanga Yesu uchinga avabaliki kwa kuvavikila makono. Vakuhundwa vake pavalawene anelo nkuvakalipila avala vanu."},{"book":"Luka","chapter":"18","verse":"16","text":"Henga Yesu nkuvachema vana vajoko vammwenele, nkuhaula kuchidoni, “Valekange anevo vana vajoko vaide kwang'une, wala munavadivile, kwa kuva, Ufalume wanga Nnungu nni wa vanu vavêle muchi vavana ava."},{"book":"Luka","chapter":"18","verse":"17","text":"Nangu nìnnyaulilanga uhiu kuva, munu woheyo akáupwechela Ufalume wanga Nnungu muchi mwana n'joko, nanga pambeinjila mu Ufalume anewo.”"},{"book":"Luka","chapter":"18","verse":"18","text":"Nkulu yumo wa Chiyahudi nkummuja Yesu kuchidoni, “Nkúhunda wambone, ngutende chamani uchinga niupate umi ukee na ntululilo?”"},{"book":"Luka","chapter":"18","verse":"19","text":"Yesu nkunnyaulila kuchidoni, “Ing'anya ntwani ùnguchema wambone? Nanga munu wambone ila Nnungu weka."},{"book":"Luka","chapter":"18","verse":"20","text":"Wako ùnidimala amuli dya Nnungu dihaûla kuva, ‘Unalale ugoni, unawalale, unaive, unahumye ushahidi wa kulambila na mweshimu atatako na anyoko.’ ”"},{"book":"Luka","chapter":"18","verse":"21","text":"Nang'e nkuyang'ula kuchidoni, “Amuli anedyo dyammalele ǹnidikamula kutandikila ujoko wangu.”"},{"book":"Luka","chapter":"18","verse":"22","text":"Yesu papilikene anelo nkunnyaulila kuchidoni, “Wako ùisaliwije na chinu chimo chukanambitenda. Hwena ukasumise kila chinu chuvenacho, koka dihela uvayavile amahuvani, anepo unava na dimali kulihunde, koka uide ungupapate.”"},{"book":"Luka","chapter":"18","verse":"23","text":"Henga ayula munu papilikene anelo, nkupoyoka namene ing'anya ávele na dimali dyohe."},{"book":"Luka","chapter":"18","verse":"24","text":"Yesu pammwene ayula munu apoyweke nkuchidoni, “Ìnikamajanga namene vakúpata kuinjila mu Ufalume wanga Nnungu!"},{"book":"Luka","chapter":"18","verse":"25","text":"Kwa kuva, ìnipeyapeya namene kwa nnyama uvanchema ungamila kupita nchitonono cha chitotelo kuliko nkúpata kuinjila mu Ufalume wa Nnungu.”"},{"book":"Luka","chapter":"18","verse":"26","text":"Vanu vammalele pavapilikene anelo nkuuja kuchidoni, “Ikàva uchocho, nnani bahi ambehulûla kupohwa?”"},{"book":"Luka","chapter":"18","verse":"27","text":"Yesu nkuvayang'ula kuchidoni, “Lakáhululika kutendeka kwa dimongo dya chimunu, Nnungu ànahulula kulatenda lammalele.”"},{"book":"Luka","chapter":"18","verse":"28","text":"Anepo Petulo nkunnyaulila Yesu kuchidoni, “Lola, hwetu tùlekile vitukutuku vyetu vyammalele nkukupapata!”"},{"book":"Luka","chapter":"18","verse":"29","text":"Yesu nkuvahaulila kuchidoni, “Nangu nìnnyaulilanga uhiu kuva, munu woheyo ailekîle ing'ande yake au mmahe wake au anung'unuvake au vammalêke au vavana ing'anya ya Ufalume wa Nnungu,"},{"book":"Luka","chapter":"18","verse":"30","text":"àmbepata vyohe namene mmaisha alano la vino, na mahiku laîda àmbepata umi ukee na ntululilo.”"},{"book":"Luka","chapter":"18","verse":"31","text":"Yesu nkuvatwala vakuhundwa vake kumi na mbili nkuhwena navo pannyenje, nkuvahaulila kuchidoni, “Pilikananga! Tuvenkuyomboka kuhwena ku Yelusalemu, aneko kila chinu chilembwîje na manabii kumwamba Mwana wa Munu chimbenatimiswa."},{"book":"Luka","chapter":"18","verse":"32","text":"Ambekamujwa kwa vanu vakávele Vayahudi koka vantendele mang'wanyu na kuntangolela lahakalenge na kunsunila mata,"},{"book":"Luka","chapter":"18","verse":"33","text":"na kunsulubula koka vammwalale, henga liduva lya tatu lya kuhwa kwake ambefufuka.”"},{"book":"Luka","chapter":"18","verse":"34","text":"Henga vakuhundwa vake nanga pavanamaite chinu chohecho, kwa kuva, vánipihwa mana lake na nanga pavanamayite Yesu amba chamani."},{"book":"Luka","chapter":"18","verse":"35","text":"Yesu pánavele pepi na imanga ya ku Yeliko, munu yumo anaputêle meho áikele nnyenje indila wayuwa nsada."},{"book":"Luka","chapter":"18","verse":"36","text":"Papilikene likuwa lya vanu ulipita nkuuja kuchidoni, “Kùvele chamani?”"},{"book":"Luka","chapter":"18","verse":"37","text":"Nkunnyang'ula, kuchidoni, “Yesu wa ku Nasaleti àvenkupita.”"},{"book":"Luka","chapter":"18","verse":"38","text":"Nang'e nkunonoha lidi wachidoni, “Yesu, n'dukuluwe Nfalume Daudi, ngùvikile chididi!”"},{"book":"Luka","chapter":"18","verse":"39","text":"Vanu vannongoledîle Yesu nkunkalipila uvannyaulila anyalale, henga nang'e nkunanoha namene lidi wachidoni, “N'dukuluwe Nfalume Daudi, ngùvikile chididi!”"},{"book":"Luka","chapter":"18","verse":"40","text":"Yesu nkuimila, nkuvalaija vanu vaidenawe. Ayula munu pahwikile pepi, Yesu nkummuja kuchidoni,"},{"book":"Luka","chapter":"18","verse":"41","text":"“Ùlembela nikutendele chamani?”"},{"book":"Luka","chapter":"18","verse":"42","text":"Yesu nkunnyaulila kuchidoni, “Bahi uloole! Ing'ulupa yako ìnikulamya.”"},{"book":"Luka","chapter":"18","verse":"43","text":"Upala ayula munu anaputele meho nkupata kulola, nkuva wannondola Yesu akuno wantumbyanga Nnungu. Na vanu vammalele pavalawene anelo, navanang'o nkunnombolela Nnungu."}]}