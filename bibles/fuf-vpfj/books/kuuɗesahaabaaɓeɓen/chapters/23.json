{"data":[{"book":"KUUƊE SAHAABAAƁE ƁEN","chapter":"23","verse":"1","text":"Ɓay Puulusa tenƴinii dental fewjooɓe ɓen, o wi'i: «Musiɓɓe, ko e hoore ɓernde laaɓunde mi wonirani Alla haa handeere ndee.»"},{"book":"KUUƊE SAHAABAAƁE ƁEN","chapter":"23","verse":"2","text":"Tun *yottinoowo mawɗo sadaka on, ɗun ko Hanaaniiya, yamiri wonɓe takko makko ɓen bantagol mo."},{"book":"KUUƊE SAHAABAAƁE ƁEN","chapter":"23","verse":"3","text":"Puulusa kadi wi'i mo: «An kadi, Allaahu on bantoto ma yo maadi rawninaandi! Hiɗa jooɗii ɲaawirgol lan Sariya on, e hin-le a bonnirii Sariya on ko yamirɗaa yo ɓe banto lan kon!»"},{"book":"KUUƊE SAHAABAAƁE ƁEN","chapter":"23","verse":"4","text":"Wonnooɓe ɗon ɓen wi'i: «A hoynii yottinoowo mawɗo sadaka fii Alla on!»"},{"book":"KUUƊE SAHAABAAƁE ƁEN","chapter":"23","verse":"5","text":"Onsay Puulusa jaabii, wi'i: «Musiɓɓe, hari mi andaa wonde ko yottinoowo mawɗo sadaka on nii, ko fii no windii: Wota mo wowla yeesoojo jamaa mun on ko boni.»"},{"book":"KUUƊE SAHAABAAƁE ƁEN","chapter":"23","verse":"6","text":"Ɓay kanko Puulusa o faamii wonde feccere e wonnooɓe ɗon ɓen ko fedde *Sadduusiyaaɓe e ndeya feccere kadi ko fedde *Fariisiyaaɓe, onsay kanko Puulusa o ewnii ka hakkunde dental fewjooɓe ɓen, o wi'i: «Musiɓɓe, min ko mi Fariisiyaajo ɓii Fariisiyaajo kadi. Ko sabu tanƴinaare ummutal mayɓe ɓen waɗi si miɗo ɲaaweede.»"},{"book":"KUUƊE SAHAABAAƁE ƁEN","chapter":"23","verse":"7","text":"Ɓay kanko Puulusa o wi'ii ɗun, yeddondiral waɗi hakkunde Fariisiyaaɓe ɓen e Sadduusiyaaɓe ɓen, onsay mbatu ngun senditii."},{"book":"KUUƊE SAHAABAAƁE ƁEN","chapter":"23","verse":"8","text":"(Tawi Sadduusiyaaɓe ɓen no wi'a ummutal alaa, malaa'ika alaa, awa kadi ruuhu alaa. Fariisiyaaɓe ɓen kaɲun no wi'a ɗun fow no woodi.)"},{"book":"KUUƊE SAHAABAAƁE ƁEN","chapter":"23","verse":"9","text":"Sonko njano waɗi, woɓɓe e yeesooɓe dental Fariisiyaaɓe ɓen hawtii, ɓe immini yewtoore tiiɗunde, ɓe wi'i: «Men yi'aali bone woo e hoore oo neɗɗo. No gasa non hara ko ruuhu maa malaa'ika wowlani mo.»"},{"book":"KUUƊE SAHAABAAƁE ƁEN","chapter":"23","verse":"10","text":"Nde tawnoo yeddondiral ngal no tiiɗude tun, hooreejo dental suufaaɓe ɓen huli wota ɓe seekitu Puulusa. O yamiri suufaaɓe ɓen tippagol, ittoya mo hakkunde maɓɓe, ɓe naɓa mo ka daaka suufaaɓe ɓen."},{"book":"KUUƊE SAHAABAAƁE ƁEN","chapter":"23","verse":"11","text":"E on jemma hikkiiɗo ɗon, Joomi on ɓadii Puulusa, wi'i mo: «Wakkilo, ko fii wano seeditorɗaa non fii an Yerusalaam, bee seeditoroyaa non kadi Roomu.»"},{"book":"KUUƊE SAHAABAAƁE ƁEN","chapter":"23","verse":"12","text":"Ɓay weetii, Yahuudiyankeeɓe ɓen waɗi janfa, ɓe woondi wota ɓe ɲaamu hay huunde maa ɓe yara, ɗoo e ɓe warude Puulusa."},{"book":"KUUƊE SAHAABAAƁE ƁEN","chapter":"23","verse":"13","text":"Ɓen eɓɓunooɓe kan janfa no ɓurnoo cappanɗe nayo."},{"book":"KUUƊE SAHAABAAƁE ƁEN","chapter":"23","verse":"14","text":"Ɓe yahi, ɓe tawoyi hooreeɓe yottinooɓe sadaka ɓen e mawɓe ɓen, ɓe wi'i ɓe: «Men aadike e hoore woondoore tiiɗunde wonde, men ɲaamataa men yarataa hay huunde fannin men waraali Puulusa."},{"book":"KUUƊE SAHAABAAƁE ƁEN","chapter":"23","verse":"15","text":"Jooni nanondiree e dental fewjooɓe ɓen, yiidon e hooreejo suufaaɓe ɓen, faaminanon mo wonde on ndaaray fii nduu muraadu Puulusa hara ko no woniri non, fii no o addira mo yeeso mon. Menen haray meɗen hebulii warugol mo ɗoo yo o hewtu.»"},{"book":"KUUƊE SAHAABAAƁE ƁEN","chapter":"23","verse":"16","text":"Kono laatii ɓiɗɗo bandiraawo Puulusa on nani hiɓe yewta fii kan janfa, o yahi o naatoyi ka daaka suufaaɓe ɓen, o humpiti ɗun Puulusa."},{"book":"KUUƊE SAHAABAAƁE ƁEN","chapter":"23","verse":"17","text":"Puulusa kadi noddi goɗɗo e yeesooɓe suufaaɓe ɓen, o wi'i on: «Ɗowtu oo ka hooreejo dental suufaaɓe ɓen, ko fii himo jogii ko o hollita mo.»"},{"book":"KUUƊE SAHAABAAƁE ƁEN","chapter":"23","verse":"18","text":"On yeesoojo kadi ƴetti mo, ɗowti mo ka on hooreejo, o wi'i mo: «Ko oo kasoojo wi'eteeɗo Puulusa noddimmi wi'immi yo mi ɗowtu oo suka ka mon, himo mari goɗɗun ko o yeetoo on.»"},{"book":"KUUƊE SAHAABAAƁE ƁEN","chapter":"23","verse":"19","text":"On hooreejo kadi jogii mo jungo ngon, ɓe pottitii sera, o wi'i mo: «Ko honɗun jogiɗaa ko yeetoɗaa mi?»"},{"book":"KUUƊE SAHAABAAƁE ƁEN","chapter":"23","verse":"20","text":"On suka jaabii mo, wi'i: «Yahuudiyankeeɓe ɓen nanondirii fii toragol on yo on naɓan ɓe Puulusa jango ka yeeso dental fewjooɓe ɓen, wa si tawii hiɓe faalaa humpitaade ko laaɓi fii nduu muraadu makko."},{"book":"KUUƊE SAHAABAAƁE ƁEN","chapter":"23","verse":"21","text":"Awa wota on jaɓu ko ɓe toroytoo on kon, ko fii ɓuri yimɓe cappanɗe nayo hakkunde maɓɓe no eɓɓi janfa e hoore makko. Hiɓe aadii e nder woondoore wonde ɓe ɲaamataa ɓe yarataa ɗoo e ɓe warude mo. Hiɓe hebulanii non ɗun. Jooni ko newnugol mon ngol tun ɓe heɗii.»"},{"book":"KUUƊE SAHAABAAƁE ƁEN","chapter":"23","verse":"22","text":"Onsay hooreejo dental suufaaɓe ɓen newnitani suka on, e hoore o wi'i mo wota o wowlan hay gooto kon ko o humpiti mo ɗon."},{"book":"KUUƊE SAHAABAAƁE ƁEN","chapter":"23","verse":"23","text":"Kanko hooreejo on o noddi kadi ɗiɗo e hakkunde yeesooɓe suufaaɓe ɓen, o wi'i ɓe: «Hebulinee suufaaɓe teemeɗɗe ɗiɗo e doginooɓe pucci cappanɗe njeeɗiɗo e ɓe conkenje teemeɗɗe ɗiɗo fii ko yaha Seezariiya hande jemma ka saa'i jeenayaɓo."},{"book":"KUUƊE SAHAABAAƁE ƁEN","chapter":"23","verse":"24","text":"Eɓɓon kadi pucci ka Puulusa ƴawa, naɓon mo lawnon haa ka Felikiisa yeesoojo diiwal ngal.»"},{"book":"KUUƊE SAHAABAAƁE ƁEN","chapter":"23","verse":"25","text":"O windirani nii kadi lanɗo on ɓatakuru, o wi'i:"},{"book":"KUUƊE SAHAABAAƁE ƁEN","chapter":"23","verse":"26","text":"«Salminaango an min Kuloodu Lisiyaasi, haa e mo'on onon Felikiisa, yo yeesoojo tedduɗo."},{"book":"KUUƊE SAHAABAAƁE ƁEN","chapter":"23","verse":"27","text":"«Awa oo neɗɗo mo mi naɓani on, ko Yahuudiyankeeɓe ɓen wonnoo ko nangi mo fii warugol. Nde mi humpitinoo wonde ko o jeyaaɗo e laamateeri Roomu, mi ardi e mojobere suufaaɓe, mi jattini mo ɓe."},{"book":"KUUƊE SAHAABAAƁE ƁEN","chapter":"23","verse":"28","text":"Nde tawnoo miɗo faalaa andude ko e hoore honɗun ɓe wonnoo mo tooɲirde, mi naɓi mo e yeeso dental fewjooɓe maɓɓe ɓen."},{"book":"KUUƊE SAHAABAAƁE ƁEN","chapter":"23","verse":"29","text":"Mi tawi tooɲe maɓɓe ɗen ko e baŋŋe yeddondire fii Sariya maɓɓe on. Kono tawi ella woo fawaaki mo fodduɗo e wareede maa sokeede."},{"book":"KUUƊE SAHAABAAƁE ƁEN","chapter":"23","verse":"30","text":"Ɓay mi andinaama janfa no eɓɓaa e hoore oo neɗɗo, mi imminani on mo kisan, mi yamiri ɓen tooɲuɓe mo yo ɓe wullito e hoore makko ka mon.»"},{"book":"KUUƊE SAHAABAAƁE ƁEN","chapter":"23","verse":"31","text":"Onsay, suufaaɓe ɓen waɗi ko ɓe yamiraa kon, ɓe ƴetti Puulusa, ɓe nawri mo jemma haa Antipatiri."},{"book":"KUUƊE SAHAABAAƁE ƁEN","chapter":"23","verse":"32","text":"Bimbi nden ɲande ɓe yiltitii ka daaka suufaaɓe ɓen e hoore ɓe accu ɓe pucci ɓen yaadii e makko."},{"book":"KUUƊE SAHAABAAƁE ƁEN","chapter":"23","verse":"33","text":"Ɓay ɓen hewtii Seezariiya, ɓe jonni yeesoojo diiwal ngal ɓatakuru ndun, ɓe watti Puulusa e juuɗe makko."},{"book":"KUUƊE SAHAABAAƁE ƁEN","chapter":"23","verse":"34","text":"Ɓay kanko yeesoojo on o jangii ɓatakuru ndun, o landii Puulusa ko mo o diiwal hongal. Ɓay o andii ko mo o Silisii,"},{"book":"KUUƊE SAHAABAAƁE ƁEN","chapter":"23","verse":"35","text":"o wi'i: «Nde tooɲuɓe ma ɓen aroyi woo mi heɗoyto ma.» Onsay o yamiri yo ɓe maroy Puulusa ka suudu laamu *Heroodu lanɗo on."}]}