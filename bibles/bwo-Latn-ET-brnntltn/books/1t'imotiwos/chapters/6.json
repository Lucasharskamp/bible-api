{"data":[{"book":"1 T'imotiwos","chapter":"6","verse":"1","text":"Ik' shútsonat b́ danits danon b́ c'asherawok'o guuts guuts jamwots bo doonzotsi mangiyo boosh b́ geyituwok'owo dande'ene."},{"book":"1 T'imotiwos","chapter":"6","verse":"2","text":"Bodoonzots amank wotts doonz detsts guuts jamwots Iyesus Krstosn bo eshuwotsi bo wottsotse boon gac'k'ayine, bo fin manatse oot' datsituwots bo doonz doonzuwots amantsonat shuneets eshuu bowottsosh baltsoniye bogshide' boosh finone. Neewere daniyonat izon neen b́geyit haniye."},{"book":"1 T'imotiwos","chapter":"6","verse":"3","text":"Arikon Ik' k'eyi jango daniru danmanton ik wottso no doonz Iyesus Krstos aap'oman k'azt k'osh dan danyiru asho b́ beyal,"},{"book":"1 T'imotiwos","chapter":"6","verse":"4","text":"man kofangirwonat b́jamon danawoniye, wotowabako mooshonat wed'eyon bíatsots gond tewuno s'eenb́gutsi, man b́ dowetwere okoora, faya, c'asha, amank'aza,"},{"book":"1 T'imotiwos","chapter":"6","verse":"5","text":"Botooko kimt arikeewo boyitse t'afts ashuwots bofinefo k'ut'eraw mooshoniye, hank'o ashuwotssh Ik'osh k'ewo gizdatsi malee bí arefoni."},{"book":"1 T'imotiwos","chapter":"6","verse":"6","text":"«T detstso taash bodfe» etiru ashosh Ik' ik'iyoash woto ay oot'o daatsituwe."},{"book":"1 T'imotiwos","chapter":"6","verse":"7","text":"Datsanats dek'nowaatso eegor aaliye, datsatsnowere eegoru de'e no amet keewo aaliye."},{"book":"1 T'imotiwos","chapter":"6","verse":"8","text":"No meetuwonat no tahituwon nodatsitkawotiyal noosh bodfe."},{"book":"1 T'imotiwos","chapter":"6","verse":"9","text":"Gaaletsi wotosh geyiruwotsmó fadewon dihitúne, ash ashuwotsi awaashituwonat t'afiytu k'awuntsdeshaw gond keewon ay tewuni kambon deshetunee."},{"book":"1 T'imotiwos","chapter":"6","verse":"10","text":"Han b́ wotitwonwere gizi shuno gond jamwotssh t'up' b́ wottsi jangoshe."},{"book":"1 T'imotiwos","chapter":"6","verse":"11","text":"Ik' ashono! Neho jamanotsatse k'ayi woc'e, kááwon, Shayiri ash woton, imnetiyon, shunon, k'amonowere kup'ar, maac' nefon sha'owe."},{"book":"1 T'imotiwos","chapter":"6","verse":"12","text":"Imnetiyon sheeng kaaro kaarowe, neen b́ maantsan b́ s'eegor ay wotts gawuwots shinatse ar wotts gawo ni imtso dúre dúri kasho deshde'e."},{"book":"1 T'imotiwos","chapter":"6","verse":"13","text":"Jam keewon kash imiru Ik'onat P'ent'eniya eteets P'ilat'os shinatse sheeng amaneyon gawutso Iyesus Krstos shinatse neesh keewiruwe."},{"book":"1 T'imotiwos","chapter":"6","verse":"14","text":"Nodoonz Iyesus Krstos b́ be'efetsosh t tzaziyan n shelawo shúúts s'ayinon korde'e."},{"book":"1 T'imotiwos","chapter":"6","verse":"15","text":"Krstos be'ewonwere, deretsonat b́s'uz altso, naashuwotsatsi naasho, doonzuwotsatsi doonzo bí etts aawotse b́ wotiti,"},{"book":"1 T'imotiwos","chapter":"6","verse":"16","text":"Bíwere bíyal k'irawoniye, konuworu bíyok t'inosh b́ falawu shanotse b́ beyiri, bínowere konuworu be'atse, konuworu bek'osh falatse, mangonat dúre dúr angon bísh wotowe, amen."},{"book":"1 T'imotiwos","chapter":"6","verse":"17","text":"Datsanatsi gaaletsuwots bognona bo erawok'o wee bogaal amanek woterawmanats bo te'erawok'o boon azazowe, mank'o bo tewunon noo nogene'uwituwok'o jam keewo bogshede'er noosh imetuwo Ik'o atsats b́wotituwok'o azazowe."},{"book":"1 T'imotiwos","chapter":"6","verse":"18","text":"Aaninuwere sheeng fino bofinituwok'o, sheeng finonowere gaaletsi bowotitwok'o, tewud doonat bodetstso kayiyosh k'andek'tswotsi bowotituwok'o azazowe."},{"book":"1 T'imotiwos","chapter":"6","verse":"19","text":"Mank'oon arik wotts kasho daatsosh s'ap'dek'k wotts gaalo weyiru duratse botokish kakudek'etunee."},{"book":"1 T'imotiwos","chapter":"6","verse":"20","text":"T'imotiwoso! adaron neesh imetso korde'e, dan woterawo «Dan» ariru koton ooshiyatse wokowe."},{"book":"1 T'imotiwos","chapter":"6","verse":"21","text":"Ik ikuwots mannaari dano detsfone ett boamants weeratse k'aztuurne."}]}