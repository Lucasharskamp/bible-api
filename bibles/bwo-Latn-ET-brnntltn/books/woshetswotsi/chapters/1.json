{"data":[{"book":"Woshetswotsi","chapter":"1","verse":"1","text":"Shiimetso Tewofloso!"},{"book":"Woshetswotsi","chapter":"1","verse":"2","text":"Daro maantsan b́ tuuts aawo b́ borfetso b́ fintsoniyee, daro maantsan b́ tuwwere gal b́ dek'ts woshetswotssh b́ tzaziyo shayiri S'ayini weeron b́ imihakoniye,"},{"book":"Woshetswotsi","chapter":"1","verse":"3","text":"Ay gond bek'o dek't bí etiyak beyar beetk b́ wottsok'o kitsit weeron ayoto boosh b́ be'eyi, hab aawosh boats be'eyat Ik'i mengst jango boosh b́daniyi."},{"book":"Woshetswotsi","chapter":"1","verse":"4","text":"1:4 Luk'. 24:29  Bonton beyat b́móór hank'o ett boon b́ azazi, «Taa itsh t keewtsok'o nihokere itsh imosh jangiyetso korde'ere bako Iyerusalemitse keshk'ayere,"},{"book":"Woshetswotsi","chapter":"1","verse":"5","text":"1:5 Mat. 3:11; Mar. 1:8; Luk'. 3:16; Yoh. 1:33  Yohanis aatsone b́gupi, itmo muk' aawoniye okoon shayiri S'ayinon gupetute.»"},{"book":"Woshetswotsi","chapter":"1","verse":"6","text":"Bowere ikoke ko'edek't bo befere, «Doonzono! n mengsto Isra'elsh aani n imet aawo andeya?» ett boaati."},{"book":"Woshetswotsi","chapter":"1","verse":"7","text":"Iyesusu hank'o ett boosh bí aaniyi, «Niho b́ took alon bí etts aawonat dúron it danosh falatste."},{"book":"Woshetswotsi","chapter":"1","verse":"8","text":"1:8 Mat. 28:19; Mar. 16:15; Luk'. 24:47-48  Ernmó shayiri S'ayino itats b́ oot'or ango daatsitute, manoor Iyerusalemn, Yhud dats jamatse, Semariyon, dats daar jamats b́ borfetso taash gawo wotitute.»"},{"book":"Woshetswotsi","chapter":"1","verse":"9","text":"1:9 Mar. 16:19; Luk'. 24:50-51  Hank'owere bí etiyakon bo bek'fere daro maantsan k'az b́ tuwi, dawunonuwere bín dek't bo awatsere ááts b́k'ri."},{"book":"Woshetswotsi","chapter":"1","verse":"10","text":"Bíwere daro maantsan b́ tuufere, boowere t'iwints dek't daromandan bo s'iilfere nas' taho tah dek'ts git ashuwots bo ganokere need' dek't,"},{"book":"Woshetswotsi","chapter":"1","verse":"11","text":"«It Galil ashuwotso, eegishe need'dek'at daromatsan it s'iliri? Daro maantsan b́ dek'efere it bek'ts Iyesus haniye, daro maantsan b́ tuufere it bek'tsank'on aanar weetuwe» bo eti."},{"book":"Woshetswotsi","chapter":"1","verse":"12","text":"Maniyere hakon Debrezeyit gurats Iyerusalem maants k'azboaani, Debrezeyit guro Iyerusalematse sanbati aaw sha'ok'oyiye (ik kilometrok'oyiye)."},{"book":"Woshetswotsi","chapter":"1","verse":"13","text":"1:13 Mat. 10:2-4; Mar. 3:16-19; Luk'. 6:14-16  Iyerusalemits waat bobeef mootse dambani k'aat'ots k'az bokeshi, boowere P'et'rosi, Yohansi, Yak'obi, Indriyasi, Filip'osi, Tomasi, Bert'elemiyosi, Matiwosi, Ilfyos naay Yak'obi, okooretso Simoonnat Yak'ob naay Yhudne."},{"book":"Woshetswotsi","chapter":"1","verse":"14","text":"Jametsanots úniaawo Ik' k'onosh ik nibona bokakuweefo, bontonuwere mááts ik ikuwotsnat Iyesus ind Mariyamn, mank'owere Iyesus eshuwots fa'ano botesh."},{"book":"Woshetswotsi","chapter":"1","verse":"15","text":"Manoor P'et'ros bale hiyo wotitu amants ashuwots taalotse need'dek't hank'o bíeti,"},{"book":"Woshetswotsi","chapter":"1","verse":"16","text":"«Ti eshuwotso, Iyesusi detsts ashuwotsi jishtso Yhud jangosh, shin shin shayiri S'ayino Dawit noonon b́ keewtso S'ayin mas'aafi aap' s'eeno geyituwe."},{"book":"Woshetswotsi","chapter":"1","verse":"17","text":"Yhud noyitsi iko wotat finan noonton finosh taaweytniye b́teshi."},{"book":"Woshetswotsi","chapter":"1","verse":"18","text":"1:18 Mat. 27:3-8  Ernmó ashaan b́ gond finon b́ daatsts gizmann datso keew b́dek'i, b́ baron diht gúp'unat b́ taalon kap'eyat bí anzro k'az b́keshi."},{"book":"Woshetswotsi","chapter":"1","verse":"19","text":"Keewanuwere Iyerusalemitse fa'a jamwotssh b́ daneyi, mansh datsmanúwere bo nooni keewon ‹Akeldama› et s'egeyi, b́ bitsonuwere ‹S'ats datsa› etee."},{"book":"Woshetswotsi","chapter":"1","verse":"20","text":"«Man b́ wottsonuwere dub mas'aafotse,"},{"book":"Woshetswotsi","chapter":"1","verse":"21","text":"«Eshe Doonzo Iyesus nodagotse bí ananori noonton towat teshtswotsitse,"},{"book":"Woshetswotsi","chapter":"1","verse":"22","text":"1:22 Mat. 3:16; Mar. 1:9; 16:19; Luk'. 3:21; 24:51  Mank'o Yohans guproon tuut doonzo Iyesus daromaants b́ tuufetsi aawosh noonton teshtswotsitse ash iko noonton k'irotse tuwi jango gawo b́ woto geyituwe.»"},{"book":"Woshetswotsi","chapter":"1","verse":"23","text":"Maniyere hakon git ashuwotsi bo t'intsi, boowere Bersabasi wee Iyost'osi eteefo Yosefnat Matiyasna botesh."},{"book":"Woshetswotsi","chapter":"1","verse":"24","text":"Hank'o ettnuwere Ik'o bok'oni, «Ash jami nibo dants doonzono! Gitetsanotsitse nmarat'tso aawi b́ woto noosh kitsuwe,"},{"book":"Woshetswotsi","chapter":"1","verse":"25","text":"Nok'onirwonwere Yhud b́ tookon k'az bíamori k'azb́k'rts wosheetsots finan de'er b́ shaato shegrshosh wotituwo noosh nkiitsishee.»"},{"book":"Woshetswotsi","chapter":"1","verse":"26","text":"It'onowere bo shap'i Matiyassh b́ keshi, Mansh bí tatse ik woshetswotsnton b́ taaweyi."}]}