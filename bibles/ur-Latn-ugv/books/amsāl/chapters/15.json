{"data":[{"book":"Amsāl","chapter":"15","verse":"1","text":"Narm jawāb ġhussā ṭhanḍā kartā, lekin tursh bāt taish dilātī hai."},{"book":"Amsāl","chapter":"15","verse":"2","text":"Dānishmandoṅ kī zabān ilm-o-irfān phailātī hai jabki ahmaq kā muṅh hamāqat kā zor se ubalne wālā chashmā hai."},{"book":"Amsāl","chapter":"15","verse":"3","text":"Rab kī āṅkheṅ har jagah maujūd haiṅ, wuh bure aur bhale sab par dhyān detī haiṅ."},{"book":"Amsāl","chapter":"15","verse":"4","text":"Narm zabān zindagī kā daraḳht hai jabki farebdeh zabān shikastādil kar detī hai."},{"book":"Amsāl","chapter":"15","verse":"5","text":"Ahmaq apne bāp kī tarbiyat ko haqīr jāntā hai, lekin jo nasīhat māne wuh dānishmand hai."},{"book":"Amsāl","chapter":"15","verse":"6","text":"Rāstbāz ke ghar meṅ baṛā ḳhazānā hotā hai, lekin jo kuchh bedīn hāsil kartā hai wuh tabāhī kā bāis hai."},{"book":"Amsāl","chapter":"15","verse":"7","text":"Dānishmandoṅ ke hoṅṭ ilm-o-irfān kā bīj bikher dete haiṅ, lekin ahmaqoṅ kā dil aisā nahīṅ kartā."},{"book":"Amsāl","chapter":"15","verse":"8","text":"Rab bedīnoṅ kī qurbānī se ghin khātā, lekin sīdhī rāh par chalne wāloṅ kī duā se ḳhush hotā hai."},{"book":"Amsāl","chapter":"15","verse":"9","text":"Rab bedīn kī rāh se ghin khātā, lekin rāstī kā pīchhā karne wāle se pyār kartā hai."},{"book":"Amsāl","chapter":"15","verse":"10","text":"Jo sahīh rāh ko tark kare us kī saḳht tādīb kī jāegī, jo nasīhat se nafrat kare wuh mar jāegā."},{"book":"Amsāl","chapter":"15","verse":"11","text":"Pātāl aur ālam-e-arwāh Rab ko sāf nazar āte haiṅ. To phir insānoṅ ke dil use kyoṅ na sāf dikhāī deṅ?"},{"book":"Amsāl","chapter":"15","verse":"12","text":"Tānāzan ko dūsroṅ kī nasīhat pasand nahīṅ ātī, is lie wuh dānishmandoṅ ke pās nahīṅ jātā."},{"book":"Amsāl","chapter":"15","verse":"13","text":"Jis kā dil ḳhush hai us kā chehrā khulā rahtā hai, lekin jis kā dil pareshān hai us kī rūh shikastā rahtī hai."},{"book":"Amsāl","chapter":"15","verse":"14","text":"Samajhdār kā dil ilm-o-irfān kī talāsh meṅ rahtā, lekin ahmaq hamāqat kī charāgāh meṅ chartā rahtā hai."},{"book":"Amsāl","chapter":"15","verse":"15","text":"Musībatzadā ke tamām din bure haiṅ, lekin jis kā dil ḳhush hai wuh rozānā jashn manātā hai."},{"book":"Amsāl","chapter":"15","verse":"16","text":"Jo ġharīb Rab kā ḳhauf māntā hai us kā hāl us karoṛpati se kahīṅ behtar hai jo baṛī bechainī se zindagī guzārtā hai."},{"book":"Amsāl","chapter":"15","verse":"17","text":"Jahāṅ muhabbat hai wahāṅ sabzī kā sālan bahut hai, jahāṅ nafrat hai wahāṅ moṭe-tāze bachhṛe kī ziyāfat bhī befāydā hai."},{"book":"Amsāl","chapter":"15","verse":"18","text":"Ġhusīlā ādmī jhagaṛe chheṛtā rahtā jabki tahammul karne wālā logoṅ ke ġhusse ko ṭhanḍā kar detā hai."},{"book":"Amsāl","chapter":"15","verse":"19","text":"Kāhil kā rāstā kāṅṭedār bāṛ kī mānind hai, lekin diyānatdāroṅ kī rāh pakkī saṛak hī hai."},{"book":"Amsāl","chapter":"15","verse":"20","text":"Dānishmand beṭā apne bāp ke lie ḳhushī kā bāis hai, lekin ahmaq apnī māṅ ko haqīr jāntā hai."},{"book":"Amsāl","chapter":"15","verse":"21","text":"Nāsamajh ādmī hamāqat se lutfandoz hotā, lekin samajhdār ādmī sīdhī rāh par chaltā hai."},{"book":"Amsāl","chapter":"15","verse":"22","text":"Jahāṅ salāh-mashwarā nahīṅ hotā wahāṅ mansūbe nākām rah jāte haiṅ, jahāṅ bahut-se mushīr hote haiṅ wahāṅ kāmyābī hotī hai."},{"book":"Amsāl","chapter":"15","verse":"23","text":"Insān mauzūṅ jawāb dene se ḳhush ho jātā hai, waqt par munāsib bāt kitnī achchhī hotī hai."},{"book":"Amsāl","chapter":"15","verse":"24","text":"Zindagī kī rāh chaṛhtī rahtī hai tāki samajhdār us par chalte hue Pātāl meṅ utarne se bach jāe."},{"book":"Amsāl","chapter":"15","verse":"25","text":"Rab mutakabbir kā ghar ḍhā detā, lekin bewā kī zamīn kī hudūd mahfūz rakhtā hai."},{"book":"Amsāl","chapter":"15","verse":"26","text":"Rab bure mansūboṅ se ghin khātā hai, aur mehrbān alfāz us ke nazdīk pāk haiṅ."},{"book":"Amsāl","chapter":"15","verse":"27","text":"Jo nājāyz nafā kamāe wuh apne ghar par āfat lātā hai, lekin jo rishwat se nafrat rakhe wuh jītā rahegā."},{"book":"Amsāl","chapter":"15","verse":"28","text":"Rāstbāz kā dil soch-samajhkar jawāb detā hai, lekin bedīn kā muṅh zor se ubalne wālā chashmā hai jis se burī bāteṅ nikaltī rahtī haiṅ."},{"book":"Amsāl","chapter":"15","verse":"29","text":"Rab bedīnoṅ se dūr rahtā, lekin rāstbāz kī duā suntā hai."},{"book":"Amsāl","chapter":"15","verse":"30","text":"Chamaktī āṅkheṅ dil ko ḳhushī dilātī haiṅ, achchhī ḳhabar pūre jism ko tar-o-tāzā kar detī hai."},{"book":"Amsāl","chapter":"15","verse":"31","text":"Jo zindagībaḳhsh nasīhat par dhyān de wuh dānishmandoṅ ke darmiyān hī sukūnat karegā."},{"book":"Amsāl","chapter":"15","verse":"32","text":"Jo tarbiyat kī parwā na kare wuh apne āp ko haqīr jāntā hai, lekin jo nasīhat par dhyān de us kī samajh meṅ izāfā hotā hai."},{"book":"Amsāl","chapter":"15","verse":"33","text":"Rab kā ḳhauf hī wuh tarbiyat hai jis se insān hikmat sīkhtā hai. Pahle farotanī apnā le, kyoṅki yihī izzat pāne kā pahlā qadam hai."}]}