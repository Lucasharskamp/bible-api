{"data":[{"book":"Ezekiel","chapter":"34","verse":"1","text":"Alatala naxa a masen n bɛ, a naxɛ,"},{"book":"Ezekiel","chapter":"34","verse":"2","text":"«Adamadi, i xa n ma masenyi ti Isirayila yareratie bɛ naxee luxi alɔ xuruse dɛmadonyie, a falafe ra, ‹Wo Marigi Ala yi nan masenxi: Ɲaxankatɛ na wo bɛ, wo tan Isirayila xuruse dɛmadonyie. Wo wo ɲɔxɔ sama wo yɛtɛ nan tun xɔn ma. Xuruse dɛmadonyi mu lanma xɛ a xa xurusee makanta?"},{"book":"Ezekiel","chapter":"34","verse":"3","text":"Wo xurusee xiɲɛ minma, wo e xabe yailanma dugi ra, wo e sube donma, kɔnɔ wo mu wo ɲɔxɔ sama e xɔn ma."},{"book":"Ezekiel","chapter":"34","verse":"4","text":"Wo mu xuruse sɛnbɛtare ralimaniyama, wo mu xuruse furaxi dandanma, wo mu xuruse maxɔnɔxi maxirima seri ra. Wo mu xuruse lɔɛxie fenma, e xa gbilen gɔɔrɛ kui. Wo e yamarima nɔɛ xɔrɔxɔɛ nan tun na."},{"book":"Ezekiel","chapter":"34","verse":"5","text":"E yensenxi, barima xuruse dɛmadonyi mu nu na e fɔxɔ ra. Na kui wulai sube bara ndee ibɔɔ."},{"book":"Ezekiel","chapter":"34","verse":"6","text":"N ma xuruse gali bara yensen yɛ geya itexie ma, e lɔɛ duniɲa birin ma, kɔnɔ mixi yo mu mini e fende.›»"},{"book":"Ezekiel","chapter":"34","verse":"7","text":"«Xuruse dɛmadonyie, wo wo tuli mati Alatala xa masenyi ra:"},{"book":"Ezekiel","chapter":"34","verse":"8","text":"N tan wo Marigi Alatala, n bara n kali n yɛtɛ ra, wo to n ma xurusee rabɛɲin, e findi wulai subee xa baloe ra, wo to mu wo ɲɔxɔ saxi e xɔn ma, wo mɛɛni wo yɛtɛ gbansan ma,"},{"book":"Ezekiel","chapter":"34","verse":"9","text":"wo tan xuruse dɛmadonyie xa wo tuli mati Alatala xa kiiti ra."},{"book":"Ezekiel","chapter":"34","verse":"10","text":"Wo Marigi Alatala yi nan masenxi: N fafe na xuruse dɛmadonyie nan xili ma, e xa n sare fi gɔɔrɛ xa fe ra. N e bama nɛ xuruse dɛmadonyi wali kui, alako e naxa na raba e yɛtɛ xa geeni gbansan ma. N na n ma xurusee ratangama nɛ e ma, alako e naxa n ma xurusee tɔɔrɔ.»"},{"book":"Ezekiel","chapter":"34","verse":"11","text":"«Wo Marigi Alatala yi nan masenxi: N tan yati sigama nɛ n ma xurusee fende,"},{"book":"Ezekiel","chapter":"34","verse":"12","text":"alɔ xuruse dɛmadonyi a rabama a xa xuruse rayensenxie bɛ ki naxɛ. N e ragbilenma nɛ yire birin e lɔɛxi dɛnnaxɛ na lɔxɔɛ."},{"book":"Ezekiel","chapter":"34","verse":"13","text":"N e raminima nɛ ɲamanɛe birin longori ra, n e xanin e xɔnyi. N mɛɛnima nɛ e ma e xa geyae fari nun e xa gulunbae kui, e xa lu e yɛtɛ xa bɔxi ma."},{"book":"Ezekiel","chapter":"34","verse":"14","text":"N e dɛ madonma nɛ fiili fanyie ma Isirayila geyae fari. Mɛnni e e malabuma nɛ yire fanyi ma, e balo Isirayila geyae fari."},{"book":"Ezekiel","chapter":"34","verse":"15","text":"N tan nan yati n ma xurusee dɛ madonma, n malabui fima e ma. Wo Marigi Alatala xui nan nan ki."},{"book":"Ezekiel","chapter":"34","verse":"16","text":"N xuruse lɔɛxi fenma nɛ, n xuruse maxɔnɔxi dandanma nɛ, n xuruse sɛnbɛtare ralimaniyama nɛ. Kɔnɔ xuruse naxee bara xungbo, naxee bara nɔ booree ra, n nee tan faxama nɛ kiiti tinxinxi ra.»"},{"book":"Ezekiel","chapter":"34","verse":"17","text":"«Wo tan n ma xurusee, wo Marigi Alatala yi nan masenxi: N kiiti sama nɛ xurusee tagi, yɛxɛɛ kontonyie nun sikɔtɛe tagi."},{"book":"Ezekiel","chapter":"34","verse":"18","text":"Wo na sɛxɛ fanyi don fiili ma, na mu wo wasama, fo wo xa a dɔnxɔɛ fan iboron? Wo na ye tinsexi min, na mu wo wasama, fo wo xa a dɔnxɔɛ dunda?"},{"book":"Ezekiel","chapter":"34","verse":"19","text":"A lanma n ma xurusee xa sɛxɛ don wo naxan iboronxi? A lanma e xa ye min, wo naxan dundaxi?»"},{"book":"Ezekiel","chapter":"34","verse":"20","text":"«Na kui wo Marigi Alatala yi nan masenxi nee xa fe ra: N yɛtɛ yati nan fama kiiti sade xuruse xungbee nun a lanmae tagi."},{"book":"Ezekiel","chapter":"34","verse":"21","text":"Wo bara din n ma xuruse sɛnbɛtaree ra wo ferie ra, han e bara mini gɔɔrɛ kui."},{"book":"Ezekiel","chapter":"34","verse":"22","text":"N fama nɛ n ma xurusee rakiside, alako mixi naxa fu e ma sɔnɔn. N kiiti sama nɛ xurusee tagi."},{"book":"Ezekiel","chapter":"34","verse":"23","text":"N xuruse dɛmadonyi nde tima nɛ n ma xurusee xun ma, naxan fama e dɛ madonde a ki ma. N ma konyi Dawuda nan na ki."},{"book":"Ezekiel","chapter":"34","verse":"24","text":"N tan findima nɛ e Marigi Ala ra, n ma konyi Dawuda findi mangɛ ra e tagi. N tan Alatala xui nan na ki.»"},{"book":"Ezekiel","chapter":"34","verse":"25","text":"«N bɔɲɛsa saatɛ tongoma nɛ e bɛ. N wulai sube xaaɲɛe ɲɔnma nɛ bɔxi ma, alako mixi xa nɔ sabatide yire birin bɔɲɛsa kui."},{"book":"Ezekiel","chapter":"34","verse":"26","text":"N baraka ragoroma nɛ e ma. N tunɛ rafama nɛ a waxati, alako bɔxi xa fan n ma geya sɛniyɛnxi rabilinyi."},{"book":"Ezekiel","chapter":"34","verse":"27","text":"Wurie bogima nɛ, bɔxi xɛe fan. N ma ɲama sabatima nɛ bɔɲɛsa kui a xa bɔxi ma. Na tɛmui, e a kolonma nɛ a n tan nan na Alatala ra, a n tan nan yɔlɔnxɔnyie bolonma, n e ratanga e yaxuie ma."},{"book":"Ezekiel","chapter":"34","verse":"28","text":"Ɲamanɛe mu e tɔɔrɔma sɔnɔn, sube xaaɲɛe fan mu e donma sɔnɔn. E sabatima xaxilisa nan kui, mixi yo mu e magaaxuma."},{"book":"Ezekiel","chapter":"34","verse":"29","text":"N e xa sansi bilie rafanma nɛ ɲamanɛe ya xɔri. Kaamɛ mu e suxuma sɔnɔn, e xa yaagi e xa setareɲa kui."},{"book":"Ezekiel","chapter":"34","verse":"30","text":"Na tɛmui, e a kolonma nɛ a n tan e Marigi Alatala na e fɔxɔ ra, e man a kolon a e tan Isirayila bɔnsɔɛ findixi n ma ɲama nan na. Wo Marigi Alatala xui nan na ki."},{"book":"Ezekiel","chapter":"34","verse":"31","text":"Wo tan n ma xurusee, n naxee dɛ madonma, adamadi nan wo ra. N tan nan na wo Marigi ra. Wo Marigi Alatala xui nan na ki.»"}]}