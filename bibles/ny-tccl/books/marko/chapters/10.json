{"data":[{"book":"Marko","chapter":"10","verse":"1","text":"Ndipo Yesu anachoka pamalowo ndi kupita kudera la Yudeya ndi kutsidya la mtsinje wa Yorodani. Magulu a anthu anabweranso kwa Iye, ndipo monga mwachizolowezi chake anawaphunzitsa."},{"book":"Marko","chapter":"10","verse":"2","text":"Afarisi ena anabwera kudzamuyesa pomufunsa kuti, “Kodi malamulo amalola kuti mwamuna asiye mkazi wake?”"},{"book":"Marko","chapter":"10","verse":"3","text":"Iye anayankha kuti, “Kodi Mose anakulamulani chiyani?”"},{"book":"Marko","chapter":"10","verse":"4","text":"Iwo anati, “Mose amaloleza mwamuna kulemba kalata ya chisudzulo ndi kumuchotsa mkazi.”"},{"book":"Marko","chapter":"10","verse":"5","text":"Yesu anayankha kuti, “Mose anakulemberani lamulo ili chifukwa chakuwuma kwa mitima yanu."},{"book":"Marko","chapter":"10","verse":"6","text":"Koma pachiyambi cha chilengedwe, Mulungu ‘analenga iwo, mwamuna ndi mkazi.’"},{"book":"Marko","chapter":"10","verse":"7","text":"‘Pa chifukwa ichi mwamuna adzasiya abambo ake ndi amayi ake nakaphatikana ndi mkazi wake,"},{"book":"Marko","chapter":"10","verse":"8","text":"ndipo awiriwo adzakhala thupi limodzi.’ Potero sali awirinso, koma mmodzi."},{"book":"Marko","chapter":"10","verse":"9","text":"Chifukwa chake chimene Mulungu wachilumikiza pamodzi, munthu wina asachilekanitse.”"},{"book":"Marko","chapter":"10","verse":"10","text":"Pamene analinso mʼnyumba, ophunzira anamufunsa Yesu za izi."},{"book":"Marko","chapter":"10","verse":"11","text":"Iye anayankha kuti, “Aliyense amene aleka mkazi wake ndi kukakwatira wina achita chigololo kulakwira mkaziyo."},{"book":"Marko","chapter":"10","verse":"12","text":"Ndipo akasiya mwamuna wake ndi kukakwatiwa ndi wina, achita chigololo.”"},{"book":"Marko","chapter":"10","verse":"13","text":"Anthu anabweretsa ana kwa Yesu kuti awadalitse, koma ophunzira anawadzudzula."},{"book":"Marko","chapter":"10","verse":"14","text":"Pamene Yesu anaona zimenezi anayipidwa. Anati kwa iwo, “Lolani ana abwere kwa Ine, ndipo musawaletse, pakuti Ufumu wa Mulungu uli wa onga awa."},{"book":"Marko","chapter":"10","verse":"15","text":"Ndikukuwuzani choonadi, aliyense amene sadzalandira Ufumu wa Mulungu ngati kamwana sadzalowamo.”"},{"book":"Marko","chapter":"10","verse":"16","text":"Ndipo ananyamula ana mʼmanja ake, ndi kuyika manja ake pa iwo nawadalitsa."},{"book":"Marko","chapter":"10","verse":"17","text":"Yesu atanyamuka, munthu wina anamuthamangira nagwa mogwada pamaso pake. Iye anafunsa kuti, “Aphunzitsi abwino, ndichite chiyani kuti ndilandire moyo wosatha?”"},{"book":"Marko","chapter":"10","verse":"18","text":"Yesu anamufunsa kuti, “Nʼchifukwa chiyani ukunditchula wabwino? Palibe wabwino koma Mulungu yekha."},{"book":"Marko","chapter":"10","verse":"19","text":"Iwe umadziwa malamulo: ‘Usaphe, usachite chigololo, usabe, usapereke umboni wonama, usachite chinyengo, lemekeza abambo ndi amayi ako.’ ”"},{"book":"Marko","chapter":"10","verse":"20","text":"Iye anati, “Aphunzitsi zonsezi ndinazisunga kuyambira ndili mnyamata.”"},{"book":"Marko","chapter":"10","verse":"21","text":"Yesu anamuyangʼana ndi kumukonda nati, “Ukusowa chinthu chimodzi. Pita, kagulitse zonse zimene uli nazo ndipo kapereke kwa osauka, ndipo udzakhala ndi chuma kumwamba. Ndipo ukabwere ndi kunditsata Ine.”"},{"book":"Marko","chapter":"10","verse":"22","text":"Pa chifukwa ichi nkhope yake inagwa. Anachoka ali wachisoni, chifukwa anali ndi chuma chambiri."},{"book":"Marko","chapter":"10","verse":"23","text":"Yesu anayangʼanayangʼana ndipo anati kwa ophunzira ake, “Nʼkovutadi kuti achuma akalowe mu ufumu wa Mulungu!”"},{"book":"Marko","chapter":"10","verse":"24","text":"Ophunzira anadabwa ndi mawu ake. Koma Yesu anatinso, “Ananu, nʼkovutadi kulowa mu ufumu wakumwamba!"},{"book":"Marko","chapter":"10","verse":"25","text":"Ndi kwapafupi kwa ngamira kuti idzere pa kabowo ka zingano kusiyana ndi munthu wachuma kuti alowe mu ufumu wa Mulungu.”"},{"book":"Marko","chapter":"10","verse":"26","text":"Ophunzira anadabwa kwambiri, ndipo anati kwa wina ndi mnzake, “Nanga ndani amene angapulumuke?”"},{"book":"Marko","chapter":"10","verse":"27","text":"Yesu anawayangʼana ndipo anati, “Kwa munthu zimenezi nʼzosatheka, koma osati ndi Mulungu; zinthu zonse zimatheka ndi Mulungu.”"},{"book":"Marko","chapter":"10","verse":"28","text":"Petro anati kwa Iye, “Ife tasiya zonse ndi kukutsatani!”"},{"book":"Marko","chapter":"10","verse":"29","text":"Yesu anayankha kuti, “Zoonadi, ndikuwuzani kuti palibe aliyense amene wasiya nyumba kapena abale kapena alongo kapena amayi kapena abambo kapena ana kapena minda chifukwa cha Ine ndi Uthenga Wabwino"},{"book":"Marko","chapter":"10","verse":"30","text":"adzalephera kulandira 100 (nyumba, abale, alongo, amayi, ana ndi minda, pamodzi ndi mazunzo) mʼbado uno ndi moyo wosatha nthawi ya mʼtsogolo."},{"book":"Marko","chapter":"10","verse":"31","text":"Koma ambiri amene ndi woyambirira adzakhala omalizira, ndipo omalizira adzakhala oyambirira.”"},{"book":"Marko","chapter":"10","verse":"32","text":"Ali pa ulendo wawo wopita ku Yerusalemu, Yesu ali patsogolo, ophunzira ake anadabwa, ndipo amene amamutsatira amachita mantha. Anatenganso ophunzira ake khumi ndi awiri pa mbali ndipo anawawuza zimene zikamuchitikire Iye."},{"book":"Marko","chapter":"10","verse":"33","text":"Iye anati, “Ife tikupita ku Yerusalemu ndipo Mwana wa Munthu adzaperekedwa kwa akulu a ansembe ndi aphunzitsi amalamulo. Adzamuweruza kuti aphedwe ndipo adzamupereka kwa anthu a mitundu ina,"},{"book":"Marko","chapter":"10","verse":"34","text":"amene adzamuchita chipongwe ndi kumuthira malovu, kumukwapula ndi kumupha. Patatha masiku atatu adzauka.”"},{"book":"Marko","chapter":"10","verse":"35","text":"Ndipo Yakobo ndi Yohane, ana a Zebedayo, anabwera kwa Iye ndipo anati, “Aphunzitsi, tikufuna kuti mutichitire ife chilichonse chimene tipemphe.”"},{"book":"Marko","chapter":"10","verse":"36","text":"Iye anafunsa kuti, “Kodi mukufuna ndikuchitireni chiyani?”"},{"book":"Marko","chapter":"10","verse":"37","text":"Iwo anayankha kuti, “Timafuna kuti mmodzi wa ife adzakhale kumanja ndi wina kumanzere mu ulemerero wanu.”"},{"book":"Marko","chapter":"10","verse":"38","text":"Yesu anati, “Simukudziwa chimene mukupempha. Kodi mungamwere chikho chimene ndidzamwera kapena kubatizidwa ndi ubatizo umene ndibatizidwe nawo?”"},{"book":"Marko","chapter":"10","verse":"39","text":"Iwo anayankha kuti, “Tikhoza.” Yesu anawawuza kuti, “Mudzamweradi chikho chimene Ine ndidzamwera, ndi kubatizidwa ndi ubatizo umene Ine ndidzabatizidwe nawo,"},{"book":"Marko","chapter":"10","verse":"40","text":"koma kukhala kumanja kapena kumanzere si Ine wopereka. Malo awa ndi a amene anasankhidwiratu.”"},{"book":"Marko","chapter":"10","verse":"41","text":"Ophunzira khumiwo otsalawo atamva izi anapsera mtima Yakobo ndi Yohane."},{"book":"Marko","chapter":"10","verse":"42","text":"Yesu anawayitana pamodzi nati, “Inu mukudziwa kuti iwo amene amadziyesa ngati atsogoleri a anthu amitundu ina amadyera anthu awo masuku pamutu. Akuluakulu awonso amaonetsadi mphamvu zawo pa iwo."},{"book":"Marko","chapter":"10","verse":"43","text":"Sizili choncho ndi inu. Mʼmalo mwake, amene akufuna kukhala wamkulu pakati panu ayenera kukhala wotumikira,"},{"book":"Marko","chapter":"10","verse":"44","text":"ndipo aliyense amene akufuna kukhala wamkulu akhale kapolo wa onse."},{"book":"Marko","chapter":"10","verse":"45","text":"Pakuti ngakhale Mwana wa Munthu sanabwere kudzatumikiridwa, koma kudzatumikira, ndi kupereka moyo wake kuti ukhale dipo la anthu ambiri.”"},{"book":"Marko","chapter":"10","verse":"46","text":"Ndipo anafika ku Yeriko. Pamene Yesu ndi ophunzira ake, pamodzi ndi gulu lalikulu la anthu, ankatuluka mu mzinda, munthu wosaona, Bartumeyu (mwana wa Tumeyu), amakhala mʼmbali mwa msewu ali kupempha."},{"book":"Marko","chapter":"10","verse":"47","text":"Pamene anamva kuti anali Yesu wa ku Nazareti, anayamba kufuwula kuti, “Yesu, Mwana wa Davide, mundichitire chifundo!”"},{"book":"Marko","chapter":"10","verse":"48","text":"Ambiri anamukalipira ndi kumuwuza kuti akhale chete, koma iye anafuwulitsabe kuti, “Mwana wa Davide, mundichitire chifundo!”"},{"book":"Marko","chapter":"10","verse":"49","text":"Yesu anayima nati, “Muyitaneni.” Ndipo anamuyitana kuti, “Kondwera! Imirira! Akukuyitana.”"},{"book":"Marko","chapter":"10","verse":"50","text":"Anaponya mkanjo wake kumbali, analumpha nabwera kwa Yesu."},{"book":"Marko","chapter":"10","verse":"51","text":"Yesu anamufunsa kuti, “Ukufuna ndikuchitire chiyani?”"},{"book":"Marko","chapter":"10","verse":"52","text":"Yesu anati, “Pita, chikhulupiriro chako chakuchiritsa!” Nthawi yomweyo anapenya, nʼkumatsatira Yesu pa ulendowo."}]}