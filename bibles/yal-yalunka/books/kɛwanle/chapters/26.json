{"data":[{"book":"Kɛwanle","chapter":"26","verse":"1","text":"Agiripa yi a fala Pɔli xa, a naxa, “Waxatini i yii i falan ti i yɛtɛ a fe yi.” Pɔli yi a yiini te, a yi a yɛtɛ xɔnba iki:"},{"book":"Kɛwanle","chapter":"26","verse":"2","text":"A naxa, “Manga Agiripa, Yahudiyane n kansunma feen naxanye ra, n sɛwaxi to, n xa ti i yɛtagi n xɔnbadeni i xa lan ne birin ma."},{"book":"Kɛwanle","chapter":"26","verse":"3","text":"Amasɔtɔ i Yahudiyane namunne nun matandine birin kolon ki faɲi. Awa yandi, n bata i mafan, i tuli mati n na ki faɲi.”"},{"book":"Kɛwanle","chapter":"26","verse":"4","text":"“Yahudiyane birin n sɔnna kolon xabu n dii ɲɔrɛyani. Xabu a fɔlɔni, n na n ma siimayaan maxalixi n siyaan nun Yerusalɛn taan nin."},{"book":"Kɛwanle","chapter":"26","verse":"5","text":"E n kolon xabu to mi a ra. E nɔɛ sereyaan bɛ nɛn, xa e sa wa, fa fala n yi Farisi muxune nan yɛ, naxanye findixi nxɔ dinan dina xɔnxɔnne ra."},{"book":"Kɛwanle","chapter":"26","verse":"6","text":"Ala en benbane tuli sa naxan na, n yigi saxi na nin. Na nan a ligaxi, e n makitima iki."},{"book":"Kɛwanle","chapter":"26","verse":"7","text":"En bɔnsɔn fu nun firinne birin yigi saxi na tuli sa rakamalixin nan to fe yi, e nɛma Ala batuɛ kɔɛɛn nun yanyin na e sɔbɛɛn birin na. Mangana, Yahudiyane n kansunma na yigin nan ma fe ra."},{"book":"Kɛwanle","chapter":"26","verse":"8","text":"Nanfera ɛ tan mi laxi a ra a Ala faxa muxune rakelima nɛn sayani?”"},{"book":"Kɛwanle","chapter":"26","verse":"9","text":"“N tan fan ma miriyani, n bata yi a ragidi nun n xa Yesu Nasarɛti kaan xinla yɛngɛ."},{"book":"Kɛwanle","chapter":"26","verse":"10","text":"N na nan liga Yerusalɛn taani. N nɔɔn sɔtɔ saraxarali kuntigine ra, n yi muxu sariɲanxi wuyaxi sa kasoon na. E na yi e faxa feen nata, n yi n xuiin fi."},{"book":"Kɛwanle","chapter":"26","verse":"11","text":"N yi e ɲaxankatama salide banxine birin yi sanɲa ma wuyaxi. N yi e karahanma e xa e Marigin nayelefu. N ma xɔlɔn yi gbo ayi e xili ma han n yi e bɛsɛnxɔnya yamana gbɛtɛne taane yi.”"},{"book":"Kɛwanle","chapter":"26","verse":"12","text":"“Na ma, lɔxɔna nde, n yi siga Damasi taani saraxarali kuntigine nɔɔn nun e tinna ma."},{"book":"Kɛwanle","chapter":"26","verse":"13","text":"Mangana, n yi kira yi waxatin naxan yi, yanyi tagini, tɛɛ dɛgɛ gbeen yi ti nxu nun n fɔxɔrabirane ma keli kore, a dɛgɛn yi gbo sogen xa."},{"book":"Kɛwanle","chapter":"26","verse":"14","text":"Nxu birin yi bira bɔxɔni. N yi xuina nde mɛ Heburu xuini naxan yi a falama n xa, a naxa, ‘Sɔli, Sɔli, i n bɛsɛnxɔnyama nanfera? A xɔdɔxɔ i tan ma, i tondi i gbɛngbɛn muxun bun alo turana.’"},{"book":"Kɛwanle","chapter":"26","verse":"15","text":"N yi maxɔdinna ti, n naxa, ‘Marigina, nde i tan na?’ A yi n yabi, a naxa, ‘Yesu nan n tan na, i naxan bɛsɛnxɔnyama."},{"book":"Kɛwanle","chapter":"26","verse":"16","text":"Koni keli, i ti. N minixi kɛnɛnni i xa nɛn alogo i xa findi n ma walikɛɛn na, i feen naxanye toxi n ma fe yi to, i findi ne seren na e nun n naxanye yitama i ra."},{"book":"Kɛwanle","chapter":"26","verse":"17","text":"N ni i ratangama nɛn i ya yamaan ma e nun siya gbɛtɛne, n na i xɛma naxanye ma"},{"book":"Kɛwanle","chapter":"26","verse":"18","text":"alogo i xa sa e yɛɛne rabi, i yi e ba dimin nun Setana nɔɔn bun ma, i fa e ra Alaa kɛnɛnna ma. Xa e dɛnkɛlɛya n ma, e yulubi xafarin sɔtɔma nɛn, e lu Ala muxu sariɲanxine yɛ.’ ”"},{"book":"Kɛwanle","chapter":"26","verse":"19","text":"“Nanara, Manga Agiripa, n fe toon naxan ti keli kore, n mi na matandi."},{"book":"Kɛwanle","chapter":"26","verse":"20","text":"N yi kawandin ba Damasi kaane nun Yerusalɛn kaane nun Yudaya kaane birin nun siya gbɛtɛne fan tagi. N yi a fala e xa, n naxa, e xa e xun xanbi so e hakɛne yi, e fa Ala ma, e kɛwanle yi a yita fa fala a e bata tubi."},{"book":"Kɛwanle","chapter":"26","verse":"21","text":"Yahudiyane n suxi Ala Batu Banxini na nan ma, e kata n faxa feen na."},{"book":"Kɛwanle","chapter":"26","verse":"22","text":"Koni Ala n malima nɛn han to, n mɔn be alogo n xa sereyaan ba birin xa, muxudin nun muxu gbeena. N mi sese falama fɔ nabine nun Musa bata yi naxan fala nun lan fe famatɔne ma."},{"book":"Kɛwanle","chapter":"26","verse":"23","text":"E naxa, a Alaa Muxu Sugandixin yi tɔrɔma nɛn, a findi muxu singen na naxan kelima sayani, a yi kɛnɛnna rali a yamaan nun siya gbɛtɛne ma.”"},{"book":"Kɛwanle","chapter":"26","verse":"24","text":"Awa, Pɔli to yi a yɛtɛ xɔnbama na kiini, Fɛsitu yi a fala a xuini texin na, a naxa, “Pɔli, seen nan soxi i yi! I ya xaran gbeen bata seen naso i yi!”"},{"book":"Kɛwanle","chapter":"26","verse":"25","text":"Pɔli yi a yabi, a naxa, “Fɛsitu, muxu faɲina, se mi soxi n yi. N ɲɔndin nun lɔnnin nan falama i xa."},{"book":"Kɛwanle","chapter":"26","verse":"26","text":"Amasɔtɔ Manga Agiripa feni ito kolon, nayi n nɔɛ falan tiyɛ a xa nɛn xaxili ragidini. N laxi a ra, a a feni itoe kolon ki faɲi, bayo e mi rabaxi luxunni."},{"book":"Kɛwanle","chapter":"26","verse":"27","text":"Manga Agiripa, i laxi nabine falane ra ba? N na a kolon a i bata la e ra!”"},{"book":"Kɛwanle","chapter":"26","verse":"28","text":"Agiripa yi Pɔli yabi, a naxa, “I n findɛ Yesu mantonna ra waxatidini ito yi ba?”"},{"book":"Kɛwanle","chapter":"26","verse":"29","text":"Pɔli yi a yabi, a naxa, “Xa waxatin xunkuya ayi ba, xa a dungi ayi ba, n na Ala maxandima nɛn i tan xa e nun naxanye birin tuli matixi n na to, alogo ɛ xa lu alo n tan kii naxan yi to, ba yɔlɔnxɔnni itoe ra!”"},{"book":"Kɛwanle","chapter":"26","verse":"30","text":"Na xanbi ra, mangan nun yamana kanna nun Berinisi nun muxun bonne birin yi keli,"},{"book":"Kɛwanle","chapter":"26","verse":"31","text":"e to yi minima, e yi lu a falɛ e bode xa, e naxa, “Xɛmɛni ito mi fefe ligaxi a faxɛ naxan ma hanma a sama kasoon na naxan ma.”"},{"book":"Kɛwanle","chapter":"26","verse":"32","text":"Agiripa yi a fala Fɛsitu xa, a naxa, “Xa xɛmɛni ito mi yi maxandin ti nun a Romi Manga Gbeen xa a makiti, en yi a beɲinma nɛn nun.”"}]}