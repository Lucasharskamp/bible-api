{"data":[{"book":"ΚΑΤΑ ΛΟΥΚΑΝ","chapter":"2","verse":"1","text":"Ἐγένετο δὲ ἐν ταῖς ἡμέραις ἐκείναις ἐξῆλθε δόγμα παρὰ Καίσαρος Αὐγούστου ἀπογράφεσθαι πᾶσαν τὴν οἰκουμένην."},{"book":"ΚΑΤΑ ΛΟΥΚΑΝ","chapter":"2","verse":"2","text":"αὕτη ἡ ἀπογραφὴ πρώτη ἐγένετο ἡγεμονεύοντος τῆς Συρίας Κυρηνίου."},{"book":"ΚΑΤΑ ΛΟΥΚΑΝ","chapter":"2","verse":"3","text":"καὶ ἐπορεύοντο πάντες ἀπογράφεσθαι, ἕκαστος εἰς τὴν ἰδίαν πόλιν."},{"book":"ΚΑΤΑ ΛΟΥΚΑΝ","chapter":"2","verse":"4","text":"ἀνέβη δὲ καὶ Ἰωσὴφ ἀπὸ τῆς Γαλιλαίας ἐκ πόλεως Ναζαρὲτ εἰς τὴν Ἰουδαίαν εἰς πόλιν Δαυΐδ, ἥτις καλεῖται Βηθλεέμ, διὰ τὸ εἶναι αὐτὸν ἐξ οἴκου καὶ πατριᾶς Δαυΐδ,"},{"book":"ΚΑΤΑ ΛΟΥΚΑΝ","chapter":"2","verse":"5","text":"ἀπογράψασθαι σὺν Μαριὰμ τῇ μεμνηστευμένῃ αὐτῷ γυναικί, οὔσῃ ἐγκύῳ."},{"book":"ΚΑΤΑ ΛΟΥΚΑΝ","chapter":"2","verse":"6","text":"ἐγένετο δὲ ἐν τῷ εἶναι αὐτοὺς ἐκεῖ ἐπλήσθησαν αἱ ἡμέραι τοῦ τεκεῖν αὐτήν,"},{"book":"ΚΑΤΑ ΛΟΥΚΑΝ","chapter":"2","verse":"7","text":"καὶ ἔτεκε τὸν υἱὸν αὐτῆς τὸν πρωτότοκον, καὶ ἐσπαργάνωσεν αὐτὸν καὶ ἀνέκλινεν αὐτὸν ἐν τῇ φάτνῃ, διότι οὐκ ἦν αὐτοῖς τόπος ἐν τῷ καταλύματι."},{"book":"ΚΑΤΑ ΛΟΥΚΑΝ","chapter":"2","verse":"8","text":"Καὶ ποιμένες ἦσαν ἐν τῇ χώρᾳ τῇ αὐτῇ ἀγραυλοῦντες καὶ φυλάσσοντες φυλακὰς τῆς νυκτὸς ἐπὶ τὴν ποίμνην αὐτῶν."},{"book":"ΚΑΤΑ ΛΟΥΚΑΝ","chapter":"2","verse":"9","text":"καὶ ἰδοὺ ἄγγελος Κυρίου ἐπέστη αὐτοῖς καὶ δόξα Κυρίου περιέλαμψεν αὐτούς, καὶ ἐφοβήθησαν φόβον μέγαν."},{"book":"ΚΑΤΑ ΛΟΥΚΑΝ","chapter":"2","verse":"10","text":"καὶ εἶπεν αὐτοῖς ὁ ἄγγελος· μὴ φοβεῖσθε· ἰδοὺ γὰρ εὐαγγελίζομαι ὑμῖν χαρὰν μεγάλην, ἥτις ἔσται παντὶ τῷ λαῷ,"},{"book":"ΚΑΤΑ ΛΟΥΚΑΝ","chapter":"2","verse":"11","text":"ὅτι ἐτέχθη ὑμῖν σήμερον σωτήρ, ὅς ἐστι Χριστὸς Κύριος, ἐν πόλει Δαυΐδ."},{"book":"ΚΑΤΑ ΛΟΥΚΑΝ","chapter":"2","verse":"12","text":"καὶ τοῦτο ὑμῖν τὸ σημεῖον· εὑρήσετε βρέφος ἐσπαργανωμένον, κείμενον ἐν φάτνῃ."},{"book":"ΚΑΤΑ ΛΟΥΚΑΝ","chapter":"2","verse":"13","text":"καὶ ἐξαίφνης ἐγένετο σὺν τῷ ἀγγέλῳ πλῆθος στρατιᾶς οὐρανίου αἰνούντων τὸν Θεὸν καὶ λεγόντων·"},{"book":"ΚΑΤΑ ΛΟΥΚΑΝ","chapter":"2","verse":"14","text":"δόξα ἐν ὑψίστοις Θεῷ καὶ ἐπὶ γῆς εἰρήνη, ἐν ἀνθρώποις εὐδοκία."},{"book":"ΚΑΤΑ ΛΟΥΚΑΝ","chapter":"2","verse":"15","text":"καὶ ἐγένετο ὡς ἀπῆλθον ἀπ᾽ αὐτῶν εἰς τὸν οὐρανὸν οἱ ἄγγελοι, καὶ οἱ ἄνθρωποι οἱ ποιμένες εἶπον πρὸς ἀλλήλους· διέλθωμεν δὴ ἕως Βηθλεὲμ καὶ ἴδωμεν τὸ ῥῆμα τοῦτο τὸ γεγονός, ὃ ὁ Κύριος ἐγνώρισεν ἡμῖν."},{"book":"ΚΑΤΑ ΛΟΥΚΑΝ","chapter":"2","verse":"16","text":"καὶ ἦλθον σπεύσαντες, καὶ ἀνεῦρον τήν τε Μαριὰμ καὶ τὸν Ἰωσὴφ καὶ τὸ βρέφος κείμενον ἐν τῇ φάτνῃ."},{"book":"ΚΑΤΑ ΛΟΥΚΑΝ","chapter":"2","verse":"17","text":"ἰδόντες δὲ διεγνώρισαν περὶ τοῦ ῥήματος τοῦ λαληθέντος αὐτοῖς περὶ τοῦ παιδίου τούτου·"},{"book":"ΚΑΤΑ ΛΟΥΚΑΝ","chapter":"2","verse":"18","text":"καὶ πάντες οἱ ἀκούσαντες ἐθαύμασαν περὶ τῶν λαληθέντων ὑπὸ τῶν ποιμένων πρὸς αὐτούς."},{"book":"ΚΑΤΑ ΛΟΥΚΑΝ","chapter":"2","verse":"19","text":"ἡ δὲ Μαριὰμ πάντα συνετήρει τὰ ῥήματα ταῦτα συμβάλλουσα ἐν τῇ καρδίᾳ αὐτῆς."},{"book":"ΚΑΤΑ ΛΟΥΚΑΝ","chapter":"2","verse":"20","text":"καὶ ὑπέστρεψαν οἱ ποιμένες δοξάζοντες καὶ αἰνοῦντες τὸν Θεὸν ἐπὶ πᾶσιν οἷς ἤκουσαν καὶ εἶδον καθὼς ἐλαλήθη πρὸς αὐτούς."},{"book":"ΚΑΤΑ ΛΟΥΚΑΝ","chapter":"2","verse":"21","text":"Καὶ ὅτε ἐπλήσθησαν αἱ ἡμέραι ὀκτὼ τοῦ περιτεμεῖν τὸ παιδίον, καὶ ἐκλήθη τὸ ὄνομα αὐτοῦ Ἰησοῦς, τὸ κληθὲν ὑπὸ τοῦ ἀγγέλου πρὸ τοῦ συλληφθῆναι αὐτὸν ἐν τῇ κοιλίᾳ."},{"book":"ΚΑΤΑ ΛΟΥΚΑΝ","chapter":"2","verse":"22","text":"Καὶ ὅτε ἐπλήσθησαν αἱ ἡμέραι τοῦ καθαρισμοῦ αὐτῶν κατὰ τὸν νόμον Μωϋσέως, ἀνήγαγον αὐτὸν εἰς Ἱεροσόλυμα παραστῆσαι τῷ Κυρίῳ,"},{"book":"ΚΑΤΑ ΛΟΥΚΑΝ","chapter":"2","verse":"23","text":"καθὼς γέγραπται ἐν νόμῳ Κυρίου ὅτι πᾶν ἄρσεν διανοῖγον μήτραν ἅγιον τῷ Κυρίῳ κληθήσεται,"},{"book":"ΚΑΤΑ ΛΟΥΚΑΝ","chapter":"2","verse":"24","text":"καὶ τοῦ δοῦναι θυσίαν κατὰ τὸ εἰρημένον ἐν νόμῳ Κυρίου, ζεῦγος τρυγόνων ἢ δύο νεοσσοὺς περιστερῶν."},{"book":"ΚΑΤΑ ΛΟΥΚΑΝ","chapter":"2","verse":"25","text":"Καὶ ἰδοὺ ἦν ἄνθρωπος ἐν Ἱεροσολύμοις ᾧ ὄνομα Συμεών, καὶ ὁ ἄνθρωπος οὗτος δίκαιος καὶ εὐλαβής, προσδεχόμενος παράκλησιν τοῦ Ἰσραήλ, καὶ Πνεῦμα ἦν Ἅγιον ἐπ᾽ αὐτόν·"},{"book":"ΚΑΤΑ ΛΟΥΚΑΝ","chapter":"2","verse":"26","text":"καὶ ἦν αὐτῷ κεχρηματισμένον ὑπὸ τοῦ Πνεύματος τοῦ Ἁγίου μὴ ἰδεῖν θάνατον πρὶν ἢ ἴδῃ τὸν Χριστὸν Κυρίου."},{"book":"ΚΑΤΑ ΛΟΥΚΑΝ","chapter":"2","verse":"27","text":"καὶ ἦλθεν ἐν τῷ Πνεύματι εἰς τὸ ἱερόν· καὶ ἐν τῷ εἰσαγαγεῖν τοὺς γονεῖς τὸ παιδίον Ἰησοῦν τοῦ ποιῆσαι αὐτοὺς κατὰ τὸ εἰθισμένον τοῦ νόμου περὶ αὐτοῦ,"},{"book":"ΚΑΤΑ ΛΟΥΚΑΝ","chapter":"2","verse":"28","text":"καὶ αὐτὸς ἐδέξατο αὐτὸν εἰς τὰς ἀγκάλας αὐτοῦ καὶ εὐλόγησε τὸν Θεὸν καὶ εἶπε·"},{"book":"ΚΑΤΑ ΛΟΥΚΑΝ","chapter":"2","verse":"29","text":"νῦν ἀπολύεις τὸν δοῦλόν σου, δέσποτα, κατὰ τὸ ῥῆμά σου ἐν εἰρήνῃ,"},{"book":"ΚΑΤΑ ΛΟΥΚΑΝ","chapter":"2","verse":"30","text":"ὅτι εἶδον οἱ ὀφθαλμοί μου τὸ σωτήριόν σου,"},{"book":"ΚΑΤΑ ΛΟΥΚΑΝ","chapter":"2","verse":"31","text":"ὃ ἡτοίμασας κατὰ πρόσωπον πάντων τῶν λαῶν,"},{"book":"ΚΑΤΑ ΛΟΥΚΑΝ","chapter":"2","verse":"32","text":"φῶς εἰς ἀποκάλυψιν ἐθνῶν καὶ δόξαν λαοῦ σου Ἰσραήλ."},{"book":"ΚΑΤΑ ΛΟΥΚΑΝ","chapter":"2","verse":"33","text":"καὶ ἦν Ἰωσὴφ καὶ ἡ μήτηρ αὐτοῦ θαυμάζοντες ἐπὶ τοῖς λαλουμένοις περὶ αὐτοῦ."},{"book":"ΚΑΤΑ ΛΟΥΚΑΝ","chapter":"2","verse":"34","text":"καὶ εὐλόγησεν αὐτοὺς Συμεὼν καὶ εἶπε πρὸς Μαριὰμ τὴν μητέρα αὐτοῦ· ἰδοὺ οὗτος κεῖται εἰς πτῶσιν καὶ ἀνάστασιν πολλῶν ἐν τῷ Ἰσραὴλ καὶ εἰς σημεῖον ἀντιλεγόμενον."},{"book":"ΚΑΤΑ ΛΟΥΚΑΝ","chapter":"2","verse":"35","text":"καὶ σοῦ δὲ αὐτῆς τὴν ψυχὴν διελεύσεται ῥομφαία, ὅπως ἂν ἀποκαλυφθῶσιν ἐκ πολλῶν καρδιῶν διαλογισμοί."},{"book":"ΚΑΤΑ ΛΟΥΚΑΝ","chapter":"2","verse":"36","text":"Καὶ ἦν Ἄννα προφῆτις, θυγάτηρ Φανουήλ, ἐκ φυλῆς Ἀσήρ· αὕτη προβεβηκυῖα ἐν ἡμέραις πολλαῖς, ζήσασα ἔτη μετὰ ἀνδρὸς ἑπτὰ ἀπὸ τῆς παρθενίας αὐτῆς,"},{"book":"ΚΑΤΑ ΛΟΥΚΑΝ","chapter":"2","verse":"37","text":"καὶ αὐτὴ χήρα ὡς ἐτῶν ὀγδοήκοντα τεσσάρων, ἣ οὐκ ἀφίστατο ἀπὸ τοῦ ἱεροῦ νηστείαις καὶ δεήσεσι λατρεύουσα νύκτα καὶ ἡμέραν·"},{"book":"ΚΑΤΑ ΛΟΥΚΑΝ","chapter":"2","verse":"38","text":"καὶ αὕτη αὐτῇ τῇ ὥρᾳ ἐπιστᾶσα ἀνθωμολογεῖτο τῷ Κυρίῳ καὶ ἐλάλει περὶ αὐτοῦ πᾶσι τοῖς προσδεχομένοις λύτρωσιν ἐν Ἱερουσαλήμ."},{"book":"ΚΑΤΑ ΛΟΥΚΑΝ","chapter":"2","verse":"39","text":"Καὶ ὡς ἐτέλεσαν ἅπαντα τὰ κατὰ τὸν νόμον Κυρίου, ὑπέστρεψαν εἰς τὴν Γαλιλαίαν εἰς τὴν πόλιν ἑαυτῶν Ναζαρέτ."},{"book":"ΚΑΤΑ ΛΟΥΚΑΝ","chapter":"2","verse":"40","text":"Τὸ δὲ παιδίον ηὔξανε καὶ ἐκραταιοῦτο πνεύματι πληρούμενον σοφίας, καὶ χάρις Θεοῦ ἦν ἐπ᾽ αὐτό."},{"book":"ΚΑΤΑ ΛΟΥΚΑΝ","chapter":"2","verse":"41","text":"Καὶ ἐπορεύοντο οἱ γονεῖς αὐτοῦ κατ᾽ ἔτος εἰς Ἱερουσαλὴμ τῇ ἑορτῇ τοῦ πάσχα."},{"book":"ΚΑΤΑ ΛΟΥΚΑΝ","chapter":"2","verse":"42","text":"καὶ ὅτε ἐγένετο ἐτῶν δώδεκα, ἀναβάντων αὐτῶν εἰς Ἱεροσόλυμα κατὰ τὸ ἔθος τῆς ἑορτῆς"},{"book":"ΚΑΤΑ ΛΟΥΚΑΝ","chapter":"2","verse":"43","text":"καὶ τελειωσάντων τὰς ἡμέρας, ἐν τῷ ὑποστρέφειν αὐτοὺς ὑπέμεινεν Ἰησοῦς ὁ παῖς ἐν Ἱερουσαλήμ, καὶ οὐκ ἔγνω Ἰωσὴφ καὶ ἡ μήτηρ αὐτοῦ."},{"book":"ΚΑΤΑ ΛΟΥΚΑΝ","chapter":"2","verse":"44","text":"νομίσαντες δὲ αὐτὸν ἐν τῇ συνοδίᾳ εἶναι ἦλθον ἡμέρας ὁδὸν καὶ ἀνεζήτουν αὐτὸν ἐν τοῖς συγγενέσι καὶ ἐν τοῖς γνωστοῖς·"},{"book":"ΚΑΤΑ ΛΟΥΚΑΝ","chapter":"2","verse":"45","text":"καὶ μὴ εὑρόντες αὐτὸν ὑπέστρεψαν εἰς Ἱερουσαλὴμ ζητοῦντες αὐτόν."},{"book":"ΚΑΤΑ ΛΟΥΚΑΝ","chapter":"2","verse":"46","text":"καὶ ἐγένετο μεθ᾽ ἡμέρας τρεῖς εὗρον αὐτὸν ἐν τῷ ἱερῷ καθεζόμενον ἐν μέσῳ τῶν διδασκάλων καὶ ἀκούοντα αὐτῶν καὶ ἐπερωτῶντα αὐτούς·"},{"book":"ΚΑΤΑ ΛΟΥΚΑΝ","chapter":"2","verse":"47","text":"ἐξίσταντο δὲ πάντες οἱ ἀκούοντες αὐτοῦ ἐπὶ τῇ συνέσει καὶ ταῖς ἀποκρίσεσιν αὐτοῦ."},{"book":"ΚΑΤΑ ΛΟΥΚΑΝ","chapter":"2","verse":"48","text":"καὶ ἰδόντες αὐτὸν ἐξεπλάγησαν, καὶ πρὸς αὐτὸν ἡ μήτηρ αὐτοῦ εἶπε· τέκνον, τί ἐποίησας ἡμῖν οὕτως; ἰδοὺ ὁ πατήρ σου κἀγὼ ὀδυνώμενοι ἐζητοῦμέν σε."},{"book":"ΚΑΤΑ ΛΟΥΚΑΝ","chapter":"2","verse":"49","text":"καὶ εἶπε πρὸς αὐτούς· τί ὅτι ἐζητεῖτέ με; οὐκ ᾔδειτε ὅτι ἐν τοῖς τοῦ πατρός μου δεῖ εἶναί με;"},{"book":"ΚΑΤΑ ΛΟΥΚΑΝ","chapter":"2","verse":"50","text":"καὶ αὐτοὶ οὐ συνῆκαν τὸ ῥῆμα ὃ ἐλάλησεν αὐτοῖς."},{"book":"ΚΑΤΑ ΛΟΥΚΑΝ","chapter":"2","verse":"51","text":"καὶ κατέβη μετ᾽ αὐτῶν καὶ ἦλθεν εἰς Ναζαρέτ, καὶ ἦν ὑποτασσόμενος αὐτοῖς. καὶ ἡ μήτηρ αὐτοῦ διετήρει πάντα τὰ ῥήματα ταῦτα ἐν τῇ καρδίᾳ αὐτῆς."},{"book":"ΚΑΤΑ ΛΟΥΚΑΝ","chapter":"2","verse":"52","text":"Καὶ Ἰησοῦς προέκοπτε σοφίᾳ καὶ ἡλικίᾳ καὶ χάριτι παρὰ Θεῷ καὶ ἀνθρώποις."}]}