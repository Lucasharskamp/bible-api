{"data":[{"book":"1 Ruodhi","chapter":"10","verse":"1","text":"Kane ruoth madhako mar Sheba owinjo humb Solomon kod winjruok manie kinde gi nying Jehova Nyasaye, nobiro mondo oteme gi penjo matek."},{"book":"1 Ruodhi","chapter":"10","verse":"2","text":"Kane ochopo Jerusalem gi oganda maduongʼ, ngamia motingʼo gik mangʼwe ngʼar, dhahabu mogundho kod kite mabeyo ma nengogi tek nobiro ir Solomon kendo owuoyo kode kuom gik moko duto mane nitie e pache."},{"book":"1 Ruodhi","chapter":"10","verse":"3","text":"Solomon nodwoko penjone duto; nimar onge gima ne tek mane ruoth ok nyal lerone."},{"book":"1 Ruodhi","chapter":"10","verse":"4","text":"Kane ruoth madhako mar Sheba oneno rieko duto mag Solomon kod ode mar dak, manosegero,"},{"book":"1 Ruodhi","chapter":"10","verse":"5","text":"gi chiemo mane ni e mesane, gi bet mar jodonge, gi rwakruok mar jotije mapogo chiemo, gi rwakruok mar jotije machiwo divai kod misango miwangʼo pep mane otimo e hekalu Jehova Nyasaye, dhoge nomoko."},{"book":"1 Ruodhi","chapter":"10","verse":"6","text":"Nowachone ruoth niya, “Kare humb timbeni kod riekoni mane awinjo e pinya awuon en adier."},{"book":"1 Ruodhi","chapter":"10","verse":"7","text":"To ne ok ayie gigo mane giwacho nyaka nabiro maneno gi wangʼa awuon. Adier kata mana nus wechego ne ok onyisa; kuom rieko gi mwandu iloyo weche ma asewinjo."},{"book":"1 Ruodhi","chapter":"10","verse":"8","text":"Mano kaka jogi mor manade! En mor manade ne jotendi mosiko kachungʼ e nyimi kendo winjo riekoni!"},{"book":"1 Ruodhi","chapter":"10","verse":"9","text":"Pak odogne Jehova Nyasaye ma Nyasachi mosebedo mamor kodi moketi e kom loch mar Israel. Nikech hera mosiko mar Jehova Nyasaye ni jo-Israel oseketi ruoth mondo irit bura kendo ingʼade gadiera kod tim makare.”"},{"book":"1 Ruodhi","chapter":"10","verse":"10","text":"Eka nomiyo ruoth dhahabu ma pekne romo kilo alufu angʼwen mia abich, gi gik mangʼeny mangʼwe ngʼar kaachiel gi kite ma nengogi tek. Ne ok ochak okel kendo gik mangʼeny mangʼwe ngʼar marom gi mago mane ruoth madhako mar Sheba nomiyo Ruoth Solomon."},{"book":"1 Ruodhi","chapter":"10","verse":"11","text":"Yiedhi mag Hiram nokelo dhahabu moa Ofir kendo negikelo koa kuro yiedhi madongo mag yiend almugo mangʼeny gi kite ma nengogi tek."},{"book":"1 Ruodhi","chapter":"10","verse":"12","text":"Ruoth notiyo gi yiend almugo mondo olosgo sirni mag hekalu mar Jehova Nyasaye kod od ruoth kendo mondo olosgo thumbe nyatiti gi orutu ni jower. Nyaka chakre ndalono ok osekelie kata nenoe yiend almugo mangʼeny marom gi mago."},{"book":"1 Ruodhi","chapter":"10","verse":"13","text":"Ruoth Solomon nomiyo ruoth madhako mar Sheba gik moko duto mane chunye dwaro kendo mane okwayo, ewi gigo duto mane osemiye mag keno mar ruoth. Eka nowuok mi odok e pinye kaachiel gi jotije."},{"book":"1 Ruodhi","chapter":"10","verse":"14","text":"Pek dhahabu mane Solomon yudo higa ka higa ne nyalo romo kilo alufu piero ariyo gabich,"},{"book":"1 Ruodhi","chapter":"10","verse":"15","text":"ka ok okwan osuru misolo kuom jo-ohala kod joyiedhi madongo mag ruodhi duto mag Arabia kod jotend piny."},{"book":"1 Ruodhi","chapter":"10","verse":"16","text":"Ruoth Solomon nochwogo kuodi madongo mia ariyo mag dhahabu kendo kuot ka kuot nochwog gi dhahabu ma pekne romo kilo adek gi nus."},{"book":"1 Ruodhi","chapter":"10","verse":"17","text":"Bende nochwogo okumbni matindo mia adek mobaw gi dhahabu, okumba ka okumba nobaw gi dhahabu ma pekne romo kilo ariyo. Magi duto ruoth noketo e ode manogero e Bungu mag Lebanon."},{"book":"1 Ruodhi","chapter":"10","verse":"18","text":"Eka ruoth noloso kom loch maduongʼ ma iye obaw gi lak liech kendo ngʼeye obaw gi dhahabu mopwodhi."},{"book":"1 Ruodhi","chapter":"10","verse":"19","text":"Kom duongʼno ne nigi raidhi mag kuonde minyono auchiel kendo yo kangʼeye ne nigi wich molworore. Bethene ariyo ne nigi bede miyienge bat, ka kido mar sibuor molosi ochungʼ e bath moro ka moro."},{"book":"1 Ruodhi","chapter":"10","verse":"20","text":"Kido mar sibuoche apar gariyo nochungi e kuonde auchiel minyono kiidho kidhi e kom duongʼ ka moro ka moro ochungi e giko raidh auchiel koni gi koni. Onge pinyruoth moro amora manoseloso kom ruoth machalo kama."},{"book":"1 Ruodhi","chapter":"10","verse":"21","text":"Kikombe duto mag Ruoth Solomon nolos gi dhahabu, kod gige ot duto mokonyorego e ode mane ni e Bungu mag Lebanon nolos gi dhahabu mopwodhi. Onge gima nolos gi fedha nikech fedha nokaw ni nengone yot e kinde Solomon."},{"book":"1 Ruodhi","chapter":"10","verse":"22","text":"Ruoth ne nigi yiedhi mangʼeny mag ohala e nam kaachiel gi yiedhi mag jo-Hiram. Dichiel bangʼ higni adek ka higni adek negidwogo ka gitingʼo dhahabu gi fedha gi leke liech gi ongʼeche kod bimbe."},{"book":"1 Ruodhi","chapter":"10","verse":"23","text":"Ruoth Solomon ne nigi mwandu mangʼeny kod rieko moloyo ruodhi mamoko duto mag piny."},{"book":"1 Ruodhi","chapter":"10","verse":"24","text":"Pinje duto ne biro ir Solomon mondo oyud rieko mane Nyasaye oketo e chunye."},{"book":"1 Ruodhi","chapter":"10","verse":"25","text":"Higa ka higa ngʼato ka ngʼato manobiro nokelo mich kaka gik molos gi fedha kod dhahabu, kandho, gige lweny, gik mangʼwe ngʼar, farese kod punde."},{"book":"1 Ruodhi","chapter":"10","verse":"26","text":"Solomon nongʼiewo geche mag lweny kod farese; ne en gi geche mag lweny alufu achiel mia angʼwen kod farese alufu apar gariyo mane oketo e mier madongo mag geche lweny to moko bende noketo Jerusalem kama nodake."},{"book":"1 Ruodhi","chapter":"10","verse":"27","text":"Ruoth nomiyo fedha obedo manwangʼo yot ka kidi akida Jerusalem kendo yiend sida ne ngʼeny mana ka yiend ngʼowu ma otwi e got."},{"book":"1 Ruodhi","chapter":"10","verse":"28","text":"Solomon nokelo farese koa Misri kod e piny miluongo ni Kue, johala mag ruoth nongʼiewogi e piny Kue."},{"book":"1 Ruodhi","chapter":"10","verse":"29","text":"Negingʼiewo gach lweny koa Misri e nengo mar kilo abiriyo mar fedha kendo Faras achiel e nengo maromo kilo ariyo mar fedha. Bende ne giusogi ni ruodhi duto mag jo-Hiti gi jo-Aram."}]}