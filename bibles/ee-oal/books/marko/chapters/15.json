{"data":[{"book":"Marko","chapter":"15","verse":"1","text":"Esi ŋu ke ŋdi kanya la, nunɔlagãwo, dumegãwo, agbalẽfialawo kple ʋɔnudrɔ̃lawo kpe ta be yewoade ŋugble le nu si yewoawɔ la ŋu. Woɖoe be yewoabla Yesu, aɖoe ɖe Pilato, ame si nye Romatɔwo ƒe mɔmefia, si nɔ Yudea dzi ɖum le ɣe ma ɣi me la gbɔ."},{"book":"Marko","chapter":"15","verse":"2","text":"Esi Yesu va ɖo Pilato gbɔ la, Pilato biae be, “Wòe nye Yudatɔwo ƒe fia la?”"},{"book":"Marko","chapter":"15","verse":"3","text":"Nunɔlagãwo tso enu be ewɔ nu vɔ̃ geɖewo."},{"book":"Marko","chapter":"15","verse":"4","text":"Pilato gabiae be, “Nu ka ta mèdi be yeaɖo nya aɖeke ŋu o? Nya gbogbo siwo katã wotsɔ ɖe ŋuwò la nye nyateƒea?”"},{"book":"Marko","chapter":"15","verse":"5","text":"Gake Yesu meke nu o. Esia wɔ nuku na Pilato ŋutɔ."},{"book":"Marko","chapter":"15","verse":"6","text":"Azɔ nu ɖeka aɖe si Pilato wɔna ɖaa le Ŋutitotoŋkeke la dzi lae nye be eɖea asi le Yudatɔ gamenɔla ɖeka si ŋu amewo lɔ̃ be wòaɖe asi le la ŋuti."},{"book":"Marko","chapter":"15","verse":"7","text":"Gamenɔla siawo dometɔ ɖekae nye Barabas, ame si kple ame bubuwo wu amewo le hoowɔwɔ gã aɖe si wowɔ va yi la me."},{"book":"Marko","chapter":"15","verse":"8","text":"Azɔ amewo ƒo ƒu eye wobia tso Pilato si be wòaɖe asi le gamenɔlawo dometɔ ɖeka ŋu na yewo abe ale si wòwɔna ɖaa ene."},{"book":"Marko","chapter":"15","verse":"9","text":"Pilato bia wo be, “Miedi be maɖe asi le Yudatɔwo ƒe fia la ŋu na mia?”"},{"book":"Marko","chapter":"15","verse":"10","text":"Le esime wònya nyuie be ŋuʋaʋã ta koe nunɔlagãwo tsɔ Yesu de asi nɛ ɖo."},{"book":"Marko","chapter":"15","verse":"11","text":"Ke nunɔlagãwo ƒoe ɖe ameawo nu be woabia be wòaɖe asi le Barabas boŋ ŋu, ke menye Yesu o."},{"book":"Marko","chapter":"15","verse":"12","text":"Pilato bia wo be, “Esi miebe maɖe asi le Barabas ŋu ɖe, nu ka miebe mawɔ kple ame si mieyɔna be Yudatɔwo ƒe Fia?”"},{"book":"Marko","chapter":"15","verse":"13","text":"Ameawo katã do ɣli be, “Klãe ɖe ati ŋu!”"},{"book":"Marko","chapter":"15","verse":"14","text":"Pilato bia wo be, “Nu vɔ̃ ka wòwɔ?”"},{"book":"Marko","chapter":"15","verse":"15","text":"Azɔ Pilato vɔ̃ be ameha la ava wɔ ʋunyaʋunya eye be wòadze wo ŋu ta la, eɖe asi le Barabas ŋu na wo. Ke eɖe gbe be woaƒo Yesu kple atam. Le esia megbe la, ekplɔe de asi na ameawo be woaɖaklãe ɖe ati ŋu le woƒe didi nu."},{"book":"Marko","chapter":"15","verse":"16","text":"Asrafoawo kplɔ Yesu yi woƒe nɔƒe le fiasã la me, eye woyɔ asrafo siwo katã dzɔa fiasã la ŋu la ƒo ƒu."},{"book":"Marko","chapter":"15","verse":"17","text":"Wodo awu dzĩ nɛ, eye wotsɔ ŋu wɔ kuku heɖɔ nɛ."},{"book":"Marko","chapter":"15","verse":"18","text":"Azɔ wode asi fewuɖuɖu le eŋu me. Wodo gbe nɛ gblɔ be, “Yudatɔwo ƒe fia nenɔ agbe tegbee!”"},{"book":"Marko","chapter":"15","verse":"19","text":"Amewo tsɔ ameƒoti ƒo tame nɛ. Ɖewo ɖe ta ɖe mo nɛ, eye ɖewo bua dze klo be yewole esubɔm."},{"book":"Marko","chapter":"15","verse":"20","text":"Esi wowɔ funyafunyae ʋuu wòti wo la, woɖe awu dzĩ la le eŋu hetsɔ eya ŋutɔ ƒe awuwo do nɛ eye wokplɔe dzoe be yewoaɖaklãe ɖe ati ŋu."},{"book":"Marko","chapter":"15","verse":"21","text":"Le mɔa dzi la, wodo go Simɔn Kirenetɔ wògbɔna dua me, eye wozi edzi be wòakpe ɖe Yesu ŋu, akɔ eƒe atitsoga la. Simɔn siae nye Aleksandro kple Rufus fofo."},{"book":"Marko","chapter":"15","verse":"22","text":"Ale wokplɔ Yesu va teƒe aɖe si woyɔna be Golgata (si gɔmee nye “Ametakoliƒe”)."},{"book":"Marko","chapter":"15","verse":"23","text":"Le afi sia la, wotsɔ gbe siwo vena la tsaka wain tsitsi aɖe hekpe nɛ, gake menoe o."},{"book":"Marko","chapter":"15","verse":"24","text":"Woklãe ɖe atitsoga ŋu. Woda akɔ ɖe eƒe awuwo dzi be woakpɔ esi ame sia ame axɔ."},{"book":"Marko","chapter":"15","verse":"25","text":"Anɔ abe ŋdi ga asiekɛ me ene esi woklãe ɖe atitsoga ŋu."},{"book":"Marko","chapter":"15","verse":"26","text":"Woŋlɔ nutsotso si wotsɔ ɖe eŋu esi ta woklãe ɖe atia ŋu la ɖe ʋuƒo kakɛ aɖe dzi klã ɖe atitsoga la tame. Nu si woŋlɔ ɖe ʋuƒoa dzi enye:"},{"book":"Marko","chapter":"15","verse":"27","text":"Woklã adzodala eve aɖewo hã ɖe eƒe axa eveawo dzi. ["},{"book":"Marko","chapter":"15","verse":"28","text":"Ale wowu ale si mawunya gblɔ da ɖi la nu be, “Wobui ɖe ame vɔ̃ɖiwo dome.]”"},{"book":"Marko","chapter":"15","verse":"29","text":"Ame siwo va nɔ eŋu tom la ɖea alɔme le eŋu, eye woʋuʋua ta hekonɛ. Ɖewo hã doa ɣli gblɔna nɛ fewuɖutɔe be, “Ɛhɛ̃! Kpɔ ale si wòva zu na wò ɖa! Wòe be yeate ŋu agbã gbedoxɔ la, agbugbɔ atui le ŋkeke etɔ̃ megbe. Nenye be ŋusẽ le asiwò nàte ŋu awɔ nukunu gã siawo la,"},{"book":"Marko","chapter":"15","verse":"30","text":"ɖe ɖokuiwò le atitsoga la ŋue!”"},{"book":"Marko","chapter":"15","verse":"31","text":"Nunɔlagãwo kple agbalẽfiala siwo nɔ tsitre ɖe teƒea hã nɔ alɔme ɖem le Yesu ŋu. Wogblɔ be, “Ame sia te ŋu xɔ na ame bubuwo, gake mate ŋu xɔ na eya ŋutɔ ɖokui o!"},{"book":"Marko","chapter":"15","verse":"32","text":"“Wò Kristo la! Wò Israel ƒe Fia! Ɖi le atitsoga la ŋu, ekema mí katã míaxɔ dziwò ase!” Adzodala eve siwo woklã ɖe atitsogawo ŋu kpli gɔ̃ hã dzui."},{"book":"Marko","chapter":"15","verse":"33","text":"Le ŋdɔ ga wuieve me lɔƒo la, zãdokeli do ɖe anyigba blibo la dzi va se ɖe keke ɣetrɔ ga etɔ̃ me."},{"book":"Marko","chapter":"15","verse":"34","text":"Le ɣeyiɣi sia me la, Yesu do ɣli sesĩe be, “Eloi, Eloi, lama sabaktani?” (si gɔmee nye “Nye Mawu, Nye Mawu, nu ka ta nègblẽm ɖi?”)."},{"book":"Marko","chapter":"15","verse":"35","text":"Esi ame siwo nɔ tsitre ɖe afi ma se esia la, wogblɔ be, “Kpɔ ɖa, ele Eliya yɔm.”"},{"book":"Marko","chapter":"15","verse":"36","text":"Le esia ta wo dometɔ ɖeka ƒu du yi ɖaku wain tsitsi eye wòkɔe ɖe ƒumekutsa me, tɔe ɖe ati nu hetsɔ ɖo nu na Yesu be wòano hegblɔ kpe ɖe eŋu be, “Miɖe asi le eŋu azɔ ne míakpɔe ɖa be Eliya ava ɖee le atia ŋuti hã.”"},{"book":"Marko","chapter":"15","verse":"37","text":"Yesu gado ɣli sesĩe, eye wòmia nu."},{"book":"Marko","chapter":"15","verse":"38","text":"Le gaƒoƒo sia me tututu la, xɔmetsovɔ, si wotsɔ xe Kɔkɔeƒewo ƒe Kɔkɔeƒe la ŋkume le gbedoxɔ la me la ma ɖe eve tso dzi va se ɖe anyime ke."},{"book":"Marko","chapter":"15","verse":"39","text":"Esi Romasrafo si nɔ Yesu ŋu dzɔm kpɔ ale si Yesu kue la, egblɔ kple seselelãme geɖe be, “Ame sia la, Mawu ƒe Vi wònye vavã!”"},{"book":"Marko","chapter":"15","verse":"40","text":"Nyɔnu aɖewo hã nɔ adzɔge nɔ nu siwo nɔ dzɔdzɔm la kpɔm. Ame siawo nye Maria Magdalatɔ, Maria, si nye Yakobo suetɔ kple Yose dada kple Salome."},{"book":"Marko","chapter":"15","verse":"41","text":"Ame siawo kple Galilea nyɔnu bubu siwo nye eyomenɔlawo, ame siwo subɔnɛ ne eva Galilea la hã dze eyome va Yerusalem."},{"book":"Marko","chapter":"15","verse":"42","text":"Nu siawo katã dzɔ ŋkeke ɖeka do ŋgɔ na Dzudzɔgbe ŋkeke la. Le ɣetrɔ me lɔƒo la,"},{"book":"Marko","chapter":"15","verse":"43","text":"Yosef si tso Arimatia, ame si nye Yudatɔwo ƒe ʋɔnudrɔ̃la gãwo dometɔ ɖeka, si ŋu bubu le la va Yerusalem. Ame sia hã nɔ mɔ kpɔm na mawufiaɖuƒe la ƒe vava. Eyi Pilato gbɔ kple dzideƒo hebia be wòaɖe asi le Yesu ƒe kukua ŋu na ye."},{"book":"Marko","chapter":"15","verse":"44","text":"Pilato mexɔe se be Yesu ku le ɣeyiɣi kpui aɖe ko megbe o, eyɔ Romasrafowo ƒe amegã si ƒe dzikpɔkpɔ te nyawo nɔ la, eye wòbiae be Yesu ku vavã hã?"},{"book":"Marko","chapter":"15","verse":"45","text":"Asrafomegã la ɖo kpe edzi na Pilato be eku. Ale Pilato ɖe mɔ na Yosef be wòaxɔ ame kukua aɖaɖi."},{"book":"Marko","chapter":"15","verse":"46","text":"Yosef ƒle aklala biɖibiɖi gã aɖe, eye woɖe Yesu ƒe ŋutilã kuku la le atitsoga la ŋu. Exatsa aklala la ɖe eŋu eye wòkɔe ɖamlɔ yɔdo, si woɖe ɖe agakpe me la me, hemli kpe gã aɖe ɖo yɔdo la nu."},{"book":"Marko","chapter":"15","verse":"47","text":"Maria Magdalatɔ kple Maria Yose dada hã nɔ afi ma kpɔ afi si wòɖi Yesu ɖo."}]}