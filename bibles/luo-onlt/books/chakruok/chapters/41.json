{"data":[{"book":"Chakruok","chapter":"41","verse":"1","text":"Kane higni ariyo osekadho, Farao noleko lekni ochungʼ e bath aora Nael,"},{"book":"Chakruok","chapter":"41","verse":"2","text":"kendo noneno dhok abiriyo mabeyo machwe kawuok ei aora kakwayo e kind odundu."},{"book":"Chakruok","chapter":"41","verse":"3","text":"Bangʼ mano noneno dhok abiriyo mamoko maricho modhero kowuok ei aora Nael, kendo kochungʼ e bath mago mabeyo."},{"book":"Chakruok","chapter":"41","verse":"4","text":"To dhok maricho kendo modherogo nochamo dhok mabeyo machwego. Eka Farao nochiewo."},{"book":"Chakruok","chapter":"41","verse":"5","text":"Nindo nochako otere mi ochako oleko lek machielo ni noneno wiye abiriyo mag cham machwe kendo beyo kochiek e tiangʼ achiel."},{"book":"Chakruok","chapter":"41","verse":"6","text":"Bangʼ mano wi cham moko abiriyo motho kendo ma yamb oro otwoyo nowuok ewi tiangʼno."},{"book":"Chakruok","chapter":"41","verse":"7","text":"Wiye cham abiriyo mothogo nomwonyo wiye cham abiriyo machwe ka. Eka Farao nochiewo, moyudo ni en mana lek."},{"book":"Chakruok","chapter":"41","verse":"8","text":"Kinyne gokinyi pache nochandore, kuom mano nooro mondo oluongne ajuoke duto kod jorieko duto mag Misri. Farao nonyisogi lekne, to onge ngʼato angʼata mane nyalo lokone tiend lekgo."},{"book":"Chakruok","chapter":"41","verse":"9","text":"Eka jatend jogam divai nowacho ne Farao niya, “Aparo kethona kawuono."},{"book":"Chakruok","chapter":"41","verse":"10","text":"Chiengʼ moro kane iyi owangʼ kod wan ma jotichni, kendo ne irwakowa e od twech kaachiel gi jatend joted makati e od jatend askeche."},{"book":"Chakruok","chapter":"41","verse":"11","text":"Waduto ne waleko lek otieno moro achiel, kendo lek ka lek ne nigi tiende."},{"book":"Chakruok","chapter":"41","verse":"12","text":"To ne nitie ja-Hibrania moro matin kodwa, jatich jaduongʼ askeche. Ne wanyise lekwa, kendo nolokonwa tiendgi, ka omiyo ngʼato ka ngʼato tiend lekne."},{"book":"Chakruok","chapter":"41","verse":"13","text":"Kendo notimore mana kaka ne olokonwa tiendgi kama: An niduoka e tija, to jatend joted makati nolierie yath.”"},{"book":"Chakruok","chapter":"41","verse":"14","text":"Kane Farao owinjo kamano nooro wach mondo okelne Josef, kendo nokel Josef mapiyo nono koa e od twech. Kane Josef oselielo yie wiye kendo oloko lepe, nobiro e nyim Farao."},{"book":"Chakruok","chapter":"41","verse":"15","text":"Farao nowacho ne Josef niya, “Nende aleko lek, kendo onge ngʼama nyalo loko tiende. To asewinjo ka iwacho ni ka iwinjo lek to inyalo loko tiend lek moro amora.”"},{"book":"Chakruok","chapter":"41","verse":"16","text":"Josef nodwoko Farao niya, “Ok anyal time, to Nyasaye biro dwoki kaka odwaro.”"},{"book":"Chakruok","chapter":"41","verse":"17","text":"Eka Farao nowacho ne Josef niya, “Ne aleko nine achungʼ e bath aora Nael,"},{"book":"Chakruok","chapter":"41","verse":"18","text":"kendo dhok abiriyo mabeyo kendo machwe nowuok ei aora ka gikwayo e kind odundu."},{"book":"Chakruok","chapter":"41","verse":"19","text":"Bangʼ-gi dhok abiriyo mamoko maricho kendo odhero nowuok. Ne pok anenoe dhok maricho kendo modhero kamano e piny Misri duto."},{"book":"Chakruok","chapter":"41","verse":"20","text":"Dhok abiriyo maricho kendo odherogo nochamo dhok abiriyo machwe kendo mabeyo mane okwongo wuok."},{"book":"Chakruok","chapter":"41","verse":"21","text":"To kata bangʼ kane gisechamogi, to onge ngʼato angʼata mane nyalo yie ni gin ema gichamo dhogo; ne ginenore modhero moloyo kaka ne gin mokwongo. Bangʼe ne achiewo."},{"book":"Chakruok","chapter":"41","verse":"22","text":"“Nachako aneno e lek wiye cham abiriyo mochiek maber kadongʼ e tiangʼ achiel."},{"book":"Chakruok","chapter":"41","verse":"23","text":"Bangʼ-gi ne achako aneno wi cham abiriyo motho kendo yamb oro otwoyo."},{"book":"Chakruok","chapter":"41","verse":"24","text":"Wiye cham abiriyo mothogo nomwonyo wiye cham abiriyo mochiek. Ne anyiso ajuoke, to onge ngʼato mane nyalo lokona tiendgi.”"},{"book":"Chakruok","chapter":"41","verse":"25","text":"Eka Josef nowacho ne Farao niya, “Leknigo tiendgi achiel kendo gichalre. Nyasaye osenyiso gima oikore timo."},{"book":"Chakruok","chapter":"41","verse":"26","text":"Dhok abiriyo mabeyogo gin higni abiriyo, kendo wiye cham abiriyo mochiek mabeyogo bende gin higni abiriyo; giduto gin lek achiel kendo nyiso wach achiel."},{"book":"Chakruok","chapter":"41","verse":"27","text":"Dhok abiriyo maricho modhero mane obiro bangʼe nyiso higni abiriyo, kendo kamano e kaka wiye cham abiriyo motho ma yamb oro otwoyo; gin higni abiriyo mag kech."},{"book":"Chakruok","chapter":"41","verse":"28","text":"“En mana kaka awachoni ni Nyasaye osenyiso Farao gima obiro timo."},{"book":"Chakruok","chapter":"41","verse":"29","text":"Higni abiriyo biro betie ma piny Misri duto nobedie gi yiengʼo ahinya,"},{"book":"Chakruok","chapter":"41","verse":"30","text":"to bangʼ mano higni abiriyo moko nobedie mag kech kendo wi ji nowil gi higni abiriyo mag yiengʼo e piny Misri, kendo kech noketh piny."},{"book":"Chakruok","chapter":"41","verse":"31","text":"Higni abiriyo mag yiengʼo ok nopar, nikech kech mano luweno nobed malich miwuoro."},{"book":"Chakruok","chapter":"41","verse":"32","text":"Gima omiyo lek nobiro ne Farao nyadiriyo en nikech Nyasaye osechano ratiro mar timo kamano. Kendo Nyasaye biro chope mapiyo."},{"book":"Chakruok","chapter":"41","verse":"33","text":"“Koro mondo Farao oyier ngʼat mariek kendo molony e gik moko duto motimo mondo okete jatend piny Misri."},{"book":"Chakruok","chapter":"41","verse":"34","text":"Farao nyaka ket jotend gwenge e piny Misri duto mondo ochoki achiel kuom abich mag chamb Misri kuom higni abiriyo mag yiengʼo."},{"book":"Chakruok","chapter":"41","verse":"35","text":"Nyaka gichok kendo gikan e mier madongo chiemo duto moyudi e higni abiriyo mag yiengʼogo e bwo chik Farao."},{"book":"Chakruok","chapter":"41","verse":"36","text":"Cham-go onego okan e kuonde keno mag pinyni, mondo obi otigo e higni abiriyo mag kech mabiro mako piny Misri, mondo mi kik kech keth piny.”"},{"book":"Chakruok","chapter":"41","verse":"37","text":"Parono nonenore maber ni Farao kod jodonge duto."},{"book":"Chakruok","chapter":"41","verse":"38","text":"Kuom mano Farao nopenjo jodonge niya, “Bende wanyalo yudo ngʼato moro machal gi ngʼatni, ma Roho mar Nyasaye ni kuome?”"},{"book":"Chakruok","chapter":"41","verse":"39","text":"Eka Farao nowacho ne Josef niya, “Nikech Nyasaye osenyisi wechegi duto, onge ngʼat man-gi ngʼeyo matut kendo riek ka in."},{"book":"Chakruok","chapter":"41","verse":"40","text":"Abiro keti jatend od ruoth kendo joga duto biro winjo chikni kendo kom duongʼ mar ruoth ema nobed maduongʼ moloyi.”"},{"book":"Chakruok","chapter":"41","verse":"41","text":"Kuom mano Farao nowacho ne Josef niya, “Ne, koro aseketi jatend piny Misri duto.”"},{"book":"Chakruok","chapter":"41","verse":"42","text":"Eka Farao nogolo tere mar loch e lwete morwako e lwet Josef. Ne orwako ne Josef law mayom mar duongʼ miluongo ni bafta kendo orwako ne tigo mar dhahabu e ngʼute."},{"book":"Chakruok","chapter":"41","verse":"43","text":"Nomiyo oidho gach ruoth mar ariyo mar loch, kendo joritne nogoyo koko nyime kawacho niya, “Yawneuru e yo!” Kuom mano Josef noket jatend piny Misri duto."},{"book":"Chakruok","chapter":"41","verse":"44","text":"Eka Farao nomiyo Josef teko kowachone niya, “An e ruoth, kendo onge ngʼama notim gimoro kata nodonji e piny Misri ma ok in ema iyiene.”"},{"book":"Chakruok","chapter":"41","verse":"45","text":"Farao nochako Josef ni Zafenath-Panea kendo nomiye Asenath nyar Potifera jadolo mar On (ma nyinge machielo en Eliopolis), mondo obed chiege. Kendo Josef nowuotho e piny Misri duto."},{"book":"Chakruok","chapter":"41","verse":"46","text":"Josef ne en ja-higni piero adek kane ochako tich mane Farao ruodh Misri omiye. Kendo Josef nowuok ir Farao mowuotho e piny Misri duto."},{"book":"Chakruok","chapter":"41","verse":"47","text":"E kinde mag higni abiriyo mag yiengʼo, piny nochiek ahinya."},{"book":"Chakruok","chapter":"41","verse":"48","text":"Josef nochoko chiemo duto mane ochiek e higni abiriyo mag yiengʼo e piny Misri kendo okanogi e mier madongo. Nokano cham mochiek e puothe molworogi e dala ka dala maduongʼ."},{"book":"Chakruok","chapter":"41","verse":"49","text":"Josef nokano cham mathoth mana ka kuoyo mane dho nam; ne githoth mane ok onyal kwano nikech negikadho akwana."},{"book":"Chakruok","chapter":"41","verse":"50","text":"Kane pok higni mag kech ochopo, Asenath nyar Potifera ma jadolo mar On nonywolone Josef yawuowi ariyo."},{"book":"Chakruok","chapter":"41","verse":"51","text":"Josef nochako wuode makayo ni Manase kendo nowacho niya, “Ma en nikech Nyasaye osemiyo wiya owil gi chandruokna duto kod jood wuora duto.”"},{"book":"Chakruok","chapter":"41","verse":"52","text":"Wuowi mar ariyo nochako ni Efraim kendo nowacho niya, “Ma en nikech Nyasaye osemiyo anya e piny mar chandruokna.”"},{"book":"Chakruok","chapter":"41","verse":"53","text":"Higni abiriyo mag yiengʼo e piny Misri norumo,"},{"book":"Chakruok","chapter":"41","verse":"54","text":"kendo higni abiriyo mag kech nochakore, mana kaka Josef nosewacho. Ne nitie kech e pinje mamoko, to piny Misri duto ne nitie chiemo."},{"book":"Chakruok","chapter":"41","verse":"55","text":"Ka kech nodonjo e piny Misri duto, ji noywak ne Farao mondo omigi chiemo. Eka Farao nonyiso jo-Misri duto niya, “Dhiuru ir Josef kendo utim gima owachonu.”"},{"book":"Chakruok","chapter":"41","verse":"56","text":"Kane kech koro oselandore e piny duto, Josef noyawo deche duto kendo nouso cham ne jo-Misri, nikech kech ne lich ahinya e pinyno Misri duto."},{"book":"Chakruok","chapter":"41","verse":"57","text":"Kendo pinje duto nobiro Misri mondo ongʼiew chiemo kuom Josef, nikech kech ne ngʼeny ahinya e piny mangima."}]}