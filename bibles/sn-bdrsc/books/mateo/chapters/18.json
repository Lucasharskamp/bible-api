{"data":[{"book":"Mateo","chapter":"18","verse":"1","text":"Panguva iyoyo vadzidzi vakauya kuna Jesu uye vakamubvunza vachiti, “Ndianiko mukuru pane vose muumambo hwokudenga?”"},{"book":"Mateo","chapter":"18","verse":"2","text":"Akadana mwana muduku ndokumumisa pakati pavo."},{"book":"Mateo","chapter":"18","verse":"3","text":"Uye akati, “Ndinokuudzai chokwadi kuti, kana musina kushanduka mukava savana vaduku, hamungatongopindi muumambo hwokudenga."},{"book":"Mateo","chapter":"18","verse":"4","text":"Naizvozvo ani naani anozvininipisa somwana uyu ndiye achava mukuru muumambo hwokudenga."},{"book":"Mateo","chapter":"18","verse":"5","text":"“Uye ani naani anogamuchira mwana muduku souyu muzita rangu anogamuchira ini."},{"book":"Mateo","chapter":"18","verse":"6","text":"Asi ani naani anoita kuti mumwe wavaduku vanotenda kwandiri atadze, zvaiva nani kwaari kuti asungirirwe guyo guru muhuro make agonyudzwa mugungwa makadzika."},{"book":"Mateo","chapter":"18","verse":"7","text":"“Ine nhamo nyika nokuda kwezvinhu zvinoita kuti vanhu vatadze! Zvinhu izvozvo zvinofanira kuuya asi ane nhamo munhu anoita kuti zviitike."},{"book":"Mateo","chapter":"18","verse":"8","text":"Kana ruoko rwako kana kuti rutsoka rwako zvichikuita kuti utadze, zvidimure uzvirasire kure. Zviri nani kupinda muupenyu wakaremara kana kuti uchikamhina, pano kupinda mumoto usingadzimi uine maoko maviri namakumbo maviri."},{"book":"Mateo","chapter":"18","verse":"9","text":"Kana ziso rako richikuita kuti utadze ribvise urirasire kure. Zviri nani kuti upinde muupenyu uine ziso rimwe chete pane kunge uine maziso maviri asi ugokandwa mumoto wegehena."},{"book":"Mateo","chapter":"18","verse":"10","text":"“Onai kuti hamuzvidze mumwe wavaduku ava. Ndinokuudzai kuti vatumwa vavo kudenga vanogaroona chiso chaBaba vangu vari kudenga."},{"book":"Mateo","chapter":"18","verse":"11","text":"Nokuti Mwanakomana woMunhu akauya kuzoponesa chakarasika."},{"book":"Mateo","chapter":"18","verse":"12","text":"“Imi munofungei? Kana munhu ane makwai zana, rimwe chete rawo rikarasika, haangasiye makumi mapfumbamwe nepfumbamwe mumakomo achinotsvaka rakarasika here?"},{"book":"Mateo","chapter":"18","verse":"13","text":"Uye kana akariwana, ndinokuudzai chokwadi kuti anorifarira kukunda makumi mapfumbamwe nemapfumbamwe asina kurasika."},{"book":"Mateo","chapter":"18","verse":"14","text":"Nenzira imwe cheteyo Baba venyu vari kudenga havafariri kuti mumwe wavaduku ava arasike."},{"book":"Mateo","chapter":"18","verse":"15","text":"“Kana hama yako yakutadzira enda umuudze mhosva yake, muri vaviri chete. Kana akakunzwa wadzora hama yako."},{"book":"Mateo","chapter":"18","verse":"16","text":"Asi akaramba kuteerera, enda nomumwe kana vaviri kuitira kuti ‘nyaya imwe neimwe isimbiswe nezvapupu zviviri kana zvitatu.’"},{"book":"Mateo","chapter":"18","verse":"17","text":"Kana akaramba kuteerera, uudze kereke, kana akaramba kuteerera kunyange kereke, umutore zvako somuhedheni kana muteresi."},{"book":"Mateo","chapter":"18","verse":"18","text":"“Ndinokuudzai chokwadi kuti chose chamuchasunga pano pasi chichasungwa kudenga, nechamunosunungura pano pasi chichasunungurwa kudenga."},{"book":"Mateo","chapter":"18","verse":"19","text":"“Ndinokuudzai zvakare kuti kana vaviri venyu mukabvumirana pane chamunokumbira kuna Baba vangu vari kudenga, muchachiitirwa."},{"book":"Mateo","chapter":"18","verse":"20","text":"Nokuti panoungana vaviri kana vatatu muzita rangu, neni ndiripo pakati pavo.”"},{"book":"Mateo","chapter":"18","verse":"21","text":"Ipapo Petro akauya kuna Jesu akamubvunza achiti, “Ishe, kanganiko kandingaregerera hama yangu kana achinditadzira? Kanomwe here?”"},{"book":"Mateo","chapter":"18","verse":"22","text":"Jesu akapindura akati, “Kwete kanomwe chete, asi kakapetwa makumi manomwe ane nomwe."},{"book":"Mateo","chapter":"18","verse":"23","text":"“Naizvozvo, umambo hwokudenga hwakafanana namambo aida kuripirwa zvikwereti zvake navaranda vake."},{"book":"Mateo","chapter":"18","verse":"24","text":"Paakatanga kuzviongorora, murume ainge aine chikwereti chamatarenda zviuru gumi18:24 mamiriyoni 10 amadhora akauyiswa kwaari."},{"book":"Mateo","chapter":"18","verse":"25","text":"Sezvo ainge asingakwanisi kuripa chikwereti ichi, tenzi wake akaronga kuti iye nomudzimai wake, navana vake nezvose zvaaiva nazvo zvitengeswe kuti zviripe chikwereti."},{"book":"Mateo","chapter":"18","verse":"26","text":"“Muranda uya akazviwisira pamberi patenzi wake akamukumbira zvikuru achiti, ‘Ndiitireiwo mwoyo murefu, ndicharipa hangu zvose.’"},{"book":"Mateo","chapter":"18","verse":"27","text":"Tenzi womuranda uya akamunzwira tsitsi, ndokubva adzima chikwereti chiya chose, uye akamuregedza achienda zvake."},{"book":"Mateo","chapter":"18","verse":"28","text":"“Asi muranda uya paakabuda, akasangana nomumwewo muranda saiye ainge aine chikwereti chake chamadhenari zana18:28 madhora mashoma shoma. Akamubata ndokutanga kumudzipa. Akati, ‘Ndipe chikwereti changu!’"},{"book":"Mateo","chapter":"18","verse":"29","text":"“Muranda uya saiyewo muranda akapfugama ndokumukumbira zvikuru achiti, ‘Ndiitirewo mwoyo murefu, ndichakupa chikwereti chako.’"},{"book":"Mateo","chapter":"18","verse":"30","text":"“Asi akaramba. Pamusoro pezvo akamusungisa uye akaita kuti aiswe mutorongo kusvikira aripa chikwereti chose."},{"book":"Mateo","chapter":"18","verse":"31","text":"Vamwe varanda vakati vaona zvakanga zvaitika, zvakavatambudza zvikuru ndokubva vanoudza tenzi wavo zvose zvakanga zvaitika."},{"book":"Mateo","chapter":"18","verse":"32","text":"“Tenzi akadana muranda uya akati, ‘Iwe muranda akaipa. Ndakadzima chikwereti changu chawaiva nacho nokuti wakandikumbira zvikuru."},{"book":"Mateo","chapter":"18","verse":"33","text":"Saka hawaifanira here kuva netsitsi kuno mumwe wako sezvandakakuitira iwe?’"},{"book":"Mateo","chapter":"18","verse":"34","text":"Nehasha tenzi wake akamuisa kune vejeri kuti arangwe zvinorwadza kusvikira aripa chikwereti chose chaaiva nacho."},{"book":"Mateo","chapter":"18","verse":"35","text":"“Izvi ndizvo zvichaitirwa mumwe nomumwe wenyu naBaba vangu vari kudenga kana musingaregereri hama yenyu nomwoyo wose.”"}]}