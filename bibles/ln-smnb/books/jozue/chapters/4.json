{"data":[{"book":"Jozue","chapter":"4","verse":"1","text":"Tango ekolo mobimba esilisaki kokatisa Yordani, Yawe alobaki na Jozue :"},{"book":"Jozue","chapter":"4","verse":"2","text":"« Pona mibali zomi na mibale kati na bato, mobali moko mpo na libota moko."},{"book":"Jozue","chapter":"4","verse":"3","text":"Pesa bango mitindo oyo : ‹ Bozwa kati na mayi ya Yordani, na esika oyo Banganga-Nzambe bapikamaki, mabanga zomi na mibale, bomema yango elongo na bino mpe botia yango na esika oyo bokolekisa butu ya lelo. › »"},{"book":"Jozue","chapter":"4","verse":"4","text":"Boye, Jozue abengaki mibali zomi na mibale oyo aponaki kati na bana ya Isalaele, mobali moko mpo na libota moko."},{"book":"Jozue","chapter":"4","verse":"5","text":"Jozue alobaki na bango : « Boleka liboso ya Sanduku ya Yawe, Nzambe na bino, kino na kati-kati ya Yordani. Moko na moko kati na bino amema libanga na lipeka na ye kolanda motango ya mabota ya Isalaele"},{"book":"Jozue","chapter":"4","verse":"6","text":"mpo ete ezala lokola elembo kati na bino. Sima na tango, soki bana na bino batuni bino : ‹ Mabanga oyo elakisi nini ? ›"},{"book":"Jozue","chapter":"4","verse":"7","text":"Bokoyebisa bango ete mayi ya Yordani ekatanaki na biteni mibale liboso ya Sanduku ya Boyokani ya Yawe. Tango ekatisaki Yordani, mayi na yango mpe ekatanaki. Mabanga oyo ezali lokola ekaniseli ya seko na seko mpo na bana ya Isalaele. »"},{"book":"Jozue","chapter":"4","verse":"8","text":"Boye, bana ya Isalaele basalaki ndenge Jozue atindaki bango. Bazwaki kati na Yordani, mabanga zomi na mibale kolanda motango ya mabota ya Isalaele, ndenge Yawe alobaki na Jozue. Bamemaki yango kino na molako na bango, epai wapi batiaki yango."},{"book":"Jozue","chapter":"4","verse":"9","text":"Jozue atelemisaki mabanga zomi na mibale mosusu na kati-kati ya Yordani, na esika oyo Banganga-Nzambe oyo bamemaki Sanduku ya Boyokani bapikamaki, mpe etikala wana kino na mokolo ya lelo."},{"book":"Jozue","chapter":"4","verse":"10","text":"Nzokande, Banganga-Nzambe oyo bamemaki Sanduku bawumelaki na kati-kati ya Yordani kino tango bato bakokisaki makambo nyonso oyo Yawe atindaki Jozue, ndenge kaka Moyize ayebisaki ye. Ezalaki na lombangu nde bato bakatisaki Yordani."},{"book":"Jozue","chapter":"4","verse":"11","text":"Tango bango nyonso basilisaki kokatisa, Sanduku ya Yawe elongo na Banganga-Nzambe balekaki lisusu liboso ya bato."},{"book":"Jozue","chapter":"4","verse":"12","text":"Bato ya libota ya Ribeni, ya Gadi, mpe ya ndambo ya libota ya Manase bakatisaki, balataki bibundeli mpe batambolaki liboso ya bana ya Isalaele, ndenge Moyize atindaki bango."},{"book":"Jozue","chapter":"4","verse":"13","text":"Bazalaki bato pene nkoto tuku minei, bato ya bitumba, oyo bakamataki bibundeli mpo na kobunda ; balekaki liboso ya Yawe na nzela ya bitando ya Jeriko mpo na kobunda."},{"book":"Jozue","chapter":"4","verse":"14","text":"Na mokolo wana, Yawe atombolaki Jozue na miso ya bana nyonso ya Isalaele ; mpe bapesaki ye lokumu mikolo nyonso ya bomoi na ye, ndenge kaka bapesaki Moyize lokumu."},{"book":"Jozue","chapter":"4","verse":"15","text":"Yawe alobaki na Jozue :"},{"book":"Jozue","chapter":"4","verse":"16","text":"« Pesa Banganga-Nzambe oyo bamemi Sanduku ya Litatoli mitindo ete babima wuta na kati-kati ya ebale Yordani. »"},{"book":"Jozue","chapter":"4","verse":"17","text":"Jozue apesaki mitindo epai ya Banganga-Nzambe : « Bobima wuta na kati-kati ya ebale Yordani. »"},{"book":"Jozue","chapter":"4","verse":"18","text":"Boye Banganga-Nzambe oyo bamemaki Sanduku ya Boyokani ya Yawe babimaki wuta na ebale. Tango kaka batiaki matambe na bango na mokili, mayi ya Yordani ezongaki na esika na yango, etondaki makasi mpe ekomaki kotiola ndenge ezalaki momesano na yango."},{"book":"Jozue","chapter":"4","verse":"19","text":"Na mokolo ya zomi ya sanza ya liboso, bato bakendeki wuta na Yordani mpe batongaki molako na bango na Giligali, na mondelo ya este ya Jeriko."},{"book":"Jozue","chapter":"4","verse":"20","text":"Jozue atelemisaki, na Giligali, mabanga zomi na mibale oyo babimisaki na Yordani."},{"book":"Jozue","chapter":"4","verse":"21","text":"Alobaki na bana ya Isalaele : « Tango bakitani na bino bakotuna batata na bango : ‹ Mabanga oyo elakisi nini ? ›"},{"book":"Jozue","chapter":"4","verse":"22","text":"Boyebisa bango : ‹ Bato ya Isalaele bakatisaki Yordani na mabele ya kokawuka. ›"},{"book":"Jozue","chapter":"4","verse":"23","text":"Pamba te Yawe, Nzambe na bino, akawusaki liboso mayi ya Yordani kino tango bosilisaki kokatisa. Yawe asalaki na Yordani makambo oyo asalaki na ebale monene ya Barozo tango akawusaki yango liboso na biso, kino tango tosilisaki kokatisa yango."},{"book":"Jozue","chapter":"4","verse":"24","text":"Asalaki bongo mpo ete bato nyonso ya mokili bayeba ete loboko ya Yawe ezalaka na nguya, mpe mpo ete bobangaka Yawe, Nzambe na bino, tango nyonso. »"}]}