{"data":[{"book":"Nayakhobo","chapter":"4","verse":"1","text":"Anaa indewo ni uhiiwananiya munlhokoni mwinyu mmo chinokhuma vayi? Chani khachimmwiihiya ni itama inoothemwihani mwiiruttuni mwinyu iyo?"},{"book":"Nayakhobo","chapter":"4","verse":"2","text":"Nnoothanana upatta ittu, nansho ukhalhawaya khannopatta, paahi etu nnowiiva ni woona ihache. Phi naatakana inyu indewo nansho khannopatta ittu inothanana inyu ukhalhawaya khannonlhepelha Nlhuku."},{"book":"Nayakhobo","chapter":"4","verse":"3","text":"Vanonlhepelha inyu Nlhuku vawo khannopatta ukhalhawaya nnolhepelha wo nrima wo uhilhoka. Nnolhepelha wiira mmwonihiye itama chinyu."},{"book":"Nayakhobo","chapter":"4","verse":"4","text":"Inyu mwaati o ulhuva va! Khanchuwenlhe wiira uttuna chittu cho mwiilhaponi mu phi wiipanga amalhaponi a Nlhuku? Paahi etu ntu nottuna chittu cho mwiilhaponi yoyo heepanga mmalhaponi a Nlhuku."},{"book":"Nayakhobo","chapter":"4","verse":"5","text":"Paahi etu nhaanyihere wiira Malhove Matakatifu anoolhumacha malhove o uhikhalha maana vaneera aya, “Nlhuku nowoona ihache chinene wo Iphumu yenshe awe mwiiruttuni mwihu.”"},{"book":"Nayakhobo","chapter":"4","verse":"6","text":"Nansho Nlhuku honivaha nnema mulhupalhe chinene, thoko chilhepiye aya wiira, “Nlhuku nowaavenga attu o mahuchuru, nansho nowaavaha nnema mulhupalhe attu o wiitimarikha.”"},{"book":"Nayakhobo","chapter":"4","verse":"7","text":"Paahi etu mmwiiwelhelheke Nlhuku. Munvingeke Nakare ni uyo nowuttawani."},{"book":"Nayakhobo","chapter":"4","verse":"8","text":"Mmwaatamerieke Nlhuku ni uyo nowaatameriani. Mwiihapiheke mathatha inyu, mwaatti o uwonya va! Nkwecheke mirima chinyu, mwaatti o mirima miilhi va!"},{"book":"Nayakhobo","chapter":"4","verse":"9","text":"Nchukulheke, munlheke ni wiichunlhelha. Uthiaa winyu uthathuweke nunlhiho ni mpuha winyu uthathuweke ukhalha wiichunlhelha."},{"book":"Nayakhobo","chapter":"4","verse":"10","text":"Nkhalheke wo wiitimarikha mmiholho wa Athithi, ni ayo anoutheeshani."},{"book":"Nayakhobo","chapter":"4","verse":"11","text":"Ashilhoko aka, nhootheriane mwaashineneru. Nomwootheria ama unhukumulha nhima awe, yoyo hootheria ni uhukumulha Ikekhia ya Nlhuku. Nansho mwahukumulhaka Malhehero, paahi inyuva vavawo khannovara ikekhia, nnowiira uhukumulha."},{"book":"Nayakhobo","chapter":"4","verse":"12","text":"Nlhuku vekha awe phi neemesha Ikekhia ni uhukumulha. Vekha awe phi noopolha ni wiiva. Vano inyu phi apani nnaahukumulha akhunaninyuva?"},{"book":"Nayakhobo","chapter":"4","verse":"13","text":"Paahi nkiiwelhelheke vano, mwaatti nneera, “Lhelho ama meelho ninoorwaa ilha iwani ilha ama ikina, nirwee nakhalheke wowo iyaakha imoka, napange maronda ni upatta ifaida.”"},{"book":"Nayakhobo","chapter":"4","verse":"14","text":"Mwaatti khanchuwenlhe chinohalha aya ukhalha meelho! Ukhalhawaya mwaatti nri thoko ittapwe inoonia wo ikatema ikhuvi nansho kaanyuma inoowalhawalha."},{"book":"Nayakhobo","chapter":"4","verse":"15","text":"Mwaatti nnophavelhiya wiira, “Nlhuku Athithi attunaka, ninookhalha akumi ni upanga ilha ni ilha.”"},{"book":"Nayakhobo","chapter":"4","verse":"16","text":"Nansho mwaatti vano nnowiishipa ni wiichoona. Wowo wiititihacha wonkhaye uwo uri wo uhilhoka."},{"book":"Nayakhobo","chapter":"4","verse":"17","text":"Paahi etu, ntu chuwenlhe upanga morera nansho hipangaka, yoyo howonya."}]}