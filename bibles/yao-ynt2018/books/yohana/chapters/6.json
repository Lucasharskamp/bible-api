{"data":[{"book":"Yohana","chapter":"6","verse":"1","text":"Payamasile yeleyo Che Yesu ŵajombweche litanda lya Galilaya pane likuŵilanjikwa litanda lya Tibelia."},{"book":"Yohana","chapter":"6","verse":"2","text":"Mpingo wekulungwa wa ŵandu wakuiye ligongo ŵandu wo ŵaiweni imanyisyo iŵapanganyisye kwa kwalamya ŵandu."},{"book":"Yohana","chapter":"6","verse":"3","text":"Nipele Che Yesu pamo ni ŵakulijiganya ŵao ŵakwesile mwitumbi ni kutama."},{"book":"Yohana","chapter":"6","verse":"4","text":"Katema ka chindimba cha Pasaka ja Ŵayahudi kaŵandichile."},{"book":"Yohana","chapter":"6","verse":"5","text":"Che Yesu paŵalolesyelolesye ŵauweni mpingo wekulungwa wa ŵandu uchaichililaga, nipele ŵausisye che Filipo, “Ana chitusume kwapi chakulya kuti twape ŵandu ŵa alye?”"},{"book":"Yohana","chapter":"6","verse":"6","text":"Ŵaŵechete yeleyo kuti ŵalinje che Filipo, pakuŵa asyene ŵaimanyi chichaapanganye."},{"book":"Yohana","chapter":"6","verse":"7","text":"Che Filipo ŵajanjile, “Ipande machila gaŵili ga madini ga feza ngaikukwana kusumila mikate kwa kila mundu!”"},{"book":"Yohana","chapter":"6","verse":"8","text":"Jumo jwa ŵakulijiganya ŵa Che Yesu jwakuŵilanjikwa che Andulea, mpwao che Simoni Petulo, ŵaasalile Che Yesu,"},{"book":"Yohana","chapter":"6","verse":"9","text":"“Kwana jwanchanda pelepa jwali ni ipande nsano ya mikate ja shayili ni somba siŵili. Nambo yakulya yi kanandi ngayajikutisya ŵandu ŵajinji ŵanti nyi?”"},{"book":"Yohana","chapter":"6","verse":"10","text":"Che Yesu ŵaasalile ŵakulijiganya ŵao, “Mwasalile ŵandu atame paasi.” Pelepo paliji ni manyasi, nipele ŵandu wose ŵatemi paasi, winji wa achalume pe waliji mpela elufu tano."},{"book":"Yohana","chapter":"6","verse":"11","text":"Nipele Che Yesu ŵaijigele ipande ya mikate ila, ni ŵatogolele Akunnungu ni kwagaŵila ŵandu ŵaŵatemi paasi ŵala. Ŵatesile iyoyo peyo ni somba sila ni kila mundu ŵapatile mpela iŵatite pakusaka."},{"book":"Yohana","chapter":"6","verse":"12","text":"Ŵandu wo paŵajikwite Che Yesu ŵaasalile ŵakulijiganya ŵao, “Nkumbikanye mbakatika yaisigele yo kuti inapotele.”"},{"book":"Yohana","chapter":"6","verse":"13","text":"Nipele, ŵakulijiganya ŵala ŵakumbikenye isigasi ya mikate nsano ja shayili iyasigesye ŵandu ŵaŵalile ŵala, ŵagumbesye itundu likumi ni iŵili."},{"book":"Yohana","chapter":"6","verse":"14","text":"Ŵandu paŵachiweni chimanyisyo chiŵachipanganyisye Che Yesu cho, ŵatite, “Isyene ajuju ni jwakulondola jwa Akunnungu jwaŵechetekwe kuti chaiche pachilambo.”"},{"book":"Yohana","chapter":"6","verse":"15","text":"Che Yesu ŵaimanyi kuti ŵandu ŵasachile kwakanganichisya aŵe mwenye jwao, ni ŵatyosile sooni jikape ni kwaula ku chitumbi."},{"book":"Yohana","chapter":"6","verse":"16","text":"Pakwaswele ŵakulijiganya ŵa Che Yesu ŵatulwiche kwaula ku litanda."},{"book":"Yohana","chapter":"6","verse":"17","text":"Ŵajinjile mu ngalaŵa ŵatandite komboka kwaula ku Kapelenaumu. Chipi chajinjile ni Che Yesu ŵaliji akanaŵe kwaichilila."},{"book":"Yohana","chapter":"6","verse":"18","text":"Litanda lyatandite matumbela kwa ligongo lya chimbunga chekulungwa chichaliji chininkupuga."},{"book":"Yohana","chapter":"6","verse":"19","text":"Ŵakulijiganya ŵao paŵajawile kwakutalichila uleu wa maili sitatu pane ncheche, ŵammweni Che Yesu alinkwenda pachanya meesi, ni kujiŵandichila ngalaŵa, ŵajogwepe nnope."},{"book":"Yohana","chapter":"6","verse":"20","text":"Che Yesu ŵaasalile, “Nkajogopa, ndili uneji!”"},{"book":"Yohana","chapter":"6","verse":"21","text":"Nipele ŵakulijiganya ŵala kwakusangalala ŵammendile Che Yesu ajinjile mu ngalaŵa mula. Palapala ngalaŵa jaiche mungulugulu litanda kuŵajaulaga."},{"book":"Yohana","chapter":"6","verse":"22","text":"Malaŵi jakwe mpingo wa ŵandu uŵasigele peesi litanda ula ŵaimanyi kuti apala paliji ni ngalaŵa jimo pe. Che Yesu nganajinjila mu ngalaŵa pamo ni ŵakulijiganya ŵao, nambo ŵakulijiganya ŵao wo ŵajawile achinsyene pe."},{"book":"Yohana","chapter":"6","verse":"23","text":"Syaiche ngalaŵa sine kutyochela ku Tibelia pepala mpingo wekulungwa wa ŵandu paŵalile mikate, Ambuje ali amasile kwatogolela Akunnungu."},{"book":"Yohana","chapter":"6","verse":"24","text":"Nipele, ŵandu wo paŵaimanyi kuti Che Yesu ni ŵakulijiganya ŵao nganapagwa pepala, ŵasikwesile ngalaŵa sila ni kwaula ku Kapelenaumu achinsosaga."},{"book":"Yohana","chapter":"6","verse":"25","text":"Ŵandu ŵala paŵasimene Che Yesu ali ajombweche ŵambusisye, “Ana, Jwakwiganya akuno nnyiche katema chi?”"},{"book":"Yohana","chapter":"6","verse":"26","text":"Che Yesu ŵaajanjile, “Ngunsalila isyene, nkusosasosa une ngaŵa kwaligongo mwaiweni imanyisyo imbanganyisye, nambo kwaligongo mwalile mikate jila ni kwikuta."},{"book":"Yohana","chapter":"6","verse":"27","text":"Kasinchenjeuchila chakulya chachikuwola, nambo nchenjeuchile chakulya chingachikuwola cha umi wa moŵa gose pangali mbesi. Mwana jwa Mundu champe chakulya chi pakuŵa Akunnungu Atati, alosisye kuti ansagwile ni kunkunda.”"},{"book":"Yohana","chapter":"6","verse":"28","text":"Nombewo ŵambusisye Che Yesu, “Tutende chichi kuti tukombole kugapanganya masengo gakugasakaga Akunnungu tugapanganye?”"},{"book":"Yohana","chapter":"6","verse":"29","text":"Che Yesu ŵaajanjile, “Chelechi ni chakuchisaka Akunnungu nchipanganye, munkulupilile jwantumile jula.”"},{"book":"Yohana","chapter":"6","verse":"30","text":"Pelepo ŵaasalile, “Ana chintende chimanyisyo chi tulole kuti tunkulupilile mmwe? Chintende chichi?"},{"book":"Yohana","chapter":"6","verse":"31","text":"Achambuje ŵetu ŵalile chakulya chachikuŵilanjikwa mana mwipululu mula mpela igakuti pakusala Malembelo ga Akunnungu, ‘Ŵalisisye mikate jajityochele kwinani.’ ”"},{"book":"Yohana","chapter":"6","verse":"32","text":"Che Yesu ŵaasalile, “Ngunsalila isyene, che Musa nganampanga nkate kutyochela kwinani, nambo Atati ŵangu ni ŵampele ŵanyamwe nkate usyene kutyochela kwinani."},{"book":"Yohana","chapter":"6","verse":"33","text":"Pakuŵa nkate wakutupa Akunnungu uli ajula jwatulwiche kutyochela kwinani ni kwapa umi ŵandu ŵaali mchilambo.”"},{"book":"Yohana","chapter":"6","verse":"34","text":"Nipele ŵaasalile, “Ambuje, ntupeje nkate wu kila lyuŵa.”"},{"book":"Yohana","chapter":"6","verse":"35","text":"Nambo Che Yesu ŵaasalile, “Uneji ndili nkate waukwikanawo umi. Jwakwika kukwangu ngasijinkola sala, jwakungulupilila une ngasijinkola njota ng'oo."},{"book":"Yohana","chapter":"6","verse":"36","text":"Nambo nansalile kuti namuno muuweni, nganimme kungulupilila."},{"book":"Yohana","chapter":"6","verse":"37","text":"Wose ŵakuumba Atati chaiche kukwangu, noneji jwalijose jwakwika kukwangu ngasinankana ng'oo."},{"book":"Yohana","chapter":"6","verse":"38","text":"Nganinduluka kutyochela kwinani kwaligongo lya kuitendekanya ingusaka uneji, nambo ndulwiche kuti ndendekanye yakusaka ŵandumile une ŵala."},{"book":"Yohana","chapter":"6","verse":"39","text":"Yakusaka ŵandumile une ŵala ni ayiyi, ninanjase jwalijose juŵambele, nambo naasyusye pa lyuŵa lya mbesi."},{"book":"Yohana","chapter":"6","verse":"40","text":"Pakuŵa chakusaka Atati ŵangu ni achichi, jwalijose jwakunlola Mwana ni kunkulupilila akole umi wa moŵa gose pangali mbesi, ni uneji chinansyusye pa lyuŵa lya mbesi.”"},{"book":"Yohana","chapter":"6","verse":"41","text":"Nipele Ŵayahudi ŵatandite kwasongonechela Che Yesu pakuŵa ŵatite, “Uneji ndili nkate wautulwiche kutyochela kwinani.”"},{"book":"Yohana","chapter":"6","verse":"42","text":"Ni ŵatite, “Uli, ajuju ngaŵa Che Yesu mwana ju che Yusufu jula? Atatigwe ni achikulugwe twamanyi! Ana akukombola chinauli kuti atulwiche kutyochela kwinani?”"},{"book":"Yohana","chapter":"6","verse":"43","text":"Che Yesu ŵaasalile, “Nneche kusongonechelana jwine ni jwine."},{"book":"Yohana","chapter":"6","verse":"44","text":"Ngapagwa mundu juchakombole kwika kukwangu pangali Atati juŵandumile une jo kwautila kukwangu, ni une chinansyusye mundu jo pa lyuŵa lyambesi."},{"book":"Yohana","chapter":"6","verse":"45","text":"Ŵakulondola ŵa Akunnungu ŵalembile kuti, ‘Ŵandu wose chajiganyikwe ni Akunnungu.’ Mundu jwalijose jwakumpilikana Atati ni kulijiganya kutyochela kwa ŵelewo, chaiche kukwangu."},{"book":"Yohana","chapter":"6","verse":"46","text":"Ngapagwa mundu jwambweni Atati, ikaŵe ajula pe jwatyosile kwa Akunnungu, jwelejo ni juŵambweni Atati."},{"book":"Yohana","chapter":"6","verse":"47","text":"Ngunsalila isyene, jwakukulupilila akwete umi wa moŵa gose pangali mbesi."},{"book":"Yohana","chapter":"6","verse":"48","text":"Uneji ndili nkate waukwikanawo umi."},{"book":"Yohana","chapter":"6","verse":"49","text":"Achambuje ŵenu ŵalile mana mwipululu mula, nambo ŵawile."},{"book":"Yohana","chapter":"6","verse":"50","text":"Nambo weleu ni nkate waukutuluka kutyochela kwinani kuti jwalijose jwakulya anajasiche."},{"book":"Yohana","chapter":"6","verse":"51","text":"Uneji ndili nkate waukwikanawo umi wautulwiche kutyochela kwinani. Mundu jwalijose alyaga nkate wo chalame moŵa gose pangali mbesi. Ni nkate uchinaape wo uli chiilu changu chinguchityosya kuti ŵandu wose ŵapachilambo akole umi.”"},{"book":"Yohana","chapter":"6","verse":"52","text":"Nipele Ŵayahudi ŵatandite kwangangana achinsyene pe, “Ana aju akukombola chinauli kutupa uwe chiilu chakwe kuti tulye?”"},{"book":"Yohana","chapter":"6","verse":"53","text":"Che Yesu ŵaasalile, “Ngunsalila isyene, iŵaga ngankulya chiilu cha Mwana jwa Mundu ni kung'wa miasi jakwe, ngankola umi nkati mwenu."},{"book":"Yohana","chapter":"6","verse":"54","text":"Mundu jwalijose jwakulya chiilu changu ni kungwa miasi jangu akwete umi wa moŵa gose pangali mbesi, ni uneji chinansyusye pa lyuŵa lyambesi."},{"book":"Yohana","chapter":"6","verse":"55","text":"Pakuŵa chiilu changu chili chakulya chisyenesyene, ni miasi jangu jili chakung'wa chisyenesyene."},{"book":"Yohana","chapter":"6","verse":"56","text":"Mundu jwalijose jwakulya chiilu changu ni kung'wa miasi jangu, jwelejo akutama nkati mwangu ni uneji ngutama mwa jwelejo."},{"book":"Yohana","chapter":"6","verse":"57","text":"Mpela ila Atati ŵaali ŵajumi iŵandumile, ni kwa ligongo lya Atati ndili ŵajumi, kwayele jwakundya une chaŵe ŵajumi kwa ligongo lyangu."},{"book":"Yohana","chapter":"6","verse":"58","text":"Nipele, weleu uli nkate wautulwiche kutyochela kwinani, ngaŵa mpela mana jiŵalile achambuje ŵenu ni kuwa. Nambo juchalye nkate wu chakole umi wa moŵa gose pangali mbesi.”"},{"book":"Yohana","chapter":"6","verse":"59","text":"Che Yesu ŵaŵechete yeleyo paŵaliji nkwiganya mu nyuumba ja kusimanilana Ŵayahudi ku Kapelenaumu kula."},{"book":"Yohana","chapter":"6","verse":"60","text":"Nipele ŵakulijiganya ŵao ŵajinji paŵapilikene yeleyo ŵatite, “Aga majiganyo ga gali gakulimba! Ana nduni juchakombole kugakunda?”"},{"book":"Yohana","chapter":"6","verse":"61","text":"Che Yesu ŵaimanyi pangasalilwa ni mundu kuti ŵakulijiganya ŵao ŵaliji nkusongoneka yankati yeleyo, ni ŵausisye, “Ana majiganyo ga gakuntesya nneche kungulupilila?"},{"book":"Yohana","chapter":"6","verse":"62","text":"Nambi chiiŵe uli pachimummone Mwana jwa Mundu alinkujigalikwa kwaula kwinani kuŵaliji kundanda?"},{"book":"Yohana","chapter":"6","verse":"63","text":"Mbumu jwa Akunnungu ni jwakwichisya umi, machili ga mundu gangali chindu. Maloŵe ginansalile gali Mbumu nombe gali umi."},{"book":"Yohana","chapter":"6","verse":"64","text":"Natamuno yeleyo apali ŵane mwa ŵanyamwe ŵangakukulupilila.” Che Yesu ŵaŵechete yeleyo pakuŵa ŵaimanyi chitandile kundanda kuti ŵaani ŵangakulupilila ni nduni juchangalauche."},{"book":"Yohana","chapter":"6","verse":"65","text":"Nipele Che Yesu ŵaŵechete sooni, “Kwa ligongo lyo nansalile kuti ngapagwa juchakombole kwika kukwangu mpaka akamuchikwe ni Atati ŵangu.”"},{"book":"Yohana","chapter":"6","verse":"66","text":"Kutyochela lyuŵa lyo ŵakulijiganya ŵao ŵajinji ŵalesile kulongana nawo kwaligongo lya maloŵe gala ni ŵaujile panyuma."},{"book":"Yohana","chapter":"6","verse":"67","text":"Nipele Che Yesu ŵausisye ŵakulijiganya likumi ni ŵaŵili ŵala, “Ana, ni ŵanyamwe nombe nkusaka kwaula?”"},{"book":"Yohana","chapter":"6","verse":"68","text":"Che Simoni Petulo ŵajanjile, “Ambuje, tutujaule kwa acheni? Mmwejo nkwete maloŵe gagakwikanawo umi wa moŵa gose pangali mbesi."},{"book":"Yohana","chapter":"6","verse":"69","text":"Uweji tukukulupilila ni sooni tukwimanyilila kuti mmwejo ndi Jwanswela kutyochela kwa Akunnungu.”"},{"book":"Yohana","chapter":"6","verse":"70","text":"Che Yesu ŵaasalile, “Uli, nganinansagula ŵanyamwe likumi ni ŵaŵili? Nambo jumo jwenu ali Shetani.”"},{"book":"Yohana","chapter":"6","verse":"71","text":"Nambo Che Yesu ŵaliji nkwagamba che Yuda mwana ju che Simoni Isikaliote, pakuŵa jwelejo ni juchangalauche namuno ali jumo jwa ŵakulijiganya likumi ni ŵaŵili ŵala."}]}