{"data":[{"book":"Zechariah","chapter":"8","verse":"1","text":"Dimaadua di Gowaa Aamua guu wanga nia helekai aanei gi Zechariah,"},{"book":"Zechariah","chapter":"8","verse":"2","text":"“Au nogo hiihai huoloo di hagamaamaa Jerusalem idimaa i dogu aloho damanaiee i ana daangada, di aloho dela ne hai Au gi hagawelewele gi ono hagadaumee."},{"book":"Zechariah","chapter":"8","verse":"3","text":"Au ga hanimoi labelaa gi dogu waahale dabuaahia go Jerusalem, gaa noho i golo. Di waahale la ga modongoohia bolo di waahale manawa dahi, gei di gowaa nnoonua a Dimaadua di Gowaa Aamua ga hagaingoo bolo di gowaa nnoonua hagamadagu."},{"book":"Zechariah","chapter":"8","verse":"4","text":"Nia daane mo nia ahina mmaadua ala e heehee gi nia dogodogo, digaula gaa noho labelaa i hongo nia gowaa nohonoho i lodo di waahale."},{"book":"Zechariah","chapter":"8","verse":"5","text":"Nia ala laa lodo di guongo ga deeoo nia dama daane mo nia dama ahina e dadaagala."},{"book":"Zechariah","chapter":"8","verse":"6","text":"“Di mee deenei e hai be di mee e deemee di hai i baahi digau o tenua ala e dubu dolomeenei, gei di maa di mee e mee i dogu baahi."},{"book":"Zechariah","chapter":"8","verse":"7","text":"Au ga laha mai agu daangada i nia henua ala ne lahi ginai agu daangada,"},{"book":"Zechariah","chapter":"8","verse":"8","text":"ga laha mai digaula mai dua mo dai, gaa noho i Jerusalem. Digaula gaa hai agu daangada, gei Au gaa hai di God ni digaula, gaa dagi digaula i di manawa dahi mo di tonu."},{"book":"Zechariah","chapter":"8","verse":"9","text":"“Goodou gi maaloo! Dolomeenei gei goodou e hagalongo gi nia helekai la hua ala nogo helehelekai ai nia soukohp i di madagoaa di baba hagamau ne haganoho belee haga hoou labelaa dogu Hale Daumaha."},{"book":"Zechariah","chapter":"8","verse":"10","text":"I mua di madagoaa deelaa, e deai dahi dangada e mee di hui dana dangada, be di manu e ngalua, e deai tangada e mee di moholo i ono hagadaumee. Au guu hai nia daangada gii bida hai baahi i nadau mehanga."},{"book":"Zechariah","chapter":"8","verse":"11","text":"Malaa, dolomeenei, gei dagu hai ang gi digau ala ne dubu i lodo tenua deenei le e hagalee hai be dagu hai i mua."},{"book":"Zechariah","chapter":"8","verse":"12","text":"Digaula gaa dogi nadau laagau meegai i lodo di aumaalia. Nadau laagau waini gaa huwa nia golee, nia gelegele gaa huwa ono laagau, tenua ga uwauwa, nia wai ga logowaahee. Au ga hagahumalia nia daangada o dogu henua ala ne dubu gi nia maluagina aanei."},{"book":"Zechariah","chapter":"8","verse":"13","text":"Nia daangada o Judah mo Israel! Digau mai i daha i mua nogo hagadau haga halauwa ginaadou, boloo, ‘Di lauwa dela ne tale gi Judah mo Israel, gi hagalauwa ina goe!’ Malaa, Au ga benebene goodou, gei digau mai i daha ga hagadau helekai i nadau mehanga, ‘Nia hagahumalia ala ne wanga gi Judah mo Israel gi hai mee ginai goe!’ Malaa, goodou gi maaloo, hudee mmaadagu.”"},{"book":"Zechariah","chapter":"8","verse":"14","text":"Dimaadua di Gowaa Aamua e helekai, “Di madagoaa godou maadua mmaadua ne hai Au gi hagawelewele, Au gu hagamamaanadu belee hagahuaidu digaula, gei Au hagalee huli dagu hagamaanadu, gaa hai gii gila."},{"book":"Zechariah","chapter":"8","verse":"15","text":"Malaa, dolomeenei gei Au e hagamamaanadu belee hagahumalia nia daangada o Jerusalem mo Judah. Malaa, goodou hudee mmaadagu."},{"book":"Zechariah","chapter":"8","verse":"16","text":"Aanei nia mee belee hai go goodou: Hagadau helekai di tonu i godou mehanga. I lodo nia gowaa hai gabunga, hagamodongoohia aga di tonu, go di tonu dela e gaamai di noho di aumaalia.8.16 Ephesians 4.25"},{"book":"Zechariah","chapter":"8","verse":"17","text":"Hudee hai bilaan e bida hagahuaidu goodou. Hudee hagi aga tilikai i lala di hagamodu. Au e hagadugina gi nia helekai tilikai, hai baahi gi di tonu, mo taaligi dangada.”"},{"book":"Zechariah","chapter":"8","verse":"18","text":"Dimaadua di Gowaa Aamua guu wanga nnelekai aanei gi Zechariah,"},{"book":"Zechariah","chapter":"8","verse":"19","text":"“Nia hagaonge ala ne hai i lodo di haa, di lima, di hidu mo di madangaholu malama gaa huli gaa hai nia laangi budu hagatenetene mo manawa lamalia ang gi nia daangada o Judah. Goodou e hai loo gi aloho di tonu mo di aumaalia.”"},{"book":"Zechariah","chapter":"8","verse":"20","text":"Dimaadua di Gowaa Aamua e helekai, “Di madagoaa i golo e dau mai gei nia daangada mai nia waahale e logo ga lloomoi gi Jerusalem."},{"book":"Zechariah","chapter":"8","verse":"21","text":"Nia daangada mai di waahale e dahi ga helekai gi nia daangada mai di waahale dela i golo, ‘Gimaadou ga daumaha gi Dimaadua di Gowaa Aamua, ga dalodalo gi ono hagahumalia. Lloomoi madalia gimaadou!’"},{"book":"Zechariah","chapter":"8","verse":"22","text":"Nia daangada dogologo mo nia henua maaloo ga lloomoi gi Jerusalem e daumaha gi Dimaadua di Gowaa Aamua mo di dalodalo gi Mee gi hagahumalia ina ginaadou."},{"book":"Zechariah","chapter":"8","verse":"23","text":"I lodo nia laangi aalaa, digau dogo madangaholu mai nia henua i daha ga lloomoi gi dahi dangada o Jew, ga helekai, ‘Gimaadou e hiihai e buni adu gi lodo di godou gowaa dela e hula ginai, idimaa gimaadou gu hagalongo bolo God e madalia goodou.’”"}]}