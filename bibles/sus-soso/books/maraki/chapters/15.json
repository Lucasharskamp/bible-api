{"data":[{"book":"Maraki","chapter":"15","verse":"1","text":"Kuye to iba, sɛrɛxɛdubɛ kuntigie, Yuwifie xa forie, sɛriyɛ karamɔxɔe, nun Yuwifie xa kiitisa dɔnxɔɛ birin, e to nu bara gɛ e xa malanyi ra, e naxa Isa xiri, e a xanin Pilati xɔn."},{"book":"Maraki","chapter":"15","verse":"2","text":"Pilati naxa Isa maxɔrin, «I tan nan findixi Yuwifie xa mangɛ ra?» Isa naxa a yaabi, «I tan nan a falaxi.»"},{"book":"Maraki","chapter":"15","verse":"3","text":"Sɛrɛxɛdubɛ kuntigie naxa fa Isa tɔɔɲɛgɛ fe gbegbe ma."},{"book":"Maraki","chapter":"15","verse":"4","text":"Pilati man naxa a maxɔrin, «I mu e yaabima? I mu a mɛxi e fe naxan birin safe i xun ma?»"},{"book":"Maraki","chapter":"15","verse":"5","text":"Kɔnɔ Isa mu yaabi gbɛtɛ yo fi sɔnɔn. Pilati fan naxa kaaba na ma."},{"book":"Maraki","chapter":"15","verse":"6","text":"Ɲɛ yo ɲɛ, sali na a li, Pilati dari fe nan nu a ra, a xa geelimani keren nabɛɲin ɲama bɛ, e na wa naxan yo xɔn."},{"book":"Maraki","chapter":"15","verse":"7","text":"Na waxati, geresoe ndee nu na geeli naxee nu bara keli mangasanyi xili ma. Ɲaxasi to bira, e nu bara faxɛ ti. Xɛmɛ nde nu na e ya ma naxan nu xili Barabasi."},{"book":"Maraki","chapter":"15","verse":"8","text":"Awa ɲama naxa fa Pilati xɔn, e a maxɔrin, a xa a raba e bɛ, alɔ a darixi a ra ki naxɛ."},{"book":"Maraki","chapter":"15","verse":"9","text":"Pilati naxa e maxɔrin, «Wo wama n xa Yuwifie xa mangɛ bɛɲin wo bɛ?»"},{"book":"Maraki","chapter":"15","verse":"10","text":"Pilati nu a kolon a sɛrɛxɛdubɛ kuntigie nu Isa saxi a bɛlɛxɛ tɔɔnɛ nan ma."},{"book":"Maraki","chapter":"15","verse":"11","text":"Kɔnɔ sɛrɛxɛdubɛ kuntigie naxa ɲama kui iso, alako Pilati xa Barabasi nan bɛɲin e bɛ."},{"book":"Maraki","chapter":"15","verse":"12","text":"Pilati man naxa e maxɔrin, «Wo fa wama a xɔn ma n xa munse raba yi xɛmɛ ra, wo naxan ma, a Yuwifie xa mangɛ?»"},{"book":"Maraki","chapter":"15","verse":"13","text":"Ɲama man naxa sɔnxɔ, «A banban wuri magalanbuxi ma!»"},{"book":"Maraki","chapter":"15","verse":"14","text":"Kɔnɔ Pilati naxa e maxɔrin, «Munfe ma? A fe ɲaaxi mundun nabaxi?» Kɔnɔ e tan sɔnxɔɛ nan tun xun masama, e nu a fala, «A banban wuri magalanbuxi ma!»"},{"book":"Maraki","chapter":"15","verse":"15","text":"Na kui, Pilati to wa ɲama bɔɲɛ rafanfe e ma, a naxa Barabasi rabɛɲin e bɛ. A naxa yaamari fi sɔɔrie xa Isa bɔnbɔ sɛbɛrɛ ra. Na xanbi, a naxa Isa so e yi e xa sa a banban wuri magalanbuxi ma."},{"book":"Maraki","chapter":"15","verse":"16","text":"Sɔɔrie naxa Isa xanin gomina xɔnyi, na tɛtɛ kui, e e boore sɔɔrie birin xili."},{"book":"Maraki","chapter":"15","verse":"17","text":"E naxa mangɛ guba gbeeli ragoro Isa ma, e fa tunbee mafilin, e e yailan mangɛ katanyi maniyɛ ra. E naxa na sa a xun ma,"},{"book":"Maraki","chapter":"15","verse":"18","text":"e nu a xɛɛbu, «I kɛna, Yuwifie xa mangɛ.»"},{"book":"Maraki","chapter":"15","verse":"19","text":"E nu a xunyi bɔnbɔma wuri ra, e dɛye bɔxun a ma, e e xinbi sin, e suyidi a bɛ."},{"book":"Maraki","chapter":"15","verse":"20","text":"E to gɛ Isa mayelede, e naxa mangɛ guba rate a ma, e a gbe dugi ragoro a ma, e fa a ramini e xa sa a banban wuri magalanbuxi ma."},{"book":"Maraki","chapter":"15","verse":"21","text":"Sirenika xɛmɛ nde nu na dangife kira ra, a kelixi daaxa. A nu xili Simɔn, Alesandire nun Rufu baba. Sɔɔrie naxa a yamari, a xa Isa xa wuri magalanbuxi xanin."},{"book":"Maraki","chapter":"15","verse":"22","text":"E naxa Isa xanin yire dɛnnaxan xili falama Gologota, na nan falaxi e xa xui, «xunkonkota yire»."},{"book":"Maraki","chapter":"15","verse":"23","text":"E naxa wɛni so a yi, miri seri saxi a xun, kɔnɔ a mu tin a minde."},{"book":"Maraki","chapter":"15","verse":"24","text":"E naxa a mabanban wuri magalanbuxi ma, e kanda bun a xa dugie xa fe ra, alako e xa a kolon kankan naxan sɔtɔma."},{"book":"Maraki","chapter":"15","verse":"25","text":"E nu a banbanfe tɛmui naxɛ, gɛɛsɛgɛ tagi nan nu a ra."},{"book":"Maraki","chapter":"15","verse":"26","text":"E to nu wama birin xa a kolon e a banbanxi fe naxan ma, e yi sɛbɛli nan gbaku a xun ma, «Yuwifie xa mangɛ.»"},{"book":"Maraki","chapter":"15","verse":"27-28","text":"E naxa suute mixi firin fan banban wuri magalanbuxie ma Isa fɛ ma, keren a yirefanyi ma, boore a kɔɔla ma."},{"book":"Maraki","chapter":"15","verse":"29","text":"Mixie nu dangima Isa konbi ra, e nu e xunyi lintan a ma, e a fala, «Ee, i tan naxan hɔrɔmɔbanxi rabirama, i man fa a ti xi saxan bun ma,"},{"book":"Maraki","chapter":"15","verse":"30","text":"i yɛtɛ rakisi! Goro wuri magalanbuxi kɔn na!»"},{"book":"Maraki","chapter":"15","verse":"31","text":"Sɛrɛxɛdubɛ kuntigie nun sɛriyɛ karamɔxɔe fan nu a mayelefe, e nu a fala, «A bara mixi gbɛtɛe rakisi, kɔnɔ a mu nɔma a yɛtɛ tan nakiside."},{"book":"Maraki","chapter":"15","verse":"32","text":"Isirayila mangɛ xa mu a ra, Ala xa Mixi Sugandixi? A xa goro wuri magalanbuxi kɔn be ya, muxu xa a to, muxu xa la a ra.» Naxee nu banbanxi a fɛ ma, nee fan nu Isa konbife nɛ."},{"book":"Maraki","chapter":"15","verse":"33","text":"Yanyi tagi to a li, yanyi xare ra, dimi naxa sin bɔxi birin ma lɛɛri saxan bun ma."},{"book":"Maraki","chapter":"15","verse":"34","text":"Na waxati ma, Isa naxa gbelegbele sɛnbɛ ra, «Eloyi, Eloyi, lɛma sabaxatani?» Na nan falaxi e xa xui, «N Marigi Ala, n Marigi Ala, i n nabɛɲinxi munfe ra?»"},{"book":"Maraki","chapter":"15","verse":"35","text":"Mixi naxee nu na naa, e to a xui mɛ, e naxa a fala, «Wo a mato, a na Annabi Eliya nan xilife!»"},{"book":"Maraki","chapter":"15","verse":"36","text":"Mixi nde naxa a gi, a sa dunkobi rasin wɛni xɔnɛ xɔɔra, a a so wuri dɛ i, a fa a ti Isa bɛ alako a xa a min. A naxa a fala, «Wo a lu, won xa a mato xa Annabi Eliya fama a ragorode.»"},{"book":"Maraki","chapter":"15","verse":"37","text":"Isa naxa a xui ite sɛnbɛ ra, a fa laaxira."},{"book":"Maraki","chapter":"15","verse":"38","text":"Na waxati, dugi xungbe naxan singanxi hɔrɔmɔbanxi kui, a naxa ibɔɔ firin na, keli a fuge han a laabe."},{"book":"Maraki","chapter":"15","verse":"39","text":"Sɔɔri mangɛ naxan nu tixi Isa ya i, a to Isa laaxira ki to, a naxa a fala, «Nɔndi nan a ra yati, Ala xa Di nan nu yi xɛmɛ ra!»"},{"book":"Maraki","chapter":"15","verse":"40","text":"Ginɛ ndee fan nu na naa, e ndedi makuyaxi Isa yire ra, e yi fe birin matoma. Mariyama Magidalaka nu na e ya ma, a nun Salome, a nun Mariyama, Yaki lanmadi nun Yusufu nga."},{"book":"Maraki","chapter":"15","verse":"41","text":"Isa nu na Galile tɛmui naxɛ, yi ginɛe nan nu birama a fɔxɔ ra, e nu walie raba a bɛ. Ginɛ gbɛtɛ gbegbe fan nu na naa naxee nu bara Isa mati han Darisalamu."},{"book":"Maraki","chapter":"15","verse":"42","text":"Nunmare to so, beenun malabu lɔxɔɛ xa fɔlɔ,"},{"book":"Maraki","chapter":"15","verse":"43","text":"Yusufu Arimateka naxa siga Pilati xɔn. Yuwifie xa kiitisa binye nde nan nu a ra naxan nu Ala xa mangɛya niini mamɛfe. Limaniya kui, a naxa sa Pilati maxandi Isa fure ma."},{"book":"Maraki","chapter":"15","verse":"44","text":"Pilati naxa tɛrɛnna a kolonfe ra a Isa ɲan bara faxa. A naxa sɔɔri mangɛ xili, a a maxɔrin na fe ma."},{"book":"Maraki","chapter":"15","verse":"45","text":"Sɔɔri mangɛ fan to a rakolon a Isa bara faxa, Pilati naxa Isa fure so Yusufu yi ra."},{"book":"Maraki","chapter":"15","verse":"46","text":"Yusufu to kasange sara, a naxa Isa fure ragoro wuri magalanbuxi kɔn, a a kasange, a fa a bɛlɛ gaburi kui, naxan nu gexi gɛmɛ kui. Na xanbi, a naxa gɛmɛ xungbe maɲindigilin, a a dɔxɔ gaburi dɛ ma."},{"book":"Maraki","chapter":"15","verse":"47","text":"Mariyama Magidalaka nun Mariyama Yusufu nga, e naxa a to e Isa ragatafe dɛnnaxɛ."}]}