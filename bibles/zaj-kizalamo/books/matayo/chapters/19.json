{"data":[{"book":"MATAYO","chapter":"19","verse":"1","text":"Yesu viyamambukize kulonga mbuli zino, kalawa Galilaya kachola kuna iisi ya Yudea mwambu uyagwe wa Ulwanda lwa Yolodani."},{"book":"MATAYO","chapter":"19","verse":"2","text":"Wanhu bwando wamkweleleza, na heyo kawahonya hiko."},{"book":"MATAYO","chapter":"19","verse":"3","text":"Mafalisayo wamcholela na kumgeza mkumuuza, “Malagizo ga Musa gomtogoza munhu kumwasa mtwanzi wake mmbuli yoyose?”"},{"book":"MATAYO","chapter":"19","verse":"4","text":"Yesu kawedika, “Vino, hamsomile Mzinyandiko Zing'alile? Ahaja hazilonga kamba haichanduso Mulungu kawalumba mtwanzi na mbigalo."},{"book":"MATAYO","chapter":"19","verse":"5","text":"Na heyo kalonga, ‘Mkilamso kino mbigalo kowaleka tataake na mamaake na kuilumba na mwehe wake, na wabili wano wowa lukuli lumwe.’19:5 Mbuli zino zolawa mkitabu cha MWANDUSO 2:24."},{"book":"MATAYO","chapter":"19","verse":"6","text":"Avo sio wabili, ila lukuli lumwe. Kwavija kiyalumbile Mulungu, haduhu munhu yondayakimamazule.”"},{"book":"MATAYO","chapter":"19","verse":"7","text":"Mafalisayo wamuuza, “Habali Musa kalonga Mmalagizo gake kamba munhu kodaha kumgwelela mtwanzi wake lupwilili lwa nyasa na kumwasa?”"},{"book":"MATAYO","chapter":"19","verse":"8","text":"Yesu kawalongela, “Musa kawatogoza muwase watwanzi zenu sama ya udala wa mioyo yenu. Ila haikalile vino songela haichanduso."},{"book":"MATAYO","chapter":"19","verse":"9","text":"Nowalongela kamba, mbigalo yoyose yomwasa mtwanzi wake na kumsola mtwanzi iyagwe, kotenda ugoni. Ila munhu yahamwasa mtwanzi wake sama ya kutenda ugoni kodaha kusola mtwanzi iyagwe.”19:9 Nyandiko ziyagwe za umwaka zongeza mbuli zino, Na ayo yondayamsole mtwanzi ija yasigwe kotenda ugoni."},{"book":"MATAYO","chapter":"19","verse":"10","text":"Wanahina zake wamulongela, “Ihawa vino vivo ili ha mbigalo na mtwanzi wake, vinoga kuleka kusola.”"},{"book":"MATAYO","chapter":"19","verse":"11","text":"Yesu kawedika kawalongela, “Sio wanhu wose wodaha kuitogola mbuli ino, ila ha waja wose wagweleligwe motelo ino na Mulungu."},{"book":"MATAYO","chapter":"19","verse":"12","text":"Kwavija hana vibohola19:12 Vibohola nhegulo yake wambigalo walibule kimbigalo. wali hivo songela viwavumbuke, na hana vibohola watendigwe na wanhu, na wayagwe woleka kusola sama ya Undewa wa Kuulanga. Munhu yodaha kugabokela gano, yagabokele.”"},{"book":"MATAYO","chapter":"19","verse":"13","text":"Abaho, wana wadodo wagaligwa ha Yesu giladi yawekile makono na kuwatambikila, ila wanahina wawakomhokela waja wawagalile."},{"book":"MATAYO","chapter":"19","verse":"14","text":"Yesu kalonga, “Walekeni wana wadodo weze kumwangu, sambimuwagomese, kwavija Undewa wa Kuulanga uli wa wanhu wali kamba wano.”"},{"book":"MATAYO","chapter":"19","verse":"15","text":"Avo, kawekila makono gake kuwamoteza, abaho, kachola."},{"book":"MATAYO","chapter":"19","verse":"16","text":"Baho mmhale imwe kamcholela Yesu kamuuza, “Mkulufunzi, nitende kinhu chaki kinogile giladi ningile muugima wa digunge?”"},{"book":"MATAYO","chapter":"19","verse":"17","text":"Yesu kamwidika, “Habali uniuza mbuli ya kinhu kinogile? Hana imwe yeiyeka iyo yanogile. Uhalonda kwingila muugima wa digunge, zigoge ndagizi za Mulungu.”"},{"book":"MATAYO","chapter":"19","verse":"18","text":"Ija immhale kauza, “Ndagizi zaki?”"},{"book":"MATAYO","chapter":"19","verse":"19","text":"wahishimile tataako na mamaako, na mnogele munhu wa habehi nagwe kamba vuukinogela mwenyego.”"},{"book":"MATAYO","chapter":"19","verse":"20","text":"Ija immhale kedika, kamulongela, “Gano gose nigagoga, nisigaza kinhu chaki?”"},{"book":"MATAYO","chapter":"19","verse":"21","text":"Yesu kamwidika, “Uhalonda sambiuhungule hanhu, genda kaguze vinhu vako, abaho, zihela uwagwelele wakumbulu, avo kowa na ngama kuulanga, abaho, izo unikoleleze.”"},{"book":"MATAYO","chapter":"19","verse":"22","text":"Ija immhale viyahulike vino, kachola kuno yokona giogio, kwavija kakala mgoli."},{"book":"MATAYO","chapter":"19","verse":"23","text":"Abaho, Yesu kawalongela wanahina zake, “Nowalongela ikweli, yowa vidala mgoli kwingila muna Undewa wa Kuulanga."},{"book":"MATAYO","chapter":"19","verse":"24","text":"Nowalongela mwanza uyagwe, vibuha ngamia kubita mkizonzo cha shindano, kubanza mgoli kwingila Muundewa wa Mulungu.” Ngamia"},{"book":"MATAYO","chapter":"19","verse":"25","text":"Wanahina viwahulike vino, wakanganya ng'hani na kuuza, “Avo, yalihi yodaha kukomboligwa?”"},{"book":"MATAYO","chapter":"19","verse":"26","text":"Yesu kawalola kalonga, “Mwa wanhu mbuli ino haidahika, ila ha Mulungu mbuli zose zodahika.”"},{"book":"MATAYO","chapter":"19","verse":"27","text":"Abaho, Petulo kedika, kalonga, “Tweye tuleka kila kinhu tukukoleleza gweye, avo, kwiza topata choni?”"},{"book":"MATAYO","chapter":"19","verse":"28","text":"Yesu kawalongela, “Nowalongela ikweli, mweye mose mung'holeleze nie, muna uulumwengu wa sambi, Mwana wa Munhu vondayakale mkigoda chake cha undewa kili na yenzi, vivija na mweye mokala m'vigoda va undewa longo dimwe na vibili, muitagusa mitala longo dimwe na mibili ya Islaeli."},{"book":"MATAYO","chapter":"19","verse":"29","text":"Na munhu yoyose yoleka ng'anda ama ndugu ama lumbu ama tata ama mama ama wana ama migunda sama yangu, kobokela mianza mia na kuuhala ugima wa digunge."},{"book":"MATAYO","chapter":"19","verse":"30","text":"Ila wanhu bwando wali wa haichanduso, wowa wa haikimambukizo, na wanhu bwando wali wa haikimambukizo, wowa wa haichanduso."}]}