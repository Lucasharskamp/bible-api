{"data":[{"book":"Karamɔxɔna","chapter":"9","verse":"1","text":"N bata n miri feni itoe birin ma, n yi a rakɔrɔsi fa fala, tinxin muxune nun fekolonne nun e kɛwanle birin Ala nan yii. Adamadiin mi a kolon xa xanuntenyaan nan a yɛɛ ra hanma xɔnnantenyana."},{"book":"Karamɔxɔna","chapter":"9","verse":"2","text":"Birin naɲanma kii kedenna nin. Tinxin muxun nun muxu ɲaxin birin naɲanna keden, muxu faɲi ba, muxu sariɲanxin ba, haramuden ba, muxun naxan saraxan bama e nun naxan mi saraxan bama, a na kii nin muxu faɲin nun yulubitɔɔn xa, naxan a kɔlɔma e nun naxan gaxuma a kɔlɛ."},{"book":"Karamɔxɔna","chapter":"9","verse":"3","text":"Na nan fe ɲaxin na feene yɛ naxanye ligama dunuɲa yi. Maraɲan kii kedenna nan birin mamɛma. Fe ɲaxin nan muxune bɔɲɛni han! Daxuyana e bɔɲɛni e siimayaan birin yi. Na xanbi ra, e sa faxa muxune fari."},{"book":"Karamɔxɔna","chapter":"9","verse":"4","text":"Yigin niiramane birin xa. Hali baren ɲɛɲɛn fisa yatan faxaxin xa."},{"book":"Karamɔxɔna","chapter":"9","verse":"5","text":"Niiramane a kolon a e faxama nɛn, koni faxa muxune mi sese kolon. Saran mi fa e xa, amasɔtɔ ɲinan bata ti e xɔn."},{"book":"Karamɔxɔna","chapter":"9","verse":"6","text":"E xanuntenyaan nun e xɔnnantenyaan nun e xɔxɔlɔnyaan bata ɲan, sese mi fa e xa feene yɛ naxanye ligama dunuɲa yi."},{"book":"Karamɔxɔna","chapter":"9","verse":"7","text":"Nayi, sa i ya donseen don ɲaxanni, i yi i ya manpaan min bɔɲɛ xunbenli, bayo Ala bata yelin i kɛwanle birin nasuxɛ."},{"book":"Karamɔxɔna","chapter":"9","verse":"8","text":"Sɛwa dugine xa lu i ma waxatin birin, turen yi lu i xunni waxatin birin."},{"book":"Karamɔxɔna","chapter":"9","verse":"9","text":"I ɲaxan i ya dunuɲa yi gidini i ya ɲaxanla fɛma i naxan xanuxi, i ya siimaya fufafuun birin yi Ala naxan nagidixi i ma dunuɲa yi, i siin soge fuune birin, bayo i gbeen na nan na i ya dunuɲa yi gidini, i nɛma i ya wali xɔdɛxɛn kɛma dunuɲa yi."},{"book":"Karamɔxɔna","chapter":"9","verse":"10","text":"I nɔɛ naxan yo ligɛ, na liga i sɔbɛɛn nan na, bayo i na sa gaburun na, wali mi na, miriya mi na, xaxilimaya mi na, fekolon mi na."},{"book":"Karamɔxɔna","chapter":"9","verse":"11","text":"N mɔn bata feni ito to dunuɲa yi: Gilaan mi a ra naxan singe soma, sɛnbɛma mi na ra naxan nɔɔn sɔtɔma yɛngɛni, fekolonna mi na ra naxan donseen sɔtɔma, xaxilimaan mi na ra naxan nafunla sɔtɔma, muxu xaranxin mi a ra naxan marafanna sɔtɔma, bayo waxatine nun yɛgbane sa birama ayi e birin nan ma."},{"book":"Karamɔxɔna","chapter":"9","verse":"12","text":"Awa, muxun mi a kolon feen naxan a yɛɛ ra. A luxi nɛn alo yɛxɛn naxanye mayendenma, e suxu yalaan na, hanma xɔliin naxanye suxuma luti ratixin na, waxati ɲaxin bagama nɛn adamadiine ma mafurɛn, a e ratɛrɛna."},{"book":"Karamɔxɔna","chapter":"9","verse":"13","text":"N mɔn xaxilimayaan misaala nde toxi nɛn dunuɲa yi, naxan n natɛrɛna."},{"book":"Karamɔxɔna","chapter":"9","verse":"14","text":"Taadina nde yi na nun, a muxune mi yi wuya. Manga sɛnbɛmana nde yi siga a xili ma, a yi a rabilin yɛngɛni, a yi yɛngɛ so seene yitɔn a xili ma han!"},{"book":"Karamɔxɔna","chapter":"9","verse":"15","text":"Fekolon yiigelitɔna nde yi na taani nun, naxan taan xunba a fekolonna xɔn. Koni muxu yo mi a yengi dɔxɔ na yiigelitɔɔn xɔn."},{"book":"Karamɔxɔna","chapter":"9","verse":"16","text":"Nayi, n yi a fala, n naxa, “Fe kolonna dangu sɛnbɛn na.” Anu, muxune e mɛxi na yiigelitɔna fekolonna ra, e mi e tuli mati a falane ra."},{"book":"Karamɔxɔna","chapter":"9","verse":"17","text":"Fe kolonne falan namɛna maraxarani, na dangu mangan sɔnxɔ xuiin na xaxilitarene yɛ."},{"book":"Karamɔxɔna","chapter":"9","verse":"18","text":"Fekolonna dangu yɛngɛ so seene ra, koni yulubitɔ keden peen nɔɛ fe faɲi gbegbe kalɛ nɛn."}]}