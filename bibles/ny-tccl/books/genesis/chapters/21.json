{"data":[{"book":"Genesis","chapter":"21","verse":"1","text":"Yehova anakomera mtima Sara monga ananenera, ndipo Yehovayo anachita monga momwe analonjezera."},{"book":"Genesis","chapter":"21","verse":"2","text":"Sara anakhala ndi pathupi ndipo anamuberekera Abrahamu mwana wamwamuna mu ukalamba wake, pa nyengo imene Mulungu anamulonjeza."},{"book":"Genesis","chapter":"21","verse":"3","text":"Abrahamu anapereka dzina loti Isake kwa mwana wamwamuna amene Sara anamuberekera."},{"book":"Genesis","chapter":"21","verse":"4","text":"Isake atakwanitsa masiku asanu ndi atatu, Abrahamu anamuchita mdulidwe monga Mulungu anamulamulira."},{"book":"Genesis","chapter":"21","verse":"5","text":"Abrahamu anali ndi 100 pamene mwana wake Isake anabadwa."},{"book":"Genesis","chapter":"21","verse":"6","text":"Sara anati, “Mulungu wandibweretsera mseko, ndipo aliyense amene adzamva zimenezi adzaseka nane pamodzi.”"},{"book":"Genesis","chapter":"21","verse":"7","text":"Ndipo anawonjezera kuti, “Ndani akanamuwuza Abrahamu kuti Sara nʼkudzayamwitsako ana? Chonsecho ndamubalira mwana wamwamuna kuwukalamba wake.”"},{"book":"Genesis","chapter":"21","verse":"8","text":"Mwana uja anakula mpaka kumuletsa kuyamwa. Tsiku lomuletsa Isake kuyamwa, Abrahamu anakonza phwando lalikulu."},{"book":"Genesis","chapter":"21","verse":"9","text":"Koma Sara anaona kuti mwana wamwamuna amene Hagara Mwigupto anamuberekera Abrahamu amamuseka,"},{"book":"Genesis","chapter":"21","verse":"10","text":"ndipo anati kwa Abrahamu, “Muchotse mdzakazi ndi mwana wake wamwamunayu, pakuti mwana wa kapolo sadzagawana chuma ndi mwana wanga Isake.”"},{"book":"Genesis","chapter":"21","verse":"11","text":"Nkhaniyi inamumvetsa chisoni kwambiri Abrahamu chifukwa imakhudza mwana wake."},{"book":"Genesis","chapter":"21","verse":"12","text":"Koma Mulungu anamuwuza Abrahamu kuti, “Usamve chisoni motero ndi mnyamatayu ndi mdzakazi wakoyu. Mvetsera chilichonse chomwe Sara akukuwuza, chifukwa zidzukulu zako zidzachokera mwa Isake."},{"book":"Genesis","chapter":"21","verse":"13","text":"Mwana wa mdzakazi wakoyu ndidzamusandutsa mtundu wa anthu chifukwa ndi mwana wako.”"},{"book":"Genesis","chapter":"21","verse":"14","text":"Mmamawa wake, Abrahamu anatenga chakudya ndi botolo la madzi nazipereka kwa Hagara. Anasenzetsa Hagara nawaperekeza pangʼono ndi mnyamatayo. Hagara ananyamuka nayendayenda mʼchipululu cha Beeriseba."},{"book":"Genesis","chapter":"21","verse":"15","text":"Madzi atatha mʼbotolo muja, anamuyika mnyamatayo pansi pa zitsamba."},{"book":"Genesis","chapter":"21","verse":"16","text":"Kenaka Hagara anachoka nakakhala pansi cha pakatalipo, pafupifupi mamita makumi asanu ndi anayi, popeza mʼmaganizo mwake amati, “Sindingaonerere mwanayu akufa.” Ndipo anakhala pansi cha poteropo nʼkumalira."},{"book":"Genesis","chapter":"21","verse":"17","text":"Mulungu anamva mnyamatayo akulira ndipo mngelo wa Mulungu anayankhula kwa Hagara kuchokera kumwamba nati, “Chavuta nʼchiyani Hagara? Usachite mantha; Mulungu wamva kulira kwa mnyamatayo pamene wagonapo."},{"book":"Genesis","chapter":"21","verse":"18","text":"Munyamule mnyamatayo ndipo umugwire dzanja pakuti ndidzamupanga kukhala mtundu waukulu.”"},{"book":"Genesis","chapter":"21","verse":"19","text":"Kenaka Mulungu anatsekula maso a Hagara ndipo anaona chitsime cha madzi. Choncho anapita nadzaza botolo lija ndi madzi ndi kumupatsa mnyamatayo kuti amwe."},{"book":"Genesis","chapter":"21","verse":"20","text":"Mulungu anali ndi mnyamatayo pamene ankakula. Anakhala ku chipululu nakhala katswiri wolasa uta."},{"book":"Genesis","chapter":"21","verse":"21","text":"Akukhala ku chipululu cha Parani, mayi ake anamupezera mkazi wochokera ku Igupto."},{"book":"Genesis","chapter":"21","verse":"22","text":"Pa nthawiyo, Abimeleki ndi Fikolo wamkulu wankhondo wake anati kwa Abrahamu, “Mulungu ali nawe pa chilichonse umachita."},{"book":"Genesis","chapter":"21","verse":"23","text":"Tsopano undilumbirire ine pano pamaso pa Mulungu kuti sudzachita mwa chinyengo ndi ine kapena ana anga kapena zidzukulu zanga. Undionetse ine pamodzi ndi dziko limene ukukhalamo ngati mlendo, kukoma mtima kokhala ngati kumene ndinakuonetsa ine.”"},{"book":"Genesis","chapter":"21","verse":"24","text":"Abrahamu anati, “Ine ndikulumbira.”"},{"book":"Genesis","chapter":"21","verse":"25","text":"Kenaka Abrahamu anadandaula kwa Abimeleki pa za chitsime chimene antchito a Abimeleki analanda."},{"book":"Genesis","chapter":"21","verse":"26","text":"Koma Abimeleki anati, “Ine sindikudziwa amene anachita zimenezi. Iwe sunandiwuze, ndipo ndazimva lero zimenezi.”"},{"book":"Genesis","chapter":"21","verse":"27","text":"Choncho Abrahamu anabweretsa nkhosa ndi ngʼombe nazipereka kwa Abimeleki, ndipo anthu awiriwo anachita pangano."},{"book":"Genesis","chapter":"21","verse":"28","text":"Abrahamu anapatulako ana ankhosa aakazi asanu ndi awiri kuchoka pagulu la nkhosa zina,"},{"book":"Genesis","chapter":"21","verse":"29","text":"ndipo Abimeleki anafunsa Abrahamu, “Kodi tanthauzo lake la ana ankhosa aakazi asanu ndi awiri amene wawapatula pawokhawa nʼchiyani?”"},{"book":"Genesis","chapter":"21","verse":"30","text":"Iye anayankha kuti, “Landirani ana ankhosa aakazi kuchokera mʼdzanja langa ngati umboni kuti ndinakumba chitsime ichi.”"},{"book":"Genesis","chapter":"21","verse":"31","text":"Kotero malo amenewo anatchedwa Beeriseba, chifukwa anthu awiriwo analumbirirapo malumbiro."},{"book":"Genesis","chapter":"21","verse":"32","text":"Atatha kuchita pangano pa Beeriseba, Abimeleki ndi Fikolo mkulu wankhondo wake anabwerera ku dziko la Afilisti."},{"book":"Genesis","chapter":"21","verse":"33","text":"Abrahamu anadzala mtengo wa bwemba ku Beeriseba, ndipo anapemphera pamenepo mʼdzina la Yehova, Mulungu Wamuyaya."},{"book":"Genesis","chapter":"21","verse":"34","text":"Ndipo Abrahamu anakhala mʼdziko la Afilisti kwa nthawi yayitali."}]}