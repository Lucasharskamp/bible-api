{"data":[{"book":"Dhuteronomi","chapter":"31","verse":"1","text":"Ipapo Mozisi akaenda akandotaura mashoko aya kuvaIsraeri vose achiti:"},{"book":"Dhuteronomi","chapter":"31","verse":"2","text":"“Zvino ndava namakore zana namakumi maviri uye handichagoni kukutungamirirai. Jehovha akati kwandiri, ‘Iwe haufaniri kuyambuka Jorodhani urwu.’"},{"book":"Dhuteronomi","chapter":"31","verse":"3","text":"Jehovha Mwari wenyu pachake ndiye achayambuka ari pamberi penyu. Achaparadza ndudzi idzi dzose pamberi penyu, mugotora nyika yavo. Joshua ndiye achayambuka ari pamberi penyu, sezvakataurwa naJehovha."},{"book":"Dhuteronomi","chapter":"31","verse":"4","text":"Zvino Jehovha achavaitira ivo zvaakaitira Sihoni naOgi, madzimambo avaAmori, vaakaparadza pamwe chete nenyika yavo."},{"book":"Dhuteronomi","chapter":"31","verse":"5","text":"Jehovha achavaisa kwamuri, uye munofanira kuvaitira zvose zvandakakurayirai."},{"book":"Dhuteronomi","chapter":"31","verse":"6","text":"Simbai mutsunge mwoyo. Musatya kana kuvhundutswa nokuda kwavo, nokuti Jehovha Mwari wenyu achaenda nemi; haangakusiyei kana kukurasai.”"},{"book":"Dhuteronomi","chapter":"31","verse":"7","text":"Ipapo Mozisi akadana Joshua akati kwaari, pamberi pavaIsraeri vose, “Simba utsunge mwoyo, nokuti unofanira kuenda navanhu ava munyika iyo Jehovha akapika kumadzitateguru avo kuti achavapa, uye unofanira kuigovera kwavari senhaka."},{"book":"Dhuteronomi","chapter":"31","verse":"8","text":"Jehovha pachake achakutungamirira uye achava newe; haangakusiyi kana kukurasa. Usatya kana kuora mwoyo.”"},{"book":"Dhuteronomi","chapter":"31","verse":"9","text":"Saka Mozisi akanyora murayiro uyu akaupa kuvaprista, vanakomana vaRevhi, vaitakura areka yesungano yaJehovha, uye nokuvakuru vose veIsraeri."},{"book":"Dhuteronomi","chapter":"31","verse":"10","text":"Ipapo Mozisi akavarayira, akati, “Panopera makore manomwe nguva dzose, mugore rokukanganwira zvikwereti, panguva yoMutambo waMatumba,"},{"book":"Dhuteronomi","chapter":"31","verse":"11","text":"vaIsraeri vose pavanouya kuzozviratidza pamberi paJehovha Mwari wenyu panzvimbo yaachasarudza, muchaverenga murayiro uyu pamberi pavo vachinzwa."},{"book":"Dhuteronomi","chapter":"31","verse":"12","text":"Unganidzai vanhu, varume, vakadzi navana uye navatorwa vagere mumaguta enyu, kuti vanzwe uye vazive kutya Jehovha Mwari wenyu nokutevera zvakanaka mashoko ose omurayiro uyu."},{"book":"Dhuteronomi","chapter":"31","verse":"13","text":"Vana vavo, vasingazivi murayiro uyu, vanofanira kuunzwa uye vagodzidza kutya Jehovha Mwari wenyu panguva yose yamuchagara munyika yamuri kuyambuka Jorodhani kuti muitore.”"},{"book":"Dhuteronomi","chapter":"31","verse":"14","text":"Jehovha akati kuna Mozisi, “Zvino zuva rokufa kwako rava pedyo. Dana Joshua mugondomira muTende Rokusangana kuti ndimurayire.” Saka Mozisi naJoshua vakauya vakazviratidza paTende Rokusangana."},{"book":"Dhuteronomi","chapter":"31","verse":"15","text":"Ipapo Jehovha akazviratidza paTende mushongwe yegore, uye gore rikamira pamusuo weTende."},{"book":"Dhuteronomi","chapter":"31","verse":"16","text":"Zvino Jehovha akati kuna Mozisi, “Uchavata namadzibaba ako, uye vanhu ava, zvino zvino, vachaita ufeve navamwari vavatorwa venyika yavari kupinda. Vachandirasa uye vachaputsa sungano yandakaita navo."},{"book":"Dhuteronomi","chapter":"31","verse":"17","text":"Pazuva iroro ndichavatsamwira ndigovarasa: ndichavanza chiso changu kubva kwavari, uye vachaparadzwa. Njodzi namatambudziko mazhinji zvichavawira uye pazuva iro vachabvunza vachiti, ‘Ko, hatina kuwirwa nenjodzi idzi nokuti Mwari wedu haasi pakati pedu here?’"},{"book":"Dhuteronomi","chapter":"31","verse":"18","text":"Zvino ndichaviga chiso changu zvirokwazvo nezuva iro nokuda kwezvakaipa zvavo zvose zvokutsaukira kuna vamwe vamwari."},{"book":"Dhuteronomi","chapter":"31","verse":"19","text":"“Zvino zvinyorerei rwiyo urwu mugorudzidzisa kuvaIsraeri uye mugovaita kuti varuimbe, kuitira kuti chigova chapupu kwandiri pamusoro pavo."},{"book":"Dhuteronomi","chapter":"31","verse":"20","text":"Kana ndichinge ndavauyisa munyika inoerera mukaka nouchi, nyika iyo yandakavimbisa nemhiko kumadzitateguru avo, uye kana vachinge vadya vaguta uye vakora, vachatsaukira kuna vamwe vamwari vagovanamata, vachindiramba uye vachiputsa sungano yangu."},{"book":"Dhuteronomi","chapter":"31","verse":"21","text":"Zvino kana njodzi namatambudziko mazhinji zvavawira, rwiyo urwu ruchavapupurira pamusoro pavo, nokuti haruzombokanganwikwi nezvizvarwa zvavo. Ini ndinoziva zvavachazoita, kunyange ndisati ndavauyisa munyika yandakavavimbisa nemhiko.”"},{"book":"Dhuteronomi","chapter":"31","verse":"22","text":"Saka Mozisi akanyora rwiyo urwu nomusi uyu uye akarudzidzisa kuvaIsraeri."},{"book":"Dhuteronomi","chapter":"31","verse":"23","text":"Jehovha akapa murayiro uyu kuna Joshua mwanakomana waNuni akati, “Simba utsunge mwoyo, nokuti uchauyisa vaIsraeri munyika yandakavavimbisa nemhiko, uye ini pachangu ndichava newe.”"},{"book":"Dhuteronomi","chapter":"31","verse":"24","text":"Mushure mokunge Mozisi apedza kunyora mubhuku mashoko omurayiro uyu kubva pokutanga kusvikira pokupedzisira,"},{"book":"Dhuteronomi","chapter":"31","verse":"25","text":"akapa murayiro uyu kuvaRevhi vaitakura areka yesungano yaJehovha achiti,"},{"book":"Dhuteronomi","chapter":"31","verse":"26","text":"“Torai Bhuku iri roMurayiro muriise parutivi peareka yesungano yaJehovha Mwari wenyu. Ipapo richagara sechapupu pamusoro penyu."},{"book":"Dhuteronomi","chapter":"31","verse":"27","text":"Nokuti ndinoziva kuti vanomukira sei uye kuti mitsipa yavo mikukutu sei. Kana maimukira Jehovha ndichiri mupenyu uye ndiri pakati penyu, ko, kuzoti ndikange ndafa muchamumukira zvakadii!"},{"book":"Dhuteronomi","chapter":"31","verse":"28","text":"Ndiunganidzirei vakuru vose vamarudzi enyu namachinda enyu ose, kuti nditaure kwavari mashoko vachinzwa uye ndigodana denga nenyika zvivapupurire."},{"book":"Dhuteronomi","chapter":"31","verse":"29","text":"Nokuti ndinoziva kuti mushure mokunge ndafa imi muchazvishatisa kwazvo uye muchatsauka kubva panzira yandakakurayirai. Pamazuva anouya, njodzi ichakuwirai nokuti muchaita zvakaipa pamberi paJehovha muchimutsamwisa nokuda kwezvakaitwa namaoko enyu.”"},{"book":"Dhuteronomi","chapter":"31","verse":"30","text":"Zvino Mozisi akataura mashoko orwiyo urwu kubva kumavambo kusvikira kumagumo, ungano yose yeIsraeri ichinzwa:"}]}