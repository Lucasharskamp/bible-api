{"data":[{"book":"Lewi Sɛrɛxɛdubɛ","chapter":"19","verse":"1","text":"Alatala naxa a masen Annabi Munsa bɛ,"},{"book":"Lewi Sɛrɛxɛdubɛ","chapter":"19","verse":"2","text":"«A fala Isirayilakae bɛ, wo xa sɛniyɛn, barima n tan sɛniyɛn, wo Marigi Alatala."},{"book":"Lewi Sɛrɛxɛdubɛ","chapter":"19","verse":"3","text":"Birin xa e nga nun e baba binya. Birin xa malabui lɔxɔɛ sɛriyɛ rabatu. Alatala nan n na, wo Marigi Ala.»"},{"book":"Lewi Sɛrɛxɛdubɛ","chapter":"19","verse":"4","text":"«Wo naxa kuyee batu, wo naxa wure raxunu kuye yailanfe ra. Alatala nan n na, wo Marigi Ala.»"},{"book":"Lewi Sɛrɛxɛdubɛ","chapter":"19","verse":"5","text":"«Wo xa xanunteya sɛrɛxɛ ba n tan Alatala bɛ a raba ki ma."},{"book":"Lewi Sɛrɛxɛdubɛ","chapter":"19","verse":"6","text":"Sɛrɛxɛ sube xa don a faxa lɔxɔɛ, xa na mu a ra na kuye iba. Sube na xi saxan ti, na xa sa tɛ i."},{"book":"Lewi Sɛrɛxɛdubɛ","chapter":"19","verse":"7","text":"Naxan luma han xi saxan, a raharamuxi, a mu lan na mɔɔli xa don."},{"book":"Lewi Sɛrɛxɛdubɛ","chapter":"19","verse":"8","text":"Naxan na rabama, a na sare sɔtɔma nɛ, barima a bara n tan Alatala xa se sɛniyɛnxi yelebu. Na kanyi raminima nɛ Isirayila ɲama ya ma.»"},{"book":"Lewi Sɛrɛxɛdubɛ","chapter":"19","verse":"9","text":"«Wo na xɛ xaba wo xɔnyi, wo naxa a tuxuie xaba. Baloe naxan birama bɔxi ma, wo xa na lu naa."},{"book":"Lewi Sɛrɛxɛdubɛ","chapter":"19","verse":"10","text":"Wo na wɛni bogi ba wo xa sansie kɔn na, wo naxa gbilen a ma a firin nde. Bogi naxee fan yolonma e yɛtɛ ma, wo xa nee fan lu na setaree bɛ, a nun mixie bɛ naxee kelixi ɲamanɛ gbɛtɛe ma. Alatala nan n na, wo Marigi Ala.»"},{"book":"Lewi Sɛrɛxɛdubɛ","chapter":"19","verse":"11","text":"«Wo naxa muɲɛ ti. Wo naxa wule fala. Wo naxa wo boore yanfa."},{"book":"Lewi Sɛrɛxɛdubɛ","chapter":"19","verse":"12","text":"Wo naxa wo kali n xili ra wule fari, barima na kui wo wo Marigi Ala xili nan kanama. Alatala nan n na.»"},{"book":"Lewi Sɛrɛxɛdubɛ","chapter":"19","verse":"13","text":"«Wo naxa wo ngaxakerenyi tɔɔrɔ, wo naxa a muɲa. Wo naxa wo xa walikɛ xa wali sare lu han tina.»"},{"book":"Lewi Sɛrɛxɛdubɛ","chapter":"19","verse":"14","text":"«Wo naxa tulixɔri konbi, wo naxa dɔnxui rabira. Wo xa gaaxu n tan Ala ya ra. Alatala nan n na.»"},{"book":"Lewi Sɛrɛxɛdubɛ","chapter":"19","verse":"15","text":"«Wo naxa kiiti sa tinxintareya ra. Wo naxa setare rafisa a boore bɛ, wo naxa banna rafisa a boore bɛ. Wo xa kiiti birin sa tinxinyi ra."},{"book":"Lewi Sɛrɛxɛdubɛ","chapter":"19","verse":"16","text":"Wo naxa wo boore mafala. Wo naxa wo boore tɔɔɲɛgɛ alako a xa faxa. Alatala nan n na."},{"book":"Lewi Sɛrɛxɛdubɛ","chapter":"19","verse":"17","text":"Wo naxa wo ngaxakerenyi xɔn. Wo xa wo boore rasi, alako wo naxa yunubi sɔtɔ a xa fe ra."},{"book":"Lewi Sɛrɛxɛdubɛ","chapter":"19","verse":"18","text":"Wo naxa wo gbeɲɔxɔ. Wo naxa gbɛsɛnxɔnnɛya ragata wo sondonyi kui wo ngaxakerenyi bɛ. Wo xa wo boore xanu alɔ wo wo yɛtɛ xanuma ki naxɛ. Alatala nan n na.»"},{"book":"Lewi Sɛrɛxɛdubɛ","chapter":"19","verse":"19","text":"«Wo xa n ma yaamarie rabatu. Wo naxa xuruse mɔɔli firin rate e boore ma. Wo naxa sansi mɔɔli firin si xɛ keren ma. Wo naxa dugi ragoro wo ma naxan dɛgɛxi gɛsɛ mɔɔli firin na.»"},{"book":"Lewi Sɛrɛxɛdubɛ","chapter":"19","verse":"20","text":"«Xa xɛmɛ nde nun konyi ginɛ nde kafu xɛmɛ gbɛtɛ naxan xa kote dɔxɔxi, naxan xun mu saraxi sinden, naxan mu xɔrɛyaxi, e xa ɲaxankata. Kɔnɔ wo naxa e faxa, barima konyi ginɛ nan a ra."},{"book":"Lewi Sɛrɛxɛdubɛ","chapter":"19","verse":"21","text":"Na xɛmɛ xa yɛxɛɛ kontonyi ba yɛtɛ ragbilen sɛrɛxɛ ra n tan Alatala bɛ hɔrɔmɔlingira sode dɛ ra."},{"book":"Lewi Sɛrɛxɛdubɛ","chapter":"19","verse":"22","text":"Sɛrɛxɛdubɛ xa na yɛxɛɛ kontonyi findi xunsare ra a bɛ n tan Alatala ya i, a xa findi yɛtɛ ragbilen sɛrɛxɛ ra alako a xa yunubi xa xafari.»"},{"book":"Lewi Sɛrɛxɛdubɛ","chapter":"19","verse":"23","text":"«Wo na so bɔxi kui n naxan fima wo ma, wo naxa wo xa sansi sixie bogie don sinden han ɲɛ saxan. E mu sɛniyɛn, e luxi alɔ sunnɛtare. Wo naxa e don."},{"book":"Lewi Sɛrɛxɛdubɛ","chapter":"19","verse":"24","text":"Naxee fan bogima ɲɛ naani nde ma, na birin fima n tan Alatala nan ma, a xa findi n ma matɔxɔɛ ra."},{"book":"Lewi Sɛrɛxɛdubɛ","chapter":"19","verse":"25","text":"Naxee bogima ɲɛ suuli nde ma, na tan birin findima wo baloe nan na. Alatala nan n na, wo Marigi Ala.»"},{"book":"Lewi Sɛrɛxɛdubɛ","chapter":"19","verse":"26","text":"«Wo naxa sube yo don wo mu naxan kɔn naxabaxi, a wuli xa mini. Wo naxa sematoe wali raba, wo naxa duureya raba."},{"book":"Lewi Sɛrɛxɛdubɛ","chapter":"19","verse":"27","text":"Wo naxa wo xunsɛxɛ maxaba wo xunyi sɛɛtie ma a radigilinxi ra, wo naxa wo dɛ xabe sɛɛtie maxaba,"},{"book":"Lewi Sɛrɛxɛdubɛ","chapter":"19","verse":"28","text":"wo naxa wo fate maxaba ɲɔnyi to soxi wo ma. Wo naxa pirinti ti wo fate ma. Alatala nan n na.»"},{"book":"Lewi Sɛrɛxɛdubɛ","chapter":"19","verse":"29","text":"«Wo naxa wo xa di ginɛ mati langoe ra, alako wo xa bɔxi naxa bira langoeɲa fɔxɔ ra, a xa rafe fe ɲaaxie ra."},{"book":"Lewi Sɛrɛxɛdubɛ","chapter":"19","verse":"30","text":"Wo xa n ma malabui lɔxɔɛe binya, a nun n ma yire sɛniyɛnxi. Alatala nan n na.»"},{"book":"Lewi Sɛrɛxɛdubɛ","chapter":"19","verse":"31","text":"«Wo naxa mixi fen naxan mixi faxaxie rawɔyɛnma. Wo naxa bira sematoee fɔxɔ ra, xa na mu a ra wo findima sɛniyɛntaree nan na. Alatala nan n na, wo Marigi Ala.»"},{"book":"Lewi Sɛrɛxɛdubɛ","chapter":"19","verse":"32","text":"«Wo xa mixi mɔxie binya, naxee xunsɛxɛ bara fiixɛ. Wo xa gaaxu wo Marigi Ala ya ra. Alatala nan n na.»"},{"book":"Lewi Sɛrɛxɛdubɛ","chapter":"19","verse":"33","text":"«Wo naxa mixi rawali a ɲaaxi ra, naxee kelixi ɲamanɛ gbɛtɛ e xa sabati wo xa bɔxi kui."},{"book":"Lewi Sɛrɛxɛdubɛ","chapter":"19","verse":"34","text":"Wo xa na xɔɲɛ mɔɔli rasɛnɛ alɔ wo ngaxakerenyi. Wo xa a xanu alɔ wo wo yɛtɛ xanuma ki naxɛ. Wo fan nu na xɔɲɛya nan kui Misira bɔxi ma. Alatala nan n na, wo Marigi Ala.»"},{"book":"Lewi Sɛrɛxɛdubɛ","chapter":"19","verse":"35","text":"«Wo naxa tinxintareya yo raba, kiiti sade, se kuyɛya maniyade, se binyɛ maniyade, se rafe daaxi maniyade."},{"book":"Lewi Sɛrɛxɛdubɛ","chapter":"19","verse":"36","text":"Wo xa sikeeli xa kamali. Wo se maniyase kamalixie rawali. Alatala nan n na, wo Marigi Ala, naxan wo raminixi Misira bɔxi ma."},{"book":"Lewi Sɛrɛxɛdubɛ","chapter":"19","verse":"37","text":"Wo xa n ma sɛriyɛ nun n ma yaamari birin nabatu. Alatala nan n na.»"}]}