{"data":[{"book":"लूक़ा","chapter":"23","verse":"1","text":"फिर पूरी मजलिस उठी और उसे पीलातुस के पास ले आई।"},{"book":"लूक़ा","chapter":"23","verse":"2","text":"वहाँ वह उस पर इलज़ाम लगाकर कहने लगे, “हमने मालूम किया है कि यह आदमी हमारी क़ौम को गुमराह कर रहा है। यह शहनशाह को टैक्स देने से मना करता और दावा करता है कि मैं मसीह और बादशाह हूँ।”"},{"book":"लूक़ा","chapter":"23","verse":"3","text":"पीलातुस ने उससे पूछा, “अच्छा, तुम यहूदियों के बादशाह हो?”"},{"book":"लूक़ा","chapter":"23","verse":"4","text":"फिर पीलातुस ने राहनुमा इमामों और हुजूम से कहा, “मुझे इस आदमी पर इलज़ाम लगाने की कोई वजह नज़र नहीं आती।”"},{"book":"लूक़ा","chapter":"23","verse":"5","text":"लेकिन वह अड़े रहे। उन्होंने कहा, “वह पूरे यहूदिया में तालीम देते हुए क़ौम को उकसाता है। वह गलील से शुरू करके यहाँ तक आ पहुँचा है।”"},{"book":"लूक़ा","chapter":"23","verse":"6","text":"यह सुनकर पीलातुस ने पूछा, “क्या यह शख़्स गलील का है?”"},{"book":"लूक़ा","chapter":"23","verse":"7","text":"जब उसे मालूम हुआ कि ईसा गलील यानी उस इलाक़े से है जिस पर हेरोदेस अंतिपास की हुकूमत है तो उसने उसे हेरोदेस के पास भेज दिया, क्योंकि वह भी उस वक़्त यरूशलम में था।"},{"book":"लूक़ा","chapter":"23","verse":"8","text":"हेरोदेस ईसा को देखकर बहुत ख़ुश हुआ, क्योंकि उसने उसके बारे में बहुत कुछ सुना था और इसलिए काफ़ी देर से उससे मिलना चाहता था। अब उस की बड़ी ख़ाहिश थी कि ईसा को कोई मोजिज़ा करते हुए देख सके।"},{"book":"लूक़ा","chapter":"23","verse":"9","text":"उसने उससे बहुत सारे सवाल किए, लेकिन ईसा ने एक का भी जवाब न दिया।"},{"book":"लूक़ा","chapter":"23","verse":"10","text":"राहनुमा इमाम और शरीअत के उलमा साथ खड़े बड़े जोश से उस पर इलज़ाम लगाते रहे।"},{"book":"लूक़ा","chapter":"23","verse":"11","text":"फिर हेरोदेस और उसके फ़ौजियों ने उस की तहक़ीर करते हुए उसका मज़ाक़ उड़ाया और उसे चमकदार लिबास पहनाकर पीलातुस के पास वापस भेज दिया।"},{"book":"लूक़ा","chapter":"23","verse":"12","text":"उसी दिन हेरोदेस और पीलातुस दोस्त बन गए, क्योंकि इससे पहले उनकी दुश्मनी चल रही थी।"},{"book":"लूक़ा","chapter":"23","verse":"13","text":"फिर पीलातुस ने राहनुमा इमामों, सरदारों और अवाम को जमा करके"},{"book":"लूक़ा","chapter":"23","verse":"14","text":"उनसे कहा, “तुमने इस शख़्स को मेरे पास लाकर इस पर इलज़ाम लगाया है कि यह क़ौम को उकसा रहा है। मैंने तुम्हारी मौजूदगी में इसका जायज़ा लेकर ऐसा कुछ नहीं पाया जो तुम्हारे इलज़ामात की तसदीक़ करे।"},{"book":"लूक़ा","chapter":"23","verse":"15","text":"हेरोदेस भी कुछ नहीं मालूम कर सका, इसलिए उसने इसे हमारे पास वापस भेज दिया है। इस आदमी से कोई भी ऐसा क़ुसूर नहीं हुआ कि यह सज़ाए-मौत के लायक़ है।"},{"book":"लूक़ा","chapter":"23","verse":"16","text":"इसलिए मैं इसे कोड़ों की सज़ा देकर रिहा कर देता हूँ।”"},{"book":"लूक़ा","chapter":"23","verse":"17","text":"[असल में यह उसका फ़र्ज़ था कि वह ईद के मौक़े पर उनकी ख़ातिर एक क़ैदी को रिहा कर दे।]"},{"book":"लूक़ा","chapter":"23","verse":"18","text":"लेकिन सब मिलकर शोर मचाकर कहने लगे, “इसे ले जाएँ! इसे नहीं बल्कि बर-अब्बा को रिहा करके हमें दें।”"},{"book":"लूक़ा","chapter":"23","verse":"19","text":"(बर-अब्बा को इसलिए जेल में डाला गया था कि वह क़ातिल था और उसने शहर में हुकूमत के ख़िलाफ़ बग़ावत की थी।)"},{"book":"लूक़ा","chapter":"23","verse":"20","text":"पीलातुस ईसा को रिहा करना चाहता था, इसलिए वह दुबारा उनसे मुख़ातिब हुआ।"},{"book":"लूक़ा","chapter":"23","verse":"21","text":"लेकिन वह चिल्लाते रहे, “इसे मसलूब करें, इसे मसलूब करें।”"},{"book":"लूक़ा","chapter":"23","verse":"22","text":"फिर पीलातुस ने तीसरी दफ़ा उनसे कहा, “क्यों? उसने क्या जुर्म किया है? मुझे इसे सज़ाए-मौत देने की कोई वजह नज़र नहीं आती। इसलिए मैं इसे कोड़े लगवाकर रिहा कर देता हूँ।”"},{"book":"लूक़ा","chapter":"23","verse":"23","text":"लेकिन वह बड़ा शोर मचाकर उसे मसलूब करने का तक़ाज़ा करते रहे, और आख़िरकार उनकी आवाज़ें ग़ालिब आ गईं।"},{"book":"लूक़ा","chapter":"23","verse":"24","text":"फिर पीलातुस ने फ़ैसला किया कि उनका मुतालबा पूरा किया जाए।"},{"book":"लूक़ा","chapter":"23","verse":"25","text":"उसने उस आदमी को रिहा कर दिया जो अपनी बाग़ियाना हरकतों और क़त्ल की वजह से जेल में डाल दिया गया था जबकि ईसा को उसने उनकी मरज़ी के मुताबिक़ उनके हवाले कर दिया।"},{"book":"लूक़ा","chapter":"23","verse":"26","text":"जब फ़ौजी ईसा को ले जा रहे थे तो उन्होंने एक आदमी को पकड़ लिया जो लिबिया के शहर कुरेन का रहनेवाला था। उसका नाम शमौन था। उस वक़्त वह देहात से शहर में दाख़िल हो रहा था। उन्होंने सलीब को उसके कंधों पर रखकर उसे ईसा के पीछे चलने का हुक्म दिया।"},{"book":"लूक़ा","chapter":"23","verse":"27","text":"एक बड़ा हुजूम उसके पीछे हो लिया जिसमें कुछ ऐसी औरतें भी शामिल थीं जो सीना पीट पीटकर उसका मातम कर रही थीं।"},{"book":"लूक़ा","chapter":"23","verse":"28","text":"ईसा ने मुड़कर उनसे कहा, “यरूशलम की बेटियो! मेरे वास्ते न रोओ बल्कि अपने और अपने बच्चों के वास्ते रोओ।"},{"book":"लूक़ा","chapter":"23","verse":"29","text":"क्योंकि ऐसे दिन आएँगे जब लोग कहेंगे, ‘मुबारक हैं वह जो बाँझ हैं, जिन्होंने न तो बच्चों को जन्म दिया, न दूध पिलाया।’"},{"book":"लूक़ा","chapter":"23","verse":"30","text":"फिर लोग पहाड़ों से कहने लगेंगे, ‘हम पर गिर पड़ो,’ और पहाड़ियों से कि ‘हमें छुपा लो।’"},{"book":"लूक़ा","chapter":"23","verse":"31","text":"क्योंकि अगर हरी लकड़ी से ऐसा सुलूक किया जाता है तो फिर सूखी लकड़ी का क्या बनेगा?”"},{"book":"लूक़ा","chapter":"23","verse":"32","text":"दो और मर्दों को भी फाँसी देने के लिए बाहर ले जाया जा रहा था। दोनों मुजरिम थे।"},{"book":"लूक़ा","chapter":"23","verse":"33","text":"चलते चलते वह उस जगह पहुँचे जिसका नाम खोपड़ी था। वहाँ उन्होंने ईसा को दोनों मुजरिमों समेत मसलूब किया। एक मुजरिम को उसके दाएँ हाथ और दूसरे को उसके बाएँ हाथ लटका दिया गया।"},{"book":"लूक़ा","chapter":"23","verse":"34","text":"ईसा ने कहा, “ऐ बाप, इन्हें मुआफ़ कर, क्योंकि यह जानते नहीं कि क्या कर रहे हैं।”"},{"book":"लूक़ा","chapter":"23","verse":"35","text":"हुजूम वहाँ खड़ा तमाशा देखता रहा जबकि क़ौम के सरदारों ने उसका मज़ाक़ भी उड़ाया। उन्होंने कहा, “उसने औरों को बचाया है। अगर यह अल्लाह का चुना हुआ और मसीह है तो अपने आपको बचाए।”"},{"book":"लूक़ा","chapter":"23","verse":"36","text":"फ़ौजियों ने भी उसे लान-तान की। उसके पास आकर उन्होंने उसे मै का सिरका पेश किया"},{"book":"लूक़ा","chapter":"23","verse":"37","text":"और कहा, “अगर तू यहूदियों का बादशाह है तो अपने आपको बचा ले।”"},{"book":"लूक़ा","chapter":"23","verse":"38","text":"उसके सर के ऊपर एक तख़्ती लगाई गई थी जिस पर लिखा था, “यह यहूदियों का बादशाह है।”"},{"book":"लूक़ा","chapter":"23","verse":"39","text":"जो मुजरिम उसके साथ मसलूब हुए थे उनमें से एक ने कुफ़र बकते हुए कहा, “क्या तू मसीह नहीं है? तो फिर अपने आपको और हमें भी बचा ले।”"},{"book":"लूक़ा","chapter":"23","verse":"40","text":"लेकिन दूसरे ने यह सुनकर उसे डाँटा, “क्या तू अल्लाह से भी नहीं डरता? जो सज़ा उसे दी गई है वह तुझे भी मिली है।"},{"book":"लूक़ा","chapter":"23","verse":"41","text":"हमारी सज़ा तो वाजिबी है, क्योंकि हमें अपने कामों का बदला मिल रहा है, लेकिन इसने कोई बुरा काम नहीं किया।”"},{"book":"लूक़ा","chapter":"23","verse":"42","text":"फिर उसने ईसा से कहा, “जब आप अपनी बादशाही में आएँ तो मुझे याद करें।”"},{"book":"लूक़ा","chapter":"23","verse":"43","text":"ईसा ने उससे कहा, “मैं तुझे सच बताता हूँ कि तू आज ही मेरे साथ फ़िर्दौस में होगा।”"},{"book":"लूक़ा","chapter":"23","verse":"44","text":"बारह बजे से दोपहर तीन बजे तक पूरा मुल्क अंधेरे में डूब गया।"},{"book":"लूक़ा","chapter":"23","verse":"45","text":"सूरज तारीक हो गया और बैतुल-मुक़द्दस के मुक़द्दसतरीन कमरे के सामने लटका हुआ परदा दो हिस्सों में फट गया।"},{"book":"लूक़ा","chapter":"23","verse":"46","text":"ईसा ऊँची आवाज़ से पुकार उठा, “ऐ बाप, मैं अपनी रूह तेरे हाथों में सौंपता हूँ।” यह कहकर उसने दम छोड़ दिया।"},{"book":"लूक़ा","chapter":"23","verse":"47","text":"यह देखकर वहाँ खड़े फ़ौजी अफ़सर सौ सिपाहियों पर मुक़र्रर अफ़सर।  ने अल्लाह की तमजीद करके कहा, “यह आदमी वाक़ई रास्तबाज़ था।”"},{"book":"लूक़ा","chapter":"23","verse":"48","text":"और हुजूम के तमाम लोग जो यह तमाशा देखने के लिए जमा हुए थे यह सब कुछ देखकर छाती पीटने लगे और शहर में वापस चले गए।"},{"book":"लूक़ा","chapter":"23","verse":"49","text":"लेकिन ईसा के जाननेवाले कुछ फ़ासले पर खड़े देखते रहे। उनमें वह ख़वातीन भी शामिल थीं जो गलील में उसके पीछे चलकर यहाँ तक उसके साथ आई थीं।"},{"book":"लूक़ा","chapter":"23","verse":"50","text":"वहाँ एक नेक और रास्तबाज़ आदमी बनाम यूसुफ़ था। वह यहूदी अदालते-आलिया का रुकन था"},{"book":"लूक़ा","chapter":"23","verse":"51","text":"लेकिन दूसरों के फ़ैसले और हरकतों पर रज़ामंद नहीं हुआ था। यह आदमी यहूदिया के शहर अरिमतियाह का रहनेवाला था और इस इंतज़ार में था कि अल्लाह की बादशाही आए।"},{"book":"लूक़ा","chapter":"23","verse":"52","text":"अब उसने पीलातुस के पास जाकर उससे ईसा की लाश ले जाने की इजाज़त माँगी।"},{"book":"लूक़ा","chapter":"23","verse":"53","text":"फिर लाश को उतारकर उसने उसे कतान के कफ़न में लपेटकर चटान में तराशी हुई एक क़ब्र में रख दिया जिसमें अब तक किसी को दफ़नाया नहीं गया था।"},{"book":"लूक़ा","chapter":"23","verse":"54","text":"यह तैयारी का दिन यानी जुमा था, लेकिन सबत का दिन शुरू होने को था। यहूदी दिन सूरज के ग़ुरूब होने से शुरू होता है।"},{"book":"लूक़ा","chapter":"23","verse":"55","text":"जो औरतें ईसा के साथ गलील से आई थीं वह यूसुफ़ के पीछे हो लीं। उन्होंने क़ब्र को देखा और यह भी कि ईसा की लाश किस तरह उसमें रखी गई है।"},{"book":"लूक़ा","chapter":"23","verse":"56","text":"फिर वह शहर में वापस चली गईं और उस की लाश के लिए ख़ुशबूदार मसाले तैयार करने लगीं। लेकिन बीच में सबत का दिन शुरू हुआ, इसलिए उन्होंने शरीअत के मुताबिक़ आराम किया।"}]}