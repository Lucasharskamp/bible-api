{"data":[{"book":"Zenɛze","chapter":"1","verse":"1","text":"Tɔɔzeizu mɔunpa GALA ge geeɠɔlɔgi ta zooi ɓɛtɛni."},{"book":"Zenɛze","chapter":"1","verse":"2","text":"Kɛʋele ɠila ge la ɠɛni zooi ʋa, suɲakai ɠɛni de. Kpidii ʋɛɛni ziɛ zɛbɛlɛ golai ɠa. GALA Zɛnvui ɠɛni leʋeteʋesu ziɛi ɠa."},{"book":"Zenɛze","chapter":"1","verse":"3","text":"GALA ge ɠɛni ma: «Wozakalagi ɠula.» Wozakalagi ma ge ɠula."},{"book":"Zenɛze","chapter":"1","verse":"4","text":"GALA ge kaani ga wozakalagi ʋagɛ. GALA ge wozakalagi ta kpidii yeeɠaaɠwɛɛni."},{"book":"Zenɛze","chapter":"1","verse":"5","text":"GALA ge wozakalagi laasei pɛɛni ga foloi, é kpidii laasei pɛɛ ga kuai. Kpidii ʋɛɛni, geelaalao: naa ɠɛni ga folo mɔungi."},{"book":"Zenɛze","chapter":"1","verse":"6","text":"GALA ge ɠɛni ma: «Zɔɠɔzu ɠɛ ziɛiti ba, é ziɛiti zeeɠaaɠwɛ ta ziɛiti.»"},{"book":"Zenɛze","chapter":"1","verse":"7","text":"GALA ge zɔɠɔzu ɠɛɛni ziɛiti ba, niiti ti buu ʋelei, ta niiti ti maazu ʋelei. Naa ɠɛɛni ɠana nɔ."},{"book":"Zenɛze","chapter":"1","verse":"8","text":"GALA ge zɔɠɔzuʋɛ laasei pɛɛni ga geeɠɔlɔgi. Kpidii ʋɛɛni, geelaalao: naa ɠɛni ga foloi velesiɛi."},{"book":"Zenɛze","chapter":"1","verse":"9","text":"GALA ge ɠɛni ma: «Ziɛiti ti geeɠɔlɔgi wu, naati ti ɠaalɛ ba ada ɠila, ada vɔɔi ɠula kɛlɛma.» Naa ɠɛɛni ɠana nɔ."},{"book":"Zenɛze","chapter":"1","verse":"10","text":"GALA ge ma vɔɔi laasei pɛɛni ga zooi. Ziɛiti ti ɠaalɛai ba, é naati daasei pɛɛ ga kpoloɗɛiti. GALA ge kaani ga naa ʋagɛ."},{"book":"Zenɛze","chapter":"1","verse":"11","text":"Naa ʋolu GALA ge ɠɛni ma: «Zooi pɔnɔba aniiti kula, eɠɛʋelei ti-ma ziiti ti la: tufai nii ma waai su a ɠɛ ga ma zuwui, ta gwaa wuluiti, niiti ti-ma waai ti zu ta ɠɛ ga ma zuwui.» Naa ɠɛɛni ɠana nɔ."},{"book":"Zenɛze","chapter":"1","verse":"12","text":"Zooi pɔnɔba aniiti kulani, eɠɛʋelei ti-ma ziiti ti la: tufai nii ma waai su a ɠɛ ga ma zuwui, ta gwaa wuluiti, niiti ti-ma waai ti zu ta ɠɛ ga ma zuwui. GALA ge kaani ga naa ʋagɛ."},{"book":"Zenɛze","chapter":"1","verse":"13","text":"Kpidii ʋɛɛni, geelaalao: naa ɠɛni ga foloi zaʋasiɛi."},{"book":"Zenɛze","chapter":"1","verse":"14","text":"GALA ge ɠɛni ma: «Wozakalagiti ti ɠɛ geezuʋɛ geei ɠaaʋɛ, ti foloi ta kuai yeeɠaaɠwɛ. Naati ti ɠɛ ga poogiti, é lo siɛgiti ba, ta foloiti, ta konagiti,"},{"book":"Zenɛze","chapter":"1","verse":"15","text":"ti ɠɛ ga wozakalagiti geei ɠaaʋɛ, ti eteai zuɠala.» Naa ɠɛɛni ɠana nɔ."},{"book":"Zenɛze","chapter":"1","verse":"16","text":"GALA ge wozakala gola felegɔiti kpɛtɛni, ma wola gelei ɗa zei foloi unda, ma go gelei ɗa zei kuai unda. É somideɠaiti ɓalaa kpɛtɛni."},{"book":"Zenɛze","chapter":"1","verse":"17","text":"GALA ge ti zɛlɛni geei ɠaaʋɛ ga ti ɗa eteai zuɠala,"},{"book":"Zenɛze","chapter":"1","verse":"18","text":"ti zei foloi ta kuai unda, ti wozakalagi ta kpidii yeeɠaaɠwɛ. GALA ge kaani ga naa ʋagɛ."},{"book":"Zenɛze","chapter":"1","verse":"19","text":"Kpidii ʋɛɛni, geelaalao: naa ɠɛni ga foloi naanisiɛi."},{"book":"Zenɛze","chapter":"1","verse":"20","text":"GALA ge ɠɛni ma: «Ziɛ wu ani vuluiti ti wola mɔin ziɛiti bu, wɔniiti ti ɗa ɠoʋe geezuʋɛ, zooi maazu.»"},{"book":"Zenɛze","chapter":"1","verse":"21","text":"GALA ge kpoloɗɛ wu zua wolaiti kpɛtɛni, eɠɛʋelei ti-ma ziiti ti la, ta zɛnvu anii ma ziiti kpein, eɠɛʋelei ti-ma ziiti ti la, niiti ti leʋeteʋesu ziɛiti bu. É wɔniiti kpɛtɛni, eɠɛʋelei ti-ma ziiti ti la. GALA ge kaani ga naa ʋagɛ."},{"book":"Zenɛze","chapter":"1","verse":"22","text":"GALA ge tuya looni ti ʋɛ, é ɠɛ ma: «À ɓuɠu, wo mɔin, wo kpoloɗɛiti buulaave, wɔniiti ti mɔin eteai zu.»"},{"book":"Zenɛze","chapter":"1","verse":"23","text":"Kpidii ʋɛɛni, geelaalao: naa ɠɛni ga foloi lɔɔlusiɛi."},{"book":"Zenɛze","chapter":"1","verse":"24","text":"GALA ge ɠɛni ma: «Zooi fuluaniiti kula, eɠɛʋelei ti-ma ziiti ti la: toganiiti, ta kpokpo ganiiti, ta dɔɓɔ zuaiti, eɠɛʋelei ti ɠilagilagi ti-ma ziiti ti la.» Naa ɠɛɛni ɠana nɔ."},{"book":"Zenɛze","chapter":"1","verse":"25","text":"GALA ge dɔɓɔ zuaiti kpɛtɛni, eɠɛʋelei ti-ma ziiti ti la, toganiiti eɠɛʋelei ti-ma ziiti ti la, ta kpokpo ganiiti pɛ, eɠɛʋelei ti-ma ziiti ti la. GALA ge kaani ga naa ʋagɛ."},{"book":"Zenɛze","chapter":"1","verse":"26","text":"GALA ge ɠɛni ma: «Ade nuɓusɛi ɓɛtɛ ga ade-maaniinigi, é ɠɛ ga de-ʋaaɠulabai, é zei kaleiti unda, ta wɔniiti, ta toganiiti, ta eteai pɛ, ta aniiti kpein ti ɓokposu zooi ma.»"},{"book":"Zenɛze","chapter":"1","verse":"27","text":"GALA ge nuɓusɛi ɓɛtɛni ga tɔ ɓɔɠɔi maaniinigi, é kpɛtɛni ga GALA maaniinigi. É zunui ta anzanui ɓɛtɛni."},{"book":"Zenɛze","chapter":"1","verse":"28","text":"GALA ge tuya looni ti ʋɛ, é ɠɛ ti ma: «À ɓuɠu, wo mɔin, wo eteai laave, wo maaɠolo. À zei kaleiti unda, ta wɔniiti, ta suai kpein é yɛnvuzu zooi ɠa.»"},{"book":"Zenɛze","chapter":"1","verse":"29","text":"GALA ge ɠɛni ma: «Wɛlɛ, tufai nii ma waai su a ɠɛ ga ma zuwui, zooi ɠa ná pɛ, gè naa vea wo ʋɛ, ta gului nii ma waai su a ɠɛ ga ma zuwui, naa ɠa ɠɛ ga wo-laamianigi."},{"book":"Zenɛze","chapter":"1","verse":"30","text":"Gè tufa wundui vea ga daamianigi zou ɠa zuaiti pɛ bɛ, ta wɔniiti, ta nii kpein é ɓokposu zooi ma, nii nɔpɛ zɛnvu viilɛi su.» Naa ɠɛɛni ɠana nɔ."},{"book":"Zenɛze","chapter":"1","verse":"31","text":"GALA ge kaani ga nii kpein é kpɛtɛai, ti wola ʋagɛ. Kpidii ʋɛɛni, geelaalao: naa ɠɛni ga foloi lɔzitasiɛi."}]}