{"data":[{"book":"1 Beresosɛm","chapter":"13","verse":"1","text":"Dawid ne ne mpanyimfo a nʼasraafo so asahene ne mmapɔmma nyinaa ka ho, tuu agyina."},{"book":"1 Beresosɛm","chapter":"13","verse":"2","text":"Na ɔkasa kyerɛɛ Israelfo a wɔahyia hɔ no nyinaa se, “Sɛ mopene so na sɛ ɛyɛ Awurade yɛn Nyankopɔn pɛ a, momma yɛmfa nkra nkɔma Israelfo a wɔwɔ ɔman no afanan nyinaa a asɔfo ne Lewifo a wɔwɔ nkurow so ne adidibea ka ho. Momma yɛnto nsa mfrɛ wɔn, na wɔmmɛka yɛn ho."},{"book":"1 Beresosɛm","chapter":"13","verse":"3","text":"Bere adu sɛ yɛsan de yɛn Nyankopɔn Apam Adaka no ba, efisɛ Saulo ahenni bere so no, yɛampɛ anhwɛ.”"},{"book":"1 Beresosɛm","chapter":"13","verse":"4","text":"Bagua no penee saa asɛm yi so efisɛ wohuu sɛ, wɔyɛ saa a, eye."},{"book":"1 Beresosɛm","chapter":"13","verse":"5","text":"Enti Dawid frɛɛ nnipa a wɔwɔ Israel nyinaa, efi ɔman no ti kosi ti, sɛ wɔmmɛka ne ho na wɔmfa Onyankopɔn Apam Adaka no mfi Kiriat-Yearim mmra."},{"book":"1 Beresosɛm","chapter":"13","verse":"6","text":"Afei, Dawid ne Israelfo no nyinaa kɔɔ Baala a na wɔfrɛ no Kiriat-Yearim a ɛwɔ Yuda no sɛ wɔrekɔfa Onyankopɔn Apam Adaka a wɔde ahyɛ kerubim ntam na Awurade din da so no aba."},{"book":"1 Beresosɛm","chapter":"13","verse":"7","text":"Wɔde Onyankopɔn Apam Adaka no sii teaseɛnam foforo so de fii Abinadab fi a Usa ne Ahio rekyerɛ kwan."},{"book":"1 Beresosɛm","chapter":"13","verse":"8","text":"Dawid ne Israelfo nyinaa fii wɔn ahoɔden mu too nnwom, bɔɔ mmɛn ahorow a bi yɛ asanku, mmɛnta, akasae, nnawuru ne ntorobɛnto dii ahurusi, Onyankopɔn anim."},{"book":"1 Beresosɛm","chapter":"13","verse":"9","text":"Nanso woduu Nakon awiporowbea no, anantwi no anan toto maa Usa teɛɛ ne nsa sɛ ɔreteɛ Apam Adaka no."},{"book":"1 Beresosɛm","chapter":"13","verse":"10","text":"Ɛhɔ na Awurade abufuw sɔre tiaa Usa ma owui, efisɛ ɔde ne nsa aka Apam Adaka no. Enti Usa wuu wɔ Onyankopɔn anim hɔ ara."},{"book":"1 Beresosɛm","chapter":"13","verse":"11","text":"Dawid bo fuwii, efisɛ Awurade abufuw atia Usa. Ɔtoo beae hɔ din Peres-Usa a wɔda so frɛ hɔ saa de besi nnɛ."},{"book":"1 Beresosɛm","chapter":"13","verse":"12","text":"Afei, na Dawid suro Onyankopɔn, na obisae se, “Ɛbɛyɛ dɛn na matumi de Onyankopɔn Apam Adaka yi aba abɛhwɛ so?”"},{"book":"1 Beresosɛm","chapter":"13","verse":"13","text":"Enti Dawid yɛɛ nʼadwene sɛ ɔnna mmfa Apam Adaka no nkɔ Dawid kurow no mu. Mmom, ɔde kɔɔ Gatni, Obed-Edom fi wɔ Gat."},{"book":"1 Beresosɛm","chapter":"13","verse":"14","text":"Onyankopɔn Apam Adaka no sii Obed-Edom abusuafo nkyɛn asram abiɛsa. Na Awurade hyiraa no ne ne fifo nyinaa."}]}