{"data":[{"book":"AmaNani","chapter":"16","verse":"1","text":"UKhora indodana ka-Izihari, indodana kaKhohathi, indodana kaLevi, labathile abakoRubheni, uDathani kanye lo-Abhiramu, amadodana ka-Eliyabi, kanye lo-Oni indodana kaPhelethi baqala ukuba yiziqholo"},{"book":"AmaNani","chapter":"16","verse":"2","text":"bavukela uMosi. Bakwenza lokhu bendawonye lamanye amadoda angamakhulu amabili alamatshumi amahlanu (250) ako-Israyeli, abakhokheli abadumileyo babantu bakuleyondawo ababekhethelwe ukuthi babe ngamalunga enkundla."},{"book":"AmaNani","chapter":"16","verse":"3","text":"Beza beliqembu ukuzomelana loMosi lo-Aroni bathi kubo, “Seledlulise amalawulo! Abantu bonke bako-Israyeli bangcwele, bonke ngamunye wabo, njalo uThixo uyabasekela. Pho kungani liziphakamisa ngaphezu kwabantu bakaThixo na?”"},{"book":"AmaNani","chapter":"16","verse":"4","text":"UMosi wathi ekuzwa lokhu, wawela phansi ngobuso."},{"book":"AmaNani","chapter":"16","verse":"5","text":"Wasesithi kuKhora lakubalandeli bakhe: “Kusasa ekuseni uThixo uzaveza obala ukuthi ngubani ongowakhe lokuthi ngubani ongcwele, njalo uzamvumela lowomuntu ukuthi asondele kuye. Indoda azayikhetha uzayivumela ukuthi isondele phansi kwakhe."},{"book":"AmaNani","chapter":"16","verse":"6","text":"Wena, Khora, kanye labalandeli bakho yenzani lokhu: Thathani indengezi"},{"book":"AmaNani","chapter":"16","verse":"7","text":"kuthi kusasa libasele umlilo njalo litshisele impepha kuzo phambi kukaThixo. Indoda ezakhethwa nguThixo yiyo engcwele. Lina baLevi seledlulise amalawulo!”"},{"book":"AmaNani","chapter":"16","verse":"8","text":"UMosi wabuye wathi kuKhora, “Khathesi lalelani-ke, lina baLevi!"},{"book":"AmaNani","chapter":"16","verse":"9","text":"Kanti akulanelisanga yini ukuthi uNkulunkulu ka-Israyeli ulikhethile phakathi kwabo bonke abako-Israyeli njalo walisondeza phansi kwakhe ukuze lenze umsebenzi ethabanikeleni likaThixo lokuthi lizakuma phambi kwesizwe lisenzele inkonzo na?"},{"book":"AmaNani","chapter":"16","verse":"10","text":"Ukusondezile wena kanye labanye bakho abangabaLevi phansi kwakhe, kodwa-ke khathesi selifuna lobuphristi."},{"book":"AmaNani","chapter":"16","verse":"11","text":"Ukubambana kwakho kanye labalandeli bakho kuyikumelana loThixo limphikisa. Kambe ungubani u-Aroni elingakhonona ngaye?”"},{"book":"AmaNani","chapter":"16","verse":"12","text":"Ngakho uMosi wabiza uDathani lo-Abhiramu amadodana ka-Eliyabi. Kodwa bona bathi, “Vele kasibuyi!"},{"book":"AmaNani","chapter":"16","verse":"13","text":"Kambe bekungenelanga yini ukuthi wasikhipha elizweni eligeleza uchago loluju ukuzasibulalela enkangala na? Khathesi usufuna lokuba yinkosi phezu kwethu?"},{"book":"AmaNani","chapter":"16","verse":"14","text":"Kunjalo-nje, awukasingenisi elizweni eligeleza uchago loluju kumbe ukusipha ilifa lamasimu kanye lezivini. Ufuna ukukopola amehlo amadoda la na? Hatshi, kasibuyi!”"},{"book":"AmaNani","chapter":"16","verse":"15","text":"Ngalokho uMosi wathukuthela kakhulu wasesithi kuThixo, “Ungawemukeli umnikelo wabo. Angithathanga lutho kubo ngitsho lobabhemi kodwa lokhu, njalo kakho loyedwa engimoneleyo.”"},{"book":"AmaNani","chapter":"16","verse":"16","text":"UMosi wathi kuKhora, “Wena kanye labo bonke abalandeli bakho kumele lime phambi kukaThixo kusasa, wena, bona kanye lo-Aroni."},{"book":"AmaNani","chapter":"16","verse":"17","text":"Indoda inye nganye kumele ithathe udengezi ifake impepha kulo, indengezi ezingamakhulu amabili alamatshumi amahlanu, (250) njalo iwethule phambi kukaThixo. Wena kanye lo-Aroni lani kufanele liveze ezenu indengezi.”"},{"book":"AmaNani","chapter":"16","verse":"18","text":"Ngakho indoda inye ngayinye yathatha udengezi lwayo, yafaka umlilo kanye lempepha kulo, njalo yema loMosi lo-Aroni esangweni lethente lokuhlangana."},{"book":"AmaNani","chapter":"16","verse":"19","text":"Kwathi uKhora esebaqoqile abalandeli bakhe bephikisana labo esangweni lethente lokuhlangana, inkazimulo kaThixo yabonakala kubo bonke abantu ababebuthene kuleyondawo."},{"book":"AmaNani","chapter":"16","verse":"20","text":"UThixo wathi kuMosi lo-Aroni,"},{"book":"AmaNani","chapter":"16","verse":"21","text":"“Sukani phakathi kwalaba ababutheneyo ukuze ngibabhubhise khathesi.”"},{"book":"AmaNani","chapter":"16","verse":"22","text":"Kodwa uMosi lo-Aroni bawa phansi ngobuso bakhala bathi, “Oh Nkulunkulu, Nkulunkulu wemiphefumulo yabantu bonke, uzathukuthelela abantu bonke jikelele ngenxa yomuntu oyedwa owonileyo na?”"},{"book":"AmaNani","chapter":"16","verse":"23","text":"Ngakho uThixo wathi kuMosi,"},{"book":"AmaNani","chapter":"16","verse":"24","text":"“Tshela ibandla uthi, ‘Sukani eduze kwamathente aboKhora, loDathani lo-Abhiramu.’ ”"},{"book":"AmaNani","chapter":"16","verse":"25","text":"UMosi wasukuma waya kuDathani lo-Abhiramu, kwathi labadala bako-Israyeli bamlandela."},{"book":"AmaNani","chapter":"16","verse":"26","text":"Waqonqosela ibandla wathi, “Buyelani emuva lisuke emathenteni abantu laba ababi! Lingathinti lutho olungolwabo ngoba lingenzenjalo lizakhuculwa ngenxa yezono zabo.”"},{"book":"AmaNani","chapter":"16","verse":"27","text":"Ngakho basuka emathenteni kaKhora, uDathani lo-Abhiramu. UDathani lo-Abhiramu basebephume phandle bemi labomkabo, labantwababo kanye labancane emasangweni amathente abo."},{"book":"AmaNani","chapter":"16","verse":"28","text":"UMosi wasesithi, “Nansi indlela elizabona ngayo ukuthi uThixo ungithumile ukuzokwenza konke lokhu engikwenzayo kanye lokuthi akusingqondo yami."},{"book":"AmaNani","chapter":"16","verse":"29","text":"Nxa amadoda la ezazifela ngendlela abantu abazifela ngayo, kumbe nxa bengethekelelwa emva kokwethekelela kwabantu bonke kuzabe kusitsho ukuthi uThixo kangithumanga."},{"book":"AmaNani","chapter":"16","verse":"30","text":"Kodwa nxa uThixo ezakwenza esingakaze sikubone okunye okutsha kwenzakale ukuthi umhlaba uvuleke ubaginye kanye lakho konke okungokwabo, bangene bephila engcwabeni, kulapho elizakwazi khona ukuthi amadoda la ameyisile uThixo.”"},{"book":"AmaNani","chapter":"16","verse":"31","text":"Kwathi eqeda ukutsho lokhu, umhlaba wavuleka ngaphansi kwabo,"},{"book":"AmaNani","chapter":"16","verse":"32","text":"wavuleka wabaginya bona, kanye labantwababo lamadoda wonke ayekhokhelwa nguKhora kanye lempahla zawo."},{"book":"AmaNani","chapter":"16","verse":"33","text":"Batshona engcwabeni bephila, lakho konke okwakungokwabo; umhlabathi wabambokotha, kwaba yikutshabalala kwabo, basuswa kwabakibo."},{"book":"AmaNani","chapter":"16","verse":"34","text":"Besizwa ukukhala kwabo, bonke abako-Israyeli ababelapho babaleka, beklabalala besithi, “Umhlaba uzasiginya lathi!”"},{"book":"AmaNani","chapter":"16","verse":"35","text":"Kwavela umlilo kuThixo watshaya waqothula amadoda angamakhulu amabili alamatshumi amahlanu (250) ayenikela ngempepha."},{"book":"AmaNani","chapter":"16","verse":"36","text":"UThixo wathi kuMosi,"},{"book":"AmaNani","chapter":"16","verse":"37","text":"“Tshela u-Eliyazari indodana ka-Aroni, umphristi, ukuthi athathe indengezi azikhiphe emlotheni achithele amalahle endaweni ekhatshana, ngoba indengezi lezi zingcwele,"},{"book":"AmaNani","chapter":"16","verse":"38","text":"indengezi zamadoda onileyo aze alahlekelwa yimpilo yawo. Khanda lezondengezi ukuze zendlaleke e-alithareni, ngoba zethulwa phambi kukaThixo zaba ngezingcwele. Azibe yisibonakaliso kwabako-Israyeli.”"},{"book":"AmaNani","chapter":"16","verse":"39","text":"Ngakho u-Eliyazari umphristi wabutha indengezi zethusi ezazilethwe yilabo abatshayo, walungisa ukuba zikhandwe zendlalwe e-alithareni,"},{"book":"AmaNani","chapter":"16","verse":"40","text":"njengokulaywa kukaMosi nguThixo. Lokhu kwakuzakhumbuza abako-Israyeli ukuthi kakho ovunyelwayo ukutshisa impepha phambi kukaThixo ngaphandle kuka-Aroni lesizukulwane sakhe, funa abe njengoKhora labalandeli bakhe."},{"book":"AmaNani","chapter":"16","verse":"41","text":"Ngosuku olulandelayo abako-Israyeli bonke bakhonona basola uMosi lo-Aroni. Bathi, “Selibulele abantu bakaThixo.”"},{"book":"AmaNani","chapter":"16","verse":"42","text":"Kodwa kwathi ibandla selibuthene bephikisa uMosi lo-Aroni njalo sebekhangele ethenteni lokuhlangana, masinyane iyezi lalisibekela kwavela inkazimulo kaThixo."},{"book":"AmaNani","chapter":"16","verse":"43","text":"Ngakho uMosi lo-Aroni baya phambi kwethente lokuhlangana,"},{"book":"AmaNani","chapter":"16","verse":"44","text":"uThixo wasesithi kuMosi,"},{"book":"AmaNani","chapter":"16","verse":"45","text":"“Suka kulelibandla ukuze ngibatshabalalise.” Ngakho bawa phansi ngobuso."},{"book":"AmaNani","chapter":"16","verse":"46","text":"Kusenjalo uMosi wathi ku-Aroni, “Thatha udengezi lwakho uthele impepha kulo, ndawonye lomlilo ovela e-alithareni, uphange uye ebandleni ukuze ubenzele indlela yokubuyisana. Ulaka lukaThixo lubonakele; isifo sesiqalisile.”"},{"book":"AmaNani","chapter":"16","verse":"47","text":"U-Aroni wenza okwakutshiwo nguMosi, waphanga wangena phakathi kwebandla. Isifo sesivele sesiqalisile ebantwini, kodwa u-Aroni wanikela impepha wabenzela indlela yokubuyisana."},{"book":"AmaNani","chapter":"16","verse":"48","text":"Wema phakathi kwabaphilayo lasebefile, isifo saphela."},{"book":"AmaNani","chapter":"16","verse":"49","text":"Kodwa kwasekufe abantu abazinkulungwane ezilitshumi lane lamakhulu ayisikhombisa (14,700) bebulawa yisifo, phezu kwalabo ababefe ngenxa kaKhora."},{"book":"AmaNani","chapter":"16","verse":"50","text":"Ngemva kwalokho u-Aroni wabuyela kuMosi esangweni lethente lokuhlangana, njengoba isifo sasesiphelile."}]}