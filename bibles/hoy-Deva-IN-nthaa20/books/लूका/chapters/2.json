{"data":[{"book":"लूका","chapter":"2","verse":"1","text":"आ दिनगोळ दा रोम इन राजा औगुस्तुस उन दी टु आग्या होळ्त कि पुरा रोमन साम्राज्य अन्द लॉकुर्द हेसुर नोंदणी माळकु आगुल."},{"book":"लूका","chapter":"2","verse":"2","text":"ईद पयला जनगणना आ समय आत, याग सरकारी अधिकारी क्विरिनियुस हेसुर इन मंळसा सीरिया हेसुर इन नगर इन शासक ईरोन,"},{"book":"लूका","chapter":"2","verse":"3","text":"सप्पा लॉकुर हेसुर लिखसुसोर साटी तान तान नगर इक होटोदुर."},{"book":"लूका","chapter":"2","verse":"4","text":"इदुरसाटी यूसुफ भी दाऊद उन घराना नव ईरोन, इदुरसाटी गलील इन नासरत नगर टु यहूदिया दा दाऊद उन नगर बैतलहम इक होदुन,"},{"book":"लूका","chapter":"2","verse":"5","text":"कि तान हिंग्स मरियम इन सांगुळ जो व्हाट्या दी ईरोर हेसुर लिखसुसुल."},{"book":"लूका","chapter":"2","verse":"6","text":"आंदुर्द अल ईरा समय दा मरियम इन चिग्द हाळोद दिन पुरा आदव,"},{"book":"लूका","chapter":"2","verse":"7","text":"अदिक मरियम तान पयला चिग्द उक हाळदुर अदिक आ चिग्द उक कपळा दा लपटुसकु चरनी दा ईटदुर; यतिकी आंदुर साटी सरई दा जागा ईला ईरोद."},{"book":"लूका","chapter":"2","verse":"8","text":"अदिक आ प्रदेश दा यास चरवाहगोळ ईरोर, जो ईळ्लक इक मैदान दा ईतकु तान तान झुण्ड इन पहरा कोळतोगोर."},{"book":"लूका","chapter":"2","verse":"9","text":"अदिक प्रभु उन ऊंद स्वर्गदूत आंदुर हात्‍ती बंदकु नीदरेदुन, अदिक प्रभु उन तेज आंदुर्द नाकु दी चमकुस्त, अदिक आंदुर हापाळ अंजेदुर."},{"book":"लूका","chapter":"2","verse":"10","text":"आग स्वर्गदूत आंदुर से अंदुन, “अंजबाळी; यतिकी, ना नीमी हापाळ खुशी इन खुशखबरी केळ्सतीन जो सप्पा लॉकुर साटी ईत्‍तीत,"},{"book":"लूका","chapter":"2","verse":"11","text":"कि ईंद दाऊद उन नगर दा नीम साटी ऊंद उद्धारकर्ता पैदा आग्यान, अदिक ईवा मसीह प्रभु हुन."},{"book":"लूका","chapter":"2","verse":"12","text":"अदिक इदुर्द नीम साटी ईद चिन्ह आद कि नीव ऊंद पार उक कपळा दा लपटुसकु अदिक चरनी दा बिदकु नोळीर.”"},{"book":"लूका","chapter":"2","verse":"13","text":"आग अचानक आ स्वर्गदूत उन सांगुळ स्वर्गदूतगोळ्द दल परमेश्वर उन स्तुति माळतेला अदिक ईद अनतेला कांळ्सदव,"},{"book":"लूका","chapter":"2","verse":"14","text":"“आकाश दा परमेश्वर उन महिमा"},{"book":"लूका","chapter":"2","verse":"15","text":"याग स्वर्गदूत आंदुर हात्‍ती टु स्वर्ग दी होटोदुर, रा चरवाहगोळ आपस दा अंदुर, “बरी, नाव बैतलहम होगकु ई मात जो आग्याव, अदिक यारी प्रभु नाम मा प्रगट माळ्यान, नोळाती.”"},{"book":"लूका","chapter":"2","verse":"16","text":"अदिक आंदुर तुरन्त होगकु मरियम अदिक यूसुफ उन हात्‍ती होदुर, अदिक आ चिग्द उक चरनी दा बिदकु नोळदुर."},{"book":"लूका","chapter":"2","verse":"17","text":"ईद नोळकु चरवाहागोळ आ मात इक प्रगट माळ बुटुर, जो ई चिग्द उन बारा दा आंदुर से अंदकु आगीत,"},{"book":"लूका","chapter":"2","verse":"18","text":"अदिक सप्पा लॉकुर आ मातगोळी केळकु जो चरवाहगोळ आंदुर से अंदुर आश्चर्य माळदुर."},{"book":"लूका","chapter":"2","verse":"19","text":"लेकीन मरियम ई सप्पा मातगोळी तान दिल दा ईटकु मन दा विचार माळतेला ईत्‍तुर."},{"book":"लूका","chapter":"2","verse":"20","text":"चरवाहगोळ ह्यांग स्वर्गदूतगोळ हेळीदुर सब येनारा हांग अच केळकु अदिक नोळकु परमेश्वर उन महिमा अदिक स्तुति माळतेला होटोदुर."},{"book":"लूका","chapter":"2","verse":"21","text":"ह्यांग येठ्ठ दिन पुरा आदव अदिक आऊन खतना अन्द समय बत्‍त, रा आऊन हेसुर यीशु ईटकु आत जो स्वर्गदूत आऊन मोय इन गर्भ दा बरोद से पयला अंदिदुन."},{"book":"लूका","chapter":"2","verse":"22","text":"याग आंदुर यीशु उक अंदुर, मूसा इजाजत कोटान कि ऊंद मंळसा छोळ चिट्ठी लिख्सकु तान हिंग्स उक तलाक कोळ सकतान. व्यवस्था अन्द अनुसार यूसुफ अदिक मरियम इन तान खुद इन शुद्ध आगव दिन पुरा आदव, रा आंदुर यीशु उक यरूशलेम दा ओतुर कि प्रभु उन मुंद अर्पण माळुल,"},{"book":"लूका","chapter":"2","verse":"23","text":"ह्यांग कि प्रभु उन व्यवस्था अन्द किताब दा लिख्सकु आद: “हर ऊंद पयला पार परमेश्वर उन साटी पवित्र ठहरूस्यान.”"},{"book":"लूका","chapter":"2","verse":"24","text":"अदिक प्रभु उन व्यवस्था अन्द वचन इन अनुसार आंदुर: “फंडकी इन ऊंद ज्वाळा, या कबूतर इन येढ्ढ पाड्डगोळ” तंदकु बली येरसुल."},{"book":"लूका","chapter":"2","verse":"25","text":"यरूशलेम दा शमौन हेसुर ईनव ऊंद मंळसा ईरोन, अदिक आ मंळसा न्यायी अदिक भक्त ईरोन; अदिक इस्त्राएल इन लॉकुरी ऊळसावाळा अन्द हादी कायोन, अदिक पवित्र आत्मा आऊन मा ईरोद."},{"book":"लूका","chapter":"2","verse":"26","text":"अदिक पवित्र आत्मा अन्द द्वारा आऊन बारा दा वादा माळकु आगीत कि यागासताका नी प्रभु उन प्रगट मसीह अक नोळ कोमाल, आगासताका नी सायतीदील."},{"book":"लूका","chapter":"2","verse":"27","text":"शिमिओन पवित्र आत्मा अन्द प्रेरणा देल मंदिर दा बंदुन; अदिक याग मोय अदिक आप्प व्यवस्था अन्द विधी इक पुरा माळोर साटी चिग्द यीशु उक मंदिर दा तंदुर,"},{"book":"लूका","chapter":"2","verse":"28","text":"आग आव यीशु उक क्वारा दा हुळदुन अदिक परमेश्वर उक धन्यवाद माळकु अंदुन:"},{"book":"लूका","chapter":"2","verse":"29","text":"“हे प्रभु, ईग तान दास उक नी जो वादा माळीद अदुर अनुसार"},{"book":"लूका","chapter":"2","verse":"30","text":"यतिकी नान कण्णगोळ नीन उद्धार इक नोळ कोंडाद,"},{"book":"लूका","chapter":"2","verse":"31","text":"यदरी नी सप्पा प्रदेश इन लॉकुर्द मुंद तयार माळ्या,"},{"book":"लूका","chapter":"2","verse":"32","text":"कि आव अन्य गैरयहूदीगोळी सच्चाई प्रगट माळावाळा प्रकाश कोळोर साटी ज्योति,"},{"book":"लूका","chapter":"2","verse":"33","text":"आऊन आप्प अदिक मोय आ मातगोळ देल जो शिमिओन अनतोगोन, आश्चर्य माळतोगोर."},{"book":"लूका","chapter":"2","verse":"34","text":"आग शमौन आंदरी आशीष कोटकु यीशु उन मोय मरियम से अंदुन, “नोळ, ई पार उक इस्त्राएल दा हापाळ मुंदुर्द बिळोद, अदिक येळोद साटी, अदिक ऊंद हिंग चमत्कार आगोर साटी ठहरूसकु आग्याद, यार्द विरोध दा मातगोळ हेळकु आदाव."},{"book":"लूका","chapter":"2","verse":"35","text":"इदुर देल हापाळ लॉकुर मन दा विचार प्रगट आदव उलटा नीन दिल भी दुखगोळ देल तुमकु आदीत.”"},{"book":"लूका","chapter":"2","verse":"36","text":"आशेर इन गोत्र दा टु हन्नाह हेसुर इन फनूएल उन पोर ऊंद भविष्यवक्तागित ईरोर. आक हापाळ हाळामुंड ईरोर, अदिक मदा आगदुर बाद्दा येळ वर्ष तान गांड्ड उन सांगुळ ईत्‍तुर बाद्दा आकिन गांड्ड सोतोगिदुन."},{"book":"लूका","chapter":"2","verse":"37","text":"ईग आक चौर्‍यासी वर्ष टु रांड्या ईरोर: अदिक आक मंदिर इक ईला बिळतोगोर, लेकीन ईळ्लक-हागुल उपास अदिक प्रार्थना माळ माळकु स्यावा दा हतकु ईरतोगोर."},{"book":"लूका","chapter":"2","verse":"38","text":"अदिक आक आ घळी अल बंदकु प्रभु उन धन्यवाद माळली कुरतुर, अदिक आ सप्पा मुंदुर से, जो यरूशलेम इन लॉकुर्द छुटकारा अन्द हादी कायतोगोर, आ चिग्द उन बारा दा मातगोळ हेळली कुरतुर."},{"book":"लूका","chapter":"2","verse":"39","text":"याग आंदुर प्रभु उन व्यवस्था अन्द अनुसार सब येनारा पुरा माळ कोंडुर रा गलील दा तान नगर नासरत इक होटोदुर."},{"book":"लूका","chapter":"2","verse":"40","text":"अदिक आ चिग्द वाढ़ुस्त, अदिक बलवन्त आग्त, अदिक बुद्धी देल परिपुर्ण आग्त होदुन; अदिक परमेश्वर उन अनुग्रह आऊन मा ईरोद."},{"book":"लूका","chapter":"2","verse":"41","text":"यीशु उन मोय अदिक आप्प हर वर्ष फसह अन्द हाब्ब दा यरूशलेम होगतोगोर."},{"book":"लूका","chapter":"2","verse":"42","text":"याग यीशु हन्नेळ वर्ष ईनव आदुन, रा आंदुर हाब्ब इन रीति इन अनुसार यरूशलेम इक होदुर."},{"book":"लूका","chapter":"2","verse":"43","text":"याग आंदुर आ दिनगोळी पुरा माळकु वापस बरली आदुर, रा स्याण पार यीशु यरूशलेम दा ईतोदुन; अदिक ई मात आऊन मोय अदिक आप्प उक मालूम ईला ईरोद."},{"book":"लूका","chapter":"2","verse":"44","text":"आंदुर ईद सम्सकु कि आव दुसरा यात्रीगोळ सांगुळ इतिदान, ऊंद रोज इन हादी नळदोदुर: अदिक आऊक तान कुटुम्बगोळ अदिक जान पयचान वाळेर्द हात्‍ती ढुंढ्सली कुरतुर."},{"book":"लूका","chapter":"2","verse":"45","text":"पर याग आव सिकिदील, रा ढुंढ्सत-ढुंढ्सत मात्‍त यरूशलेम इक होटोदुर,"},{"book":"लूका","chapter":"2","verse":"46","text":"अदिक मुर दिन इन बाद्दा आंदुर आऊक मंदिर दा उपदेश कोळावाळेर्द न्याड्या दा कुर्त, अदिक आंदुर केळ्त, अदिक आंदुर से प्रश्न माळतेला नोळदुर."},{"book":"लूका","chapter":"2","verse":"47","text":"यास आऊन केळतोगोर, आंदुर सप्पा आऊन समझ अदिक आऊन उत्‍तरगोळ देल चकित ईरोर."},{"book":"लूका","chapter":"2","verse":"48","text":"आग आंदुर आऊक नोळकु चकित आदुर अदिक आऊन मोय आऊन से अंदुर, “हे पारा, नी नाम से येती हिंग व्यवहार माळ्द? नोळ, नीन आप्प अदिक ना व्याकुल आगकु नीनी ढुंढसेव?” यरूशलेम दा मंदिर"},{"book":"लूका","chapter":"2","verse":"49","text":"यीशु आंदुर से अंदुन, “नीव नानी येती ढुंढ्सीर? येन नीव ईला जान्सीर कि नानी तान आप्प उन भवन दा ईरोद जरूरी आद?”"},{"book":"लूका","chapter":"2","verse":"50","text":"लेकीन जो मात आव आंदुर से अंदुन, आंदरी आ मात समसिदिल."},{"book":"लूका","chapter":"2","verse":"51","text":"आग यीशु आंदुर सांगुळ होदुन, अदिक नासरत नगर दा बंदुन, अदिक आंदुर बस दा ईत्‍तुन; अदिक आऊन मोय ई सप्पा मातगोळ तान मन दा ईटदुर."},{"book":"लूका","chapter":"2","verse":"52","text":"अदिक यीशु बुद्धी अदिक मय देल डील-डोल, अदिक परमेश्वर अदिक मंळसा अन्द अनुग्रह दा वाळुसली कुरतुन."}]}