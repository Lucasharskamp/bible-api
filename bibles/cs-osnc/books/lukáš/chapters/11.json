{"data":[{"book":"Lukáš","chapter":"11","verse":"1","text":"Jednou se Ježíš opět modlil o samotě. Když skončil, požádal ho jeden z učedníků: „Pane, nauč nás, jak se máme modlit. Jan Křtitel tomu své učedníky také učil.“"},{"book":"Lukáš","chapter":"11","verse":"2","text":"Ježíš mu vyhověl:"},{"book":"Lukáš","chapter":"11","verse":"3","text":"Dej nám chléb i dnes"},{"book":"Lukáš","chapter":"11","verse":"4","text":"a odpusť nám naše provinění,"},{"book":"Lukáš","chapter":"11","verse":"5","text":"Dále řekl svým učedníkům: „Představte si, že někdo z vás má přítele a o půlnoci u něj zaklepe se žádostí: ‚Prosím tě, půjč mi tři chleby,"},{"book":"Lukáš","chapter":"11","verse":"6","text":"dostal jsem nenadálou návštěvu a nemám jí co podat k jídlu.‘"},{"book":"Lukáš","chapter":"11","verse":"7","text":"Přítel neotevře a nevlídně odpoví: ‚Dej mi pokoj! Nevidíš, že je zamčeno, všichni jsme v posteli a děti spí? Teď ti přece nebudu něco dávat!‘"},{"book":"Lukáš","chapter":"11","verse":"8","text":"Napřed odmítá, ale nakonec určitě vyhoví, když se žádající nenechá odradit, ale buší a vytrvale prosí."},{"book":"Lukáš","chapter":"11","verse":"9","text":"Podobně je tomu i s modlitbami. Proste vytrvale, a bude vám dáno, hledejte bez přestání, a naleznete, tlucte znovu a znovu, a bude vám otevřeno."},{"book":"Lukáš","chapter":"11","verse":"10","text":"Protože, kdo prosí, obdrží; kdo hledá, nalezne; kdo klepe, bude mu otevřeno."},{"book":"Lukáš","chapter":"11","verse":"11","text":"Je snad mezi vámi takový otec, který by dal svému synovi kámen, kdyby prosil o chléb, nebo by mu dal hada, kdyby prosil o rybu,"},{"book":"Lukáš","chapter":"11","verse":"12","text":"či snad jedovatého štíra místo vajec?"},{"book":"Lukáš","chapter":"11","verse":"13","text":"Vy, hříšní lidé, nikdy nedáte dětem, co by jim uškodilo. Tím spíše váš nebeský Otec vyslyší vaše vytrvalé modlitby. Usměrní vaše přání a dá to, co vám skutečně prospívá.“"},{"book":"Lukáš","chapter":"11","verse":"14","text":"Jednou Ježíš vysvobodil člověka ze zajetí němoty. Když lidé slyšeli, že němý mluví, divili se."},{"book":"Lukáš","chapter":"11","verse":"15","text":"Někteří však říkali: „To máte tak: Zlí duchové ho poslouchají, protože mu kníže démonů propůjčil moc.“"},{"book":"Lukáš","chapter":"11","verse":"16","text":"Jiní ho chtěli vyzkoušet a žádali ho, aby nějak prokázal svoje spojení s Bohem."},{"book":"Lukáš","chapter":"11","verse":"17","text":"Ježíš však věděl, oč jim jde, a proto řekl: „Stát, v němž zuří občanská válka, je v nebezpečí zániku, a jsou-li v rodině neustálé hádky, nemá daleko k rozpadu."},{"book":"Lukáš","chapter":"11","verse":"18","text":"Podle vás tedy bojuje satan sám proti sobě."},{"book":"Lukáš","chapter":"11","verse":"19","text":"Říkáte, že vyháním démony mocí satana. Ale co vaši léčitelé? Jakou mocí oni přemáhají nemoci? Na nich si ověřte, jak mne nesmyslně obviňujete."},{"book":"Lukáš","chapter":"11","verse":"20","text":"Jestliže však skrze mne pracuje Boží ruka, buďte si jisti, že k vám už přišlo Boží království."},{"book":"Lukáš","chapter":"11","verse":"21","text":"Střeží-li nějaký statný, dobře ozbrojený muž svůj majetek, nemůže se mu nic stát,"},{"book":"Lukáš","chapter":"11","verse":"22","text":"ledaže by přišel někdo silnější, odzbrojil ho a majetku se zmocnil."},{"book":"Lukáš","chapter":"11","verse":"23","text":"Kdo není se mnou, je proti mně. Kdo mi nepomáhá, maří moji práci."},{"book":"Lukáš","chapter":"11","verse":"24","text":"Když se člověk rozhodne skončit se špatným životem, opouští ho vlastně duch nečistoty. Ten hledá jiný předmět svého zájmu. Když se mu to nedaří, vrací se k člověku, kterého musel opustit."},{"book":"Lukáš","chapter":"11","verse":"25","text":"Vidí-li, že dům – srdce toho člověka – je sice čistý, vyzdobený, ale prázdný,"},{"book":"Lukáš","chapter":"11","verse":"26","text":"pozve si sedm jiných společníků, horších než je sám, a usídlí se tam. S takovým člověkem je to pak horší než na začátku.“"},{"book":"Lukáš","chapter":"11","verse":"27","text":"Když domluvil, jedna žena zvolala: „Šťastná ta žena, která tě porodila a odkojila.“"},{"book":"Lukáš","chapter":"11","verse":"28","text":"Ježíš na to řekl: „Šťastnější jsou ti, kteří slyší Boží slovo a žijí podle něho.“"},{"book":"Lukáš","chapter":"11","verse":"29","text":"Lidé se scházeli u Ježíše a on k nim začal mluvit: „Jak jsou dnešní lidé zaslepení! Domáhají se na Bohu nějakého důkazu, ale nedostanou ho."},{"book":"Lukáš","chapter":"11","verse":"30","text":"Ninivští neviděli od Jonáše žádné zázraky, ale uvěřili, že jeho ústy mluví Bůh. Tak i já mám být pro vás dostatečným důkazem."},{"book":"Lukáš","chapter":"11","verse":"31","text":"Královna ze Sáby neváhala podniknout dalekou cestu, aby poznala Šalomounovu moudrost. A proto ona bude jednou soudit tuto generaci pro lhostejnost, se kterou se staví k moudrosti, jež převyšuje moudrost Šalomounovu."},{"book":"Lukáš","chapter":"11","verse":"32","text":"A tak v den posledního soudu obyvatele Ninive obviní lidi dnešní doby, protože oni tenkrát litovali svých zlých činů, když jim Jonáš kázal, a tady je přece kdosi větší, než byl Jonáš."},{"book":"Lukáš","chapter":"11","verse":"33","text":"Žádný nerozsvítí lampu proto, aby ji strčil do kouta anebo pod kbelík, ale postaví ji tak, aby všem, kdo chtějí vejít, svítila."},{"book":"Lukáš","chapter":"11","verse":"34","text":"Světlo vstupuje do člověka okem. Je-li oko zdravé a čisté, pronikne světlo do celé bytosti; je-li zalepené špínou, je celý člověk ve tmě."},{"book":"Lukáš","chapter":"11","verse":"35","text":"Dej tedy pozor, aby to světlo, které jsi už obdržel, nebylo zastíněno."},{"book":"Lukáš","chapter":"11","verse":"36","text":"Budeš-li naplněn vnitřním světlem a nebude-li v tobě žádného tmavého koutu, pak celý tvůj život bude svítit, jako bys stál v plné záři lampy.“"},{"book":"Lukáš","chapter":"11","verse":"37-38","text":"Když Ježíš domluvil, pozval ho jeden farizej k sobě na oběd. Ježíš přišel a posadil se za stůl. Vynechal obřadné omytí rukou a to nemile překvapilo hostitele."},{"book":"Lukáš","chapter":"11","verse":"39","text":"Ježíš mu řekl: „Vy, farizejové, omýváte nádobí jen zvenku a vnitřku si nehledíte. A právě tak přes všechno obřadné mytí je vaše nitro plné hrabivosti a špatnosti."},{"book":"Lukáš","chapter":"11","verse":"40","text":"Vy zaslepenci! Bohu Stvořiteli patříme se vším, co jsme i co máme."},{"book":"Lukáš","chapter":"11","verse":"41","text":"Chudým dejte všechno, co máte v mísách, a pak i na vás bude všechno čisté."},{"book":"Lukáš","chapter":"11","verse":"42","text":"Běda vám, farizejové! Pečlivě odvádíte desátý díl ze všeho, i z máty, heřmánku a každého koření, ale nejednáte spravedlivě a podle lásky k Bohu. Je pěkné, že odvádíte desátky, ale to hlavní byste neměli zanedbávat."},{"book":"Lukáš","chapter":"11","verse":"43","text":"Běda vám, farizejové! Vyhledáváte čestná místa v synagogách a vyžadujete, aby vás lidé na ulicích uctivě zdravili."},{"book":"Lukáš","chapter":"11","verse":"44","text":"Jste jako místo, kde je tajně zakopaná mrtvola. Lidé tam klidně chodí a nevědí, jak nakažlivá hniloba se tam skrývá.“"},{"book":"Lukáš","chapter":"11","verse":"45","text":"Ozval se jeden z učitelů zákona: „Mistře, to, co tu říkáš, uráží i nás.“"},{"book":"Lukáš","chapter":"11","verse":"46","text":"Ježíš odpověděl: „Však ani s vámi zákoníky to není lepší. Nakládáte lidem víc, než mohou unést, ale sami s tím nehnete ani prstem."},{"book":"Lukáš","chapter":"11","verse":"47-49","text":"Běda vám! Stavíte sice pomníky prorokům, které zabili vaši otcové, ale od svých předků se nijak nelišíte. Bůh ve své prozřetelnosti věděl, že budete pronásledovat a zabíjet jeho proroky a posly."},{"book":"Lukáš","chapter":"11","verse":"50-51","text":"Na hlavu této generace padne vina za prolitou krev všech Božích mužů od Ábela až po posledního mučedníka pro Boží věc. Říkám vám, že vaše generace na sebe svolá trest."},{"book":"Lukáš","chapter":"11","verse":"52","text":"Běda vám, učitelům zákona! Skryli jste klíč, kterým lze otevřít dveře pravého poznání. Sami jste nevešli a překážíte těm, kdo by vejít chtěli.“"},{"book":"Lukáš","chapter":"11","verse":"53","text":"Když domluvil, začali na něj farizejové a učitelé zákona zle dotírat a kladli mu záludné otázky,"},{"book":"Lukáš","chapter":"11","verse":"54","text":"aby ho pro nějaký výrok mohli obžalovat."}]}