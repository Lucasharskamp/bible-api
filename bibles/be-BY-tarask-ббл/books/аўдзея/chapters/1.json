{"data":[{"book":"АЎДЗЕЯ","chapter":"1","verse":"1","text":"Уява Аўдзею. Так кажа Гасподзь Бог пра Эдома: вестку пачулі мы ад Госпада, і пасол пасланы абвясьціць народам: «уставайце, і пойдзем супраць яго вайною!»"},{"book":"АЎДЗЕЯ","chapter":"1","verse":"2","text":"Вось, Я зрабіў цябе малым сярод народаў, і ты ў вялікай пагардзе."},{"book":"АЎДЗЕЯ","chapter":"1","verse":"3","text":"Ганарыстасьць сэрца твайго падманула цябе; ты жывеш у расколінах скал на ўзвышаным месцы і кажаш у сэрцы тваім: «хто скіне мяне на зямлю?»"},{"book":"АЎДЗЕЯ","chapter":"1","verse":"4","text":"Але хоць бы ты, як арол, падняўся высока і сярод зорак зладзіў гняздо тваё, дык і адтуль Я скіну цябе, кажа Гасподзь."},{"book":"АЎДЗЕЯ","chapter":"1","verse":"5","text":"Ці ня злодзеі прыходзілі да цябе, ці не начныя рабаўнікі, што ты так абабраны? Але яны ўкралі б столькі, колькі ім трэба. Калі б да цябе залезьлі абіральнікі вінаграду, дык і яны ці ж бы не пакінулі некалькіх ягадзін?"},{"book":"АЎДЗЕЯ","chapter":"1","verse":"6","text":"Як абабрана ўсё ў Ісава і абшуканы ўсе патайнікі ягоныя!"},{"book":"АЎДЗЕЯ","chapter":"1","verse":"7","text":"Да мяжы выведуць цябе ўсе супольнікі твае, ашукаюць цябе, адолеюць цябе тыя, што жывуць з табою ў міры, удараць цябе тыя, што хлеб твой ядуць. Няма ў ім сэнсу!"},{"book":"АЎДЗЕЯ","chapter":"1","verse":"8","text":"Ці ня ў той дзень гэта будзе, кажа Гасподзь, калі Я вынішчу мудрых у Эдоме і разумных на гары Ісава?"},{"book":"АЎДЗЕЯ","chapter":"1","verse":"9","text":"Працятыя будуць страхам адважнікі твае, Фэман, каб усе на гары Ісава вынішчаны былі забойствам."},{"book":"АЎДЗЕЯ","chapter":"1","verse":"10","text":"За ўціск брата твайго, Якава, пакрые цябе сорам, і ты зьнішчаны будзеш назаўсёды."},{"book":"АЎДЗЕЯ","chapter":"1","verse":"11","text":"У той дзень, калі ты стаяў насупраць, у той дзень, калі чужынцы вялі войска ягонае ў палон і іншапляменцы ўвайшлі ў браму ягоную і кінулі жэрабя на Ерусалім, ты быў як адзін зь іх."},{"book":"АЎДЗЕЯ","chapter":"1","verse":"12","text":"Ня варта было б табе глядзець на дзень брата твайго, на дзень адчужэньня яго; ня варта было б радавацца за сыноў Юды ў дзень іхняй пагібелі і разьзяўляць рот у дзень бедства."},{"book":"АЎДЗЕЯ","chapter":"1","verse":"13","text":"Ня трэба было табе ўваходзіць у браму народу Майго ў дзень няшчасьця яго і нават глядзець на злашчасьце яго ў дзень пагібелі ягонай, ні дакранацца да маёмасьці ягонай у дзень бедства ягонага."},{"book":"АЎДЗЕЯ","chapter":"1","verse":"14","text":"Ні стаяць на ростанях, каб забіваць тых, што ўцякалі ад яго, ні выдаваць ацалелых ад яго ў дзень бедства."},{"book":"АЎДЗЕЯ","chapter":"1","verse":"15","text":"Бо блізкі дзень Гасподні на ўсе народы: як ты рабіў, так будзе зроблена і з табою; аддача твая абернецца на галаву тваю."},{"book":"АЎДЗЕЯ","chapter":"1","verse":"16","text":"Бо як вы пілі на сьвятой гары Маёй, так усе народы заўсёды піцьмуць, будуць піць, праглынуць і будуць - як бы іх ня было."},{"book":"АЎДЗЕЯ","chapter":"1","verse":"17","text":"А на гары Сіёне будзе збавеньне, і будзе яна сьвятыняю; і дом Якава атрымае ва ўладаньне спадчыну сваю."},{"book":"АЎДЗЕЯ","chapter":"1","verse":"18","text":"І дом Якава будзе агнём і дом Язэпа - полымем, а дом Ісава - саломаю: запаляць яго і зьнішчаць яго, і нікога не застанецца з дому Ісава, бо Гасподзь сказаў гэта."},{"book":"АЎДЗЕЯ","chapter":"1","verse":"19","text":"І завалодаюць тыя, што на поўдзень, гарою Ісава, а якія ў даліне - Філістымлянамі; і завалодаюць полем Яфрэма і полем Самарыі, а Веньямін завалодае Галаадам."},{"book":"АЎДЗЕЯ","chapter":"1","verse":"20","text":"І пераселеныя з войска сыноў Ізраілевых завалодаюць зямлёю Хананэйскаю да Сарэпты, а пераселеныя зь Ерусаліма, якія ў Сэфарадзе, атрымаюць у валоданьне гарады паўднёвыя."},{"book":"АЎДЗЕЯ","chapter":"1","verse":"21","text":"І прыйдуць ратавальнікі на гару Сіён, каб судзіць гару Ісава, - і будзе царства Госпада."}]}