{"data":[{"book":"Yudaya Mangɛe II","chapter":"9","verse":"1","text":"Seeba mangɛ ginɛ to Sulemani xili xa gboe mɛ, a naxa siga Darisalamu maxɔrinyi xɔrɔxɔɛe tide a ma, alako a xa a xa lɔnni mato. A xa kuntigie naxa a mati naa, e naxa labundɛ, xɛɛma gbegbe, nun gɛmɛ tofanyie xanin ɲɔxɔmɛe fari sanbasee ra. A naxa maxɔrinyi gbegbe ti Sulemani ma."},{"book":"Yudaya Mangɛe II","chapter":"9","verse":"2","text":"Sulemani naxa a xa maxɔrinyi birin yaabi, na sese mu nu xɔrɔxɔ a bɛ."},{"book":"Yudaya Mangɛe II","chapter":"9","verse":"3","text":"Seeba mangɛ ginɛ to gɛ Sulemani xa lɔnni tode, a nun a xa banxi a naxan tixi,"},{"book":"Yudaya Mangɛe II","chapter":"9","verse":"4","text":"a xa baloe naxan saxi a xa teebili ma, a xa walikɛe nun e xa dugi tofanyie, a nun a xa sɛrɛxɛe a naxee bama Alatala xa hɔrɔmɔbanxi kui, a dɛ naxa ixara na fe birin ma. A naxa a fala mangɛ bɛ,"},{"book":"Yudaya Mangɛe II","chapter":"9","verse":"5","text":"«N fe naxee birin mɛxi n ma bɔxi ma i xa masenyie nun i xa lɔnni xa fe ra, na birin bara findi nɔndi ra."},{"book":"Yudaya Mangɛe II","chapter":"9","verse":"6","text":"Beenun n xa be to n yɛtɛ ra, n mu nu laxi e xa masenyi ra. Kɔnɔ yakɔsi n bara a kolon i xa lɔnni gbo dangife e naxan masenxi n bɛ. E fe naxan birin tagi rabaxi n bɛ i xa fe ra, i xili dangi na birin na."},{"book":"Yudaya Mangɛe II","chapter":"9","verse":"7","text":"Ɲɛlɛxinyi na i xa mixie bɛ, ɲɛlɛxinyi na i xa konyie bɛ, barima e na i sɛɛti ma tɛmui birin i xa lɔnni ramɛfe ra."},{"book":"Yudaya Mangɛe II","chapter":"9","verse":"8","text":"Tantui na i Marigi Alatala bɛ, naxan hinnɛxi i ra, a fa i dɔxɔ a xa mangɛ kibanyi kui, i xa mangɛya raba alɔ a wama a xɔn ma ki naxɛ. I Marigi Ala na raba nɛ barima Isirayila rafan a ma, a man wama Isirayila xa bu tɛmui birin. A i findi nɛ e xa mangɛ ra, alako i xa e yamari tinxinyi nun nɔndi ra.»"},{"book":"Yudaya Mangɛe II","chapter":"9","verse":"9","text":"A naxa xɛɛma kilo wulu naani fi mangɛ ma, a nun labundɛ gbegbe nun gɛmɛ tofanyie. Kabi na tɛmui, na labundɛ mɔɔli mu toma Isirayila, Seeba mangɛ ginɛ naxan fixi mangɛ Sulemani ma."},{"book":"Yudaya Mangɛe II","chapter":"9","verse":"10","text":"Xirami nun Sulemani xa walikɛ naxee fa xɛɛma ra kelife Ofiri bɔxi ma, nee man naxa fa wuri nun gɛmɛ tofanyie ra a bɛ."},{"book":"Yudaya Mangɛe II","chapter":"9","verse":"11","text":"Mangɛ naxa na wuri rawali Alatala xa hɔrɔmɔbanxi sode dɛe ra, a nun mangɛ xa banxi sode dɛe ra. A man naxa na wuri rawali kɔrae yailanfe ra bɛɛtibae bɛ. Na fe mɔɔli mu nu toxi Yudaya sinden."},{"book":"Yudaya Mangɛe II","chapter":"9","verse":"12","text":"Mangɛ Sulemani naxa Seeba mangɛ ginɛ waxɔnse birin so a yi ra dangife a tan naxan sanbaxi a ra. Na xanbi, a naxa gbilen a xa bɔxi ma, a tan nun a xa konyie."},{"book":"Yudaya Mangɛe II","chapter":"9","verse":"13","text":"Ɲɛ yo ɲɛ Sulemani nu xɛɛma kilo wulu mɔxɔɲɛn nun firin, kilo kɛmɛ senni tongo naani nun naani sɔtɔma,"},{"book":"Yudaya Mangɛe II","chapter":"9","verse":"14","text":"bafe a nu naxan sɔtɔma yulɛe yi duuti ra. A man nu xɛɛma nun gbeti sɔtɔma mangɛe nun gominae ra Arabu bɔxi ma."},{"book":"Yudaya Mangɛe II","chapter":"9","verse":"15","text":"Mangɛ Sulemani naxa wure lefa kɛmɛ firin maso xɛɛma ra, kankan nafalaxi xɛɛma kilo solofere nan na."},{"book":"Yudaya Mangɛe II","chapter":"9","verse":"16","text":"A man naxa wure lefa xunxuri kɛmɛ saxan maso xɛɛma ra, kankan masoxi xɛɛma kilo saxan nan na. A naxa e gbaku banxi kui, naxan xili falama Liban fɔtɔn banxi."},{"book":"Yudaya Mangɛe II","chapter":"9","verse":"17","text":"Mangɛ naxa kibanyi xungbe yailan sili ɲinyi ra, a fa a maso xɛɛma tinse ra."},{"book":"Yudaya Mangɛe II","chapter":"9","verse":"18","text":"Na kibanyi te see findixi xɛɛma nan na, kibanyi nu na yɛtɛ masolixi firin tagi."},{"book":"Yudaya Mangɛe II","chapter":"9","verse":"19","text":"Yɛtɛ fu nun firin fan masolixi nu na te see sɛɛtie ma, senni na yirefanyi ma, sennie na kɔɔla ma. Na kibanyi maniyɛ mu nu na mangataa yo kui sinden."},{"book":"Yudaya Mangɛe II","chapter":"9","verse":"20","text":"Mangɛ Sulemani xa pɔɔti birin nun Liban fɔtɔn banxi xa pileti birin findixi xɛɛma nan na. A mu nu gbeti rawalima fefe ma."},{"book":"Yudaya Mangɛe II","chapter":"9","verse":"21","text":"Kunkuie nu na mangɛ yi ra naxee nu luma siga ra Tarasisi ɲɛ saxan yo ɲɛ saxan xɛɛma, gbeti, sili ɲinyi, kule, nun xɔni tofanyi tongode. Xirami xa walikɛe nu a malima na wali kui."},{"book":"Yudaya Mangɛe II","chapter":"9","verse":"22","text":"Mangɛ Sulemani xa bannaya nun a xa lɔnni naxa gbo yɛ dangi bɔxi mangɛ birin na."},{"book":"Yudaya Mangɛe II","chapter":"9","verse":"23","text":"Bɔxi mangɛ birin nu wama Sulemani xa lɔnni ramɛfe Ala naxan fixi a ma."},{"book":"Yudaya Mangɛe II","chapter":"9","verse":"24","text":"Nee birin nu mangɛ sanbama gbeti, xɛɛma, dugie, geresosee, labundɛe, soe, nun sofalee ra ɲɛ yo ɲɛ."},{"book":"Yudaya Mangɛe II","chapter":"9","verse":"25","text":"Soe nun sɔɔri ragise ragatade wulu naani nu na Sulemani yi ra. Sɔɔri soe ragi wulu fu nun firin fan nu na a yi ra taa makantaxie nun Darisalamu kui, mangɛ xɔnyi."},{"book":"Yudaya Mangɛe II","chapter":"9","verse":"26","text":"Mangɛ birin, kelife xure xungbe ma, sa dɔxɔ Filisita bɔxi ra, han a sa dɔxɔ Misira naaninyi ra, e birin nu na a xa yaamari bun ma."},{"book":"Yudaya Mangɛe II","chapter":"9","verse":"27","text":"Mangɛ nan a niya gbeti xa wuya Darisalamu alɔ gɛmɛ xɔri. Sɛdiri wuri fan naxa wuya alɔ sikomoro wuri na Sefela bɔxi ma ki naxɛ."},{"book":"Yudaya Mangɛe II","chapter":"9","verse":"28","text":"Sulemani xa soe nu kelima Misira nɛ nun bɔxi gbɛtɛe ma."},{"book":"Yudaya Mangɛe II","chapter":"9","verse":"29","text":"Sulemani xa taruxui dɔnxɔɛ, a fɔlɛ nun a raɲɔnyi, sɛbɛxi Annabi Natan xa taruxui sɛbɛxi kui, a na Annabi Ahiya Siloka xa namiɲɔnmɛ masenyi sɛbɛxi kui, nun Annabi Ido xa laamatunyi masenyi sɛbɛxi kui Nebati xa di Yerobowami xa fe ra."},{"book":"Yudaya Mangɛe II","chapter":"9","verse":"30","text":"Sulemani xa mangɛya naxa bu ɲɛ tongo naani Darisalamu nun Isirayila xun ma."},{"book":"Yudaya Mangɛe II","chapter":"9","verse":"31","text":"Na xanbi, Sulemani naxa laaxira. E naxa a ragata a babae sɛɛti ma a baba Dawuda xa taa kui. A xa di Robowami naxa ti a ɲɔxɔɛ ra."}]}