{"data":[{"book":"Dəkəcop","chapter":"11","verse":"1","text":"Tɛm tatɔkɔ doru fəp kusu kin k'anccɔp, pacloku, moloku min mayi."},{"book":"Dəkəcop","chapter":"11","verse":"2","text":"K'afum ŋande ŋakɔ kəca nkɛ dec dɛmpɛ mɔ, kɔ ŋanəŋk mɔrɔ atɔf ŋa Siŋhar, kɔ ŋandɛ mi dacɔ."},{"book":"Dəkəcop","chapter":"11","verse":"3","text":"Kɔ ŋalokɛnɛ: «Pasut birik, pacɔf bi!» Kɔ birik bɔcɔf babɔkɔ bɔyɔnɛ ŋa masar, kɔ kɔrtal kəyɔnɛ ŋa dos."},{"book":"Dəkəcop","chapter":"11","verse":"4","text":"Kɔ ŋaloku sɔ: «Paŋkɔn, pacəmbər dare kɔ kəlɔ nkɛ domp da ki dendekɔ haŋ dɔsɔ kɔm mɔ. Ntɛ tɔŋsɔŋɛ pasɔtɔ tewe mɔ, tɔsɔŋɛ su sɔ kətɔsaməsər doru.»"},{"book":"Dəkəcop","chapter":"11","verse":"5","text":"Kɔ MARIKI ontor kədemɔmən dare kɔ kəlɔ nkɛ afum ŋanccəmbər mɔ."},{"book":"Dəkəcop","chapter":"11","verse":"6","text":"Kɔ MARIKI oloku, «Nəmɔmən afum aŋɛ! Fəp faŋan kusu kin kɔ ŋancɔp. Nəmɔmən sɔ ntɛ ŋancop kəyɔ mɔ. Tɔlɔm o tɔlɔm teyi fɛ ntɛ tɔŋmɔnɛ ŋa kəyɔ ka tɛfaŋ taŋan mɔ."},{"book":"Dəkəcop","chapter":"11","verse":"7","text":"Paŋkɔn, pator, panɔŋkəl-nɔŋkəl kusu kəŋan ntɛ tɔŋsɔŋɛ ta ŋanenɛnɛ sɔ mɔ.»"},{"book":"Dəkəcop","chapter":"11","verse":"8","text":"Kɔ MARIKI kəsaməsər ŋa doru, kɔ ŋasak kəcəmbər dare."},{"book":"Dəkəcop","chapter":"11","verse":"9","text":"Ti t'awenɛ di Babɛl, bawo difɔ MARIKI ɛnanɔŋkəl cusu, k'ɛsaməsər afum doru."},{"book":"Dəkəcop","chapter":"11","verse":"10","text":"Tecepərɛnɛ ta Sem tɛntɛ: Sem ɛnasɔtɔ meren 100, a pədekom Arpaksad, teren ta mɛrəŋ ntɛ domun dɛnasak antɔf mɔ."},{"book":"Dəkəcop","chapter":"11","verse":"11","text":"Kəkom ka Arpaksad, kɔ Sem eyi sɔ doru meren 500, mmɛ ɛnakom sɔ awut arkun k'awut aran alɔma mɔ."},{"book":"Dəkəcop","chapter":"11","verse":"12","text":"Arpaksad ɛnasɔtɔ meren 35, a pədekom Sɛlah."},{"book":"Dəkəcop","chapter":"11","verse":"13","text":"Kəkom ka Sɛlah, Arpaksad ɛnasɔtɔ sɔ meren 403, mmɛ ɛnakom sɔ awut arkun k'awut aran alɔma mɔ."},{"book":"Dəkəcop","chapter":"11","verse":"14","text":"Sɛlah ɛnasɔtɔ meren 30, a pədekom Hebɛr."},{"book":"Dəkəcop","chapter":"11","verse":"15","text":"Kəkom ka Hebɛr, Sɛlah ɛnasɔtɔ sɔ meren 403, mmɛ ɛnakom sɔ awut arkun k'awut aran alɔma mɔ."},{"book":"Dəkəcop","chapter":"11","verse":"16","text":"Kɔ Hebɛr ɔsɔtɔ meren 34, a pədekom Pɛlɛk."},{"book":"Dəkəcop","chapter":"11","verse":"17","text":"Kəkom ka Pɛlɛk, Hebɛr ɛnasɔtɔ sɔ meren 430, mmɛ ɛnakom sɔ awut arkun k'awut aran alɔma mɔ."},{"book":"Dəkəcop","chapter":"11","verse":"18","text":"Pɛlɛk ɛnasɔtɔ meren 30, a pədekom Rehu."},{"book":"Dəkəcop","chapter":"11","verse":"19","text":"Kəkom ka Rehu, Pɛlɛk ɛnasɔtɔ sɔ meren 209, mmɛ ɛnakom sɔ awut arkun k'awut aran alɔma mɔ."},{"book":"Dəkəcop","chapter":"11","verse":"20","text":"Rehu ɛnasɔtɔ meren 32, a pədekom Seruk."},{"book":"Dəkəcop","chapter":"11","verse":"21","text":"Kəkom ka Seruk, Rehu ɛnasɔtɔ sɔ meren 207, mmɛ ɛnakom sɔ awut arkun k'awut aran alɔma mɔ."},{"book":"Dəkəcop","chapter":"11","verse":"22","text":"Seruk ɛnasɔtɔ meren 30, a pədekom Nahor."},{"book":"Dəkəcop","chapter":"11","verse":"23","text":"Kəkom ka Nahor, Seruk ɛnasɔtɔ sɔ meren 200, mmɛ ɛnakom sɔ awut arkun k'awut aran alɔma mɔ."},{"book":"Dəkəcop","chapter":"11","verse":"24","text":"Nahor ɛnasɔtɔ meren 29 a pədekom Terah."},{"book":"Dəkəcop","chapter":"11","verse":"25","text":"Kəkom ka Terah, Nahor ɛnasɔtɔ sɔ meren 119, mmɛ ɛnakom sɔ awut arkun k'awut aran alɔma mɔ."},{"book":"Dəkəcop","chapter":"11","verse":"26","text":"Terah ɛnasɔtɔ meren 70, a pədekom Abram, Nahor kɔ Haraŋ."},{"book":"Dəkəcop","chapter":"11","verse":"27","text":"Tecepərɛnɛ ta Terah tɛntɛ: Terah okom Abram, Nahor kɔ Haraŋ nwɛ ɛnakom Lɔt mɔ."},{"book":"Dəkəcop","chapter":"11","verse":"28","text":"Haraŋ, fɔr ya kas kiriŋ y'ɛnafi, atɔf nŋɛ anakom kɔ mɔ, nde dare da Ur nde atɔf ŋa Kaldi."},{"book":"Dəkəcop","chapter":"11","verse":"29","text":"Abram kɔ Nahor ŋanɛncɛ. Wəran ka Abram ancwe Saray kɔ wəran ka Nahor, Milka. Milka, wan ka Haraŋ ɛnayi, ŋapaŋnɛ kas kin kɔ Yiska."},{"book":"Dəkəcop","chapter":"11","verse":"30","text":"Saray ɛnakom fɛ, ɛnasɔtɔ fɛ wan."},{"book":"Dəkəcop","chapter":"11","verse":"31","text":"Kɔ Terah ɛlɛk wan kɔn Abram, kɔ wansɔ kɔn Lɔt, wan ka Haraŋ, k'ɛlɛkɛnɛ sɔ Saray wəran ka Abram, kɔ ŋasol fəp faŋan kəwur ka nde dare da Ur nde atɔf ŋa Kaldi kəkɔ ka atɔf ŋa Kanaŋ. Kɔ ŋambəp atɔf ŋa Haraŋ kɔ ŋandɛ di."},{"book":"Dəkəcop","chapter":"11","verse":"32","text":"Terah ɛnawon doru meren 205, a k'endefi dəndo atɔf ŋa Haraŋ."}]}