{"data":[{"book":"1 Akolinto","chapter":"14","verse":"1","text":"Mwikase mube na upendo, kai' muminyikiye muno kwipata upo ya Loo Mpeleteu, na munomuno mupate upo yo ulondoli wa Nnu'ngu'."},{"book":"1 Akolinto","chapter":"14","verse":"2","text":"Ywalongela luga yayambi' ywembe alongelali na bandu ila na Nnu'ngu'. Naywembe alongela makowe gagaiyilwe kwa makakala ga Loo Mpeleteu."},{"book":"1 Akolinto","chapter":"14","verse":"3","text":"Lakini yu'lu' nnondoli alongela na bandu kwa kwakangamaya muimani, kwasenga na kwali'yali'ya."},{"book":"1 Akolinto","chapter":"14","verse":"4","text":"Yu'lu' ywalongela luga yayambi' aikangamaya imani yake mwene, lakini nnondoli aakangamaya aumini."},{"book":"1 Akolinto","chapter":"14","verse":"5","text":"Naapendi mwaboti mube mwalongeli ba luga yayambi', lakini munomuno mube mwalondoli. Kwa mwanjaa nnondoli nga nku'lu' kulikoni ywalongela kwa luga yayambi', ila gaawanikiyilwe li'nga kwayangatia aumini bakangamale muimani."},{"book":"1 Akolinto","chapter":"14","verse":"6","text":"Mwalongo, mana nilongei kwa luga yayambi' kasinu mwapata ki'li' mana nakotoka awanikiya? Mwatangali kili'be, ila mana nalu'a kummakia gaumukwi Nnu'ngu', au ulondoli au yi'gana au ilimu."},{"book":"1 Akolinto","chapter":"14","verse":"7","text":"Ngamwaibile muyombo ya inwa kati pilimbi au kinanda. Mana ikotwike piya malobe mbali'mbali', mundu akombwali tanga panga uyi'mbi'lwa mwambo waku'."},{"book":"1 Akolinto","chapter":"14","verse":"8","text":"Kai' manaitei lipenga kalili'la lilobe lyangali tanganikwa, nyai ywaalu'a kwibi'ka wiso kwa ngondo?"},{"book":"1 Akolinto","chapter":"14","verse":"9","text":"Nyinyonyo mwenga, mana mwalongela gangali tanganikwa nyai ywaakombwa tanga samukilongela? Apo, samukilongela sapanga kati nsunga bai."},{"book":"1 Akolinto","chapter":"14","verse":"10","text":"Mudunia kubile na luga yambone muno, na ntu'pu' luga yangali maana yake."},{"book":"1 Akolinto","chapter":"14","verse":"11","text":"Mana nikotwike tanga luga yalongela mundu ywi'ngi', nenga napanga nanng'eni kasake na ywembe nng'eni kasangu'."},{"book":"1 Akolinto","chapter":"14","verse":"12","text":"Kwa nyo, mwamuminyikia muno kwipata upo ya Loo Mpeleteu, mukasane muno kwa kwipala upo yaikombwa kwayangatia aumini bi'ngi' bakangamale muimani."},{"book":"1 Akolinto","chapter":"14","verse":"13","text":"Kwa nyo, ywalongela kwa luga yayambi' alu'be Nnu'ngu' li'nga akombwe awanikiya sakilongei."},{"book":"1 Akolinto","chapter":"14","verse":"14","text":"Kwa mwanjaa panilu'ba kwa luga yayambi', loo yangu' bai ngayailu'ba lakini malango gangu' gapangali sosoti."},{"book":"1 Akolinto","chapter":"14","verse":"15","text":"Kwa nyo nipange buli? Nilu'a lu'ba kwa loo na kwa malango, nyinyonyo nilu'a yi'mba kwa loo na kwa malango."},{"book":"1 Akolinto","chapter":"14","verse":"16","text":"Manaitei kaulumba Nnu'ngu' kwa loo bai, popopo abile mundu ywangali tanga luga yo, akombwa baya “Amina” abile anatangali sakilongeleka?"},{"book":"1 Akolinto","chapter":"14","verse":"17","text":"Yendawesekana panga kunsukulu kwako Nnu'ngu' kwaai kunanoga, lakini inyangatiyali mundu ywi'ngi' kwikangamaya imani yake."},{"book":"1 Akolinto","chapter":"14","verse":"18","text":"Ninsukulu Nnu'ngu' panga nilongela luga yayambi' kulikoni mwenga."},{"book":"1 Akolinto","chapter":"14","verse":"19","text":"Lakini mulikanisa nantali nilongele mayi'gi'yo matano gagatanganikwa li'nga kwayi'gana bi'ngi', kuliko nilongele mayi'gi'yo maelupu ga luga yayambi'."},{"book":"1 Akolinto","chapter":"14","verse":"20","text":"Mwalongo bangu' kanemuganiye kati mwaanangu'ta, ila kati mwabandu akomala. Lakini bu'kana na ulau, mube kati mwaanangu'ta."},{"book":"1 Akolinto","chapter":"14","verse":"21","text":"Maandiko Mapeleteu gabaya,"},{"book":"1 Akolinto","chapter":"14","verse":"22","text":"Kwa nyo, upo yo longela luga yayambi', nga mwanju wa makakala ga Nnu'ngu', kwa bangali u'bi'lya, lakini upo yo londwa nga mwanju kwa babau'bi'lile."},{"book":"1 Akolinto","chapter":"14","verse":"23","text":"Kwa nyo, aumini boti ba likanisa mana bakwembine pamope na kila yumo katumbwa longela luga yayambi', bu'kapo ayingi mundu nng'eni ywangali u'bi'lya na ywangatanga, buli aabayali panga mwaboti muminya lilalu'?"},{"book":"1 Akolinto","chapter":"14","verse":"24","text":"Lakini boti mana kabalondwa, bu'kapo kayingya mundu ywangali u'bi'lya au ywangatanga, baalu'a kumpanga aibone nnau na aaukumilwa kwa kila kikowe saalu'a kiyu'wa."},{"book":"1 Akolinto","chapter":"14","verse":"25","text":"Makowe gagaiyilwe mumwoyo gaabi'ki'lwa mpu'la na apo ngapaalu'a kwitu'ya pai' na kunkilikitya Nnu'ngu' kabaya, “Kakape Nnu'ngu' abi pamope na mwenga.”"},{"book":"1 Akolinto","chapter":"14","verse":"26","text":"Mwalongo bangu', pamukwembana pamope, mupalikwa yumo ayi'mbe, ywi'ngi' ayi'gane, ywi'ngi' agabaye gagaumukulilwe na Nnu'ngu', ywi'ngi' alongele kwa luga yayambi' na ywi'ngi' awanikiye go. Makowe ago goti, gapangika li'nga kwakangamaya aumini."},{"book":"1 Akolinto","chapter":"14","verse":"27","text":"Mana kubile na babalongela kwa luga yayambi' kwa likanisa, babe abi'li' au atatu bai, kaneipi'ti'li'ki'ye po. Na ipalikwa balongele kwo pi'yana yumo yumo, na ywi'ngi' awanikiye si'lu' sakilongelilwe."},{"book":"1 Akolinto","chapter":"14","verse":"28","text":"Lakini mana ntu'pu' ywo awanikiya, ywalongela kwa luga yayambi' ipalikwa atame liki. Alongele ywembe na mwoyo wake na Nnu'ngu'."},{"book":"1 Akolinto","chapter":"14","verse":"29","text":"Na kwa balu' alondoli babalondwa, babe abi'li' au atatu na bandu bi'ngi' bagali'nge galu' gagalongelilwe."},{"book":"1 Akolinto","chapter":"14","verse":"30","text":"Na mana yumo nkati ya babapi'kania apeyilwe liyi'gi'yo bu'ka kwa Nnu'ngu', mwaali ipalikwa akotoke."},{"book":"1 Akolinto","chapter":"14","verse":"31","text":"Kwa mwanjaa mwaboti mwendakombwa londwa kwo pi'yana, li'nga kila mundu apate yi'ganilwa no kangamayilwa."},{"book":"1 Akolinto","chapter":"14","verse":"32","text":"Upo ya ulondoli ipalikwa ba pai' ya utawala wa yu'lu' ywapeyilwe upo yo."},{"book":"1 Akolinto","chapter":"14","verse":"33","text":"Kwa mwanjaa Nnu'ngu' wa puyoli, ila wa amani. Nyinyonyo kati mwaibile mumakanisa goti ga apeleteu,"},{"book":"1 Akolinto","chapter":"14","verse":"34","text":"alwawa bapalikwali longela mulikanisa kwa mwanjaa bembe bayi'ki'tilweli, ila bayu'we kati mwaibaya salya."},{"book":"1 Akolinto","chapter":"14","verse":"35","text":"Mana kabapala tanga likowe lyolyoti baalaluye akinasengo babe kaya, kwa mwanjaa alyo likowe nga lya oni nnwawa longela mulikanisa."},{"book":"1 Akolinto","chapter":"14","verse":"36","text":"Mukita Liyi'gi'yo lya Nnu'ngu' liumi kasinu au limwikili mwenga bai?"},{"book":"1 Akolinto","chapter":"14","verse":"37","text":"Mundu mana aibweni panga ywembe nnondoli au ai na upo ya Loo Mpeleteu, ipalikwa atange panga ganimwandikya nga amuli yo bu'ka kwa Bwana."},{"book":"1 Akolinto","chapter":"14","verse":"38","text":"Lakini mundu ywagasalawa makowe gano, naywembe asalaulilwe."},{"book":"1 Akolinto","chapter":"14","verse":"39","text":"Kwa nyo mwalongo bangu', mupale muno panga mwalondoli na wala kanemwaki'li'bu'ye bandu longela kwa luga yayambi'."},{"book":"1 Akolinto","chapter":"14","verse":"40","text":"Lakini makowe goti gapangike wisowiso kwa ndi'la inannoga."}]}