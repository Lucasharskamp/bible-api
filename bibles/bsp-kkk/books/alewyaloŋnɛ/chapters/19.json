{"data":[{"book":"ALewy Aloŋnɛ","chapter":"19","verse":"1","text":"Kɔ MARIKI osom Musa:"},{"book":"ALewy Aloŋnɛ","chapter":"19","verse":"2","text":"«Məloku kəloŋkanɛ ka Yisrayel fəp: Pəmar nəyɔnɛ afum acempi aŋɛ ampus'em mɔ, bawo ina MARIKI Kanu konu, incemp!"},{"book":"ALewy Aloŋnɛ","chapter":"19","verse":"3","text":"Fum nwɛ o nwɛ nəna dacɔ pəleləs kɛrɛ kɔ kas, pəleləs sɔ dɔsɔk dem da kəŋesəm fəp. MARIKI iyɔnɛ, Kanu konu."},{"book":"ALewy Aloŋnɛ","chapter":"19","verse":"4","text":"Ta nəgbaymɛ nəcəmɛ mɛrəŋka mefəli darəŋ, ta nəlompəs sɔ canu ca fɛc. MARIKI iyɔnɛ, Kanu konu."},{"book":"ALewy Aloŋnɛ","chapter":"19","verse":"5","text":"Kɔ nənde nəckɛr'em yoloŋnɛ ya kəpaŋnɛ pəforu-ɛ, nəloŋn'em yi pǝmɔ tɔkɔ sariyɛ sǝloku ti mɔ, ntɛ tɔŋsɔŋɛ ibaŋ kəloŋnɛ konu mɔ."},{"book":"ALewy Aloŋnɛ","chapter":"19","verse":"6","text":"Nəsɔm daka dadɔkɔ, dɔsɔk ndɛ nəŋloŋn'em mɔ kɔ dɔckɔsɔk, yɔkɔ yɛncəmɛ haŋ tataka ta maas mɔ, pacɔf yi."},{"book":"ALewy Aloŋnɛ","chapter":"19","verse":"7","text":"Kɔ fum wəlɔma ɔsɔm yeri yayɔkɔ tataka ta maas-ɛ, yeri yɔtɔsɔk yɔ, ifɔbaŋ kəloŋnɛ konu kaŋkɔ."},{"book":"ALewy Aloŋnɛ","chapter":"19","verse":"8","text":"Fum nwɛ o nwɛ endi sɔ yeri yayɔkɔ mɔ, ɛŋsarɛ kiciya, bawo eyik-yikəs paka mpɛ ampusɛ MARIKI mɔ: Aŋwurɛ fum wəkakɔ aka Yisrayel dacɔ."},{"book":"ALewy Aloŋnɛ","chapter":"19","verse":"9","text":"Kɔ nənde nəctɛl nde antɔf ŋonu-ɛ, ta nədekɔ nəctɛl səbomp sa yokom yɔkɔ yeyi abɔf ŋonu cəsək mɔ, ta nədekɔ sɔ nəcluksərnɛ kəcgbɛtəs səbomp səkɔ nənatɔnəŋk dəkətɛl mɔ."},{"book":"ALewy Aloŋnɛ","chapter":"19","verse":"10","text":"Ta nəluksərnɛ sɔ kəpiməs yokom ya ŋgbɔŋkəlɔ ya wɛn yɔkɔ aŋsakǝs-sakǝs ŋi darenc mɔ, ta nəwɛtəs sɔ cəbɔkəlɛ ca yi. Nəsakərɛ yi atɔyɔ daka, kɔ acikəra. MARIKI iyɔnɛ, Kanu konu."},{"book":"ALewy Aloŋnɛ","chapter":"19","verse":"11","text":"Ta nəkiyɛ, ta nwɛ o nwɛ pəyembər wɛnc, ta məyɔ kɔ cəmpənpən."},{"book":"ALewy Aloŋnɛ","chapter":"19","verse":"12","text":"Ta nədɛrəm yem disrɛ tewe tem, kɔ məyɔ ti-ɛ, məfulus tewe ta Kanu kam. MARIKI iyɔnɛ."},{"book":"ALewy Aloŋnɛ","chapter":"19","verse":"13","text":"Ta mədir wɛnc əm, ta məkiyɛ! Ta kəway ka fum nwɛ ɛmbəc'am mɔ kədir'am dəwaca haŋ dɔckɔsɔk."},{"book":"ALewy Aloŋnɛ","chapter":"19","verse":"14","text":"Ta mətolanɛ wətɔne pəlɛc, ta nəbocɛ sɔ wətɔnəŋk paka dɔpɔ mpɛ ɔŋkɔpət mɔ. Məmentər mɔyɔ mam disrɛ a məleləs im. MARIKI iyɔnɛ, Kanu kam."},{"book":"ALewy Aloŋnɛ","chapter":"19","verse":"15","text":"Ta nəcboc kiti pətɔlomp disrɛ: Ta məcəmɛnɛ wətɔyɔ daka, ta məbaŋɛ wəka daka, mba məbocɛ wɛnc əm kiti tɔkɔ sariyɛ səloku ti mɔ."},{"book":"ALewy Aloŋnɛ","chapter":"19","verse":"16","text":"Ta nəfor afum anu. Ta nəyemsɛnɛ wɛnc konu, yem nyɛ yɔŋkɔsɔŋɛ padif kɔ mɔ. MARIKI iyɔnɛ."},{"book":"ALewy Aloŋnɛ","chapter":"19","verse":"17","text":"Ta məmɛŋkərnɛ dɛbəkəc mɛcɛm-cɛmnɛ mɛlɛc ma wɛnc əm, ta mənesərnɛ kənal kɔ tɔkɔ teyi mɔ de! Ta mədesarsərnɛ kiciya tetɔn."},{"book":"ALewy Aloŋnɛ","chapter":"19","verse":"18","text":"Ta məluksɛ ayɛk, ta məmɛŋkərnɛ mɛtɛlɛ nnɔ awɛnc əm aŋa ŋayi mɔ. Məbɔtər wɛnc əm pəmɔ tɔkɔ məmbɔtərnɛ mɔ, MARIKI iyɔnɛ."},{"book":"ALewy Aloŋnɛ","chapter":"19","verse":"19","text":"Nəde nəcmɛŋkərnɛ sariyɛ sem: Ta məsɔŋɛ yɔcɔl mɛrəŋ yɛcɛcɛnɛ nyɛ yɔntɔyɔnɛ dokom din dayi mɔ. Ta nəbɔf abɔf ŋonu yɔbɔf nyɛ yɔntɔyɔnɛ yin yayi mɔ. Ta nəbɛrnɛ yamos nyɛ anɔŋkəl kədunɛ səbeŋa sa akotan kɔ sa kentəler mɔ."},{"book":"ALewy Aloŋnɛ","chapter":"19","verse":"20","text":"Kɔ wərkun ɛfəntərər wəran wəcar nwɛ wərkun wəlɔma owurɛnɛ tetɔn kəfaŋ kənɛncɛ mɔ, kɔ pəyɔnɛ a antawurus fɛ wəran wəkakɔ, tamɛrəŋ ta antasak wəran wəkakɔ pəwur dacar pəkɔ yɛŋən-ɛ, wərkun wəkakɔ ɛfəntərər wəran wəcar wəkakɔ mɔ pəsɔŋ alamali. Mba afɔdif ŋa, bawo wəran wəkakɔ ɔsɔrɔyɔnɛ wəcar."},{"book":"ALewy Aloŋnɛ","chapter":"19","verse":"21","text":"Wərkun wəkakɔ pəkenɛ MARIKI aŋkesiya ŋorkun nde dəkəbɛrɛ da aŋgbancan ŋɛbəpɛnɛ kɔ Kanu, ŋɔyɔnɛ poloŋnɛ pa kəlompəs ka kiciya."},{"book":"ALewy Aloŋnɛ","chapter":"19","verse":"22","text":"Wəloŋnɛ pətubucnɛ kəsɔkəs wəkayi kiciya MARIKI fɔr kiriŋ teta kəlompəs ka kiciya kaŋkɔ ɔyɔ mɔ, MARIKI ɛŋŋaŋnɛnɛ kɔ kiciya kaŋkɔ."},{"book":"ALewy Aloŋnɛ","chapter":"19","verse":"23","text":"Kɔ nəndekɔbɛrɛ atɔf ŋa Kanaŋ nəlip kəbɔf ka tɔk yokom yedi fəp-ɛ, nəclɔm yokom ya tɔk yayɔkɔ amɔnɛ kədi haŋ meren maas, ta nədi yi."},{"book":"ALewy Aloŋnɛ","chapter":"19","verse":"24","text":"Yokom ya tɔk yayɔkɔ yendekɔkom teren ta maŋkəlɛ mɔ fəp, nəde nǝcpusɛ yi ina MARIKI, nǝckɛr’em yi kəkorkoru disrɛ."},{"book":"ALewy Aloŋnɛ","chapter":"19","verse":"25","text":"Teren ta kəcamət, nəntam kədi yokom yayɔkɔ, nədekɔ nəcpim yi, yendela, yɔyɔnɛ yonu. MARIKI iyɔnɛ, Kanu konu."},{"book":"ALewy Aloŋnɛ","chapter":"19","verse":"26","text":"Ta nəde nǝcsɔm sɛm nyɛ mecir mayi mɔsɔrɔyi yi mɔ. Ta nəyɔ mes ma dure, ta nəgbal kəsənc."},{"book":"ALewy Aloŋnɛ","chapter":"19","verse":"27","text":"Ta nəfonnɛ cəfon cəkəsək ca domp donu, ta məfonnɛ kek cəsək."},{"book":"ALewy Aloŋnɛ","chapter":"19","verse":"28","text":"Ta nəpirintnɛ ca cəlɔm dəkata nyɛ kǝbikɛ kǝntɔnim mɔ, ta nəgbes-gbesinɛ sɔ dis teta kəbal ka fum wəfi. MARIKI iyɔnɛ."},{"book":"ALewy Aloŋnɛ","chapter":"19","verse":"29","text":"Ta nəlesǝr delel da awut anu aran kəcɔŋəs ŋa kəcfəntərɛ-fəntərɛ kɔ arkun aŋɛ ŋantɔnɛncɛ ŋa mɔ, ta tedesɔŋɛ afum a dɔtɔf kəyi ka yamayama, ta tedesɔŋɛ ŋacyɔ mes mɛlɛc ma kəbut amera mamɔkɔ."},{"book":"ALewy Aloŋnɛ","chapter":"19","verse":"30","text":"Nədekɔ nəcleləs dɔsɔk da kəŋesəm dem ndɛ o ndɛ, nəleləs sɔ kəfo kəsoku kem. MARIKI iyɔnɛ."},{"book":"ALewy Aloŋnɛ","chapter":"19","verse":"31","text":"Ta nəsɛp kəlok-loku kɔ mera ya afi. Ta nətɛn kəsɔŋnɛ kətɔsɔk tetaŋan. MARIKI iyɔnɛ, Kanu konu."},{"book":"ALewy Aloŋnɛ","chapter":"19","verse":"32","text":"Məde məcleləs abeki, məde məcsɔŋ wətem pəlel. Məmentər dəmɔyɔ mam a məleləs ina Kanu kam. MARIKI iyɔnɛ."},{"book":"ALewy Aloŋnɛ","chapter":"19","verse":"33","text":"Kɔ wəcikəra ender pəyi nu dacɔ atɔf ŋonu-ɛ, ta nədir kɔ."},{"book":"ALewy Aloŋnɛ","chapter":"19","verse":"34","text":"Nəsumpər wəcikəra kakɔ pəmɔ wɛnc konu. Nəbɔtər kɔ pəmɔ nənasərka. Nəccɛm-cɛmnɛ a nəna sɔ nənayɔnɛ acikəra atɔf ŋa Misira. MARIKI iyɔnɛ, Kanu konu."},{"book":"ALewy Aloŋnɛ","chapter":"19","verse":"35","text":"Ta nəyɔ kətɔlomp nkɛ o nkɛ dəyotubucɛ yonu fəp."},{"book":"ALewy Aloŋnɛ","chapter":"19","verse":"36","text":"Nəyɔ yotubcɛ yɛtəŋnɛnɛ. MARIKI iyɔnɛ, Kanu konu nkɛ kənawurɛnɛ nu atɔf ŋa Misira mɔ."},{"book":"ALewy Aloŋnɛ","chapter":"19","verse":"37","text":"Nəmɛŋkərnɛ sariyɛ sem kɔ mɔyɔ mokur mem fəp, nəde nəccəmɛ sɔ mi darəŋ. MARIKI iyɔnɛ.»"}]}