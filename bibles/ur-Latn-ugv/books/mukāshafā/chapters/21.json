{"data":[{"book":"Mukāshafā","chapter":"21","verse":"1","text":"Phir maiṅ ne ek nayā āsmān aur ek naī zamīn dekhī. Kyoṅki pahlā āsmān aur pahlī zamīn ḳhatm ho gae the aur samundar bhī nest thā."},{"book":"Mukāshafā","chapter":"21","verse":"2","text":"Maiṅ ne nae Yarūshalam ko bhī dekhā. Yih muqaddas shahr dulhan kī sūrat meṅ Allāh ke pās se āsmān par se utar rahā thā. Aur yih dulhan apne dūlhe ke lie taiyār aur sajī huī thī."},{"book":"Mukāshafā","chapter":"21","verse":"3","text":"Maiṅ ne ek āwāz sunī jis ne taḳht par se kahā, “Ab Allāh kī sukūnatgāh insānoṅ ke darmiyān hai. Wuh un ke sāth sukūnat karegā aur wuh us kī qaum hoṅge. Allāh ḳhud un kā Ḳhudā hogā."},{"book":"Mukāshafā","chapter":"21","verse":"4","text":"Wuh un kī āṅkhoṅ se tamām āṅsū poṅchh ḍālegā. Ab se na maut hogī na mātam, na ronā hogā na dard, kyoṅki jo bhī pahle thā wuh jātā rahā hai.”"},{"book":"Mukāshafā","chapter":"21","verse":"5","text":"Jo taḳht par baiṭhā thā us ne kahā, “Maiṅ sab kuchh nae sire se banā rahā hūṅ.” Us ne yih bhī kahā, “Yih likh de, kyoṅki yih alfāz qābil-e-etamād aur sachche haiṅ.”"},{"book":"Mukāshafā","chapter":"21","verse":"6","text":"Phir us ne kahā, “Kām mukammal ho gayā hai! Maiṅ Alif aur Ye, Awwal aur Āḳhir hūṅ. Jo pyāsā hai use maiṅ zindagī ke chashme se muft pānī pilāūṅgā."},{"book":"Mukāshafā","chapter":"21","verse":"7","text":"Jo ġhālib āegā wuh yih sab kuchh wirāsat meṅ pāegā. Maiṅ us kā Ḳhudā hūṅgā aur wuh merā farzand hogā."},{"book":"Mukāshafā","chapter":"21","verse":"8","text":"Lekin buzdiloṅ, ġhairīmāndāroṅ, ghinaunoṅ, qātiloṅ, zinākāroṅ, jādūgaroṅ, butparastoṅ aur tamām jhūṭe logoṅ kā anjām jaltī huī gandhak kī sholāḳhez jhīl hai. Yih dūsrī maut hai.”"},{"book":"Mukāshafā","chapter":"21","verse":"9","text":"Jin sāt farishtoṅ ke pās sāt āḳhirī balāoṅ se bhare pyāle the un meṅ se ek ne mere pās ā kar kahā, “Ā, maiṅ tujhe dulhan yānī Lele kī bīwī dikhāūṅ.”"},{"book":"Mukāshafā","chapter":"21","verse":"10","text":"Wuh mujhe Rūh meṅ uṭhā kar ek baṛe aur ūṅche pahāṛ par le gayā. Wahāṅ se us ne mujhe muqaddas shahr Yarūshalam dikhāyā jo Allāh kī taraf se āsmān par se utar rahā thā."},{"book":"Mukāshafā","chapter":"21","verse":"11","text":"Use Allāh kā jalāl hāsil thā aur wuh anmol jauhar balki billaur jaise sāf-shaffāf yashab kī tarah chamak rahā thā."},{"book":"Mukāshafā","chapter":"21","verse":"12","text":"Us kī baṛī aur ūṅchī fasīl meṅ bārah darwāze the, aur har darwāze par ek farishtā khaṛā thā. Darwāzoṅ par Isrāīl ke bārah qabīloṅ ke nām likhe the."},{"book":"Mukāshafā","chapter":"21","verse":"13","text":"Tīn darwāze mashriq kī taraf the, tīn shimāl kī taraf, tīn junūb kī taraf aur tīn maġhrib kī taraf."},{"book":"Mukāshafā","chapter":"21","verse":"14","text":"Shahr kī fasīl kī bārah buniyādeṅ thīṅ jin par Lele ke bārah rasūloṅ ke nām likhe the."},{"book":"Mukāshafā","chapter":"21","verse":"15","text":"Jis farishte ne mujh se bāt kī thī us ke pās sone kā gaz thā tāki shahr, us ke darwāzoṅ aur us kī fasīl kī paimāish kare."},{"book":"Mukāshafā","chapter":"21","verse":"16","text":"Shahr chaukor thā. Us kī lambāī utnī hī thī jitnī us kī chauṛāī. Farishte ne gaz se shahr kī paimāish kī to patā chalā ki us kī lambāī, chauṛāī aur ūṅchāī 2,400 kilomīṭar hai."},{"book":"Mukāshafā","chapter":"21","verse":"17","text":"Jab us ne fasīl kī paimāish kī to chauṛāī 60 mīṭar thī yānī us paimāne ke hisāb se jo wuh istemāl kar rahā thā."},{"book":"Mukāshafā","chapter":"21","verse":"18","text":"Fasīl yashab kī thī jabki shahr ḳhālis sone kā thā, yānī sāf-shaffāf shīshe jaise sone kā."},{"book":"Mukāshafā","chapter":"21","verse":"19","text":"Shahr kī buniyādeṅ har qism ke qīmtī jawāhar se sajī huī thīṅ: pahlī yashab jasper  se, dūsrī sang-e-lājaward lapis lazuli  se, tīsrī sang-e-yamānī chalcedony  se, chauthī zumurrad se,"},{"book":"Mukāshafā","chapter":"21","verse":"20","text":"pāṅchwīṅ sang-e-sulemānī sardonyx. Yānī sang-e-sulemānī kī ek qism jis meṅ nāranjī aur safed aqīq ke parat yake bād dīgare hote haiṅ.  se, chhaṭī aqīq-e-ahmar carnelian  se, sātwīṅ zabarjad peridot  se, āṭhwīṅ āb-e-bahr beryl  se, nawwīṅ pukhrāj topaz  se, daswīṅ aqīq-e-sabz chrysoprase  se, gyārhwīṅ nīle rang ke zarqon Yūnānī lafz kuchh mubham-sā hai.  se aur bārhwīṅ yāqūt-e-arġhawānī amethyst  se."},{"book":"Mukāshafā","chapter":"21","verse":"21","text":"Bārah darwāze bārah motī the aur har darwāzā ek motī kā thā. Shahr kī baṛī saṛak ḳhālis sone kī thī, yānī sāf-shaffāf shīshe jaise sone kī."},{"book":"Mukāshafā","chapter":"21","verse":"22","text":"Maiṅ ne shahr meṅ Allāh kā ghar na dekhā, kyoṅki Rab Qādir-e-mutlaq Ḳhudā aur Lelā hī us kā maqdis haiṅ."},{"book":"Mukāshafā","chapter":"21","verse":"23","text":"Shahr ko sūraj yā chāṅd kī zarūrat nahīṅ jo use raushan kare, kyoṅki Allāh kā jalāl use raushan kar detā hai aur Lelā us kā charāġh hai."},{"book":"Mukāshafā","chapter":"21","verse":"24","text":"Qaumeṅ us kī raushnī meṅ chaleṅgī, aur zamīn ke bādshāh apnī shān-o-shaukat us meṅ lāeṅge."},{"book":"Mukāshafā","chapter":"21","verse":"25","text":"Us ke darwāze kisī bhī din band nahīṅ hoṅge kyoṅki wahāṅ kabhī bhī rāt kā waqt nahīṅ āegā."},{"book":"Mukāshafā","chapter":"21","verse":"26","text":"Qaumoṅ kī shān-o-shaukat us meṅ lāī jāegī."},{"book":"Mukāshafā","chapter":"21","verse":"27","text":"Koī nāpāk chīz us meṅ dāḳhil nahīṅ hogī, na wuh jo ghinaunī harkateṅ kartā aur jhūṭ boltā hai. Sirf wuh dāḳhil hoṅge jin ke nām Lele kī kitāb-e-hayāt meṅ darj haiṅ."}]}