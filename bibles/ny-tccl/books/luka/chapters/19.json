{"data":[{"book":"Luka","chapter":"19","verse":"1","text":"Yesu analowa mu Yeriko napitirira."},{"book":"Luka","chapter":"19","verse":"2","text":"Kunali munthu kumeneko dzina lake Zakeyu; iye anali mkulu wa wolandira msonkho ndipo anali wolemera."},{"book":"Luka","chapter":"19","verse":"3","text":"Iye ankafuna kuona Yesu kuti ndani, koma pokhala wamfupi sanathe chifukwa cha gulu la anthu."},{"book":"Luka","chapter":"19","verse":"4","text":"Choncho iye anathamangira patsogolo ndipo anakwera mu mtengo wamkuyu kuti amuone Iye, pakuti Yesu ankadutsa njira imeneyo."},{"book":"Luka","chapter":"19","verse":"5","text":"Yesu atafika pa malopo, anayangʼana mmwamba ndipo anati kwa iye, “Zakeyu, tsika msangamsanga. Ine ndiyenera kukhala mʼnyumba mwako lero.”"},{"book":"Luka","chapter":"19","verse":"6","text":"Ndipo nthawi yomweyo anatsika ndipo anamulandira mosangalala."},{"book":"Luka","chapter":"19","verse":"7","text":"Anthu onse ataona zimenezi anayamba kungʼungʼudza, nati, “Iye akupita kuti akakhale mlendo wa wochimwa.”"},{"book":"Luka","chapter":"19","verse":"8","text":"Koma Zakeyu anayimirira ndipo anati kwa Ambuye, “Taonani Ambuye! Theka la chuma changa ndipereka kwa osauka ndipo ngati ndinamubera wina aliyense pa chilichonse, ndidzamubwezera mochulukitsa kanayi.”"},{"book":"Luka","chapter":"19","verse":"9","text":"Yesu anati kwa iye, “Lero chipulumutso chafika mʼnyumba ino, chifukwa munthu uyu nayenso ndi mwana wa Abrahamu."},{"book":"Luka","chapter":"19","verse":"10","text":"Pajatu Mwana wa Munthu anabwera kudzafunafuna ndi kupulumutsa chotayikacho.”"},{"book":"Luka","chapter":"19","verse":"11","text":"Pamene iwo ankamvera izi, Iye anapitiriza kuwawuza fanizo, chifukwa Iye anali kufupi ndi Yerusalemu ndipo anthu ankaganiza kuti ufumu wa Mulungu ukanaoneka nthawi yomweyo."},{"book":"Luka","chapter":"19","verse":"12","text":"Iye anati, “Munthu wa banja laufumu anapita ku dziko lakutali kukadzozedwa ufumu ndipo kenaka abwerenso kwawo."},{"book":"Luka","chapter":"19","verse":"13","text":"Tsono iye anayitana antchito ake khumi ndi kuwapatsa ndalama khumi. Iye anati, ‘Gwiritsani ntchito ndalama izi mpaka nditabwerera.’"},{"book":"Luka","chapter":"19","verse":"14","text":"“Koma anthu ake anamuda ndipo anatuma nthumwi pambuyo pake kukanena kuti, ‘Sitikufuna munthuyu kuti akhale mfumu yathu.’"},{"book":"Luka","chapter":"19","verse":"15","text":"“Iye analandira ufumuwo ngakhale zinali zotero, ndipo anabwerera kwawo. Kenaka iye anatumiza uthenga kwa antchito ake amene anawapatsa ndalama aja, ndi cholinga chakuti adziwe chimene anapindula nazo."},{"book":"Luka","chapter":"19","verse":"16","text":"“Woyamba anabwera ndipo anati, ‘Bwana ndalama zanu zapindula khumi zina.’"},{"book":"Luka","chapter":"19","verse":"17","text":"“Bwana wakeyo anayankha kuti, Wachita bwino wantchito wabwino. ‘Chifukwa wakhulupirika pa zinthu zazingʼono, lamulira mizinda khumi.’"},{"book":"Luka","chapter":"19","verse":"18","text":"“Wachiwiri anabwera ndipo anati, ‘Bwana, ndalama zanu zapindula zisanu zina.’"},{"book":"Luka","chapter":"19","verse":"19","text":"“Bwana anayankha kuti, ‘Iwe lamulira mizinda isanu.’"},{"book":"Luka","chapter":"19","verse":"20","text":"“Kenaka wantchito wina anabwera ndipo anati, ‘Bwana, ndalama yanu nayi; ine ndinayibisa ndi kuyisunga mʼkansalu."},{"book":"Luka","chapter":"19","verse":"21","text":"Ine ndimakuopani, chifukwa ndinu munthu wowuma mtima. Inu mumatenga chimene simunachiyike ndi kukolola chimene simunadzale.’"},{"book":"Luka","chapter":"19","verse":"22","text":"“Bwana wake anayankha kuti, ‘Ine ndikukuweruza iwe ndi mawu ako omwewo. Ndiwe wantchito woyipa. Kani umadziwa kuti ndine munthu wowuma mtima ndi wotenga chimene sindinasungitse, ndi kukolola chimene sindinadzale?"},{"book":"Luka","chapter":"19","verse":"23","text":"Nanga nʼchifukwa chiyani sunasungitse ndalama yanga, kuti ine pobwera, ndidzayitenge ndi chiwongoladzanja?’"},{"book":"Luka","chapter":"19","verse":"24","text":"“Ndipo iye anawuza amene anayimirira pafupi kuti, ‘Tengani ndalama yake ndi kumupatsa amene ali ndi ndalama khumiyo!’ ”"},{"book":"Luka","chapter":"19","verse":"25","text":"Iwo anati, “Bwana iyeyu ali nazo kale khumi!”"},{"book":"Luka","chapter":"19","verse":"26","text":"Iye anayankha kuti, “Ndikukuwuzani kuti, aliyense amene ali nazo, adzapatsidwa zambiri, koma amene alibe, adzalandidwa ngakhale chimene ali nacho."},{"book":"Luka","chapter":"19","verse":"27","text":"Tsono adani anga aja amene sankafuna kuti ndikhale mfumu yawo, abweretseni pano ndi kuwapha ine ndikuona.”"},{"book":"Luka","chapter":"19","verse":"28","text":"Yesu atatha kunena izi, anayendabe kupita ku Yerusalemu."},{"book":"Luka","chapter":"19","verse":"29","text":"Iye atayandikira ku Betifage ndi Betaniya pa phiri lotchedwa Olivi, Iye anatuma awiri a ophunzira nati kwa iwo,"},{"book":"Luka","chapter":"19","verse":"30","text":"“Pitani mʼmudzi uli patsogolo panu, mukakalowa mʼmudzimo, mukapeza mwana wabulu womangiriridwa amene wina aliyense sanakwerepo. Mukamumasule ndi kubwera naye kuno."},{"book":"Luka","chapter":"19","verse":"31","text":"Ngati wina aliyense akakufunsani kuti, ‘Nʼchifukwa chiyani mukumumasula mwana buluyo?’ Mukamuwuze kuti, ‘Ambuye akumufuna.’ ”"},{"book":"Luka","chapter":"19","verse":"32","text":"Otumidwawo anapita nakamupeza mwana wabulu monga momwe Yesu anawawuzira."},{"book":"Luka","chapter":"19","verse":"33","text":"Pamene ankamasula mwana wabuluyo, eni ake anawafunsa kuti, “Nʼchifukwa chiyani mukumasula mwana wabuluyo?”"},{"book":"Luka","chapter":"19","verse":"34","text":"Iwo anayankha kuti, “Ambuye akumufuna.”"},{"book":"Luka","chapter":"19","verse":"35","text":"Iwo anabweretsa buluyo kwa Yesu, naponya zovala zawo pa bulupo ndi kumukwezapo Yesu."},{"book":"Luka","chapter":"19","verse":"36","text":"Pamene ankapita, anthu anayala zovala zawo mu msewu."},{"book":"Luka","chapter":"19","verse":"37","text":"Iye atafika pafupi ndi pamene msewu umatsikira ku phiri la Olivi, gulu lonse la ophunzira linayamba kuyamika Mulungu mwachimwemwe ndi mawu ofuwula chifukwa cha zodabwitsa zonse anaziona."},{"book":"Luka","chapter":"19","verse":"38","text":"“Yodala mfumu imene ikubwera mʼdzina la Ambuye!”"},{"book":"Luka","chapter":"19","verse":"39","text":"Ena mwa Afarisi mʼgulumo anati kwa Yesu, “Aphunzitsi, adzudzuleni ophunzira anu!”"},{"book":"Luka","chapter":"19","verse":"40","text":"Iye anayankha kuti, “Ine ndikukuwuzani kuti, ngati atakhala chete, miyala idzafuwula.”"},{"book":"Luka","chapter":"19","verse":"41","text":"Iye atayandikira ku Yerusalemu ndi kuona mzindawo, anawulirira"},{"book":"Luka","chapter":"19","verse":"42","text":"nati, “Iwe ukanadziwa lero lino zinthu zokubweretsera mtendere, koma tsopano zabisikira maso ako."},{"book":"Luka","chapter":"19","verse":"43","text":"Pakuti masiku adzabwera pamene adani ako adzamanga mitumbira yankhondo nakuzungulira, nadzakutsekereza mbali zonse."},{"book":"Luka","chapter":"19","verse":"44","text":"Iwo adzakugwetsera pansi, iwe, ana ako onse a mʼkati mwako. Iwo sadzasiya mwa iwe mwala wina pa unzake, chifukwa sunazindikire nthawi ya kubwera kwa Mulungu.”"},{"book":"Luka","chapter":"19","verse":"45","text":"Kenaka Iye analowa mʼdera la Nyumba ya Mulungu ndi kuyamba kutulutsa kunja amene amachita malonda."},{"book":"Luka","chapter":"19","verse":"46","text":"Iye anawawuza kuti, “Zinalembedwa kuti Nyumba yanga idzakhala nyumba ya mapemphero, koma inu mwayisadutsa phanga la achifwamba.”"},{"book":"Luka","chapter":"19","verse":"47","text":"Tsiku lililonse amaphunzitsa mʼNyumba ya Mulungu. Koma akulu a ansembe, aphunzitsi amalamulo ndi atsogoleri pakati pa anthu amayesetsa kuti amuphe."},{"book":"Luka","chapter":"19","verse":"48","text":"Komabe iwo sanathe kupeza njira ina iliyonse kuti achite izi, chifukwa anthu onse anakhulupirira mawu ake."}]}