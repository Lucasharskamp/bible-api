{"data":[{"book":"Matthew","chapter":"23","verse":"1","text":"Halli Jisu'n mipui ngai khat-um ama siamruoi ngaidiang aleiti."},{"book":"Matthew","chapter":"23","verse":"2","text":"“Sinadan ocha ngaili Pharisee ngai'n Moses in-ongna khan in in-ong."},{"book":"Matthew","chapter":"23","verse":"3","text":"Khawa jarra inmani'n angme thoru inti rakip nangni'n thoru halli juiru; takkha inmani omchan khachu juimaru, ajarchu inmani'n angme inril kha inmani'n thomu."},{"book":"Matthew","chapter":"23","verse":"4","text":"Inmani'n phurrik kha inkhit ah, mi ngai darkhoi chungnga inminpuut, takkha inmani inchu inkutramol inkhat innum kadompuimu."},{"book":"Matthew","chapter":"23","verse":"5","text":"Takkha inmani chuontho rakipchu mi ngai munasik ah intho, enru inmani'n Chong inthiang ramol ngaikha inmachal khat-um inbaanna inmakhai, halli inmani puondiar inchuol inkahak mor ngaikhan inmakhai!23:5. Inmani puondiar inchuol inkahak hi Pathian ka-inngamna in eii ti injetna eii (Teelna 15:37-41 hin enru) Matt 6:1; Innidan 6:8; Teelna 15:38"},{"book":"Matthew","chapter":"23","verse":"6","text":"Inmani'n bubakna mun kahoikhet li synagogue ah in-ongna kahoikhet kha inkadang;"},{"book":"Matthew","chapter":"23","verse":"7","text":"inmani'n mipui inchunna munkhan mi ngai'n khoya intho halli Ocha tia inmani inkoikha inleimanuom."},{"book":"Matthew","chapter":"23","verse":"8","text":"Takkha nangnichu Ocha intimaru; ajarchu nangni Ocha chu inkhat bit eii, halli nangni rakipchu unai ning-eii."},{"book":"Matthew","chapter":"23","verse":"9","text":"Halli nuoipilchungnga tu inkhat diang-um Pa ti inlang koimaru, ajarchu nangni marwaanna Pa inkhat bitkha ningnei."},{"book":"Matthew","chapter":"23","verse":"10","text":"Emakli nangni chu Lamkakei intimaru, ajarchu nangni ngai lamkakei khachu Messiah bit kha eii."},{"book":"Matthew","chapter":"23","verse":"11","text":"Nangni karra kalokkhet ama khan nangni suok ala esik eii. Matt 20:26,27; Mk 9:35; 10:43,44; Luk 22:26"},{"book":"Matthew","chapter":"23","verse":"12","text":"Ajarchu tuka-ang atheinuo ah indomsaang amakha alaminniamsik eii, halli tuka-ang atheinuo ah nunchan inchuol amakha lakadomsaang sik eii.” Luk 14:11; 18:14"},{"book":"Matthew","chapter":"23","verse":"13","text":"“Nangni nunchan katha inleem, dan ocha khat-um Pharisee ngai! Nangni diang poongna omrase, ajarchu nangni'n marwaan Rengram kha mi ngai chungnga ningkharjei, takkha nangni-um luutmakchu, halli luutsik katho inmani kha um zootpimakchu!”"},{"book":"Matthew","chapter":"23","verse":"14","text":"Nangni nunchan katha inleemngai, Dan ocha khat-um Pharisee ngai! Nangni diang poongna omrase, ajarchu nangni'n Pathian diang kani omchan ningthoa kasoot ah ningni, halli chuulmei ngai innle-lei um ningkasut, khawa jarra nangni'n kheella kalok poongna ngaikha ningmusik eii."},{"book":"Matthew","chapter":"23","verse":"15","text":"“Nangni nunchan katha inleemngai, Dan karu khat-um Pharisee ngai! Nangni diang poongna omrase, ajarchu nangni'n tuipui khat-um ram rakip ah ningloonna mi inkhat omchan ninminthuul, halli nangni'n amakha nangni neek-ah chan inni chungtiang poongnakamu meikhur sapa kha ninmin eii!”"},{"book":"Matthew","chapter":"23","verse":"16","text":"“Nangni mitkacho lamkakei ngai, Ningchungnga poongna omrase, nangni'n ningti, ‘Tuka-ang inkhat in Biak-inn palla chong inkhit inchu ama chong-inkhitna khan inkhitmak; takkha ama'n Biak-inna kaom soonna rakook ah chong inkhit khachu, amakha chong inkhit eii.’"},{"book":"Matthew","chapter":"23","verse":"17","text":"Aka-am khat-um mitkacho ngai! Soonna emakli soonna kha kaminthiang biak-inn hi hume kheella kalok?"},{"book":"Matthew","chapter":"23","verse":"18","text":"Halli nangni'n ningminchu, Tuka-ang inkhat in Pathian maichaam rakook ah chong inkhit khachu ama chong inkhitna khan inkhit mak; takkha ama'n Pathian maichaam chungnga inda kutchoi kha rakook ah chong inkhit khachu amakha chong inkhit eii."},{"book":"Matthew","chapter":"23","verse":"19","text":"Nangni mitkacho ngai, kutchoi emakli kutchoi kaminthiang Pathian maichaam kha hume kheella kalok?"},{"book":"Matthew","chapter":"23","verse":"20","text":"Khawa jarra Pathian maichaam rakook ah chong inkhit ama'n maichaam khat-um khawa chungnga kaom phur rakipkha rakook ah chong inkhit eii."},{"book":"Matthew","chapter":"23","verse":"21","text":"Halli Biak-inn rakook ah chong inkhit ama'n biak-inn khat-um khawa suungnga kaom Pathian rakook ah chong inkhit eii."},{"book":"Matthew","chapter":"23","verse":"22","text":"Halli tuka-ang inkhat in marwaan rakook ah chong inkhitpha, ama'n Pathian reng in-ongna khat-um khawa chungnga in-ong Pathian kha rakook ah chong inkhit eii.” Isa 66:1; Matt 5:34"},{"book":"Matthew","chapter":"23","verse":"23","text":"“Nangni nunchan katha inleem! Dan ocha khat-um Pharisee ngai, nangni chungnga poongna omrase! ajarchu thikaraanglei, reihiing khat-um wonpuorlei ngaihi soom suungnga inkhat Pathian diang ningpeli, chongpe khaneek ah arei ka-eii minchuna ngai, akatuun, minriang khat-um ngamna hichu ningmathaan, takkha hiwarakip hi nangni'n ningthosik asuok halli aleiilak ngaihi um manilmaru.” Levi 27:30"},{"book":"Matthew","chapter":"23","verse":"24","text":"Juchukchu kha radiikna ah ningradiikli, salaileem chu kamaduol nangni mitkacho lamkakei ngai!"},{"book":"Matthew","chapter":"23","verse":"25","text":"“Nangni nunchan katha inleem! Dan ocha khat-um Pharisee ngai! Ningchungnga poongna omrase, ajarchu nangni rabing li bukheeng kha apangtiang bit ningrasu, takkha asuungtiang chu maruupnasik khat-um atheinuo sik ah ngaidonna bitkhan pumsip asip.”"},{"book":"Matthew","chapter":"23","verse":"26","text":"Mitkacho Pharisee! rabing suungnga kaom kachok kha ma-insa ah minthiang masaro halli apangnga kaom kachok kha-um ahong inthiangsik eii."},{"book":"Matthew","chapter":"23","verse":"27","text":"“Nangni nunchan katha inleem! Dan ocha khat-um Pharisee ngai! ningchungnga angtuk poong kaomme, ajarchu nangni tuollachu akatha angnga nimuli asuungnga chu akathi saru ngaili akachok-in kasip akabang inkanoot thaan ka-ang ning eii.” Chuon 23:3"},{"book":"Matthew","chapter":"23","verse":"28","text":"Khawa angnga nangni-um tuollachu mi ngaidiang akatha angnga ning inmu, takkha asuung ngachu nunchan katha inleemna li manu in asip."},{"book":"Matthew","chapter":"23","verse":"29","text":"“Nangni nunchan katha inleem! Dan ocha khat-um Pharisee ngai angtuk poong kaomme! nangni'n Pathian chongkachoi ngai thaan kha katha ah ningbool, halli tuka-ang ringkhuo katha ah karing ngai thaanlung kha ningminliang;"},{"book":"Matthew","chapter":"23","verse":"30","text":"halli nangni'n ningti, keini'n kinpi-kinpu ngai phakhan kinleiom inchu, Pathian chongkachoi ngai inthat nakhan inmani ngaile inruoiya chan kinleinei maksik eii.”"},{"book":"Matthew","chapter":"23","verse":"31","text":"Khawa jarra nangni'n inthiangnga Pathian chongkachoi ngai kathat inmani sa-ngai kin-eii ti nangni ningtheinuo ah sakhi ning-inpejei."},{"book":"Matthew","chapter":"23","verse":"32","text":"Kha e-inchu angme ningpi-ningpu ngai ileiphut kha nangni'n minsuoru!"},{"book":"Matthew","chapter":"23","verse":"33","text":"Nangni maruulngai khat-um maruul sangai! angtho-thoa khawa meikhur sik ah chongtanna ah inphut suoksik tia ningngaidon me? Matt 3:7; 12:34; Luk 3:7"},{"book":"Matthew","chapter":"23","verse":"34","text":"Khawa jarra enru, kei'n nangnidiang karil khachu Pathian chongkachoi, mi kasing, halli ocha ngaikha kajuotirsik eii; inmani lekkhat kha nangni'n ningthatsik eii, lekkhat in cross ah, halli inmani lekkhat ngaikhan nangni Synagogue ngaikhan enmeel kase ah ningwuoksik eii, halli khuopui ngaikhan thatnasik inmani ningpuutsik eii."},{"book":"Matthew","chapter":"23","verse":"35","text":"Hiwahi nangni'n Biak-inn li Pathian maichaam kongkarra ning-ithat mi kadik Abel la inphut Barachiah sapa Zechariah katung nuoipilla thi ningmasuokna rakip ngai poongna kha nangni chungnga achulsik eii. Inphut 4:8; 2 Khang 24:20,21"},{"book":"Matthew","chapter":"23","verse":"36","text":"Kei'n nangni diang inthiangnga karil, hiwarakip ngai ningthatna rachaakna kha tuunna khang chungnga achulsik eii."},{"book":"Matthew","chapter":"23","verse":"37","text":"“Jerusalem, Jerusalem! Pathian in ijuotir chongkachoi ngai lungnga kadeeng khat-um Pathian chongkachoi ngai kathat nang! Arpui in ateii ngai amurtha nuoiya ida angnga, kei'n nami ngaihi angtuk kiompui zootme, takkha nangni'n zootmak chu!"},{"book":"Matthew","chapter":"23","verse":"38","text":"Halli enru, nangni Biak-inn kha karuok ah kanadapi ejei. Jer 22:5"},{"book":"Matthew","chapter":"23","verse":"39","text":"Ajarchu kei'n nangni diang kati, ‘Pumi ramingnga akajuo ama kha rawaan katha kha eii ningtimak laiseng, tuunna inphut nangni'n keihi supmu namu khainutun jei.’ ” Minpkla 118:26"}]}