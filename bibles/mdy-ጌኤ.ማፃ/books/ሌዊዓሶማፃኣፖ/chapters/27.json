{"data":[{"book":"ሌዊ ዓሶ ማፃኣፖ","chapter":"27","verse":"1","text":"ናንጊና ናንጋ ጎዳ ሙሴም፦"},{"book":"ሌዊ ዓሶ ማፃኣፖ","chapter":"27","verse":"2","text":"«ዒስራዔኤሌ ዴሮም ሂዚ ጌዔ፤ ዓይጎ ዓሲያ ማዖም ናንጊና ናንጋ ጎዳም ዓሲ ዒንጋኒ ናኣቤያ ማዔቴ ሃካፓ ሊካ ዓኣ ሚኢሾ ዓሢ ዛሎ ጪጎንጎ፤"},{"book":"ሌዊ ዓሶ ማፃኣፖ","chapter":"27","verse":"3-7","text":"ሌዓ ላማታሚፓ ዴንዲ ላሂታሚ ሄላ ጋራ ዓኣ ዓሲ ማዔቴ ጌኤዦ ማኣሮይዳ ሹጮ ቢሮኮ ዴኤሡሞ ዔሮ ባኮና ላሆ ፄኤታ ጊራኣሜ ማዓ ሹቺ ቢራ፤ ዬኖ ሌዖ ጋራ ዓኣ ላኣሊም ሃይሦ ፄኤታ ጊራኣሜ ማዓ ሹቺ ቢራ፤ ሌዓ ዶንጊታሚፓ ዴንዲ ላሂታሚ ሄላ ጋራ ዓኣ ዓቲንቄ ናይም ላምዖ ፄኤታ ጊራኣሜ ማዓ ሹቺ ቢራ፤ ሃሣ ዬኖ ሌዖ ጋራ ዓኣ ዉዱሮ ናይም ፄኤታና ታጶ ጊራኣሜ ማዓ ሹቺ ቢራ፤ ሌዓ ሃሣ ፔቴ ዓጊኒዳፓ ዴንዲ ዶንጎ ሌዔ ማዔ ዓቲንቄ ናይም ዶንጊታሚ ዶንጎ ጊራኣሜ ማዓ ሹቺ ቢራ፤ ዬኖ ሌዖ ጋራ ዓኣ ዉዱሮ ናይም ሃይሢታሚ ዶንጎ ጊራኣሜ ማዓ ሹቺ ቢራ፤ ሌዓ ላሂታሚፓ ዑሣ ዓኣዼ ማዔ ዓቲንቄም ፄኤታና ላንካይታሚ ጊራኣሜ ማዓ ሹቺ ቢራ፤ ዬኖ ሌዖ ጋራ ዓኣ ላኣሊም ፄኤታና ታጶ ጊራኣሜ ማዓ ሹቺ ቢራ ጪጎንጎ።»"},{"book":"ሌዊ ዓሶ ማፃኣፖ","chapter":"27","verse":"8","text":"«ጋዓንቴ ናኣቦ ናኣቤ ዓሢ ዬያ ጌይንቴ ሚኢሾ ጪጋኒ ዳንዳዑዋያ ማዔቴ ዒዚ ዒንጌ ዓሶማ ቄኤሳሢ ኮይላ ዔኪ ዒ ሙካዛ፥ ቄኤሳሢ ዒዚ ጪጋኒ ዳንዳዓሢጉዴያ ዓርቂ ዻካ ጪጊሶንጎ።»"},{"book":"ሌዊ ዓሶ ማፃኣፖ","chapter":"27","verse":"9","text":"«ናኣቦና ናኣባ ፆኦሲም ዒንጎ ዒንጊሢ ማዓኒ ኮይሳ ቆልሞ ማዔቴ ዒንጊንቴ ዒንጊፃ ቢያ ናንጊና ናንጋ ጎዳም ዱማዼያ ማዖንጎ።"},{"book":"ሌዊ ዓሶ ማፃኣፖ","chapter":"27","verse":"10","text":"ዬይ ዓሢ ዒንጊንቴ ኮሺ ቆልሞ ሜሌ ፑርታ ዔኪ ሙኪ ላኣሚ ዒንጋኒ ኮይሱዋሴ፤ ሃሣ ፑርታ ዒንጌዖዋ ኮሺና ላኣማኒ ኮይሱዋሴ፤ ዬያይዳኒ ዔኪ ሙኪንቴቴ ላምዖ ቆልሞንሢ ቢያ ናንጊና ናንጋ ጎዳም ዱማዼያ ማዖንጎ።"},{"book":"ሌዊ ዓሶ ማፃኣፖ","chapter":"27","verse":"11","text":"ዒንጊንቴሢ ዳምቦ ጎይፆና ናንጊና ናንጋ ጎዳም ዒንጊንታኒ ኮይሱዋ ቆልሞ ማዔቴ ዓሢ ዬያ ዒንጊንቴ ባኮ ዔኪ ቄኤሳሢ ኮይላ ሙኮንጎ፤"},{"book":"ሌዊ ዓሶ ማፃኣፖ","chapter":"27","verse":"12","text":"ዬካፓ ቄኤሳሢ ዒንጊንቴ ቆልማ ኮሺታቴያ ፑርታታቴያ ዛጊ ዔካንዳ ሚኢሾ ዓርቂ ኬኤዞንጎ፤ ዬይ ሚኢሻ ቄኤሳሢ ጌዔሢጉዲ ማዓንዳኔ።"},{"book":"ሌዊ ዓሶ ማፃኣፖ","chapter":"27","verse":"13","text":"ቆልሞ ዒንጌ ዓሢ ፔኤሮ ሻንቃኒ ኮዔቴ ዒንጎንጎ ጌይንቴ ሚኢሾ ዑፃ ዶንጎፓ ፔቴ ኩቺ ቃሶንጎ።"},{"book":"ሌዊ ዓሶ ማፃኣፖ","chapter":"27","verse":"14","text":"«ፔቴ ዓሲ ፔኤኮ ማኣሮ ናንጊና ናንጋ ጎዳም ዱማዼያ ማሂ ዒንጌቴ ቄኤሳሢ ዬና ማኣሬላ ኮሺታቴያ ፑርታ ማዒፆኮ ጊቶ ዛጊ ኬሳንዳ ሚኢሾ ዓርቆንጎ፤ ቄኤሳሢ ጌዔ ጎይፆ ዬይ ማዓንዳኔ።"},{"book":"ሌዊ ዓሶ ማፃኣፖ","chapter":"27","verse":"15","text":"ዬኖ ማኣሬሎኮ ዓዳሢ ማሂ ሻንቃኒ ኮዔቴ ዒንጎንጎ ጌይንቴ ሚኢሾይዳ ዶንጎፓ ፔቴ ኩቺ ቃሶንጎ።"},{"book":"ሌዊ ዓሶ ማፃኣፖ","chapter":"27","verse":"16","text":"«ፔቴ ዓሲ ፔኤኮ ሳዖይዳፓ ፓቂ ናንጊና ናንጋ ጎዳም ዱማዼ ዒንጊሢ ማሂ ዒንጌቴ ሳዔላ ዒኢካ ዜርቂንታኒ ዳንዳዓ ዜርፆ ጎይፆ ሚኢሻ ዓርቂንቶንጎ፤ ላማታሚ ኪሎ ማዓ ዔልዓ ዜርቂንታንዳ ሳዓኮ ዶንጊታሚ ሹቺ ቢራ ጪጎንጎ፤"},{"book":"ሌዊ ዓሶ ማፃኣፖ","chapter":"27","verse":"17","text":"ዬይ ዓሢ ሳዖ ፔኤኮ ሻንቂንቴ ባኮ ማሂፆ ሌዓ ዒንጌያ ማዔቴ ጌይንቴ ሚኢሾ ቢያ ጪጋንዳያ ኮይሳኔ።"},{"book":"ሌዊ ዓሶ ማፃኣፖ","chapter":"27","verse":"18","text":"ጋዓንቴ ዒ ዒንጌሢ ሻንቂንቴ ባኮ ማሂሲፆ ሌዓ ዓኣዼንቴ ኔጌዖ ዒንጌያ ማዔቴ ቄኤሳሢ ሻንቂንቴ ባኮ ማሂፆ ሌዓ ሄላንዳሢኮ ጋራ ዓኣ ዓቴ ሌዖ ሌሊ ማሊ ሚኢሾ ዓርቆንጎ፤ ዬያሮ ሚኢሻ ፓጬ ማዓንዳኔ።"},{"book":"ሌዊ ዓሶ ማፃኣፖ","chapter":"27","verse":"19","text":"ሳዖ ዒንጌ ዓሢ ፔኤሮ ሻንቃኒ ኮዔቴ ዒንጎንጎ ጌይንቴሢዳ ዶንጎፓ ፔቴ ኩቺ ቃሶንጎ፤"},{"book":"ሌዊ ዓሶ ማፃኣፖ","chapter":"27","verse":"20","text":"ዬይ ዓሢ ሳዔሎ ሚኢሼ ጪጊ ማሂሲ ዔኩዋዖ ዓሲም ሻንቼያ ማዔቴ ዬኖ ዒ ማሂ ዔካኒ ዳንዳዑዋሴ፤"},{"book":"ሌዊ ዓሶ ማፃኣፖ","chapter":"27","verse":"21","text":"ሳዔላ ሻንቺንቴ ባኮ ማሂፆ ሌዖይዳ ናንጊና ናንጋ ጎዳም ዱማዼያ ማዒ ዓታ ቤሲ ማዔም ቄኤሳ ዔካ ቤሲ ማዓንዳኔ።"},{"book":"ሌዊ ዓሶ ማፃኣፖ","chapter":"27","verse":"22","text":"«ፔቴ ዓሲ ባጋሢዳፓ ሻንቂ ዔኬ ሳዓ ናንጊና ናንጋ ጎዳም ዱማዼ ዒንጊሢ ማሂ ዒንጌቴ፥"},{"book":"ሌዊ ዓሶ ማፃኣፖ","chapter":"27","verse":"23","text":"ቄኤሳሢ ሳዔሎ ዛጋዖ ሻንቂንቴ ባኮ ማሂፆ ሌዖ ሄላንዳኣና ጋራ ዓኣ ሌዖ ማሊ ኬሳንዳ ሚኢሾ ኬኤዛዛ ዓሢ ጌይንቴ ሚኢሾ ናንጊና ናንጋ ጎዳም ዒንጋያ ማሂ ዬኖ ኬሎ ጪጎንጎ።"},{"book":"ሌዊ ዓሶ ማፃኣፖ","chapter":"27","verse":"24","text":"ሻንቂንቴ ባኮ ማሂፆ ሌዖና ሳዔላ ቤርታ ሻንቼ ዓሢም ማዔቴያ ዒዛኮ ዜርፆም ማዓንዳኔ።"},{"book":"ሌዊ ዓሶ ማፃኣፖ","chapter":"27","verse":"25","text":"«ፔቴ ፔቴ ባካ ‹ያዺ ዔካንዳኔ› ጌይንቲ ዔርታሢ ጌኤዦ ማኣሮይዳ ሚኢሾኮ ዴኤሡሞ ዔሮ ባኮና ዛጊንቲኬ።"},{"book":"ሌዊ ዓሶ ማፃኣፖ","chapter":"27","verse":"26","text":"«ቆልሞኮ ቤርታ ሾይንቴ ናይ ናንጊና ናንጋ ጎዳሮ ማዔሢሮ ዖናታቴያ ፔ ማሊሢና ናሽኪ ዒንጋ ዒንጊሢ ማሂ ዒንጋኒ ዳንዳዑዋሴ፤ ናኣሪታቴያ ማራናይ፤ ዬያጉዲ ሃሣ ዋናናይያኣ ቤርታዺ ናንጊና ናንጋ ጎዳም ዱማዼያኬ።"},{"book":"ሌዊ ዓሶ ማፃኣፖ","chapter":"27","verse":"27","text":"ዎጎ ጎይፆና ናንጊና ናንጋ ጎዳም ዒንጊንታኒ ዳንዳዑዋ ቆልሞኮ ቤርቲ ናይ ማዔቴ ዒንጌ ዓሢ ‹ያዺ ኬሳንዳኔ› ጌይንቴ ሚኢሾ ዑፃ ዶንጎፓ ፔቴ ኩቺ ቃሲ ጪጊ ማሂ ዔካኒ ዳንዳዓኔ፤ ዔቦኮ ዓዴ ማሂ ዔካኒ ኮይባኣቴ ጋዓንቴ ‹ያዺ ኬሳንዳኔ› ጌይንቴ ሚኢሾና ሜሌ ዓሲ ሻንቆንጎ።"},{"book":"ሌዊ ዓሶ ማፃኣፖ","chapter":"27","verse":"28","text":"«ፔቴ ዓሲ ዓሲ ማዔቴያ ቆልሞ፤ ጊንሣ ሃሣ ሳዓ ጉቤና ናንጊና ናንጋ ጎዳም ዱማዻንዳጉዲ ማሄስካፓ ሻንቻኒያ ማሂ ሻንቃኒያ ኮይሱዋሴ። 27፡28 ፓይ. ማፃ 18፡14።"},{"book":"ሌዊ ዓሶ ማፃኣፖ","chapter":"27","verse":"29","text":"ዓሲ ማዔቴያ ሃይቃንዳጉዲ ዎጊንቴስካፓ ላሚ ጊንሣ ማሂ ሻንቃኒ ኮይሱዋሴ፤ ያዺ ጌይንቴ ዓሢ ዎዎዺንታንዳያ ኮይሳኔ።"},{"book":"ሌዊ ዓሶ ማፃኣፖ","chapter":"27","verse":"30","text":"«ጎዣፓ ጴዼ ሃኣኮ ማዔቴያ ቱኪ ዓኣፒሶና ሚፆ ዓኣፖኮ ታጶይዳፓ ፔቴማ ናንጊና ናንጋ ጎዳሮ ማዒ ዒዛም ዱማዼያኬ።"},{"book":"ሌዊ ዓሶ ማፃኣፖ","chapter":"27","verse":"31","text":"ዬያ ዒንጊንቴ ባኮ ዓይጎዋ ማዖም ማሂ ሻንቂ ዔካኒ ኮዓ ዓሲ ‹ያዺ ኬሳንዳኔ› ጌይንቴ ሚኢሾይዳ ዶንጎፓ ፔቴ ኩቺ ቃሳንዳያ ኮይሳኔ።"},{"book":"ሌዊ ዓሶ ማፃኣፖ","chapter":"27","verse":"32","text":"ቆልሞ ዒንሢኮ ዒንሢ ፓይዳንዳቴ ታጶ ኩሜቴ ፔቴማ ናንጊና ናንጋ ጎዳሮኬ፤ ዬማ ቆልሞማ ናንጊና ናንጋ ጎዳም ዱማዼያ ማዓኔ።"},{"book":"ሌዊ ዓሶ ማፃኣፖ","chapter":"27","verse":"33","text":"ቆልሞ ዒንጌ ዓሣሢ ዒንጊንታ ቆልሞ ኮዦ ፑርቶፓ ፑርቶዋ ኮዦፓ ዱማሶፓ፤ ጊንሣ ማሂ ሃሣ ቤዛ ሜሌ ቆልሞ ዒንጎፓ፤ ዬያይዲ ላኣማኒ ዔኪ ሺኢሼቴ ላምዖንሢ ናንጊና ናንጋ ጎዳም ዱማዼያ ማዖንጎ፤ ማሂ ጊንሣ ዬይ ዓሢ ሻንቂ ዔካኒ ዳንዳዑዋሴ» ጌዔኔ። 27፡33 ፓይ. ማፃ 18፡21፤ ላሚ. ዎማ 14፡22-29።"},{"book":"ሌዊ ዓሶ ማፃኣፖ","chapter":"27","verse":"34","text":"ዒስራዔኤሌ ዴሮም ኬኤዚንታንዳጉዲ ሙሴ ሲና ዹኮይዳ ዓኣንቴ ናንጊና ናንጋ ጎዳ ዒዛ ዔርዜ ዎጎና ዳምቦና ያዺኬ።"}]}