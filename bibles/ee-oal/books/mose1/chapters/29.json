{"data":[{"book":"Mose 1","chapter":"29","verse":"1","text":"Yakob yi eƒe mɔzɔzɔ dzi, eye wòva ɖo ɣedzeƒenutowo me."},{"book":"Mose 1","chapter":"29","verse":"2","text":"Ekpɔ alẽha etɔ̃ wotsyɔ akɔ anyi ɖe gbe dzi le vudo aɖe to, nɔ lalam be woana tsi yewo yewoano. Ke wotsɔ kpe gã aɖe tu vudoa nu."},{"book":"Mose 1","chapter":"29","verse":"3","text":"Enye woƒe kɔnu be womahe kpea ɖa o va se ɖe esime alẽhawo katã nava ɖo afi ma. Ne wona tsi alẽhawo katã wono vɔ la, wogamlia kpe la ɖoa vudo la nu."},{"book":"Mose 1","chapter":"29","verse":"4","text":"Yakob te ɖe alẽkplɔlawo ŋu, eye wòbia wo be, “Nɔvinyewo, afi ka míetso?”"},{"book":"Mose 1","chapter":"29","verse":"5","text":"Yakob bia be, “Mienya ame aɖe si woyɔna be Laban, eye wònye Nahor ƒe via?”"},{"book":"Mose 1","chapter":"29","verse":"6","text":"Egabia wo be, “Eli nyuiea?”"},{"book":"Mose 1","chapter":"29","verse":"7","text":"Yakob gabia wo be, “Nu ka ta miana tsi alẽawo ale be woate ŋu agatrɔ ayi gbeɖuƒe o ɖo? Elabena zã medo haɖe o; ne mieƒo ƒu wo ɖe afi sia fifia la, dɔ awu wo.”"},{"book":"Mose 1","chapter":"29","verse":"8","text":"Woɖo eŋu nɛ be, “Míemlia kpea ɖa o va se ɖe esime alẽhawo kple alẽkplɔlawo katã va ƒo ƒu ɖe afi sia.”"},{"book":"Mose 1","chapter":"29","verse":"9","text":"Esi wonɔ nya siawo gblɔm la, Rahel va ɖo kple fofoa ƒe alẽwo, elabena alẽkplɔla wònye."},{"book":"Mose 1","chapter":"29","verse":"10","text":"Esi Rahel nye Yakob dadaa nɔviŋutsu Laban ƒe vi, eye alẽawo nye Yakob nyrui tɔ ta la, Yakob yi vudo la gbɔ, mli kpea ɖa, eye wòna tsi nyruia ƒe alẽwo."},{"book":"Mose 1","chapter":"29","verse":"11","text":"Yakob gbugbɔ nu na Rahel, eye Yakob de asi avifafa me."},{"book":"Mose 1","chapter":"29","verse":"12","text":"Yakob gblɔ na Rahel be fofoa ƒe ƒometɔ kple Rebeka ƒe viŋutsu yenye. Ale Rahel ƒu du yi ɖagblɔ nya la na fofoa."},{"book":"Mose 1","chapter":"29","verse":"13","text":"Esi Laban se nya sia tso Yakob, nɔvia nyɔnu ƒe viŋutsu ŋu la, eɖe abla yi ɖakpee. Ekpla asi kɔ nɛ, gbugbɔ nu nɛ, kplɔe yi aƒe me, eye Yakob gblɔ nyawo katã nɛ le afi ma."},{"book":"Mose 1","chapter":"29","verse":"14","text":"Laban gblɔ be, “Kpɔ ɖa, nye ŋutɔ nye ŋutilã kple ʋue nènye.” Esi Yakob nɔ Laban gbɔ ɣleti ɖeka la,"},{"book":"Mose 1","chapter":"29","verse":"15","text":"Laban gblɔ nɛ gbe ɖeka be, “Menye esi nye kple wò míenye ƒometɔwo ta nàwɔ dɔ nam dzodzro o. Ho neni maxe na wò?”"},{"book":"Mose 1","chapter":"29","verse":"16","text":"Vinyɔnu eve nɔ Laban si. Tsitsitɔ ŋkɔe nye Lea, eye ɖevitɔ ŋkɔe nye Rahel."},{"book":"Mose 1","chapter":"29","verse":"17","text":"Lea ƒe ŋkuwo nya kpɔna, eye Rahel ya dze tugbe ŋutɔ."},{"book":"Mose 1","chapter":"29","verse":"18","text":"Rahel ƒe nu nyo Yakob ŋu, eya ta Yakob gblɔ na Laban be, “Ne àtsɔ Rahel nam maɖe la, ekema mawɔ dɔ na wò ƒe adre.”"},{"book":"Mose 1","chapter":"29","verse":"19","text":"Laban ɖo eŋu be, “Melɔ̃. Enyo nam be matsɔe na wò boŋ wu be matsɔe na ame bubu aɖe si medo ƒome kplim o.”"},{"book":"Mose 1","chapter":"29","verse":"20","text":"Ale Yakob subɔ ƒe adre ɖe Rahel ta. Ke ƒe adreawo ɖi ŋkeke ʋɛ aɖewo ko le eŋkume, elabena elɔ̃ Rahel ŋutɔ."},{"book":"Mose 1","chapter":"29","verse":"21","text":"Mlɔeba la, ɣeyiɣi la de be wòaɖee. Yakob gblɔ na Laban be, “Mewɔ nu si nèɖo nam la, eya ta ele na wò azɔ be nàɖe asi le srɔ̃nye ŋu nam madɔ kplii.”"},{"book":"Mose 1","chapter":"29","verse":"22","text":"Ale Laban ɖo kplɔ̃ gã aɖe, eye wòkpe ŋutsu siwo katã nɔ dua me la be woakpɔ dzidzɔ kple Yakob."},{"book":"Mose 1","chapter":"29","verse":"23","text":"Emegbe le zã me la, Laban kplɔ Lea yi na Yakob, eye Yakob dɔ egbɔ."},{"book":"Mose 1","chapter":"29","verse":"24","text":"Laban tsɔ eƒe kosi Zilpa na Lea be wòanye eƒe dɔlanyɔnu."},{"book":"Mose 1","chapter":"29","verse":"25","text":"Ke esi ŋu ke la, Yakob kpɔ be Lea boŋ wona yeɖe!"},{"book":"Mose 1","chapter":"29","verse":"26","text":"Laban ɖo eŋu be, “Mesɔ ɖe míaƒe kɔnyinyi nu be woaɖe ɖetugbi suetɔ gbã hafi woaɖe tsitsitɔ o."},{"book":"Mose 1","chapter":"29","verse":"27","text":"Lala ne wò srɔ̃ɖeɖe ƒe kɔsiɖa gbãtɔ nava yi, ekema àte ŋu aɖe Rahel hã ne àgasubɔm ƒe adre bubu ko!”"},{"book":"Mose 1","chapter":"29","verse":"28","text":"Yakob lɔ̃ be yeagasubɔ ƒe adre bubu, ale Laban tsɔ Rahel hã nɛ."},{"book":"Mose 1","chapter":"29","verse":"29","text":"Laban tsɔ eƒe kosivi Bilha na Rahel be wòasubɔe."},{"book":"Mose 1","chapter":"29","verse":"30","text":"Ale Yakob dɔ Rahel hã gbɔ. Elɔ̃ Rahel sãa wu Lea, eye wògasubɔ ƒe adre bubu."},{"book":"Mose 1","chapter":"29","verse":"31","text":"Ke esi Yakob melɔ̃ Lea tututu o ta la, Yehowa na vi Lea, eye wòna Rahel tsi ko."},{"book":"Mose 1","chapter":"29","verse":"32","text":"Ale Lea fɔ fu, eye wòdzi ŋutsuvi. Ena ŋkɔe be Ruben si gɔmee nye “Yehowa kpɔ nye xaxa,” elabena egblɔ be, “Yehowa kpɔ nye xaxa; azɔ la, srɔ̃nye alɔ̃m.”"},{"book":"Mose 1","chapter":"29","verse":"33","text":"Eteƒe medidi hafi Lea gafɔ fu o. Egadzi ŋutsuvi, eye wòna ŋkɔe be Simeon si gɔmee nye “Yehowa see,” elabena egblɔ be, “Yehowa see be womelɔ̃m o, eya ta wògana ŋutsuvi bubum.”"},{"book":"Mose 1","chapter":"29","verse":"34","text":"Egafɔ fu, eye wògadzi ŋutsuvi. Ena ŋkɔe be Levi si gɔmee nye “Kuku ɖe ame ŋu,” elabena egblɔ be, “Azɔ ya la, esi medzi ŋutsuvi etɔ̃ sɔŋ nɛ ta la, srɔ̃nye alɔ̃m kokoko.”"},{"book":"Mose 1","chapter":"29","verse":"35","text":"Lea gafɔ fu, gadzi ŋutsuvi, eye wòna ŋkɔe be Yuda si gɔmee nye “Kafukafu,” elabena egblɔ be, “Azɔ makafu Yehowa!” Emegbe la, Lea megadzi vi bubu aɖeke o."}]}