{"data":[{"book":"Yudaya Mangɛe II","chapter":"11","verse":"1","text":"Robowami to so Darisalamu, a naxa Yuda nun Bunyamin bɔnsɔɛ sɔɔrie malan, geresoe fanyi wulu kɛmɛ tongo solomasaxan, alako e xa Isirayila gere, Isirayila xa gbilen Robowami xa mangɛya bun ma."},{"book":"Yudaya Mangɛe II","chapter":"11","verse":"2","text":"Kɔnɔ Alatala naxa a masen a xa mixi Semaya bɛ,"},{"book":"Yudaya Mangɛe II","chapter":"11","verse":"3","text":"«A fala Sulemani xa di Robowami bɛ, Yudaya mangɛ, a nun Isirayilakae birin naxee na Yudaya nun Bunyamin bɔxi ma,"},{"book":"Yudaya Mangɛe II","chapter":"11","verse":"4","text":"‹Alatala xa masenyi nan yi ki: Wo naxa te de, sigafe ra wo ngaxakerenyie gerede. Wo birin xa gbilen wo xɔnyi, barima n tan nan yi fe ragirixi.›» E naxa Alatala xa wɔyɛnyi rabatu, e gbilen, e mu siga Yerobowami gerede sɔnɔn."},{"book":"Yudaya Mangɛe II","chapter":"11","verse":"5","text":"Robowami naxa sabati Darisalamu, a taa makantaxie ti Yudaya,"},{"book":"Yudaya Mangɛe II","chapter":"11","verse":"6","text":"alɔ Bɛtɛlɛɛmu, Etami, Tekowa,"},{"book":"Yudaya Mangɛe II","chapter":"11","verse":"7","text":"Beti Suru, Soko, Adulama,"},{"book":"Yudaya Mangɛe II","chapter":"11","verse":"8","text":"Gati, Maresa, Sifi,"},{"book":"Yudaya Mangɛe II","chapter":"11","verse":"9","text":"Adorayimi, Lakisi, Aseka,"},{"book":"Yudaya Mangɛe II","chapter":"11","verse":"10","text":"Soraha, Ayalon, nun Hebiron. Robowami yi taa makantaxie ti Yudaya nun Bunyamin bɔxi nan ma."},{"book":"Yudaya Mangɛe II","chapter":"11","verse":"11","text":"A nee yailan a fanyi ra gere ki ma. A sɔɔri xunyie lu naa, a baloe, ture, nun wɛni so e yi ra."},{"book":"Yudaya Mangɛe II","chapter":"11","verse":"12","text":"Wure lefa nun tanbɛe nu na e yi ra, e sɛnbɛ nu gbo. Yuda nun Bunyamin bɔnsɔɛe lu nɛ a xa yaamari bun ma na ki nɛ."},{"book":"Yudaya Mangɛe II","chapter":"11","verse":"13","text":"Sɛrɛxɛdubɛe nun Lewikae naxa keli e xɔnyi Isirayila bɔxi birin ma, e xa fa Yudaya, e kafu Robowami ma."},{"book":"Yudaya Mangɛe II","chapter":"11","verse":"14","text":"Lewikae nu bara mɛɛ e xa banxie nun e harige ra sigafe ra Yudaya nun Darisalamu, barima Yerobowami nun a xa die mu tin e xa sɛrɛxɛdubɛ wali raba Alatala bɛ."},{"book":"Yudaya Mangɛe II","chapter":"11","verse":"15","text":"Yerobowami nu bara sɛrɛxɛdubɛe ti kuye batudee ra geyae fari, yɛxɛɛ kontonyi nun ninge masolixie tixi dɛnnaxɛ kuye ra."},{"book":"Yudaya Mangɛe II","chapter":"11","verse":"16","text":"Isirayilaka naxee nu wama e Marigi Alatala batufe, kelife bɔnsɔɛ birin, nee naxa bira Lewikae fɔxɔ ra sigafe ra Darisalamu, alako e xa sɛrɛxɛ ba e babae Marigi Alatala bɛ."},{"book":"Yudaya Mangɛe II","chapter":"11","verse":"17","text":"Na kui e naxa Sulemani xa di Robowami xa mangɛya mabanban Yudaya ɲɛ saxan bun ma. Na waxati kui, e naxa ɲɛrɛ Dawuda nun Sulemani xa kira xɔn ma."},{"book":"Yudaya Mangɛe II","chapter":"11","verse":"18","text":"Robowami naxa Yerimoti xa di ginɛ Mahalata dɔxɔ. Na ginɛ findi Dawuda xa di xɛmɛ Yerimoti, nun a xa ginɛ Abixayili, xa di ginɛ nan na. Abixayili findi Yisayi xa di xɛmɛ Eliyabi xa di ginɛ nan na."},{"book":"Yudaya Mangɛe II","chapter":"11","verse":"19","text":"Mahalata naxa die bari a bɛ: Yeyusu, Sɛmaraya, nun Sahami."},{"book":"Yudaya Mangɛe II","chapter":"11","verse":"20","text":"Robowami naxa Abisalomi xa di ginɛ Maaka fan dɔxɔ. Maaka naxa Abiya, Atayi, Sisa, nun Selomiti bari a bɛ."},{"book":"Yudaya Mangɛe II","chapter":"11","verse":"21","text":"Abisalomi xa di ginɛ Maaka nu rafan Robowami ma, dangife a xa ginɛe nun a xa konyi ginɛe birin na. Ginɛ fu nun solomasaxan nun konyi ginɛe tongo senni nu na a yi ra. A naxa di xɛmɛ mɔxɔɲɛn nun solomasaxan nun di ginɛ tongo senni sɔtɔ na ginɛe ra."},{"book":"Yudaya Mangɛe II","chapter":"11","verse":"22","text":"Robowami naxa Maaka xa di Abiya findi a xa di fisamante ra. A nu wama na nan xa findi mangɛ ra."},{"book":"Yudaya Mangɛe II","chapter":"11","verse":"23","text":"A naxa xaxilimaya raba, a a xa di booree birin nasabati Yudaya nun Bunyamin taa makantaxie kui, a fa baloe nun ginɛ gbegbe fen e bɛ."}]}