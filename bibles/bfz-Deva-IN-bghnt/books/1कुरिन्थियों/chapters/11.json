{"data":[{"book":"1 कुरिन्थियों","chapter":"11","verse":"1","text":"जेड़ा आऊँ मसीह री जी चाल चलूँआ, तुसे मेरी जी चाल चलो।"},{"book":"1 कुरिन्थियों","chapter":"11","verse":"2","text":"आऊँ तुसा खे सराऊँआ कि सबी गल्ला रे तुसे माखे याद करोए और जो शिक्षा मैं तुसा खे देई राखी, तिजी रा सावदानिया साथे पालण करदे रओ।"},{"book":"1 कुरिन्थियों","chapter":"11","verse":"3","text":"पर आऊँ चाऊँआ कि तुसे एसा गल्ला खे जाणी लो कि हर एकी मर्दो रा सिर मसीह ए और जवाणसा रा सिर मर्द ए और मसीह रा सिर परमेशर ए।"},{"book":"1 कुरिन्थियों","chapter":"11","verse":"4","text":"जो मर्द सिर टकी की प्रार्थना और भविष्यबाणी करोआ, से मसीह री बेज्जती करोआ जो कि तेसरा सिर ए।"},{"book":"1 कुरिन्थियों","chapter":"11","verse":"5","text":"पर जो जवाणस क्वाड़े सिरे प्रार्थना या भविष्यबाणी करोई, से आपणे लाड़े री बेज्जती करोई जो कि तेसा रा सिर ए, कऊँकि से गँजी ऊणे रे बराबर ए।"},{"book":"1 कुरिन्थियों","chapter":"11","verse":"6","text":"जे जवाणस चादरु नि टखो, तो बाल़ बी कटाई लो, जे जवाणसा खे बाल़ कटवाणा या सिर गँजा करना शर्मा री गल्ल ए, तो चादरु टखो।"},{"book":"1 कुरिन्थियों","chapter":"11","verse":"7","text":"आ, मर्दो खे आपणा सिर टकणा ठीक निए, कऊँकि मर्द परमेशरो रे रूपो रे बणाई राखेया और से तेसरी महिमा ए, ईंयां ई जवाणस बी मर्दो री महिमा खे दखाओई।"},{"book":"1 कुरिन्थियों","chapter":"11","verse":"8","text":"कऊँकि पईला मर्द आदम जवाणसा ते नि ऊआ, पर पईली जवाणस हव्वा मर्दो ते ऊई।"},{"book":"1 कुरिन्थियों","chapter":"11","verse":"9","text":"और मर्द जवाणसा खे नि बणाया, पर जवाणस मर्दो री तंईं बणाई राखी।"},{"book":"1 कुरिन्थियों","chapter":"11","verse":"10","text":"इजी री खातर इजी बजअ ते और स्वर्गदूता री बजअ ते जवाणसा खे ठीक ए कि से आपणी अधीनता दखाणे खे आपणे सिरो खे टकी की राखो।"},{"book":"1 कुरिन्थियों","chapter":"11","verse":"11","text":"तेबे बी प्रभुए रे ना तो जवाणस बिना मर्दो ते और ना मर्द बिना जवाणसा ते ए।"},{"book":"1 कुरिन्थियों","chapter":"11","verse":"12","text":"कऊँकि जिंयाँ जवाणस मर्दो ते आई, तिंयाँ ई एबे हर मर्द रा जन्म जवाणसा ते ओआ और सब चीजा परमेशरो ते आओईया।"},{"book":"1 कुरिन्थियों","chapter":"11","verse":"13","text":"तुसे आपू ई सोचो कि क्या जवाणसा खे क्वाड़े सिरे परमेशरो ते प्रार्थना करना खरी गल्ल ए?"},{"book":"1 कुरिन्थियों","chapter":"11","verse":"14","text":"क्या कुदरती तौरो पाँदे तुसे नि जाणदे कि जे मांणू लांबे बाल़ राखो, तो तेसखे बेज्जतिया री गल्ल ए।"},{"book":"1 कुरिन्थियों","chapter":"11","verse":"15","text":"पर जे जवाणस लांबे बाल़ राखो तो तेसा खे शोभा ए, कऊँकि बाल़ तेसा खे टखणे खे देई राखे।"},{"book":"1 कुरिन्थियों","chapter":"11","verse":"16","text":"पर जे कोई बईस करना चाओ, तो ये जाणी लो कि ना म्हारी और ना परमेशरो री मण्डल़िया री एड़ी रवाज ए।"},{"book":"1 कुरिन्थियों","chapter":"11","verse":"17","text":"ये आज्ञा देंदे ऊए आऊँ तुसा खे नि सरांदा, कऊँकि आराधना सभा रे तुसा रे कट्ठे ऊणे ते पलाई निए, पर नुकशाण ओआ।"},{"book":"1 कुरिन्थियों","chapter":"11","verse":"18","text":"कऊँकि पईले तो आऊँ ये सुणूँ था कि जेबे तुसे मण्डल़िया रे आराधना खे कट्ठे ओए, तो तुसा रे फूट ओई और आऊँ कुछ-कुछ विश्वास बी करूँआ।"},{"book":"1 कुरिन्थियों","chapter":"11","verse":"19","text":"तुसा लोका रे फूट ऊणा तो एकी तरअ ते जरूरी ए ताकि ये साफ ऊई जाओ कि तुसा बीचे कुण लोक खरे चाल-चलणो रे चलोए।"},{"book":"1 कुरिन्थियों","chapter":"11","verse":"20","text":"जेबे तुसे लोक एकी जगा रे कट्ठे ओए तो सच्ची तुसा री दिलचस्पी प्रभु भोजो रे नि ऊँदी।"},{"book":"1 कुरिन्थियों","chapter":"11","verse":"21","text":"कऊँकि खाणे रे बखते एकी-दूजे ते पईले केसी खे न्याल़े बगैर आपणी रोटी खाई लओआ, तो कोई तो पूखा रओआ और कोई मतवाल़ा ऊई जाओआ।"},{"book":"1 कुरिन्थियों","chapter":"11","verse":"22","text":"क्या खाणे-पीणे खे तुसा रे कअर निए? या परमेशरो री मण्डल़िया खे तुच्छ जाणोए और जिना गे अया नि तिना खे शर्मिंदा करोए? आऊँ तुसा खे क्या बोलूँ? क्या एते गल्ला रे तुसा री तारीफ करुँ? ना! आऊँ एसा गल्ला रे तुसा री बिल्कुल बी तारीफ नि करदा।"},{"book":"1 कुरिन्थियों","chapter":"11","verse":"23","text":"जो शिक्षा मैं तुसा खे दित्ती थी ये सेई शिक्षा ए जो माखे प्रभुए ते मिली री और मैं तुसा गे बी पऊँछाई ती कि प्रभु यीशुए, जेस राती पकड़वाऊआ, रोटी लयी"},{"book":"1 कुरिन्थियों","chapter":"11","verse":"24","text":"और धन्यवाद करी की तोड़ी और बोलेया, “ये मेरा शरीर ए, जो तुसा खे ए, मेरी यादा रे येई करेया करो।”"},{"book":"1 कुरिन्थियों","chapter":"11","verse":"25","text":"ईंयां ई तिने रोटिया ते बाद कटोरा बी लया और बोलेया, “ये कटोरा मेरे खूनो रे जरिए कित्ती री नयी वाचा ए, जेबे कदी पियो, तो मेरी यादा रे येई करेया करो।”"},{"book":"1 कुरिन्थियों","chapter":"11","verse":"26","text":"कऊँकि जेबे कदी तुसे ये रोटी खाओए और एस कटोरे बीचा ते पियोए, तो प्रभुए री मौता खे, जदुओ तक से नि आओ, प्रचार करोए।"},{"book":"1 कुरिन्थियों","chapter":"11","verse":"27","text":"इजी री खातर जो कोई अनुचित रीतिया ते प्रभुए री रोटी खाओआ या तेसरे कटोरे बीचा ते पियोआ, से प्रभुए रे शरीर और खूनो रा अपराधी ठईरना।"},{"book":"1 कुरिन्थियों","chapter":"11","verse":"28","text":"इजी री खातर मांणू आपणे आपू खे परखी लो और इजी रीतिया ते इजी कटोरे ते खाओ और इजी कटोरे ते पियो।"},{"book":"1 कुरिन्थियों","chapter":"11","verse":"29","text":"कऊँकि जो खांदे-पींदे बखते प्रभुए रे शरीरो खे नि पछयाणो, से एस खाणे और पीणे ते आपू पाँदे दण्ड ल्याओआ।"},{"book":"1 कुरिन्थियों","chapter":"11","verse":"30","text":"इजी बजअ ते तुसा बीचा ते बऊत कमजोर और रोगी ए और बऊत सारे तो मरी बी गये।"},{"book":"1 कुरिन्थियों","chapter":"11","verse":"31","text":"जे आसे आपणे आपू खे परखदे, तो परमेशरो आसा खे दण्ड नि देणा।"},{"book":"1 कुरिन्थियों","chapter":"11","verse":"32","text":"पर प्रभु आसा खे दण्ड देई की आसा री ताड़ना करोआ, ताकि आसे दुनिया साथे दोषी नि ठईरूँ।"},{"book":"1 कुरिन्थियों","chapter":"11","verse":"33","text":"इजी री खातर ओ मेरे साथी विश्वासियो, जेबे तुसे प्रभु भोज खाणे खे कट्ठे ओए, तो एकी-दूजे खे रुकेया करो"},{"book":"1 कुरिन्थियों","chapter":"11","verse":"34","text":"जे कोई पूखा ओ, तो आपणे कअरे खाई लो, जेते साथे तुसा रा कट्ठा ऊणा दण्डो री बजअ नि बणो और बाकि गल्ला आऊँ आयी की ठीक करी देऊँगा।"}]}