{"data":[{"book":"Rapar Mar Chik","chapter":"20","verse":"1","text":"Ka udhi kedo gi wasiku kendo uneno farese, geche mag lweny kod jolweny motegno moloyou, to kik gimiu luoro nikech Jehova Nyasaye ma Nyasachu, mane ogolou e piny Misri nobed kodu."},{"book":"Rapar Mar Chik","chapter":"20","verse":"2","text":"Ka uchiegni chako lweny, jadolo nosud nyime mondo owuo gi jolweny."},{"book":"Rapar Mar Chik","chapter":"20","verse":"3","text":"Enowach niya, “Winjuru, yaye jo-Israel kawuono udhi kedo gi wasiku, kik chunyu aa kata luoro maku, kik kihondko gou bende kik utetni e nyimgi."},{"book":"Rapar Mar Chik","chapter":"20","verse":"4","text":"Nimar Jehova Nyasaye ma Nyasachu ema nodhi kodu mondo okednu kuom wasiku mondo omiu loch.”"},{"book":"Rapar Mar Chik","chapter":"20","verse":"5","text":"Jodongo nowach ne jolweny niya, “Bende ngʼato osegero ot manyien ma oweyo odno kapok orwako? Onego odog dala nikech dipo ka otho e lweny ma ngʼat machielo ema orwako odno."},{"book":"Rapar Mar Chik","chapter":"20","verse":"6","text":"Bende ngʼato osepidho mzabibu ma ok ochako chamo olembe? Onego odog dala nikech dipoka otho e lweny ma ngʼat machielo ema bi cham olemono."},{"book":"Rapar Mar Chik","chapter":"20","verse":"7","text":"Bende ngʼato osesingore ne nyako moro nokendo ma ok okende? Onego odog dala nikech dipoka otho e lweny ma ngʼat machielo ema kend nyakono.”"},{"book":"Rapar Mar Chik","chapter":"20","verse":"8","text":"Eka jotelo nowach kendo niya, “Bende ngʼato nitie ka man-gi luoro kata ma chunye ool? Onego odog dala mondo owetene bende kik chunygi ool.”"},{"book":"Rapar Mar Chik","chapter":"20","verse":"9","text":"Kane jodongo osetieko wuoyo gi jolweny negiyiero negi jotelo."},{"book":"Rapar Mar Chik","chapter":"20","verse":"10","text":"Ka uwuok dhi monjo dala maduongʼno, to penjuru jo-dalano ka gidwaro timo kodu winjruok mar kwe."},{"book":"Rapar Mar Chik","chapter":"20","verse":"11","text":"Ka giyie ma giyawo dhorangeyegi, to ji duto man kanyo nobed e bwo loch e tich matek kendo ginitinu."},{"book":"Rapar Mar Chik","chapter":"20","verse":"12","text":"Ka gidagi loso kwe mi gichako kedo kodu, to tiekuru dala maduongʼno."},{"book":"Rapar Mar Chik","chapter":"20","verse":"13","text":"Ka Jehova Nyasaye ma Nyasachu ochiwo dala maduongʼno e lwetu, to neguru ji duto man kanyo gi ligangla."},{"book":"Rapar Mar Chik","chapter":"20","verse":"14","text":"To mon, nyithindo, jamni kod gik moko duto manie iye kawgiuru duto ka gik muyako kendo unyalo kawo gik muyako ma Jehova Nyasaye ma Nyasachu omiyou koa kuom wasiku."},{"book":"Rapar Mar Chik","chapter":"20","verse":"15","text":"Ma e kaka onego utimne mier madongo duto man mabor, to kik utim kamano ne mier machiegni kodu."},{"book":"Rapar Mar Chik","chapter":"20","verse":"16","text":"Kata kamano e mier madongo duto mag ogendini ma Jehova Nyasaye ma Nyasachu miyou kaka girkeni, kik uwe gimoro amora mayweyo kangima."},{"book":"Rapar Mar Chik","chapter":"20","verse":"17","text":"Tiekgi duto kaka jo-Hiti, jo-Amor, jo-Kanaan, jo-Perizi, jo-Hivi kod jo-Jebus mana kaka Jehova Nyasaye ma Nyasachu osechikou."},{"book":"Rapar Mar Chik","chapter":"20","verse":"18","text":"Ka ok kamano to gibiro puonjou mondo utim gik mamono ma gitimo kagilamo nyisechigi kendo unutim richo e nyim Jehova Nyasaye ma Nyasachu."},{"book":"Rapar Mar Chik","chapter":"20","verse":"19","text":"Ka umonjo dala maduongʼ ma ukedo kuom kinde mangʼeny kapok ukawe, to kik uketh yien mage ka utongʼogi gi le mi ugogi piny nikech unyalo chamo olembene. Bende yien manie piny gin ji madimi ukethgi?"},{"book":"Rapar Mar Chik","chapter":"20","verse":"20","text":"Kata kamano unyalo tongʼo yiende ma ok nyag olemo mondo uketgi ka ohinga mi ukaw dala maduongʼ ma ukedogono."}]}