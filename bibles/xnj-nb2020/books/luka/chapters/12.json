{"data":[{"book":"Luka","chapter":"12","verse":"1","text":"Msambi uvaha wa vandu wanga valangika, pavakonganiki na kutumbula kulivatilana. Yesu avajovili hoti vawuliwa vaki. “Mujiyangalila na ngemeku ya Vafalisayu ndi uhomela wavi."},{"book":"Luka","chapter":"12","verse":"2","text":"Chindu chochoha chila chechigubikiwi yati chigubukuliwa na chochoha chechifiyiki yati chimanyikana."},{"book":"Luka","chapter":"12","verse":"3","text":"Gala gamwajovili kuchitita, yati giyuwanika pepilangala, na chochoha chamwapwepi mumfiyu mugati kuni milyangu yidindanu, yati chikokoselewa pamulima woha.”"},{"book":"Luka","chapter":"12","verse":"4","text":"“Nikuvajovela, nyenye mwavankozi vangu, mkotoka kuvayogopa vala vevikoma higa, nambu nakuhotola kukita chindu chingi kangi."},{"book":"Luka","chapter":"12","verse":"5","text":"Yati nivalangisa wa kuyogopewa, mumuyogopa Chapanga, akamala kukukoma, ihotola kumutaga mundu kumotu wa magono goha wangajimika. Nikuvajovela, mumuyogopa mwenuyo!”"},{"book":"Luka","chapter":"12","verse":"6","text":"“Yimanyikini kuvya mayeluyelu mhanu ziguliswa kwa mashonga gadebe neju, nambu kawaka hata njasi yimonga yeyikosiwa na Chapanga."},{"book":"Luka","chapter":"12","verse":"7","text":"Hati umahele wa mayunju ga mitu yinu zimanyikini kwa Chapanga. Mukotoka kuyogopa, nyenye mwitopela neju kuliku mayeluyelu gamahele!”"},{"book":"Luka","chapter":"12","verse":"8","text":"“Chakaka nikuvajovela, mundu yoyoha yula mwaakuniyidakila pavandu kuvya mwene ndi wangu, Mwana wa Mundu yati amuyidakila palongolo ya vamitumu va Chapanga kuvya mwenuyo mundu waki."},{"book":"Luka","chapter":"12","verse":"9","text":"Nambu mundu yoyoha yula mwaakunibela pavandu, na Mwana wa Mundu mewawa yati akumbela palongolo ya vamitumu va Chapanga.”"},{"book":"Luka","chapter":"12","verse":"10","text":"“Yoyoha yula mweijova lilovi la kumubelelela Mwana wa Mundu, mwenuyo yati ilekekeswa, nambu mweamliga Mpungu Msopi, yati ivya nakulekekeswa.”"},{"book":"Luka","chapter":"12","verse":"11","text":"“Pevakuvapeleka nyenye kwa makakala, munyumba za kukonganekela Vayawudi, amala vahamula mihalu, amala kwa vachilongosi lenili muhamuliwa mkotoka kuvya na wogohi yati myangula kyani amala yati mujova wuli."},{"book":"Luka","chapter":"12","verse":"12","text":"Muni lukumbi lulolo, Mpungu Msopi yati akuvawula gakujova.”"},{"book":"Luka","chapter":"12","verse":"13","text":"Mundu mmonga mu msambi wa vandu akamjovela Yesu, “Muwula, mjovela mlongo wangu tigavana vindu vyetihalili kwa dadi witu.”"},{"book":"Luka","chapter":"12","verse":"14","text":"Yesu akamyangula, “Nkozi wangu, yani mweaniviki nene kuhamula mihalu pagati yinu amala kuvya mtepulanisa?”"},{"book":"Luka","chapter":"12","verse":"15","text":"Ndi, akavajovela voha, “Mujiyangalilayi na kuvya na mtima wa kugana vindu vyamahele, muni wumi wa mundu uvi lepi muvindu vyamahele vyeavi navyu.”"},{"book":"Luka","chapter":"12","verse":"16","text":"Kangi akavajovela luhumu ulu. Kwavi na mundu mmonga mweavi na vindu vyamahele, mgunda waki wapambiki mabenu gamahele."},{"book":"Luka","chapter":"12","verse":"17","text":"Akaholalela mumtima waki na kujova. Hinu nikita wuli muni kawaka pandu pakuvika mabenu gangu?"},{"book":"Luka","chapter":"12","verse":"18","text":"Ndi, yati nikita aga, yati nidenya chibana changu na kupamanda kangi vivaha na mwenumo yati nivika mabenu gangu goha pamonga na vindu vyangu."},{"book":"Luka","chapter":"12","verse":"19","text":"Kangi nikujijovela namwene, hinu uvinavyu vindu vyabwina vyeukuvigana mumiyaka yamahele ndi upumulilayi na ulyayi na unywayi na uheka!"},{"book":"Luka","chapter":"12","verse":"20","text":"Nambu Chapanga akamjovela, Uhimwiki veve, kilu ya lelu wumi waku yati utoliwa. Na vindu vyeujivikili yati vivya vya yani?"},{"book":"Luka","chapter":"12","verse":"21","text":"Yesu akamalisila kujova, “Chenichi ndi cheyivya mundu mweajivikili vindu vyamahele ndava yaki mwene, nambu palongola ya Chapanga ivya mngangu.”"},{"book":"Luka","chapter":"12","verse":"22","text":"Kangi Yesu akavajovela vawuliwa vaki, “Ndava ya genago, nikuvajovela, mkotoka kung'ahikila ndava ya chakulya chemugana muni mulamayi, amala nyula zemukuzigana ndava ya higa yinu."},{"book":"Luka","chapter":"12","verse":"23","text":"Ndava muni wumi witopela kuliku chakulya, na higa yitopela kuliku nyula."},{"book":"Luka","chapter":"12","verse":"24","text":"Lola makungulu, gimija lepi, wala kubena na gangali chibana. Pamonga na genago, Chapanga agalisa chakulya. Hinu nyenye mwitopela kuliku videge!"},{"book":"Luka","chapter":"12","verse":"25","text":"Yani mweavi pagati yinu kwa kujing'aha ihotola kujiyonjokesala hati ligono limonga la wumi waki?"},{"book":"Luka","chapter":"12","verse":"26","text":"Hinu ngati, nakuhotola kuhenga chindu chidebe ngati ichi, ya kyani kujing'aha na mambu gangi?"},{"book":"Luka","chapter":"12","verse":"27","text":"Mugalola maluva ga mdahi chegikula, nakuhenga lihengu wala giluka lepi nyula. Nambu nikuvajovela nkosi Solomoni pamonga na kuvya na vindu vyamahele, nambu avi lepi na nyula za kunyamba ngati liluva limonga."},{"book":"Luka","chapter":"12","verse":"28","text":"Hinu ngati Chapanga akuganyambisa manyahi ga kumgunda, lelu livili na chilau yaki giyochwa pamotu, wu, nakuhotola kuvawalika nyenye? Vandu mwemusadika padebe.”"},{"book":"Luka","chapter":"12","verse":"29","text":"“Na nyenye mkotoka kuhololela neju ndava ya kung'ahikila kuvya mwilya kyani amala mwinywa kyani."},{"book":"Luka","chapter":"12","verse":"30","text":"Muni vandu vangasadika va milima yingi ya pamulima uwu, vavi mukung'ahika ndava ya genago. Nambu nyenye, Dadi winu avimanyili vindu vyoha vyemugana."},{"book":"Luka","chapter":"12","verse":"31","text":"Hinu, mun'gaikila kulonda hoti Unkosi wa Chapanga na genago yati mwipewa kwa kuyonjokeswa.”"},{"book":"Luka","chapter":"12","verse":"32","text":"“Mukotoka kuyogopa nyenye msambi udebe, muni Dadi winu aganisiwi kuvapela Unkosi waki."},{"book":"Luka","chapter":"12","verse":"33","text":"Mugulisa vindu vinu, na mashonga gene muvatangatila vangangu. Mujikitila chihaku cha mashonga changalala na kijivikila vindu vinu vyabwina kunani kwa Chapanga kwangapunguka. Kwenuko vahiji nakuhegelela, wala vingokoko na kuhalibisa."},{"book":"Luka","chapter":"12","verse":"34","text":"Pechivi chibana chaku ndi maholo na luhala lwa mtima waku yati uvya penapo.”"},{"book":"Luka","chapter":"12","verse":"35","text":"“Mujitendekela na kuhengeka kuni, na hahi zinu ziyaka,"},{"book":"Luka","chapter":"12","verse":"36","text":"muvya ngati vavanda vavamulindila mkulu wavi mweihuma kundowa, vamudindulila mlyangu peihodesa."},{"book":"Luka","chapter":"12","verse":"37","text":"Vamotiswa vavanda vala bambu wavi peuwuya akuvakolela vakona mihu! Chakaka nikuvajovela, bambu yula yati ikunga mkungi muchiwunu na kuvajovela vatama pahi pandu pakulyelela na akavahengela."},{"book":"Luka","chapter":"12","verse":"38","text":"Vamotisiwa vavanda vala, hati ngati bambu wavi peiwuya pagati ya kilu amala hati hambakucha na kuvakolela vakona mihu!"},{"book":"Luka","chapter":"12","verse":"39","text":"Mumanyila lijambu lenili, ngati mkolo nyumba ngamanyili lukumbi lwa muhiji kubwela, ngaatamili mihu, ngaileki lepi nyumba yaki yidenyewayi."},{"book":"Luka","chapter":"12","verse":"40","text":"Mewawa na nyenye yikuvagana mujitendelekeha, ndava mwangalumanya lukumbi, Mwana wa Mundu peibwela.”"},{"book":"Luka","chapter":"12","verse":"41","text":"Petili akamkota, “Bambu, luhumu ulu ukutijovela nga tete amala ukuvajovela vandu voha?”"},{"book":"Luka","chapter":"12","verse":"42","text":"Bambu akayangula. Ndi, yani mweavi mtumisi mbwina na analuhala? Kangi bambu waki amuviki kuvayimalila vavanda vangi na kuvapela chakulya pa lukumbi lwaki."},{"book":"Luka","chapter":"12","verse":"43","text":"Asangaluka mtumisi yula, ngati mkulu waki peiwuyayi yati amkolela ikita chenicho."},{"book":"Luka","chapter":"12","verse":"44","text":"Chakaka nikuvajovela, mkulu mwenuyo yati amuvika mtumisi mwenuyo kuyimalila vindu vyaki vyoha."},{"book":"Luka","chapter":"12","verse":"45","text":"Nambu muhengaji yula, ngati akujijovela mumtima waki, Mkulu wangu acheliwi kuwuya, ndi itumbula kuvatova vatumisi vayaki, vadala na vagosi, na kulya na kunywa na kugala,"},{"book":"Luka","chapter":"12","verse":"46","text":"Mkulu waki yati iwuya ligono na lukumbi lwanga manyikana, yati amudumula hipandi hipandi na kumuvika lilundu limonga la vangasadika."},{"book":"Luka","chapter":"12","verse":"47","text":"Mvanda mweamanyi gala geigana bambu waki, nambu ajitendelekili lepi kuhenga genago, bambu waki akumtova neju."},{"book":"Luka","chapter":"12","verse":"48","text":"Nambu mvanda mweihenga chindu changamanya gala geigana bambu waki, mwenuyo yati itoviwa padebe. Muni yula mweapewili vyamahele, mwenuyo idayiwa vyamahele na yula mweagotoliwi vyamahele neju, yati idayiwa vyamahele neju."},{"book":"Luka","chapter":"12","verse":"49","text":"“Nibweli kuleta motu pamulima, ndi kuvya uvya ngaumali kuyaka!”"},{"book":"Luka","chapter":"12","verse":"50","text":"Nambu nivinawu ubatizu weukunigana nibatiziwa, na nene nikuung'akila neju mbaka utimilayi!"},{"book":"Luka","chapter":"12","verse":"51","text":"Wu! Mwiholalela nibweli kuleta uteke pamulima? Hati padebe, lepi, utekee nambu mpechenganu."},{"book":"Luka","chapter":"12","verse":"52","text":"Kutumbula hinu vandu mhanu va nyumba yimonga yati vipechengana upandi vadatu na upandi wungi vavili, na kangi upandi vavili na upandi wungi vadatu."},{"book":"Luka","chapter":"12","verse":"53","text":"Yati vipechengana dadi na msongolo waki, msongolo na dadi waki, mau na msikana waki, msikana na nyina waki, nayala na mkamwana waki, mkamwana na nayala waki."},{"book":"Luka","chapter":"12","verse":"54","text":"Yesu akaujovela msambi wa vandu, “Pemukugawona mahundi gihumalila kwelitipama lilanga, bahapo mwijova, yati yitonya fula, na chakaka fula yitonya."},{"book":"Luka","chapter":"12","verse":"55","text":"Na pemwilola mpungu upuganisa kuhuma kuupandi wa kusini mujova, lelu yati livya lilanga, Chakaka kwivya na lilanga lachona."},{"book":"Luka","chapter":"12","verse":"56","text":"Vahomela nyenye! Mumanyili kulotela mambu ga lusenje, kwa kulola chekuvi lelu kwa kulola mulima na mahundi, ndava kyani mwihotola lepi kumanya mambu ga lusenje lwa hinu?”"},{"book":"Luka","chapter":"12","verse":"57","text":"“Ndava kyani mwavene mwihotola lepi kuhagula mambu gabwina ga kukita?"},{"book":"Luka","chapter":"12","verse":"58","text":"Ngati mundu mweakutakili, akukupeleka palibanji la mihalu, mbanga mutepulana mwakona munjila muni akotoka kukupeleka kwa mhamula mihalu, namwene akugotola kwa manjolinjoli na vene vakusopa muchifungu."},{"book":"Luka","chapter":"12","verse":"59","text":"Chakaka yati wihuma lepi muchifungu, mbaka peumalakisa kulipa sendi ya lishonga la mwishu.”"}]}