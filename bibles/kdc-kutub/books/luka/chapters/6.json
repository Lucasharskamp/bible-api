{"data":[{"book":"Luka","chapter":"6","verse":"1","text":"Mna isiku imoja ya Kubwihila, Yesu kakala yobita mmigunda ya uhemba. Wanahina zake wasonga kubena mikungwi ya uhemba, wagafigisa mmakono gao na kuja mhule zake."},{"book":"Luka","chapter":"6","verse":"2","text":"Mafalisayo wayagwe wawauza, “Habali motenda kinhu kigomesigwe mna isiku ya Kubwihila?”"},{"book":"Luka","chapter":"6","verse":"3","text":"Yesu kawedika, “Vino mweye hamusomile kija kiyatendile Daudi na wayage viwakalile na nzala?"},{"book":"Luka","chapter":"6","verse":"4","text":"Daudi kengila Mng'anda ya Imulungu, kasola magate galavigwe kwa Imulungu, kagaja na vivija kawagwaa wayage. Malagizo gawagomesa wanhu wayagwe kuja magate gago ila kwa walava nhosa waiyeka.”"},{"book":"Luka","chapter":"6","verse":"5","text":"Abaho Yesu kamambukiza kwa kulonga, “Mwana wa Munhu ayo Mndewa wa siku ya Kubwihila.”"},{"book":"Luka","chapter":"6","verse":"6","text":"Mna isiku iyagwe ya Kubwihila, Yesu kengila mng'anda ya kumpula Imulungu na kafundiza. Baho kukala na munhu imoja, mkono wake wa kudila ukala uholole."},{"book":"Luka","chapter":"6","verse":"7","text":"Wafundiza Malagizo ga Musa na Mafalisayo wayagwe wakala ozahila kilamuso cha kumtagusa Yesu, avo wakala omulola wamone kamba komuhonya munhu mwiisiku ya Kubwihila."},{"book":"Luka","chapter":"6","verse":"8","text":"Lakini Yesu kawajuwa viwagesile, kamulongela munhu ija yaholole mkono, “Ima wize hano haulongozi.” Munhu ija kenuka na kwima hagati."},{"book":"Luka","chapter":"6","verse":"9","text":"Abaho Yesu kawalongela, “Nowauza, vino Malagizo getu gotulonda tutende choni mwiisiku ya Kubwihila? Kutenda ganogile hebu kutenda gehile? Kuhonya ugima wa munhu hebu kuukoma?”"},{"book":"Luka","chapter":"6","verse":"10","text":"Yesu kawalola wanhu wose wakalile aho, abaho kamulongela munhu ija, “Golosa mkono wako.” Munhu ija katenda avo, na mkono wake uhona kabili."},{"book":"Luka","chapter":"6","verse":"11","text":"Lakini wanhu wagevuzika ng'hani na wasonga kuilongela wamtende choni Yesu."},{"book":"Luka","chapter":"6","verse":"12","text":"Kipindi kija Yesu kachola kuna ikigongo kumpula Imulungu, kakala ako kilo kigima kompula Imulungu."},{"book":"Luka","chapter":"6","verse":"13","text":"Imitondo yake, kawakema wanahina zake, kawasagula longo na wabili mna idibumbila jao, kawagwaa twaga da watumigwa."},{"book":"Luka","chapter":"6","verse":"14","text":"Watumigwa awo wakala Simoni, ayo Yesu kamkema Petulo na Andeleya mdodo wake, Yakobo na Yohana, Filipo na Batulumayo,"},{"book":"Luka","chapter":"6","verse":"15","text":"Matayo na Tomaso na Yakobo mwanage Alufayo na Simoni yakemigwe Zelote,"},{"book":"Luka","chapter":"6","verse":"16","text":"Yuda mwanage Yakobo na Yuda Isikaliote yamuhinduke Yesu."},{"book":"Luka","chapter":"6","verse":"17","text":"Yesu viyahumuluke kukigongo hamoja na watumigwa zake, kema hanhu hagoloke hamoja na wanahina zake wengi. Lunhu mkulu lwa wanhu lukala aho kulawa isi yose ya Yudea na buga da Yelusalemu, na kulawa mwhani ya isi za Tilo na Sidoni."},{"book":"Luka","chapter":"6","verse":"18","text":"Weza kumtegeleza Yesu na kuhonyigwa mitamu yao. Vivija wanhu waja wakalile ogazigwa na vinyamkela weza na wahonyigwa."},{"book":"Luka","chapter":"6","verse":"19","text":"Wanhu wose wageza kumkwasa Yesu, kwavija nguvu ya kuhonya ikala ilawa kumwake na kuwahonya wose."},{"book":"Luka","chapter":"6","verse":"20","text":"Yesu kawalola wanahina zake, kalonga,"},{"book":"Luka","chapter":"6","verse":"21","text":"Mmweda mweye muli na nzala sambi,"},{"book":"Luka","chapter":"6","verse":"22","text":"“Mmweda mweye kamba wanhu omwihilani, owalema, owaliga na kuwalonga vihile kwa mbuli ya Mwana wa Munhu!"},{"book":"Luka","chapter":"6","verse":"23","text":"Deng'heleleni na kucheza vonda galawilile, kwavija mwikiligwa nhunza ng'hulu kuulanga. Kwavija vivo wahenga zao viwawatendele watula ndagu wa Imulungu."},{"book":"Luka","chapter":"6","verse":"24","text":"Lakini mogaya mweye muli matajili sambi,"},{"book":"Luka","chapter":"6","verse":"25","text":"Mogaya mweye mwigute sambi,"},{"book":"Luka","chapter":"6","verse":"26","text":"“Mogaya mweye kamba wanhu wose owagwaa nhogolwa kwavija wahenga zao vivija wawatendela vivo watula ndagu wa uvizi.”"},{"book":"Luka","chapter":"6","verse":"27","text":"“Lakini nowalongela mweye munitegeleza, wanogeleni wamwihileni, muwatendele ganogile waja owatendela gehile."},{"book":"Luka","chapter":"6","verse":"28","text":"Muwatambikile waja owaduwila, na muwapulile kwa Imulungu waja omonelani."},{"book":"Luka","chapter":"6","verse":"29","text":"Munhu yonda yakutowe kanza dimoja, muleke yakutowe kanza diyagwe vivija, kamba munhu kokuboka koti jako, muleke yasole na shati jako vivija."},{"book":"Luka","chapter":"6","verse":"30","text":"Munhu yahakupula kinhu mgwee, na munhu yokuboka vinhu vako, sikuulonde yakubwezele."},{"book":"Luka","chapter":"6","verse":"31","text":"Avo watendeleni wayagwe gaja gose gomulonda mweye kutendeligwa.”"},{"book":"Luka","chapter":"6","verse":"32","text":"“Kamba mweye mowanogela wanhu owanogela mweye waiyeka, vino motenda kilozo gani? Hata wanhu wene nzambi owanogela waja owanogela hewo!"},{"book":"Luka","chapter":"6","verse":"33","text":"Na kamba mowatendela ganogile waja owatendela ganogile waiyeka, vino motenda kilozo gani? Hata wanhu wene nzambi otenda vivo!"},{"book":"Luka","chapter":"6","verse":"34","text":"Na kamba mowakopesha waja waiyeka mutamanila odaha kuwabwezela, vino motenda kilozo gani? Hata wanhu wene nzambi owakopesha wayao otamanila odaha kuwabwezela kikija kiwawakopeshe!"},{"book":"Luka","chapter":"6","verse":"35","text":"Lakini mweye wanogeleni waja omwihileni na muwatendele ganogile, muwakopeshe wanhu bila kutamanila kubwezeligwa. Abaho nhunza yenu yokuwa ng'hulu, na mweye mokuwa wana wa Imulungu yeli Uchanha Ng'hani. Kwavija heyo kanoga kwa waja welibule nhogolwa kumwake na wanhu otenda nzambi."},{"book":"Luka","chapter":"6","verse":"36","text":"Muwe na bazi kamba vija Tataenu viyeli na bazi.”"},{"book":"Luka","chapter":"6","verse":"37","text":"“Sikumuwataguse wayagwe, Imulungu honda yawataguse mweye. Sikumuwalaumu wayagwe, na Imulungu honda yawalaumu mweye. Mugele kumgongo nzambi za wanhu wayagwe, na Imulungu kogela kumgongo nzambi zenu."},{"book":"Luka","chapter":"6","verse":"38","text":"Muwagwee wayagwe, na Imulungu kowagwaa mweye. Na mweye mobokela kibaba kimemile na kusindiligwa mbaka vokwitika mmakono genu, na vose vonda mudahe kuvigoga. Avo, vija vimuwapimila wayagwe, Imulungu nayo kowapimila vivo.”"},{"book":"Luka","chapter":"6","verse":"39","text":"Abaho Yesu kawalongela lusimo luno, “Msuwameso hadaha kumulongoza msuwameso miyage. Yahatenda vivo, wose wabili olagalila mdikolombo."},{"book":"Luka","chapter":"6","verse":"40","text":"Kuduhu mwanahina yombanza mfundiza wake. Lakini kila mwanahina yahamambukiza mafunzo gake, koigala na mfundiza wake."},{"book":"Luka","chapter":"6","verse":"41","text":"“Habali kolola kibanzi kili mdisiso da ndugu yako lakini hulola biki dili mdisiso jako?"},{"book":"Luka","chapter":"6","verse":"42","text":"Hebu kodahaze kumulongela ndugu yako, ‘Chonde, leka nikulave kibanzi kili mdisiso jako,’ kuno gweye ung'hali hunajona biki dili mdisiso jako mwenyego? Gweye kwa mtapitapi! Tanhu lava biki dili mdisiso jako, abaho kodaha kulola goya na kulava kibanzi kili mdisiso da ndugu yako."},{"book":"Luka","chapter":"6","verse":"43","text":"“Biki dinogile hadidaha kulela matunda gehile, na biki dihile hadidaha kulela matunda ganogile."},{"book":"Luka","chapter":"6","verse":"44","text":"Kila biki dojuwika kwa matunda gake godilelaga, kwavija hudaha kubawa ngama mumkese hebu kubawa fulu kuna ivisolo va miba."},{"book":"Luka","chapter":"6","verse":"45","text":"Munhu yanogile kolava ganogile mwiingama yake inogile ili muumoyo wake, lakini munhu yehile kolava gehile mwiingama yake ihile ili muumoyo wake. Kwavija munhu kolonga gaja gamemile muumoyo wake."},{"book":"Luka","chapter":"6","verse":"46","text":"“Habali monikema, ‘Mndewa, Mndewa,’ kuno hamugatenda gaja goniwalongela?"},{"book":"Luka","chapter":"6","verse":"47","text":"Munhu yoyose yokwiza kumwangu na kutegeleza mbuli zangu na kuzigoga nowalagusila kaigala na choni."},{"book":"Luka","chapter":"6","verse":"48","text":"Kaigala na munhu yozenga ng'anda yake yahimbile hasi ng'hani, keka chandusilo chake mdibwe. Mvula ng'hulu viitowile, mazi gaitowa ing'anda, lakini hagadahile kuitigisa kwavija ikala izengigwe goya."},{"book":"Luka","chapter":"6","verse":"49","text":"Lakini munhu yoyose yotegeleza mbuli zangu na kolema kuzigoga, kaigala na munhu yazengile ng'anda yake bila kuhimba chandusilo. Mvula ng'hulu viitowile, mazi gaitowa ng'anda ija, nayo igwa na kubanangika!”"}]}