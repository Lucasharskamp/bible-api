{"data":[{"book":"Mateyi","chapter":"28","verse":"1","text":"Palipelili lijuva lya kupumulila na kukaveli samba kulangala ya lijuva lila lya Jumapili, Maliya Magadalena na yula Maliya wingi vayendili kuyilola yila sembi."},{"book":"Mateyi","chapter":"28","verse":"2","text":"Tepu liwoneka liyighayigha likomi mumlima Makungu wa Bambu kasunuka kufuma kumbindi kwa Chapanga kalibilibisha lila ligangachuma, kalikalila."},{"book":"Mateyi","chapter":"28","verse":"3","text":"Ang'alili kucha lumuli na yingwa shaki shaveli mbuleteee."},{"book":"Mateyi","chapter":"28","verse":"4","text":"Vamachonda vala yivadimagha sembi vabagamili, livayingila lyogha likomi, vashulula."},{"book":"Mateyi","chapter":"28","verse":"5","text":"Lakini yula Makungu kavawombela vala vadadala, “Yumwi mukotoo kutila! Manya kucha mukumsaka Yesu yavangiliwili mulupingika."},{"book":"Mateyi","chapter":"28","verse":"6","text":"Kwahela mundu apa nongwa kashukuka kucha wadetili. Mwisi mukaloli pala pavachiwonjishili chikongu."},{"book":"Mateyi","chapter":"28","verse":"7","text":"Topi, muyendi kalopu mukavawombeli vanachuli vaki kucha kashukuka kufuma muvasovili na ponopa akuvalongulela kula Galilaya, aku damumuwoni. Muvi na ngumbungumbu na afi finiwawombilili.”"},{"book":"Mateyi","chapter":"28","verse":"8","text":"Topi vala vadadala vawuka kalopu pala pasembi, vatuva vayenda kuvawombela vanachuli vaki."},{"book":"Mateyi","chapter":"28","verse":"9","text":"Tepu, Yesu katang'ana nawu, kadeta, “Hawije!” Vadadala vala vamuyendela, vatundama pawulongolu yaki, vakola mawulu nakumujuma."},{"book":"Mateyi","chapter":"28","verse":"10","text":"Pambeli Yesu kavawombela, “Mkotoo kutila! Muyendi mukavawombeli valongu vangu vayendi Galilaya davang'oni aku.”"},{"book":"Mateyi","chapter":"28","verse":"11","text":"Vala vadadala pavaveghi vakuyenda vadima vamu va sembi yila vayendili kumbwani kuvalandulila vatambika vakomi filongu fyosi fibwitukili."},{"book":"Mateyi","chapter":"28","verse":"12","text":"Topi, vatangana na vavaha pavawombilili kala, vavapa mbiya sitangalili vala vamachonda"},{"book":"Mateyi","chapter":"28","verse":"13","text":"vadeta, “Yumwi mukadeti naha, vanachuli vaki vahija chikongu chaki yufwi tukaveli tuwonja."},{"book":"Mateyi","chapter":"28","verse":"14","text":"Na kucha mkomi wa mkowa pamanya chilongu achi, yufwi datuwombani na mweni na yumwi damupati msayisayi ha!”"},{"book":"Mateyi","chapter":"28","verse":"15","text":"Vala vadima vasitola sila mbiya, vagola kucha pavawuliwili. Chilongu achi chikwila kwa Vayawudi mbaka nalelu."},{"book":"Mateyi","chapter":"28","verse":"16","text":"Vala vanachuli lilongu na yumu vayendili Galilaya kuchidunda chila chavalaghili Yesu."},{"book":"Mateyi","chapter":"28","verse":"17","text":"Pavamuwonili vajuma, hata leki vamonga vavelili na hoshu,"},{"book":"Mateyi","chapter":"28","verse":"18","text":"Yesu kaselela pabehi, kavawombela, “Gayiliwa ukomi wosi wa kumbindi kwa Chapanga na mumlima awu."},{"book":"Mateyi","chapter":"28","verse":"19","text":"Topi, muyendi, mukavagoli vandu va milima na makabila vosi vavi vanachuli vangu, pamuvabatisha kwa litawa lya Tati na lya Mwana na lya Mfuki Mng'alili."},{"book":"Mateyi","chapter":"28","verse":"20","text":"Muvawuli kukamula Malawu vosi yindivagayilili. Na nenga ndiva pamu na yuwi majuva vosi, mbaka mwishu wa mlima.”"}]}