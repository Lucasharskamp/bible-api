{"data":[{"book":"Isirayila Mangɛe I","chapter":"14","verse":"1","text":"Na tɛmui Yerobowami xa di Abiya naxa fura."},{"book":"Isirayila Mangɛe I","chapter":"14","verse":"2","text":"Yerobowami naxa a fala a xa ginɛ bɛ, «I xa i maxiri kɛɲa nde ra, alako mixi naxa a kolon a Yerobowami xa ginɛ nan i ra. I siga Silo Annabi Abiya xɔn ma, naxan a fala n bɛ, a n findima nɛ yi bɔxi mangɛ ra."},{"book":"Isirayila Mangɛe I","chapter":"14","verse":"3","text":"I xa taami fu, se ɲɔxunmɛ ndee, nun kumi nde xanin a xɔn. A a falama nɛ i bɛ, fe naxan fama won ma di lide.»"},{"book":"Isirayila Mangɛe I","chapter":"14","verse":"4","text":"Yerobowami xa ginɛ naxa a raba na ki, a naxa siga Silo, a sa so Ahiya xɔnyi. Ahiya nu bara fori, a ya mu nu se igbɛma sɔnɔn."},{"book":"Isirayila Mangɛe I","chapter":"14","verse":"5","text":"Alatala nu bara a fala Ahiya bɛ, «Yerobowami xa ginɛ nan fafe yi ki, a faxi i maxɔrinde a xa di xa fe ma, barima na mu yalanxi. I xa n ma masenyi ti a bɛ. A fama gundo ki nan ma, alako mixi mu a kolonma ki naxɛ Yerobowami xa ginɛ na a ra.»"},{"book":"Isirayila Mangɛe I","chapter":"14","verse":"6","text":"Ahiya to a sanyi xui mɛ a bara makɔrɛ naadɛ ra, a naxa a fala a bɛ, «So, Yerobowami xa ginɛ. I faxi a gundo ki ma munfe ra? Masenyi xɔrɔxɔɛ nan yi ra i bɛ."},{"book":"Isirayila Mangɛe I","chapter":"14","verse":"7","text":"Siga, i sa a fala Yerobowami bɛ, Isirayila Marigi Alatala naxɛ, ‹N bara i xa fe ite ɲama tagi, n bara i ti mangɛ ra n ma ɲama Isirayila xun ma,"},{"book":"Isirayila Mangɛe I","chapter":"14","verse":"8","text":"n bara mangɛya ba Dawuda bɔnsɔɛ yi ra, n a fi i tan ma. Kɔnɔ i mu luxi alɔ n ma konyi Dawuda, naxan n ma sɛriyɛ rabatu, a bira n fɔxɔ ra a bɔɲɛ birin na n waxɔnfe rabade."},{"book":"Isirayila Mangɛe I","chapter":"14","verse":"9","text":"I wali ki ɲaaxu dangi mixi birin na. I bara n naxɔnɔ i xa kuyee batufe ra, naxee yailanxi wure raxunuxi ra. I bara i kobe raso n na."},{"book":"Isirayila Mangɛe I","chapter":"14","verse":"10","text":"Na nan a toxi, n gbaloe ragoroma i tan Yerobowami bɔnsɔɛ, i xa konyie, nun i xa mixi xɔrɛyaxie ma. E birin sɔntɔma nɛ. N fe ɲaaxi bama nɛ wo tagi, alɔ ginɛ banxi makɔma ki naxɛ."},{"book":"Isirayila Mangɛe I","chapter":"14","verse":"11","text":"Yerobowami bɔnsɔɛ naxan na faxa taa kui, baree nan na fure donma. Naxan na faxa wula i, xɔnie nan na donma.› Alatala xa masenyi nan na ki.»"},{"book":"Isirayila Mangɛe I","chapter":"14","verse":"12","text":"Ahiya man naxa a fala na ginɛ bɛ, «Yakɔsi i xa gbilen i xɔnyi. I nɛfɛ i sanyi ti taa kui, wo xa di faxama nɛ."},{"book":"Isirayila Mangɛe I","chapter":"14","verse":"13","text":"Isirayilakae birin a ɲɔn fe raba, e a ragata gaburi kui. A keren nan sama gaburi kui Yerobowami xa denbaya ya ma, barima a keren nan fe fanyi rabaxi Isirayila Marigi Alatala bɛ Yerobowami xa mixie tagi."},{"book":"Isirayila Mangɛe I","chapter":"14","verse":"14","text":"A gbe mu luxi sɔnɔn Alatala xa fa mangɛ dɔxɔ Isirayila xun ma Yerobowami ɲɔxɔɛ ra."},{"book":"Isirayila Mangɛe I","chapter":"14","verse":"15","text":"Alatala xa xɔnɛ sinma nɛ Isirayila ma, alɔ foye xungbe sinma kalee ma xure dɛ ra ki naxɛ. A Isirayila talama nɛ yi bɔxi fanyi ma, a naxan fi a benbae ma, a fa e rayensen yɛ xure kiri ma, barima e bara kuyee yailan."},{"book":"Isirayila Mangɛe I","chapter":"14","verse":"16","text":"A Isirayila sama nɛ a yaxuie bɛlɛxɛ i yunubi xa fe ra, Isirayila naxan naba Yerobowami fɔxi ra.»"},{"book":"Isirayila Mangɛe I","chapter":"14","verse":"17","text":"Yerobowami xa ginɛ naxa siga. A to so Tirisa, a bara makɔrɛ naadɛ ra a xɔnyi, a xa di naxa faxa."},{"book":"Isirayila Mangɛe I","chapter":"14","verse":"18","text":"E naxa a ragata, Isirayila birin fa a ɲɔn fe raba, alɔ Alatala a masen ki naxɛ a xa konyi Annabi Ahiya bɛ."},{"book":"Isirayila Mangɛe I","chapter":"14","verse":"19","text":"Yerobowami xa taruxui dɔnxɔɛ na Isirayila mangɛe xa taruxui kui. A xa geree nun a xa mangɛya xa fe birin sɛbɛxi a kui."},{"book":"Isirayila Mangɛe I","chapter":"14","verse":"20","text":"Yerobowami mangɛya raba nɛ ɲɛ mɔxɔɲɛn nun firin. Na tɛmui a naxa faxa, a xa di xɛmɛ Nadabo naxa ti mangɛ ra a ɲɔxɔɛ ra."},{"book":"Isirayila Mangɛe I","chapter":"14","verse":"21","text":"Sulemani xa di Robowami findi Yudaya mangɛ ra tɛmui naxɛ, a xa simaya nu na ɲɛ tongo naani nun keren. A ɲɛ fu nun solofere mangɛya nan naba Darisalamu, Alatala taa naxan sugandi a xili xa fe ra Isirayila bɔnsɔɛ birin tagi. A nga Amonika nu xili nɛ Naama."},{"book":"Isirayila Mangɛe I","chapter":"14","verse":"22","text":"Yudayakae fan naxa Alatala raxɔnɔ e xa yunubie ra, e benbae mu nu darixi naxee mɔɔli ra."},{"book":"Isirayila Mangɛe I","chapter":"14","verse":"23","text":"E fan naxa sɛrɛxɛbadee yailan yire itexi birin fari wurie fɛ ma, e fa gɛmɛ masolixie nun Aseri wuri masolixie ti naa."},{"book":"Isirayila Mangɛe I","chapter":"14","verse":"24","text":"Langoee fan nu na naa. E nu fe ɲaaxie rabama na sali mɔɔli kui, alɔ sie, Ala naxee keri na bɔxi ma, nee nu a rabama ki naxɛ beenun Isirayilakae xa sabati naa."},{"book":"Isirayila Mangɛe I","chapter":"14","verse":"25","text":"Na bara a niya Robowami xa mangɛya ɲɛ suuli nde ra, Misira mangɛ Sisaki xa Darisalamu gere."},{"book":"Isirayila Mangɛe I","chapter":"14","verse":"26","text":"A naxa naafuli birin tongo naxan nu na Alatala xa banxi nun mangɛ xa banxi kui. A naxa wure lefae fan tongo, Sulemani nu bara naxee maso xɛɛma ra."},{"book":"Isirayila Mangɛe I","chapter":"14","verse":"27","text":"Mangɛ Robowami naxa e ɲɔxɔɛ yailan yɔxui ra, a e taxu sɔɔri mangɛe ra naxee mangɛ xa banxi naadɛe makantama."},{"book":"Isirayila Mangɛe I","chapter":"14","verse":"28","text":"Mangɛ nu sigama Ala xa banxi kui tɛmui naxɛ, sɔɔrie nu na wure lefae rawalima. Mangɛ na gbilen, e man fa na wure lefae ragbilen sɔɔri banxi kui."},{"book":"Isirayila Mangɛe I","chapter":"14","verse":"29","text":"Robowami xa taruxui dɔnxɔɛ sɛbɛxi Yudaya mangɛe xa taruxui nan kui."},{"book":"Isirayila Mangɛe I","chapter":"14","verse":"30","text":"Tɛmui birin, Robowami nun Yerobowami nu luma e boore gere ra."},{"book":"Isirayila Mangɛe I","chapter":"14","verse":"31","text":"Robowami to laaxira, e naxa a ragata a benbae sɛɛti ma Dawuda xa taa kui. A xa di Abiya naxa ti a ɲɔxɔɛ ra. A nga Amonika nu xili nɛ Naama."}]}