{"data":[{"book":"लूका","chapter":"19","verse":"1","text":"यीशु यरीहो नगरो ते जाणे लगी रे थे।"},{"book":"लूका","chapter":"19","verse":"2","text":"तेती जक्कई नाओं रा एक मांणू कर लणे वाल़ेया रा सरदार था और अमीर था।"},{"book":"लूका","chapter":"19","verse":"3","text":"से यीशुए खे देखणा चाओ था कि से कुण जा ए? पर पीड़ा री बजअ ते देखी नि सको था, कऊँकि से बाऊणा था।"},{"book":"लूका","chapter":"19","verse":"4","text":"तेबे से तिना खे देखणे खे आगे दौड़ी की गूलरो रे डाल़ो पाँदे चढ़ी गा, कऊँकि सेयो तिसिये ई जाणे वाल़े थे।"},{"book":"लूका","chapter":"19","verse":"5","text":"जेबे यीशु तेसा जगा रे पऊँछे, तेबे तिने पाँदे देखी की बोलेया, “ओ जक्कई फटाफट थाले उतरी जा! कऊँकि आज मेरा तेरे कअरे रणा जरूरी ए।”"},{"book":"लूका","chapter":"19","verse":"6","text":"से फटाफट गूलरो रे डाल़ो ते थाले उतरी की तिना खे खुशिया साथे आपणे कअरो खे लयी गा।"},{"book":"लूका","chapter":"19","verse":"7","text":"ये देखी की सब लोक कुड़कुड़ाई की बोलणे लगे, “ये तो एक पापी मांणूए रे कअरे जाणे लगी रा।”"},{"book":"लूका","chapter":"19","verse":"8","text":"जक्कईये खड़े ऊई की यीशुए के बोलेया, “ओ प्रभु यीशु! देखो, आऊँ आपणी आदी जायदात कंगाल़ा खे देऊँआ और जे केसी रा कुछ बी अन्याय करी की लयी राखेया, तो तेसखे चार गुणा वापस करी देऊँआ।”"},{"book":"लूका","chapter":"19","verse":"9","text":"तेबे यीशुए बोलेया, “आज एते कअरो रे लोका बीचे उद्धार आयी रा, कऊँकि ये बी अब्राहमो रे वंशो राए।"},{"book":"लूका","chapter":"19","verse":"10","text":"कऊँकि आँऊ माणूं रा पुत्र राचे रेया खे टोल़ने और तिना खे बचाणे आयी रा।”"},{"book":"लूका","chapter":"19","verse":"11","text":"जेबे सेयो इना गल्ला सुणने लगी रे थे, तेबे यीशुए एक उदारण बोलेया, कऊँकि सेयो यरूशलेमो रे नेड़े थे, और सेयो समजो थे कि परमेशरो रा राज्य एबु प्रगट ऊणे वाल़ा ए।"},{"book":"लूका","chapter":"19","verse":"12","text":"तेबे यीशुए बोलेया, “एक अमीर मांणू दूर देशो खे चली गा, ताकि राजपद पाई की फेर आओ।"},{"book":"लूका","chapter":"19","verse":"13","text":"तिने आपणे दासा बीचा ते दस दासा खे बुलाई की तिना खे दस सूईने रे सिक्के दित्ते और तिना खे बोलेया कि मेरे वापस आऊणे तक लेण-देण करी लएओ।"},{"book":"लूका","chapter":"19","verse":"14","text":"पर तेसरे नगरो रे रणे वाल़े तेसते बैर राखो थे और तेस पीछे दूता खे पेजी की सन्देशा पेजेया कि आसे नि चांदे कि ये आसा पाँदे राज्य करो।"},{"book":"लूका","chapter":"19","verse":"15","text":"“जेबे से राजपद पाई की वापस आया, तेबे तिने सेयो दास बुलाए जिना खे तिने सूईने रे सिक्के दित्ते थे, ताकि पता लगाई सको कि तिने लेण-देणो ते क्या-क्या कमाया।"},{"book":"लूका","chapter":"19","verse":"16","text":"तेबे एकी बोलेया, ओ मालक! तेरे सूईने रे सिक्के साथे दस ओर सिक्के कमाई राखे।"},{"book":"लूका","chapter":"19","verse":"17","text":"तिने तेसखे बोलेया कि ओ उत्तम दास तूँ धन्य ए कऊँकि तूँ थोड़े रेई विश्वासो जोगा निकल़ेया, एबे दस नगरो रा अक्क राख।"},{"book":"लूका","chapter":"19","verse":"18","text":"दूजे बी आयी की बोलेया, ओ मालक! तेरे सूईने रे सिक्के साथे पाँज ओर सिक्के कमाई राखे।"},{"book":"लूका","chapter":"19","verse":"19","text":"तिने तेसखे बोलेया कि तूँ बी पाँज नगरा रा हाकिम ऊई जा।"},{"book":"लूका","chapter":"19","verse":"20","text":"तीजे जणे आयी की बोलेया, ओ मालक! देख, तेरे सूईने रे सिक्के ये ए, जो मैं परने रे बानी की थे राखे रे।"},{"book":"लूका","chapter":"19","verse":"21","text":"कऊँकि आऊँ तांते डरूँ था, कऊँकि तुसे कठोर मांणू ए, जो तैं नि राखेया, से चकी लयेआ और जो तैं नि बाया, तेस बाडी देआ।"},{"book":"लूका","chapter":"19","verse":"22","text":"तिने तेसखे बोलेया, ओ दुष्ट दास! आऊँ तेरे ई मुंओ ते ताखे दोषी ठईराऊँआ, तूँ माखे जाणे था कि कठोर मांणू ए, जो मैं नि राखेया, तेस चकी लऊँआ और जो मैं नि बायी राखेया, से बाडी देऊँआ।"},{"book":"लूका","chapter":"19","verse":"23","text":"तो तेबे तैं मेरे पैसे साऊकारो गे कऊँ नि राखे, ताकि आऊँ आयी की ब्याजो समेत लई लंदा।"},{"book":"लूका","chapter":"19","verse":"24","text":"और जो लोक नेड़े थे खड़े रे, तिने तिना खे बोलेया कि से सिक्का एसते लई लो और जेसगे दस सूईने रे सिक्के ए, तेसखे देई देओ।"},{"book":"लूका","chapter":"19","verse":"25","text":"तिने तेसखे बोलेया कि ओ स्वामी!, एसगे दस सिक्के तो आए।"},{"book":"लूका","chapter":"19","verse":"26","text":"आऊँ तुसा खे बोलूँआ कि जेसगे आए, तेसखे देणा, और जेसगे आया नि, तेसते से बी जो तेसगे आया, लयी लणा।"},{"book":"लूका","chapter":"19","verse":"27","text":"पर मेरे तिना बैरिया खे, जो नई चाओ थे कि आऊँ तिना पाँदे राज्य करुँ, तिना खे एती मां सामणे ल्याई की काओ।”"},{"book":"लूका","chapter":"19","verse":"28","text":"ये बोली की यीशु यरूशलेमो री तरफा खे आपणे चेलेया ते आगे-आगे चले।"},{"book":"लूका","chapter":"19","verse":"29","text":"जेबे सेयो जैतून नाओं रे पाह्ड़ो पाँदे बैतफगे गांव और बैतनिय्याहो गांव रे नेड़े पऊँछे, तेबे तिने आपणे चेलेया बीचा ते दो जणे ये बोली की पेजे,"},{"book":"लूका","chapter":"19","verse":"30","text":"“सामणे रे गांव रे जाओ और तेती पऊँछी की एक गह्दिया रा बच्चा, जेस पाँदे कदी कोई नि बैठी रा, बाने रा तुसा खे मिलणा, तेस खोली की ल्याओ"},{"book":"लूका","chapter":"19","verse":"31","text":"और जे तुसा खे कोई पूछो कि कऊँ लगी रे खोलणे? तो बताई देणा कि प्रभुए खे एसते कुछ मतलब ए।”"},{"book":"लूका","chapter":"19","verse":"32","text":"जो पेजे थे तिने जाई की तेड़ा ई पाया, जो तिना गे बताई राखेया था।"},{"book":"लूका","chapter":"19","verse":"33","text":"जेबे सेयो गह्दे रे बच्चे खे खोलणे लगी रे थे, तेबे तेसरे मालके तिना ते पूछेया, “एस बच्चे खे कऊँ लगी रे खोलणे?”"},{"book":"लूका","chapter":"19","verse":"34","text":"तिने बोलेया, “प्रभुए खे एसते मतलब ए।”"},{"book":"लूका","chapter":"19","verse":"35","text":"सेयो तेसखे यीशुए गे लयी गे और आपणे टाले तेस बच्चे पाँदे पाई की यीशु तेस पाँदे बैठीगे।"},{"book":"लूका","chapter":"19","verse":"36","text":"जेबे सेयो जाणे लगी रे थे, तेबे बऊत जणेया आपणी-आपणी चादरी बाटा रे बछाइतिया।"},{"book":"लूका","chapter":"19","verse":"37","text":"नेड़े आयी की जेबे सेयो जैतून पाह्ड़ो री टलाना रे पऊँछे, तेबे चेलेया री सारी मण्डल़ी, तिना सबी सामर्था रे कामो री बजअ ते, जो तिने देखे थे, खुश ऊई की जोरे-जोरे साथे परमेशरो री स्तुति करने लगी कि,"},{"book":"लूका","chapter":"19","verse":"38","text":"“धन्य ए से राजा, जो प्रभुए रे नाओं ते आओआ,"},{"book":"लूका","chapter":"19","verse":"39","text":"तेबे पीड़ा बीचा ते कई फरीसी यीशुए खे बोलणे लगे, “ओ गुरू! आपणे चेलेया खे बक।”"},{"book":"लूका","chapter":"19","verse":"40","text":"तिने जवाब दित्तेया, “आऊँ तुसा खे बोलूँआ कि जे यो लोक चुप ऊईगे, तो पात्थर चींगणे लगी जाणे।”"},{"book":"लूका","chapter":"19","verse":"41","text":"जेबे यीशु नेड़े पऊँछे, तो नगरो खे देखी की तेस पाँदे रोणे लगे"},{"book":"लूका","chapter":"19","verse":"42","text":"और बोलेया, “पला ऊँदा कि तूँ एस दिनो रे शान्तिया री गल्ला जाणदा। पर एबे बऊत देर ऊईगी री और एबे शान्ति तेरी नजरा ते छीपी गी री।"},{"book":"लूका","chapter":"19","verse":"43","text":"कऊँकि सेयो दिन तां पाँदे आऊणे, जेबे तेरे बैरिया मोर्चा बानी की तूँ केरी लणा और चऊँ कनारे ते तूँ दबाई देणा"},{"book":"लूका","chapter":"19","verse":"44","text":"और तूँ और तेरे बाल़क, जो तां साथे ए, माट्टिया रे मलाई देणे और एती जो पात्थरो पाँदे पात्थर लगी रे, सब टाल़े जाणे। कऊँकि तैं से मोका, जेबे तां पाँदे कृपा-दृष्टि कित्ती थी, पछयाणा नि।”"},{"book":"लूका","chapter":"19","verse":"45","text":"तेबे यीशु मन्दरो रे जाई की बेचणे वाल़ेया खे बारे निकयाल़ने लगे"},{"book":"लूका","chapter":"19","verse":"46","text":"और तिना खे बोलेया, “लिखी राखेया कि मेरा मन्दर प्रार्थना रा कअर ए, पर तुसे से डाकूआ री गुफा बणाई ती।”"},{"book":"लूका","chapter":"19","verse":"47","text":"सेयो हर रोज मन्दरो रे उपदेश करो थे और बड़े पुरोईत और शास्त्री और लोका रे खास तिना खे नाश करने रा मोका टोल़ने लगी रे थे।"},{"book":"लूका","chapter":"19","verse":"48","text":"पर कोई उपाय नि निकयाल़ी सके कि ये किंयाँ करिए, कऊँकि सब लोक बड़े त्यानो साथे यीशुए री सुणो थे।"}]}