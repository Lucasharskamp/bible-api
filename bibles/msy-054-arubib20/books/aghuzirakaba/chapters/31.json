{"data":[{"book":"Aghuzir Akaba","chapter":"31","verse":"1","text":"Kar atrivim Lemuelɨn akaba. An amebam nɨghnɨzir aghuim a danɨngasa akar kamɨn a geghani."},{"book":"Aghuzir Akaba","chapter":"31","verse":"2","text":"Nan otarim, kɨ Godɨn azarazɨ, a nɨ isa na ganɨngi. Ezɨ kɨ uabɨ nɨ bategha, bar nɨ gifonge. Kamaghɨn nɨ deraghvɨra nan akam baragh."},{"book":"Aghuzir Akaba","chapter":"31","verse":"3","text":"Nɨ amiziba ko ikararang me ko daku uan gavgavim me danɨngan markɨ. Guizbangɨra, kamagh garir amiziba atrivibagh amima me ikufi."},{"book":"Aghuzir Akaba","chapter":"31","verse":"4","text":"O Lemuel, nɨ oragh! Nɨ atriviba, wainɨn dɨpabar aman markɨ, egh dɨpar onganir igharagha gariba sara damɨsɨ navim dɨkavan markɨ."},{"book":"Aghuzir Akaba","chapter":"31","verse":"5","text":"Me dɨpar onganibar amɨva kantrin araziba gɨn amadagh, uaghan onganarazibagh amir gumazamiziba pazɨ me damuam."},{"book":"Aghuzir Akaba","chapter":"31","verse":"6","text":"Dɨpar onganim ko wain, kar gumazamizir ovengasava amiba ko osɨmtɨzir ekiaba itir gumazamizibar bizimning."},{"book":"Aghuzir Akaba","chapter":"31","verse":"7","text":"Me ifuegh damɨva, uam onganarazibagh amir dabirabiba ko osɨmtɨzir bar ekiaba dagh nɨghnɨghan kogham."},{"book":"Aghuzir Akaba","chapter":"31","verse":"8","text":"Nɨ, gumazamizir uan osɨmtɨzibar gun mɨkɨman koghamibagh nɨghnigh, kotɨn aven men akuragh mɨkɨm. Egh nɨ kotɨn aven mɨkɨm gavgavightɨma, kot arazir aghuibar onganarazibagh amir gumazamiziba me damu."},{"book":"Aghuzir Akaba","chapter":"31","verse":"9","text":"Egh nɨ uabɨ kotiam baragh, arazir aghuimra damu. Egh onganarazibagh amir gumazamiziba ko biziba puvatɨzir gumazamizibar akurvagh."},{"book":"Aghuzir Akaba","chapter":"31","verse":"10","text":"Guizbangɨra, gumazim ti amizir arazir bar aghuiba itimɨn ikɨsɨ, a bar pamtem da buriam. Kamaghɨn garir amizim, a bar deragha pɨn ikia dagɨar iveziba bar pɨn koziba bar dagh afira."},{"book":"Aghuzir Akaba","chapter":"31","verse":"11","text":"Amizir kamagh amim, an pam uan navir averiamɨn aven nɨghnɨzir gavgavim an ikia deraghvɨra a gɨfo, a zuraram arazir aghuibar gɨn zui. Eghtɨ an amuim an akuraghtɨ, a bizir avɨriba ikiam."},{"book":"Aghuzir Akaba","chapter":"31","verse":"12","text":"Amizir kam dughiaba vaghvagha arazir aghuibara, uan pam gami."},{"book":"Aghuzir Akaba","chapter":"31","verse":"13","text":"Egha a tretɨn aghuir me sipsipɨn arɨzibar ingariziba, ko tretɨn aghuir igharagha gariba inigha, korotiaba isamasa bar akonge."},{"book":"Aghuzir Akaba","chapter":"31","verse":"14","text":"Egha a mati kurir ekiaba ami moghɨn, saghon ghua dagheba isi, kamaghɨn amizɨ an adarazi me dagher avɨriba iti."},{"book":"Aghuzir Akaba","chapter":"31","verse":"15","text":"Amizir kamagh amim, amɨnim tɨghar bar tiragham, an osegha dɨkavigha uan pam ko boriba bagha dagheba tue. Egha uan ingangarir amiziba bagha ingangariba abɨgha me ganɨdi."},{"book":"Aghuzir Akaba","chapter":"31","verse":"16","text":"Amizir kamagh amim, a faragha nguazir mamɨn ganigha deravɨra nɨghnigha, a givese. Egha gɨn a uan dagɨar a faragha iniziba inigha, wainɨn ikɨzimɨn ovɨzibagh ivezegha, da opari."},{"book":"Aghuzir Akaba","chapter":"31","verse":"17","text":"Amizir kam, dughiatamɨn amɨrazir puvatɨ. An amizir gavgavir bar puvɨra ingarim."},{"book":"Aghuzir Akaba","chapter":"31","verse":"18","text":"Egha an lam munger puvatɨgha isiavɨra itima, a ingara ghua dɨmagarir arɨzimɨn tu. Egha uan bizibagh amaga dagh ivezir ingangarimɨn garima, a deraghvɨra zui."},{"book":"Aghuzir Akaba","chapter":"31","verse":"19","text":"Kamagh amir amizim, uabɨ ua bagh tretbagh irɨgha, inibar ingari."},{"book":"Aghuzir Akaba","chapter":"31","verse":"20","text":"Egha a gumazamizibar gari, me biziba otevegha onganarazibagh amima, a biziba isa me ganɨdi."},{"book":"Aghuzir Akaba","chapter":"31","verse":"21","text":"Egha a uan pam ko boriba bagha korotiar bar aghuiba isamigha gɨvazɨ da bar deragha iti. Eghtɨ amozir orangtɨzir dughiam izɨtɨ, a ua korotiaba me bagh dagh nɨghnɨghan kogham."},{"book":"Aghuzir Akaba","chapter":"31","verse":"22","text":"Egha a uabɨ uan dɨpenimɨn itir dakoziba aver inibar ingari. Egha a inir ghurghurir aghuiba ko inir pɨghaghevir aghuiba inigha ua bagha korotiaba isai."},{"book":"Aghuzir Akaba","chapter":"31","verse":"23","text":"Ezɨ nguibamɨn gumazir dapaniba ziar ekiam an pam ganɨdi. Ezɨ an pam men tongɨn uaghan men gumazir dapanir mam."},{"book":"Aghuzir Akaba","chapter":"31","verse":"24","text":"Ezɨ dughiar avɨribar amizir kam korotiar aghuiba isava, letiabar ingarima, biziba amadir gumazamiziba izava dagh ivesi."},{"book":"Aghuzir Akaba","chapter":"31","verse":"25","text":"Amizir kam, ziar ekiam ko gavgavim itima, aning mati korotiamɨn mɨn anevara. Egha a bizir gɨn otivambar atiatir puvatɨ."},{"book":"Aghuzir Akaba","chapter":"31","verse":"26","text":"A gumazamizibagh ifuegha men sure gamua, deragha bighavɨra me mɨgei. Egha an mɨgɨrɨgɨaba, da nɨghnɨzir aghuiba ko fofozir aghuim iti."},{"book":"Aghuzir Akaba","chapter":"31","verse":"27","text":"Egha a uan dɨpenimɨn biziba deravɨra dar gara dagh iporporir puvatɨ. A puvɨra ingara ingangarir aghuim gami."},{"book":"Aghuzir Akaba","chapter":"31","verse":"28","text":"Ezɨ an boriba dɨkavigha uan amebamɨn ziam fava a dɨbora ghaze, “Kar en amebar bar aghuimra.” Ezɨ an pam uaghan an ziam favɨra ikia ghaze,"},{"book":"Aghuzir Akaba","chapter":"31","verse":"29","text":"“En nguibamɨn aven amizir avɨriba arazir bar aghuibagh ami, ezɨ nɨ bar deragha, bar me gafira.”"},{"book":"Aghuzir Akaba","chapter":"31","verse":"30","text":"Amizitam akar isɨngtɨziba e danɨngtɨ, e foghan kogham, a guizbangɨra mɨgei o, a ti ifari. Ezɨ e fo, amizir ganganir aghuim gamim, a kamaghɨra ikɨvɨra ikian kogham. Ezɨ amizir Ikiavɨra Itir Godɨn apengan ikia an atiatim, e amizir kamɨn ziam fam."},{"book":"Aghuzir Akaba","chapter":"31","verse":"31","text":"Bar guizbangɨra, e amizir kamɨn arazim ko ingangarir aghuir an amizim gɨnɨghnɨghɨva, ziar ekiam a danɨngam. Eghtɨ gumazamiziba bar an ziam fam."}]}