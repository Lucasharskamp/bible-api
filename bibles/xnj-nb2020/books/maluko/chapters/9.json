{"data":[{"book":"Maluko","chapter":"9","verse":"1","text":"Yesu akayendelela kuvajovela, “Chakaka nikuvajovela, vavi vandu vangi penapo yati vifwa lepi changamlola Chapanga ilongosa kwa makakala munjila ndalindali.”"},{"book":"Maluko","chapter":"9","verse":"2","text":"Pegamaliki magono sita, Yesu avatolili Petili na Yakobo na Yohani vene ndu kuhamba kunani ya chitumbi. Kwenuko Yesu ndi agewiki pamihu palongolo yavi."},{"book":"Maluko","chapter":"9","verse":"3","text":"Nyula zaki yang'asimi yikavya yamsopi pehe, avi lepi mchapa nyula yeyoha pamulima mweihotola kuganyambisa ngati ago."},{"book":"Maluko","chapter":"9","verse":"4","text":"Kangi vawuliwa vadatu vala vavawene Eliya na Musa vilongela na Yesu."},{"book":"Maluko","chapter":"9","verse":"5","text":"Petili akamjovela Yesu, “Muwula wangu, chabwina tete kuvya bahapa. Mbanga tete tijenge vindanda vidatu. Chimonga cha veve na chingi cha Musa na chingi cha Eliya.”"},{"book":"Maluko","chapter":"9","verse":"6","text":"Amanyili lepi chakujova, ndava mwene na vayaki wogohi wavayingili."},{"book":"Maluko","chapter":"9","verse":"7","text":"Kangi likahumila lihundi likavagubika, na lwami lukayuwanika kuhuma mulihundi mula, “Mwenuyu ndi Mwana mwenimganili, mumyuwanila.”"},{"book":"Maluko","chapter":"9","verse":"8","text":"Bahapo vawuliwa vala vakalola kuni na kuni, nambu vamuwene lepi mundu yeyoha, nga Yesu pamonga na vene."},{"book":"Maluko","chapter":"9","verse":"9","text":"Hinu, pavahelelayi kuchitumbi, Yesu akavabesa vakotoka kumjovela mundu mambu gevagaweni mbaka Mwana wa Mundu peiyuka."},{"book":"Maluko","chapter":"9","verse":"10","text":"Vakakamula malagizu gala, nambu vakatumbula kukotana vene kwa vene, “Kuyuka mana yaki kyani?”"},{"book":"Maluko","chapter":"9","verse":"11","text":"Kangi vakamkota Yesu, “Ndava kyani Vawula va Malagizu vijova yiganikiwa hoti Eliya abwela?”"},{"book":"Maluko","chapter":"9","verse":"12","text":"Mwene akavayangula, “Ena, Eliya ibwela hoti kutendelekela kila chindu. Pamonga na ago, ndava kyani yiyandikiwi mu Mayandiku Gamsopi kuvya Mwana wa Mundu gakumkolela mang'ahiso neju na kuveveswa?"},{"book":"Maluko","chapter":"9","verse":"13","text":"Nambu nikuvajovela, Eliya amali kubwela, na vene vakamkitili chavaganili ngati Mayandiku Gamsopi chegijova kumvala mwene.”"},{"book":"Maluko","chapter":"9","verse":"14","text":"Lukumbi Yesu na vawuliwa vadatu pavawuyili pandu pevavi vawuliwa vangi vala. Vauweni msambi uvaha wa vandu pamonga na Vawula va Malagizu vijovesana."},{"book":"Maluko","chapter":"9","verse":"15","text":"Bahapo msambi wa vandu pawamuweni Yesu, vakakangasa neju, vakamjumbalila na kumjambusa."},{"book":"Maluko","chapter":"9","verse":"16","text":"Yesu akavakota vawuliwa, “Mjovesana nawu kyani?”"},{"book":"Maluko","chapter":"9","verse":"17","text":"Penapo mundu mmonga mu msambi wa vandu wula akamyangula, “Muwula, nimletili mwana vangu mweavi na mzuka weumkita kuvya ngajova."},{"book":"Maluko","chapter":"9","verse":"18","text":"Kila peukumkamula ukumgwisa pahi na kumuhumisa lihuluhulu mumlomo, kuni iyaga minu na kuvya myumu higa yoha. Nivayupili vawuliwa vaku vauvinga mzuka wenuwo nambu vahotwili lepi.”"},{"book":"Maluko","chapter":"9","verse":"19","text":"Yesu akavajovela, “Mwe vandu va chiveleku changali sadika! Yati nitama na nyenye mbaka ndali? Nikuvasindimalila hati ndali? Mumleta kwa nene.”"},{"book":"Maluko","chapter":"9","verse":"20","text":"Vampeliki msongolo kwa Yesu."},{"book":"Maluko","chapter":"9","verse":"21","text":"Yesu akamkota dadi wa msongolo yula, “Mambu genaga gampatili ndali?”"},{"book":"Maluko","chapter":"9","verse":"22","text":"Lukumbi lungi mzuka uwu ukumgwisa pamotu na mumanji, muni umkomekesa. Hinu ngati uhotola utihengela lipyana na kutitangatila!”"},{"book":"Maluko","chapter":"9","verse":"23","text":"Yesu akamjovela, “Ukotoka kujova, ‘Ngati nihotola?’ Mambu goha gihotoleka kwa mundu mweisadika.”"},{"book":"Maluko","chapter":"9","verse":"24","text":"Penapo dadi yula akajova kwa lwami luvaha, “Nisadika, nambu sadika yangu yidebe! Nitangatilayi, sadika yangu yiyonjokesa!”"},{"book":"Maluko","chapter":"9","verse":"25","text":"Yesu pauweni msambi wa vandu wiyonjokeseka kanyata palongolo yaki, akauhakalila mzuka wula, “Mzuka weukumkita mwana kuvya ngayuwa na ngajova, nikulagazila muwukayi mwana uyu kotoka kumyingila kavili!”"},{"book":"Maluko","chapter":"9","verse":"26","text":"Penapo mzuka wula ukakwesa lwami, ukamgwisa mwana yula pahi na kumuwuka. Mwana awonikini ngati mtuhi, ndi vangi vakajova, “Afwili!”"},{"book":"Maluko","chapter":"9","verse":"27","text":"Nambu Yesu akamkamula chiwoko, akamyinula namwene akayima."},{"book":"Maluko","chapter":"9","verse":"28","text":"Hinu Yesu peayingili mu nyumba, vawuliwa vaki vakamkota pachiepela, “Ndava kyani tete tahotwili lepi kuvinga mzuka wula?”"},{"book":"Maluko","chapter":"9","verse":"29","text":"Mwene akavajovela, “Mzuka ngati wenuwu uhotoleka lepi kuwusiwa ndu, nambu kwa njila ya kumuyupa Chapanga.”"},{"book":"Maluko","chapter":"9","verse":"30","text":"Yesu na vawuliwa vaki vakawuka penapo na kuyendelela na lugendu lwavi kuvedukila mulima wa ku Galilaya. Yesu aganili lepi mundu yeyoha amanyayi kweavili,"},{"book":"Maluko","chapter":"9","verse":"31","text":"ndava muni avawulayi vawuliwa vaki. Avajovili, “Mwana wa Mundu yati igotolewa kwa vandu vevakumkoma, nambu pa ligono la datu yati iyuka.”"},{"book":"Maluko","chapter":"9","verse":"32","text":"Nambu vawuliwa vamanyili lepi mana ya mawuliwu gala. Ndi vakayogopa kumkota."},{"book":"Maluko","chapter":"9","verse":"33","text":"Hinu, vakahika muji wa Kapelanaumu na kuyingila mu nyumba, Yesu akavakota vawuliwa vaki, “Mwajovisini kyani munjila?”"},{"book":"Maluko","chapter":"9","verse":"34","text":"Nambu vene vakaguna, muni munjila vakalikotana yani mweavi mkulu pagati yavi."},{"book":"Maluko","chapter":"9","verse":"35","text":"Yesu akatama pahi na kuvakemela vawuliwa kumi na vavili vala, akavajovela, “Mundu akagana kuvya mkulu ndi yikumgana avyai mdebe kavili avyai mtumisi wa voha.”"},{"book":"Maluko","chapter":"9","verse":"36","text":"Ndi akamtola mwana mdebe akamyimika pagati yavi akamkumbatila kangi akavajovela,"},{"book":"Maluko","chapter":"9","verse":"37","text":"“Mweakumpokela mwana ngati uyu ndava ya nene, akunipokela nene, na mweakunipokela nene, akunipokela lepi namwene ndu, nambu akumpokela mewa na yula mweanitumili.”"},{"book":"Maluko","chapter":"9","verse":"38","text":"Yohani akamjovela Yesu, “Muwula, tamuweni mundu mmonga ivinga mizuka kwa kuhengela liina lako, tikambesa, muni lepi wa chikundi chitu.”"},{"book":"Maluko","chapter":"9","verse":"39","text":"Nambu Yesu akavajovela, “Mkoto kulinga kumbesa, ndava avi lepi mundu mweihenga gachinamtiti kwa liina langu, na bahapo akatumbula kunilongalela gahakau.”"},{"book":"Maluko","chapter":"9","verse":"40","text":"Ndava mundu mweangapingana na tete avili upandi witu."},{"book":"Maluko","chapter":"9","verse":"41","text":"Chakaka nikuvajovela, mundu yeyoha mweakuvapela nyenye chikombi cha manji ga kunywa, ndava nyenye vandu va Kilisitu, chakaka yati ipata njombi yaki."},{"book":"Maluko","chapter":"9","verse":"42","text":"Ngati mundu yeyoha akumyokesa mmonga wa vadebe ava kuyagisa sadika yaki, ndi mbanga mundu mwenuyo kukungiwa liganga livaha la kuyagila musingu yaki na kutagiwa munyanja kuliku kuhamuliwa na Chapanga."},{"book":"Maluko","chapter":"9","verse":"43","text":"Na chiwoko chaku ngati chikubudisa sadika yaku, chidumula! Mbanga kuyingila muwumi changali chiwoko chimonga, kuliku kuvya na mawoko gavili, na kuyingila, kumotu wangajimika magono goha."},{"book":"Maluko","chapter":"9","verse":"44","text":"Hinu mwenumo masomi gifwa lepi, wala motu waki wijimika lepi."},{"book":"Maluko","chapter":"9","verse":"45","text":"Na chigendelu chaku ngati chikakubudisai, chidumula! Mbanga kuyingila muwumi changali chigendelu chimonga kuliku kuvya na magendelu goha gavili na kutagiwa kumotu wangajimika magono goha."},{"book":"Maluko","chapter":"9","verse":"46","text":"Mwenumo masomi gifwa lepi na motu waki wijimika lepi."},{"book":"Maluko","chapter":"9","verse":"47","text":"Na lihu lako likayagisa sadika yaku litupulai! Ulitaga, mbanga kuyingila Muunkosi wa Chapanga na lihu limonga kuliku kuvya na mihu gavili na kutagiwa kumotu wangajimika wa magono goha."},{"book":"Maluko","chapter":"9","verse":"48","text":"Mwenumo, masomi gaki gifwa lepi na motu waki wijimika lepi."},{"book":"Maluko","chapter":"9","verse":"49","text":"“Muni kila mundu yati inyambiswa kwa motu ngati luteta cheyinyambiswa kwa mwinyu.”"},{"book":"Maluko","chapter":"9","verse":"50","text":"“Mwinyu wabwina, nambu ngati iyagisi lunyong'onyo lwaki, yati iyonjokeswa na kyani?”"}]}