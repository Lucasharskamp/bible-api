{"data":[{"book":"Figoli","chapter":"5","verse":"1","text":"Mundu yumu vamkemaya Ananiasi na mdala mundu Safila wuwula wula vahemishili chitava chawu."},{"book":"Figoli","chapter":"5","verse":"2","text":"Lakini Ananiasi afisili mbiya simonga sivapatili na mdamundu amanyili. Mbiya sisighalili avagayilili vandundami."},{"book":"Figoli","chapter":"5","verse":"3","text":"Pambeli Petili kamudasha, “Ananiasi, kumleka Lijangavandu ayingili mumoyu waku kumujanga Mfuki Mng'alili kufisa mbiya simonga siupatili muchitava chila?"},{"book":"Figoli","chapter":"5","verse":"4","text":"Pawuvelili ukali kuhemesha chitava chaveli chaku, pambeli pawuhemishili, mbiya sila shaveli sikali shaku. Wuli kandi kugola findu kucha afi? Kumjanga mundu ha, kumujanga Chapanga!”"},{"book":"Figoli","chapter":"5","verse":"5","text":"Ananiasi papikanishili naha kawa pasi, kasova. Vandu vosi yivapikanishili milandu ayi vatilili nendu."},{"book":"Figoli","chapter":"5","verse":"6","text":"Vafijana vayisa, vagubika chikongu chaki, vachifumisha panji, vachisika."},{"book":"Figoli","chapter":"5","verse":"7","text":"Kucha masaa matatu pavapitili, mdala mundu ngajila kumanya chimfumbukili bambu mundu, kayingila mugati."},{"book":"Figoli","chapter":"5","verse":"8","text":"Petili amdashili, “Unongeli! Asi nakaka mbiya simupatili pamuhemishili chitava?” Mweni kamyangula, “Yina, sisesi.”"},{"book":"Figoli","chapter":"5","verse":"9","text":"Pambeli Petili kamuwombela, “Kwaliki muyijanga kumuyesha Mfuki wa Bambu? Pikani! Vala vandu vayendili kumusika bambu waku, ponopa vava pamlyangu na davakutoli na yuwi wuwu.”"},{"book":"Figoli","chapter":"5","verse":"10","text":"Tepu Safila kawila pamawulu va Petili, kasova. Vafijana vala pavayingilili vamuwona kasova kala, vamufumisha panji, vamsika pabehi na bambu mundu."},{"book":"Figoli","chapter":"5","verse":"11","text":"Chipwembwi chikomi chivakamula vandu vosi yivajumilili na vandu vala vosi yivapikanishili milandu ayi."},{"book":"Figoli","chapter":"5","verse":"12","text":"Vandundami vagolili mihilu na miwujawuja yitangalili kwa vandu. Vajumilili vaveli vakutang'anikila pamu muudamwa wa Solumoni."},{"book":"Figoli","chapter":"5","verse":"13","text":"Mundu yangajila kujumila atilili kuva pamu na veni. Hata naha, vandu vamonga vangajila kuvajumila vavajuma."},{"book":"Figoli","chapter":"5","verse":"14","text":"Vandu vatangalili vamjumilili Bambu, valumi na vadala vayongishekili mulipinga lyau."},{"book":"Figoli","chapter":"5","verse":"15","text":"Vandu vavelili vakuyegha vatami mudeha vavawonjesha mufiwonjelu na mitefu ili pakapita livafiki lisisi lya Petili pambeli vanani."},{"book":"Figoli","chapter":"5","verse":"16","text":"Vandu vatangalili vafumili mbwani shiveli pabehi ya Yelusalemu, yivavayeghili vatami vawu na vala yivaveli na finyamkela, vosi valowuliwa."},{"book":"Figoli","chapter":"5","verse":"17","text":"Pambeli, Mtambika Mkomi na vala vaveli lighanja muchipinga cha Masadukayu va pala, vavawonela weyi vandundami."},{"book":"Figoli","chapter":"5","verse":"18","text":"Vavakamula vandundami, vavataya muchijaka."},{"book":"Figoli","chapter":"5","verse":"19","text":"Lakini pamihi makungu wa Bambu kavafuwulila milyangu ya chijaka, kavafumisha panji, kavawombela,"},{"book":"Figoli","chapter":"5","verse":"20","text":"“Muyendi mukawoloki munyumba ya Chapanga, mkavawombeli vandu filongu fyosi fya unofu awu.”"},{"book":"Figoli","chapter":"5","verse":"21","text":"Vandundami vavayitikila, malavila puti vayingila munyumba ya Chapanga, vakandili kuwula."},{"book":"Figoli","chapter":"5","verse":"22","text":"Lakini vala vandumindumi pavafikili kula vavawona ha mula muchijaka. Vawuya kuchitemela kuvawombela,"},{"book":"Figoli","chapter":"5","verse":"23","text":"“Tuwona chijaka chitatiwa milyangu yosi na machonda vakulolela milyangu. Lakini patufuwulili mugati tumuwona mundu ha!”"},{"book":"Figoli","chapter":"5","verse":"24","text":"Mkomi wa machonda munyumba ya Chapanga na vatambika vakomi pavapikanishili milandu ayi vapatili lyogha. Vamanyili ng'odu chivafumbukili vandundami."},{"book":"Figoli","chapter":"5","verse":"25","text":"Pambeli mundu yumu ayisili, kuvawombela, “Mpikani! vala vandu muvatatilili muchijaka, ponopa vakuwula vandu munyumba ya Chapanga.”"},{"book":"Figoli","chapter":"5","verse":"26","text":"Mkomi wa machonda wa nyumba ya kudadavila pamu na vandu vaki vayendili munyumba ya Chapanga, kavayegha kuchitemela. Lakini vavakamulili kwa liwovi ha, nongwa vakavatileyi vandu vangavagumili migonguveli veni."},{"book":"Figoli","chapter":"5","verse":"27","text":"Pavavayeghili, vavawolosha pawulongolu ya chitemela. Mtambika mkomi avadashili,"},{"book":"Figoli","chapter":"5","verse":"28","text":"“Twavakanishili nendu kuwula kwa litawa lya mundu ayu, ponopa mukwisha mawuli venu Yelusalemu yosi na mukuyilata kutugayila nongwa ya mwasi wa mundu ayu.”"},{"book":"Figoli","chapter":"5","verse":"29","text":"Petili, pamu na vala vandundami vamonga, vayangula, “Yikutulata tumjumili Chapanga weka, lakini mundu tukumjumila ng'odu."},{"book":"Figoli","chapter":"5","verse":"30","text":"Yumwi mwamuwulayili Yesu kwa kumuvangilila mulupingika lakini Chapanga wa vagogolu venu amshukushili."},{"book":"Figoli","chapter":"5","verse":"31","text":"Chapanga amgayilili fwasi ya wutwa kumbindi, kamvika mwambu waki wa mlilu, kava mutwa na Mlowola, kuvagola vandu va Isilaeli vasileki sambi shawu na vapomeliwi."},{"book":"Figoli","chapter":"5","verse":"32","text":"Yufwi ndi vatovilela va filongu afi. Chapanga avagayilili Mfuki Mng'alili ghavi mtovilela kwa vala yivamjumilili.”"},{"book":"Figoli","chapter":"5","verse":"33","text":"Vanjagila vosi va chila chitemela pavapikanishili afi, maya sivakwila, valamula kuvawulagha."},{"book":"Figoli","chapter":"5","verse":"34","text":"Lakini Mfwalisayu yumu vamukemeyi Gamalieli mweni avelili muwula wa Malawu va Chapanga vamupili Musa aveli na luhunja nendu kupita vandu vosi, kawoloka pawulongolu ya chitemela chila, kavawombela vala vandundami vavafumishi panji kwa chipindi chidokwa."},{"book":"Figoli","chapter":"5","verse":"35","text":"Pambeli kavawombela vala vanjagila va chitemela, “Vaisilaeli vayangu, muyivavali na chindu achi chimudayila kuvagolela vandu ava!"},{"book":"Figoli","chapter":"5","verse":"36","text":"Dahili padokwa, afumbukili mundu yumu litawa lyaki Teuda, ayidumbeyi kucha mweni mundu yajumiliwi na vandu mya mchechi naha, vamukovekelili. Lakini vamuwulaghili, pambeli chipinga chaki chosi chimwaaluka pambeli chisova."},{"book":"Figoli","chapter":"5","verse":"37","text":"Pambeli kandi, chipindi chila cha kuvalangiwa vandu, afumbukili Yuda wa Galilaya. Na mweni avakweyili vandu vamukovekela, lakini wuwu vamuwulayili na vandu vaki vayangalukili."},{"book":"Figoli","chapter":"5","verse":"38","text":"Hinapawu nenga wuwu nguvawombela, muvaleki vandu ava mukotoo kuvagola chindu! Mana payiva milandu ayi ya vandu hela, dayiyamili yeni."},{"book":"Figoli","chapter":"5","verse":"39","text":"Lakini payiva milandu kufuma kwa Chapanga, damuwesi ng'odu kulimbana na veni, damuvi mukulimbana na Chapanga.”"},{"book":"Figoli","chapter":"5","verse":"40","text":"Vavakemili vala vandundami, vavadamula ndomondu na kuvakanisha vakotoo kuwula kandi kwa litawa lya Yesu, pambeli vavaleka vayendi."},{"book":"Figoli","chapter":"5","verse":"41","text":"Vandundami vafumili panji ya chitemela kunu vamema cheleli, kwanongwa vaveli vataywa musoni kwa litawa lya Yesu."},{"book":"Figoli","chapter":"5","verse":"42","text":"Majuva vosi vayendilela kuwula na kulandula Chilongu cha Nyanyi cha Yesu munyumba sha Chapanga na mukaya sha vandu kucha Yesu ndi Kilistu yashauliwili."}]}