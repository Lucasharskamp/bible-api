{"data":[{"book":"Walumi","chapter":"7","verse":"1","text":"Ndugu zangu, nojuwa mogajuwa gonilonga kwavija nolonga na wanhu wagajuwile malagizo. Malagizo gomtawala munhu kipindi yahawa mgima."},{"book":"Walumi","chapter":"7","verse":"2","text":"Mtwanzi yahasoligwa kogodekigwa na lagizo kipindi chose mkasano wake yang'hali mgima, lakini mkasano wake yahafa, mtwanzi ayo kalekesigwa na lagizo dimgogile."},{"book":"Walumi","chapter":"7","verse":"3","text":"Avo yahasoligwa na mbigalo iyagwe kipindi mkasano wake yang'hali mgima, kokemigwa mgoni. Lakini kamba mkasano wake yahafa, kobwihila na hatenda ugoni bule hata kamba yahasoligwa na mbigalo iyagwe."},{"book":"Walumi","chapter":"7","verse":"4","text":"Avo ndugu zangu, mweye vivija mufa na hamulongozigwa kabili na Malagizo, kwavija muilumba na lukuli lwa Kilisito, sambi mwa wanhu zake heyo yazilibuke kwa wafile, muladi tusang'hane ganogile kwa Mulungu."},{"book":"Walumi","chapter":"7","verse":"5","text":"Vitukalile tokala kuno tolongozigwa vija vilulonda lukuli, usulukilo wa nzambi, uding'huke kwa lagizo usang'hana mzing'huli zetu, mbuli zose zitutendile zihelela mwiifa."},{"book":"Walumi","chapter":"7","verse":"6","text":"Sambi hatulongozigwa na Malagizo, kwavija tuigola na gaja gatugodeke. Avo tomsang'hanila Mulungu mnzila ya sambi ya Loho Yang'alile siyo mnzila ya umwaka ya Malagizo gandikigwe."},{"book":"Walumi","chapter":"7","verse":"7","text":"Vino tulonge Malagizo gana nzambi? Bule! Lakini Malagizo gago ganitendile niye niijuwe nzambi. Maza Malagizo hagalongile, “Sekeusulukile kinhu cha miyago,” Sambi njuwe bule kusulukila kwiha."},{"book":"Walumi","chapter":"7","verse":"8","text":"Lakini mbuli ya Malagizo gago, nzambi ipata nzila ya kuding'hula gehile gose kumwangu. Bila Malagizo nzambi zaduhu udahi."},{"book":"Walumi","chapter":"7","verse":"9","text":"Baho umwaka ving'halile silongozigwa na malagizo ng'hala mgima, lakini malagizo vigezile, nzambi zizilibuka na niye nifa."},{"book":"Walumi","chapter":"7","verse":"10","text":"Vinikona niye, malagizo gagesigwe gogala ugima, gagala ifa."},{"book":"Walumi","chapter":"7","verse":"11","text":"Kwavija nzambi zipata nyafasi igaligwe na malagizo, na kubitila malagizo gago, zimvizila na kung'homa."},{"book":"Walumi","chapter":"7","verse":"12","text":"Avo Malagizo ga Musa Gang'ala, na lagizo ding'ala, domnogeza Mulungu na dinoga."},{"book":"Walumi","chapter":"7","verse":"13","text":"Vino ino yofambula kija kinogile kigala ifa kumwangu? Bule, lakini ili nzambi ijuwike kamba nzambi, kubitila kija kinogile igala ifa kumwangu. Avo kubitila Malagizo nzambi ilagusigwa viibanzile kwiha."},{"book":"Walumi","chapter":"7","verse":"14","text":"Tojuwa kuwa Malagizo golawa kwa Loho Yang'alile lakini niye na munhu yeli na lukuli, nichuuzigwa niwa mtumwa wa nzambi."},{"book":"Walumi","chapter":"7","verse":"15","text":"Sikijuwile kija kinhenda, kwavija sitenda kija kinonda, lakini kija kinikihila acho kinhenda."},{"book":"Walumi","chapter":"7","verse":"16","text":"Kamba nahatenda kija sikilondile kutenda, ino yolagusa kuwa nogatogola Malagizo gago kuwa ganoga."},{"book":"Walumi","chapter":"7","verse":"17","text":"Avo, siyo niye nitenda kinhu acho, ila nguvu ya nzambi ayo ikala mgati mmwangu."},{"book":"Walumi","chapter":"7","verse":"18","text":"Nojuwa kuwa kuduhu dinogile dikala mgati mmwangu muunhu wangu. Kwavija nolonda kutenda ganogile, lakini sidaha bule kutenda."},{"book":"Walumi","chapter":"7","verse":"19","text":"Sitenda mbuli zinogile zinilonda kutenda, ila notenda gehile gaja sigalonda kutenda."},{"book":"Walumi","chapter":"7","verse":"20","text":"Avo nahatenda gaja sigalonda kutenda, ino yolagusa kamba siyo niye nitenda avo, ila nzambi ikala mmwangu ayo itenda avo."},{"book":"Walumi","chapter":"7","verse":"21","text":"Avo nyona kuna kinhu chogendelela, nahalonda kutenda ganogile, nzambi ya behi yangu."},{"book":"Walumi","chapter":"7","verse":"22","text":"Mgati muumoyo wangu nogadeng'helela Malagizo ga Mulungu."},{"book":"Walumi","chapter":"7","verse":"23","text":"Lakini nokona kuna lagizo diyagwe dosang'hana mgati mmwangu, lagizo ajo dogomba na malagizo gotogoligwa na nzewele zangu, na donhenda niye niwe mfungwa wa nzambi zisang'hana mgati mmwangu."},{"book":"Walumi","chapter":"7","verse":"24","text":"Oo miyenu niye! Nani yodaha kunikombola ndawe mulukuli luno lunigala mwiifa?"},{"book":"Walumi","chapter":"7","verse":"25","text":"Mulungu yatogoligwe, yotenda mbuli zino kubitila Mndewa wetu Yesu Kilisito!"}]}