{"data":[{"book":"2 Wasesalonike","chapter":"2","verse":"1","text":"Mbuli ya kubwela kwake Mndewa wetu Yesu Kilisito na mting'hano wetu mgameso gake, ndugu zangu nowapuleni,"},{"book":"2 Wasesalonike","chapter":"2","verse":"2","text":"sambi munyunyuwale himahima mmizoyo yenu hebu kunyawanyawa, kwavija yolongigwa kuwa siku ya Mndewa ivika. Yodahika kuwa wanhu ogesa tulonga mbuli ino vitukalile tolagula hebu kuwapetela wanhu hebu twandika mna ibaluwa."},{"book":"2 Wasesalonike","chapter":"2","verse":"3","text":"Sikumutogole munhu yoyose yawavizile kwa kinhu chochose. Kwavija siku ayo hondaize mbaka tanhu wanhu bwando wamuleme ng'hani Imulungu na ayo yehile yoneke, ayo yekigwe kwa kubanangigwa."},{"book":"2 Wasesalonike","chapter":"2","verse":"4","text":"Kovilema vinhu vose wanhu ovitambikila na kuvikema mulungu na koika mwenyego uchanha mwa kila kinhu. Baho kokwingila na kukala Mng'anda ya Imulungu na kulonga heyo ayo Imulungu."},{"book":"2 Wasesalonike","chapter":"2","verse":"5","text":"Vino, hamukumbuka, ving'halile na mweye niwalongela gano gose?"},{"book":"2 Wasesalonike","chapter":"2","verse":"6","text":"Lakini hana kinhu kimgomesa sambi sikuyalawilile, na mweye mukijuwa kinhu acho. Avo mna ikipindi kikigwe ayo munhu yehile kokoneka."},{"book":"2 Wasesalonike","chapter":"2","verse":"7","text":"Avo nguvu ihile ya munhu ayo yehile isonga kusang'hana kwa kinyelegezi, lakini haikoneka mbaka ija yoigomesa yasegesigwe."},{"book":"2 Wasesalonike","chapter":"2","verse":"8","text":"Baho munhu ayo yehile kokoneka, lakini Mndewa Yesu vondayabwele komkoma kwa mhumuzi ilawa mmulomo wake na kumbananga kwa mng'alo wa kwiza kwake."},{"book":"2 Wasesalonike","chapter":"2","verse":"9","text":"Munhu ayo yehile kokwiza na nguvu za Mwenembago na kutenda kila unzonza na vifukuzi va uvizi,"},{"book":"2 Wasesalonike","chapter":"2","verse":"10","text":"na kusang'hanila kila uvizi kwa waja opotela. Awo opotela kwavija hawaubokele na kuunogela ukweli ili wakomboligwe."},{"book":"2 Wasesalonike","chapter":"2","verse":"11","text":"Avo Imulungu kaweka hasi mwa inguvu ya kuviziligwa ili wautogole uvizi."},{"book":"2 Wasesalonike","chapter":"2","verse":"12","text":"Avo wose walemile kuutogola ukweli, lakini odeng'helela gehile, otagusigwa."},{"book":"2 Wasesalonike","chapter":"2","verse":"13","text":"Tolondigwa kumgwaa nhogolwa Imulungu kipindi chose mbuli ya mweye, ndugu, munogeligwe na Mndewa. Kwavija kulawa haichanduso mukomboligwa kwa nguvu ya Loho wake, kawatenda mweye wanhu zake wang'alile kwa kutamanila kwenu mna ikweli."},{"book":"2 Wasesalonike","chapter":"2","verse":"14","text":"Imulungu kawakemeleni mbuli ino kubitila Mbuli Inogile ituwapetele mweye, kawakemeni muwe na fungu muukulu wa Mndewa wetu Yesu Kilisito."},{"book":"2 Wasesalonike","chapter":"2","verse":"15","text":"Avo ndugu zetu, gangamaleni na kugagoga mafundizo gatuwafunzile kwa kuwapetela na gatuwandikile."},{"book":"2 Wasesalonike","chapter":"2","verse":"16","text":"Tompula Mndewa wetu Yesu Kilisito mwenyego na Imulungu Tataetu, yatunogele, na mna ing'hekewa katugela moyo siku zose na tamanilo dinogile,"},{"book":"2 Wasesalonike","chapter":"2","verse":"17","text":"yawasamhuse mizoyo yenu na kuwagangamiza siku zose kusang'hana na kulonga ganogile."}]}