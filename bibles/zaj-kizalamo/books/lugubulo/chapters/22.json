{"data":[{"book":"LUGUBULO","chapter":"22","verse":"1","text":"Msenga wa Mulungu wa kuulanga viyeshile kundagusila dija idiwambo ding'alile, kandagusila lwanda lwa mazi golava ugima, lukalile lung'ala kamba kiwowo, lulawa hana ikigoda cha Undewa choyokalila Mulungu na Mwana Ng'hondolo,"},{"book":"LUGUBULO","chapter":"22","verse":"2","text":"lukuluma hagatigati ya inzila ya idiwambo hijo. Kila ng'ambu ya ulwanda kukala na mibiki ilava ugima ilela mujo mianza longo dimwe na mibili mkipigiti cha mulao umwe, na kila mulenge wolela mujo uyagwe. Na matepo ga mibiki ija iyo dawa ya kuwahonya wanhu wa isi zose."},{"book":"LUGUBULO","chapter":"22","verse":"3","text":"Haduhu kinhu chochose kidukumizwe muna idiwambo dija. Kigoda cha undewa choyokalila Mulungu na Mwana Ng'hondolo chowa mgati ya idiwambo dija, na watumigwa zake Mulungu womtambikila."},{"book":"LUGUBULO","chapter":"22","verse":"4","text":"Wochona kihanga chake, na twaga jake dokwandikigwa m'vihanga vao."},{"book":"LUGUBULO","chapter":"22","verse":"5","text":"Hakuwa na ikilo kabili. Hawalonda mulangaza wa kiwenge ama mulangaza wa zua, kwavija Mndewa Mulungu kowa mulangaza wao. Na hewo wotawala milongo yose."},{"book":"LUGUBULO","chapter":"22","verse":"6","text":"Msenga wa Mulungu wa kuulanga kanilongela, “Mbuli zose ziuhulike na zuuziwene za kweli na za kutogoligwa. Na Mndewa Mulungu, ayo yowagwelela wahokozi Loho wake, kamtuma msenga wake yakawalongele watumigwa zake gaja gondagalawilile.”"},{"book":"LUGUBULO","chapter":"22","verse":"7","text":"Yesu kolonga, “Tegeleza! Nokwiza mbwisa! Kamota munhu ija yozigoga mbuli za uhokozi zili mgati ya kitabu kino.”"},{"book":"LUGUBULO","chapter":"22","verse":"8","text":"Nie, Yohana, nizihulika na kuzona mbuli zino zose. Na vinishile kuzihulika na kuzona, nifugama mavindi haulongozi wa gamagulu ga ija imsenga wa Mulungu wa kuulanga yanilagusile mbuli zino, na nilonda kumtambikila."},{"book":"LUGUBULO","chapter":"22","verse":"9","text":"Ila heyo kanilongela, “Sambiunitambikile nie! Nie na mtumigwa wa Mulungu, kamba vuuli gweye na ndugu zako wahokozi, kamba waja wose wogagoga gaja gandikigwe mkitabu kino. Mtambikile Mulungu yeiyeka!”"},{"book":"LUGUBULO","chapter":"22","verse":"10","text":"Abaho, kanilongela, “Sambiuzifise mbuli za uhokozi za kitabu kino, kwavija kipigiti kikwenhuka cha mbuli zino zose kulawilila."},{"book":"LUGUBULO","chapter":"22","verse":"11","text":"Munhu yotenda gehile yagendelele kutenda gehile, na munhu yanyolodoke yagendelele kunyolodoka. Munhu yalibule uzenzeleganye yagendelele kuwa bule uzenzeleganye, na munhu yang'alile yagendelele kuwa mng'azi.”"},{"book":"LUGUBULO","chapter":"22","verse":"12","text":"Yesu kolonga, “Tegeleza! Nokwiza mbwisa na nhunza yangu mumkono, nimgwelele kila munhu kamba viyasang'hanike."},{"book":"LUGUBULO","chapter":"22","verse":"13","text":"Nie iyo Alufa na Omega, nhegulo yake, Waichanduso na Waikimambukizo.”"},{"book":"LUGUBULO","chapter":"22","verse":"14","text":"Wamota wanhu waja wosuluza kanzu zao, giladi wadahe kuuja mujo wa m'biki wa ugima, na wadahe kwingila kubitila nyivi za idiwambo dija."},{"book":"LUGUBULO","chapter":"22","verse":"15","text":"Ila hanze ya idiwambo hana mibwa, wahawi, wagoni, wakomaji, wanhu woitambikila miwegu, na wanhu wose wonogelwa na uvwizi na kuutenda."},{"book":"LUGUBULO","chapter":"22","verse":"16","text":"“Nie, Yesu, nimulagiza msenga wangu wa kuulanga yakugwelele usindila uno sama ya wanhu wamtogole Kilisto. Nie iyo muhenga kulawa mulukolo lwa Daudi na Nhondo Ing'alile ya Imitondo.”"},{"book":"LUGUBULO","chapter":"22","verse":"17","text":"Loho wa Mulungu na mhambe wolonga, “Izo!”"},{"book":"LUGUBULO","chapter":"22","verse":"18","text":"Nie iyo Yohana, nomzuma kila munhu yohulika mbuli za uhokozi za kitabu kino, ihawa munhu yoyose yokongeza kinhu chochose mkitabu kino, Mulungu komwongezela migayo ihile ng'hani yandikigwe mkitabu kino."},{"book":"LUGUBULO","chapter":"22","verse":"19","text":"Na ihawa munhu yoyose yoisegeza mbuli yoyose kulawa mkitabu kino cha uhokozi, Mulungu komsegezela fungu jake kulawa mum'biki wa ugima na kulawa Mdiwambo Ding'alile, gaja gandikigwe mkitabu kino."},{"book":"LUGUBULO","chapter":"22","verse":"20","text":"Heyo yosindila mbuli zino kolonga, “Ona, nokwiza mbwisa!”"},{"book":"LUGUBULO","chapter":"22","verse":"21","text":"Ngekewa ya Mndewa Yesu iwe hamoja na wanhu wose wa Mulungu. Amina."}]}