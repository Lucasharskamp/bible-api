{"data":[{"book":"1 Vasesalonike","chapter":"4","verse":"1","text":"Bahi mmakukulupila avangu, hwetu twaninnyunda namuna chimulembelewa kuikalanga uchinga mupate kunkatapalila Nnungu, malinga chimuikalanga vino. Na vino tùnnyuwanga namene kwa mamulaka langa Nang'olo Yesu, muhalije namene kunkatapalila Nnungu."},{"book":"1 Vasesalonike","chapter":"4","verse":"2","text":"Kwa kuva, mùnimala nni malaijo ntwani latumwing'enge mwenu kwa mamulaka langa Nang'olo Yesu."},{"book":"1 Vasesalonike","chapter":"4","verse":"3","text":"Chitukutuku chalembela Nnungu nni kuva, mwenu mùùve mmanaswe. Bahi linyemyange na umalaya."},{"book":"1 Vasesalonike","chapter":"4","verse":"4","text":"Kila munu mmwenu àlembelewa amale namuna ya kuuhulula mmili wake kwa hali ya uwanaswe na ya eshima,"},{"book":"1 Vasesalonike","chapter":"4","verse":"5","text":"na akee kwa kulilekelela kutawaliwa na tama dya mmili, malinga vanu vakánkameke Nnungu chivatenda."},{"book":"1 Vasesalonike","chapter":"4","verse":"6","text":"Bahi kuyamba malove anelo, munu woheyo mmwenu àlembelewa anankosele nkúkulupila nnyake wala kunkumba. Hwetu twaninnyaulilanga kwamba mambo anelo na kun'dumanga kuva, Nang'olo àmbevahukumu asabu vanu vatendânga mambo malinga anelo."},{"book":"1 Vasesalonike","chapter":"4","verse":"7","text":"Kwa kuva, Nnungu nanga patuchemile uchinga tuikalange kwa uhakwa, ila tuikalange kwa uwanaswe."},{"book":"1 Vasesalonike","chapter":"4","verse":"8","text":"Bahi munu woheyo alahîta mahundo anelo, akánnyita munu, ila ànnyita Nnungu amwing'ânga mwenu Umumu wake Wanaswe."},{"book":"1 Vasesalonike","chapter":"4","verse":"9","text":"Na kuyamba kuvatamwa vakúkulupila avenu, akee lasima kunnembilanga lilove lyohelyo, kwa kuva mwene Nnungu àninnyundanga mwenu kutamwana."},{"book":"1 Vasesalonike","chapter":"4","verse":"10","text":"Nni muhiu kuva, mwenu mùnavatamwa namene vakúkulupila avenu vammalele va chilambo cha ku Makedoniya. Henga hambi tùnnyuwanga mwenu mmakukulupila avetu, muhalije namene kuvatamwa."},{"book":"1 Vasesalonike","chapter":"4","verse":"11","text":"Tumbama namene kuikalanga kwa amani. Kila munu alole mambo lake mwene na kukola madengo kwa makono lake mwene malinga chitunnaijenge."},{"book":"1 Vasesalonike","chapter":"4","verse":"12","text":"Kwa kutenda uchocho, muchimulombolewe na vanu vakánkulupila Yesu, na wala nanga pamumbelambela kuyangatwa na vanu vanji kwa àlalá lamumbesikikila."},{"book":"1 Vasesalonike","chapter":"4","verse":"13","text":"Mmakukulupila avetu, hwetu tukátamwa munamale habali dya avala vahidîle, uchinga munave na lihindambi muchi vanu vanji vakávele na lilolelo."},{"book":"1 Vasesalonike","chapter":"4","verse":"14","text":"Kwa kuva, hwetu tùnakulupila kuva, Yesu ánihila na kufufuka, uchocho tùnakulupila kuva, Yesu pambeuya, Nnungu àmbevafufula vanu avala vanahidile akuno uvankulupila Yesu na kuvatenda vaide kwake chalumo na Yesu."},{"book":"1 Vasesalonike","chapter":"4","verse":"15","text":"Kwa kuva, kupapatana na mahundo la Nang'olo, tùnnyaulilanga uvila, uhiku wambeuya Nang'olo, hwetu tumbekôjwa tuvèlè tuvumi, tukambevalongolelela avala vahwîle."},{"book":"1 Vasesalonike","chapter":"4","verse":"16","text":"Kwa kuva, amuli ya Nnungu paimbehuma, na lidi lya malaika nkulu palimbepilikanika, na lipenga lya Nnungu palimbeuma, Nang'olo mwene àmbesulupuka kuhaloka kulihunde. Koka avala vahidîle akuno uvankulupila Kilisto, vafufuliwe hoti."},{"book":"1 Vasesalonike","chapter":"4","verse":"17","text":"Anepo hwetu tuisalidîle, tumbekôjwa tuvèlè tuvumi uhiku anewo, tùmbetwaliwa pamo na vanang'o mmahunde, uchinga tukanchingamile Nang'olo kumahunde. Bahi tùmbeikala pamo na Nang'olo maduva lammalele."},{"book":"1 Vasesalonike","chapter":"4","verse":"18","text":"Bahi mwenu kamyana mitima kwa malove alano."}]}