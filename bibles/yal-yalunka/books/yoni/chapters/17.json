{"data":[{"book":"Yoni","chapter":"17","verse":"1","text":"Yesu yelin na falɛ waxatin naxan yi, a yi a yɛɛ rate kore, a naxa, “N Fafe, waxatin bata a li. I ya Dii Xɛmɛna binyen makɛnɛn alogo i ya Dii Xɛmɛn xa i binya."},{"book":"Yoni","chapter":"17","verse":"2","text":"I bata sɛnbɛn fi n tan ma adamadiine birin xun na, a n xa habadan nii rakisin fi muxune ma i naxanye soxi n yii."},{"book":"Yoni","chapter":"17","verse":"3","text":"Habadan nii rakisin nan ito ra, a e xa i tan Ala keden peen nan kolon e nun Yesu Alaa Muxu Sugandixina i naxan xɛxi."},{"book":"Yoni","chapter":"17","verse":"4","text":"N bata i ya binyen makɛnɛn dunuɲa yi. I wanla naxan soxi n yii, n bata yelin na ra."},{"book":"Yoni","chapter":"17","verse":"5","text":"N Fafe, iki n ma binyen makɛnɛn i yɛtagi, binyen naxan yi n yii i fɛma nun benun dunuɲa xa da.”"},{"book":"Yoni","chapter":"17","verse":"6","text":"“I muxun naxanye fixi n ma dunuɲa yi, n bata i makɛnɛn ne xa. I gbeen nan yi e tan na. I bata e so n tan yii, e yi i ya falan suxu."},{"book":"Yoni","chapter":"17","verse":"7","text":"E bata a kolon iki fa fala i seen naxan birin fixi n ma, ne kelixi i tan nan yii."},{"book":"Yoni","chapter":"17","verse":"8","text":"I falan naxan tixi n xa, n bata na fala e xa, e yi a suxu. E bata a kolon yati, fa fala n kelixi i tan nin. E bata la a ra fa fala i tan nan n xɛxi.”"},{"book":"Yoni","chapter":"17","verse":"9","text":"“N ni i tan Ala maxandima e xa. N mi i maxandima dunuɲa muxune birin xan xa fɔ i muxun naxanye soxi n yii amasɔtɔ i gbeen nan ne ra."},{"book":"Yoni","chapter":"17","verse":"10","text":"Naxanye birin n yii, i gbeen nan ne ra. I gbeen naxanye birin na, n gbeen nan ne ra. N binyaxi e tan xɔn."},{"book":"Yoni","chapter":"17","verse":"11","text":"Iki n sigama i fɛma, n mi fa luma dunuɲa yi sɔnɔn koni e tan mɔn dunuɲa yi. N Fafe sariɲanxina, i xinla naxan fixi n ma, e ratanga na xinla sɛnbɛni alogo e xa findi kedenna ra, alo en tan findixi kedenna ra kii naxan yi."},{"book":"Yoni","chapter":"17","verse":"12","text":"N yi e fɛma waxatin naxan yi, i xinla naxan so n yii, n na e ratanga na xinla sɛnbɛn nan xɔn, n yi e kantan. Hali keden mi lɔ ayi, fɔ halagin yi ragidixi naxan ma, alogo Kitabun sɛbɛnla xa kamali."},{"book":"Yoni","chapter":"17","verse":"13","text":"Iki n sigama i fɛma, n bata feni itoe fala dunuɲa muxune xa alogo e xa n ma sɛwa dɛfexin sɔtɔ e bɔɲɛni."},{"book":"Yoni","chapter":"17","verse":"14","text":"N bata i ya falan nali e ma koni dunuɲa muxune bata e raɲaxu amasɔtɔ dunuɲa gbee mi e tan na alo dunuɲa gbee to mi n tan na."},{"book":"Yoni","chapter":"17","verse":"15","text":"N mi i mafanma fa fala i xa e ba dunuɲa yi koni n ni i mafanma nɛn, i xa e ratanga Fe Ɲaxin Kanna ma."},{"book":"Yoni","chapter":"17","verse":"16","text":"Dunuɲa gbee mi e ra alo dunuɲa gbee to mi n tan na."},{"book":"Yoni","chapter":"17","verse":"17","text":"E rasariɲan ɲɔndin xɔn. I ya falan nan ɲɔndin na."},{"book":"Yoni","chapter":"17","verse":"18","text":"I n xɛxi dunuɲa yi kii naxan yi, n fan bata e xɛ dunuɲa yi na kiini."},{"book":"Yoni","chapter":"17","verse":"19","text":"N bata n yɛtɛ rasariɲan e fe ra alogo e fan xa rasariɲan ɲɔndin xɔn.”"},{"book":"Yoni","chapter":"17","verse":"20","text":"“N mi i maxandima e tan xan tun ma fe ra, koni fɔ e nun muxun naxanye fan dɛnkɛlɛyama n ma e fala xuiin xɔn ma"},{"book":"Yoni","chapter":"17","verse":"21","text":"alogo e birin xa findi muxu kedenna ra, alo i tan n tan yi kii naxan yi, e nun n fan i tan yi kii naxan yi. N Fafe, e fan xa findi kedenna ra en tan yi alogo dunuɲa muxune xa la a ra fa fala i tan nan n xɛxi."},{"book":"Yoni","chapter":"17","verse":"22","text":"I binyen naxan soxi n yii, n fan bata na so e yii, alogo e fan xa findi kedenna ra alo n tan nun i tan kedenna ra kii naxan yi,"},{"book":"Yoni","chapter":"17","verse":"23","text":"n tan e tan yi, i tan fan n tan yi. E xa findi kedenna ra ngaxakedenya kamalixini alogo dunuɲa muxune xa a kolon fa fala i tan nan n xɛxi, a i bata e xanu alo i n xanuxi kii naxan yi."},{"book":"Yoni","chapter":"17","verse":"24","text":"N Fafe, i bata e so n yii. N dɛnaxan yi, n waxi a xɔn ma, e fan xa siga n fɔxɔ ra mɛnna nin, alogo e xa n ma binyen to, i binyen naxan fixi n ma, bayo i n xanuxi nɛn benun dunuɲa xa da."},{"book":"Yoni","chapter":"17","verse":"25","text":"N Fafe tinxinxina, dunuɲa muxune mi yi i kolon, koni n tan i kolon, e fan bata a kolon a i tan nan n xɛxi."},{"book":"Yoni","chapter":"17","verse":"26","text":"N bata a liga, e yi i kolon. N na ligama nɛn, alogo i n xanuxi xanuntenyaan naxan na, na xa lu e tan fan yi, n tan fan yi lu e yi.”"}]}