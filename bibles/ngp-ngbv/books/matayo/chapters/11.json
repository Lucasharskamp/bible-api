{"data":[{"book":"Matayo","chapter":"11","verse":"1","text":"Aho Yesu eze ajinke kuwenk'ha mwiko wanamp'hina wakwe wadya mlongo na waidi, ahalawaga hadya niyo agenda kubilikiza kwe mizi ihagihi na hadya."},{"book":"Matayo","chapter":"11","verse":"2","text":"Yohana Mbatizi uko kwe divugailo, evaga zimbuli izo Kilisito naakadamanya, niyo awatuma wamwenga mwa wanamp'hina wakwe kwa Yesu."},{"book":"Matayo","chapter":"11","verse":"3","text":"Niyo wamgamba, “Kigambile, weye niweye chagambilwe ni Yohana Mbatizi kugamba weza, hegu kikawiile mtuhu?”"},{"book":"Matayo","chapter":"11","verse":"4","text":"Yesu awahitulaga kugamba, “Uyeni mkamgambile Yohana aya mkuyaona na kuyeva,"},{"book":"Matayo","chapter":"11","verse":"5","text":"Mant'hunt'hu waona, viwete vagenda, wata matana wakukizwa, viziwi weva, wabanike wauyulwa, naho Mbuli Yedi ya Mnungu, yabilikizwa kwa want'hu wakiwa."},{"book":"Matayo","chapter":"11","verse":"6","text":"Nawande na kinyemi kwa wadya wose wakuunga waike mhuwi kwangu!”"},{"book":"Matayo","chapter":"11","verse":"7","text":"Umwo wanamp'hina wa Yohana wandaga wakauya, Yesu akongaga kulonga no mdugano akawauza kugamba, “Viya kudya kwenyika mwaitaga, mwagendaga kukaulai? Mwakawiilaga kuonai? Lunyazi lukuvesulwa ni Muye?"},{"book":"Matayo","chapter":"11","verse":"8","text":"Mwagendaga kukaulai? Mnt'hu availe suke za kiseuta? Mnt'hu akuvala enga ivo ahumula mwe zinyumba ze kiseuta!"},{"book":"Matayo","chapter":"11","verse":"9","text":"Nigambileni, nomgenda kukaulai? Mlotezi? Kindedi, naho kujink'ha mlotezi."},{"book":"Matayo","chapter":"11","verse":"10","text":"Kwaviya Yohana niye alongagwa mwe mawandiko kugamba, ‘Nenigale mwigala mbuli akuunga akulongoele, akuunga akomole isila yako.’"},{"book":"Matayo","chapter":"11","verse":"11","text":"Nawagambilani ikindedi kugamba, Yohana Mbatizi ni mkulu kujink'ha wose walailaga. Mna yeyose emdodo mwo useuta wa kulanga, ni mkulu kumjika Yohana."},{"book":"Matayo","chapter":"11","verse":"12","text":"Kukongela aho Yohana Mbatizi andaga akabilikiza mpaka mwa mazuwa aya ya dielo, Useuta wa kwe mbingu wapatikana kwa ludole, naho wata ludole nawo wakuutaha."},{"book":"Matayo","chapter":"11","verse":"13","text":"Kwaviya mahinizo yose ya walotezi ne miko ya Musa, yalotelaga mpaka mwa Yohana."},{"book":"Matayo","chapter":"11","verse":"14","text":"Naho uneva mwadaha kuzumila, uyu Yohana niye yudya Eliya aungigwe eze."},{"book":"Matayo","chapter":"11","verse":"15","text":"Mta magutwi, neeve!"},{"book":"Matayo","chapter":"11","verse":"16","text":"“Haluse, want'hu wa dielo niwaliganyize na mbwai? Wekala enga wana wakwikala hedigwilo, kawetanga weyawe,"},{"book":"Matayo","chapter":"11","verse":"17","text":"‘Kimtoelani ngoma mna hamuungile kuvina, naho kimkemelani mila ya kuhongeza mna hamuungile kuhongeza!’"},{"book":"Matayo","chapter":"11","verse":"18","text":"Umwo Yohana ezaga, hadyaga naho hanywele mp'hombe, niyo wamgamba, ‘Ana mp'hepo!’"},{"book":"Matayo","chapter":"11","verse":"19","text":"Umwo Mwana Mnt'hu eze eze, adyaga no kunywa mazi ye zabibu, niyo wamgamba mhank'hu naho mkozi, ana uhamwenga na want'hu wakutoza ushusulu mwa want'hu na want'hu watuhu wavu, kwavovose, mzungu wa Mnungu nouoneka kunda kindedi, vilawane ne zindima zakwe.”"},{"book":"Matayo","chapter":"11","verse":"20","text":"Want'hu we mizi idya Yesu adamanyisaga vihungi, hawaungaga kuleka wavu wawe, vatendaga Yesu awativile."},{"book":"Matayo","chapter":"11","verse":"21","text":"“Hangi we mwenye, Kolazini! Hangi we mwenye, Betisaida! Yandile vihungi vidamanywe kwenyu vadamanywe Tilo na Sidoni, want'hu wakwe hegu nawakweiila kale, wakavala magunia, kulagisa kugamba, waleka wavu wawe."},{"book":"Matayo","chapter":"11","verse":"22","text":"Nawagambilani ikindedi, mwe dizuwa dyo usengelo, nyuwe nomsulumiziswe kujink'ha weenyu wa Tilo na Sidoni."},{"book":"Matayo","chapter":"11","verse":"23","text":"Weye nawe Kapelinaumu, waunga ukekweze we mwenye kulanga! Nouselezwe mpaka kwe isi ya want'hu wabanike. Uneva vihungi vidamanywe kwenyu vadamanywe Sodoma, mzi uwo hegu nounda aaho hata ivi dielo."},{"book":"Matayo","chapter":"11","verse":"24","text":"Manyiseni kugamba, mwe dizuwa dyo usengelo Mnungu naauonele mbalazi Sodoma, kujink'ha nyuwe.”"},{"book":"Matayo","chapter":"11","verse":"25","text":"Aho Yesu niyo agamba, “Nakutogola Tate, Zumbe ywa Kulanga ne isi. Nakutogola kwaviya mbuli izi kuwafisa wata umanyi na mizungu niyo wawagubuila want'hu wakembe."},{"book":"Matayo","chapter":"11","verse":"26","text":"Heiye Tate ivi nivo uungile vinde."},{"book":"Matayo","chapter":"11","verse":"27","text":"“Hink'higwa vose ni Tate. Hahali ammanyize Umwana, hegu Tate, naho hahali ammanyize Tate ila Mwana na yeyose yudya Mwana aungile kumlavanyila."},{"book":"Matayo","chapter":"11","verse":"28","text":"“Soni kwangu nyose mzamilwe ni nt'wika zenyu, miye neni wahumuzeni."},{"book":"Matayo","chapter":"11","verse":"29","text":"Kekakeni kifungo changu, naho hineni kwangu kwaviya miye ni mjalamu naho hikeseleza, nanywe nomnde na kinyemi mwe mioyo yenyu."},{"book":"Matayo","chapter":"11","verse":"30","text":"Kwaviya, mbuli huunga niwenk'heni nyuwe mpufu, ne nt'wika huunga niwatwikeni, ihuha.”"}]}