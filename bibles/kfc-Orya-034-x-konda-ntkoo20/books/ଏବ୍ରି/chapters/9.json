{"data":[{"book":"ଏବ୍ରି","chapter":"9","verse":"1","text":"ପାରତୁମ୍‍ତି ନିୟମ୍‍ତୁ ପାର୍‍ତନାଦି ସାରି ନି ଲୋକୁ ତିଆର୍‍କିତି ଉଣ୍ତ୍ରି ସେବା କିନି ଇଲୁ ବିସୟ୍‌ତାନ୍‍ ରାସାତା ମାର୍ହାତ୍ ।"},{"book":"ଏବ୍ରି","chapter":"9","verse":"2","text":"ଆୟାଇସାବ୍‌ତାନ୍ ଉଣ୍ତ୍ରି ପାର୍‍ତନା କିନି ଗୁଡ଼ା ତିଆର୍ ଆତାମାର୍ହାତ୍‍ । ଆବେନ୍‌ ମାନି ପାର୍‍ତୁମ୍‍ତି ବାକ୍‍ରା ପବିତ୍ର ବାଡି ଇନ୍‍ଜିମାର୍ହାର୍ । ଇୟା ଲୋଇ ଦିୱା ଇଡ୍‍ନି ବାଡି, ଉନ୍‍ଡ୍ରି ଟେବୁଲ୍‍ ମାରି ଟେବୁଲୁ ମୁସୁକୁ ମାପୁରୁଦି ଉଦେସ୍‍ତାନ୍ ପୁଜା ସିତିମାର୍‍ଇ ରୁଟି ମାର୍ହାତ୍ ।"},{"book":"ଏବ୍ରି","chapter":"9","verse":"3","text":"ପାର୍‌ଦା ୱେନ୍‍କା ଏମେ ମାରିଉଣ୍ତ୍ରି ବାକ୍‍ରା ମାର୍ହାତ୍, ତାନିଙ୍ଗ୍‌ ମହାପବିତ୍ର ବାଡି ଇନ୍‍ଜିମାର୍ହାର୍ ।"},{"book":"ଏବ୍ରି","chapter":"9","verse":"4","text":"ଆବେନ୍‌ ଉନ୍‍ଡ୍ରି ବାଙ୍ଗାଁରାମ୍‍ତି ଦୁପୁଣି ବେଦି ମାରି ବାଙ୍ଗାଁରାମ୍‍ତି ତିଆର୍‍ଆତି “ନିୟମ୍‌ ପେଡ଼ା” ମାର୍ହାତ୍ । ଇୟା ପେଡ଼ା ଲୋଇ “ମାନ୍ନା” ମାନି ଉନ୍‍ଡ୍ରି ବାଙ୍ଗାଁରାମ୍‌ତି ସାଟି, ହାରୋଣତି କାୟ୍‍ତି ବାଡିଗା ମାରି ମାପୁରୁଦି ମାଟା ରାସାତି ରୁଣ୍ତି କାଲୁକୁ ପାଟା ମାର୍ହେ ।"},{"book":"ଏବ୍ରି","chapter":"9","verse":"5","text":"ସିନ୍ଦୁକପେଡ଼ା ମୁସୁକୁ ମାପୁରୁଦି ଆବେନ୍‌ମାନ୍‌ଜି ତରାୟ୍‌ଆନି ୱାଜା ରେକେଙ୍ଗ୍‌ମାନି ରୁଣ୍ତି ଲୋକ୍‌ଦି ମୁର୍ତି ମାର୍ହାତ୍‍ । ଇୟାକାର୍‌ “ପାପ୍‍କେମା” ବାଡି ମୁସୁକୁ ରେକେଙ୍ଗ୍‌ ଅସାର୍ କିଜି ତେବାତାମାର୍ହାର୍‍, ମାତର୍‌ ଇଲେଇ ଇୟା ୱିଜୁଦି ବିସୟ୍‌ ନେଗେନ୍‌ତାନ୍ ୱେର୍‍ତେଙ୍ଗ୍‍ ଦରକାର୍‍ ସିଲେ । ସମାଗମ ଇଲୁଦି ଲୋଇରି ବାଗ୍‌"},{"book":"ଏବ୍ରି","chapter":"9","verse":"6","text":"ଆବେନ୍‌ ଇୟାୱାଜା ନିୟମ୍‍ ମାନାତ୍ ଯାଜକର୍‌ ୱିଜୁଦିନ୍ ଗୁଡ଼ାଦି ପାର୍‍ତୁମ୍‍ ବାକ୍‍ରାଦୁ ଡ଼ୁଗ୍‌ଜି ୱାରି ସେବା ପାଣି ପୁରା କିନାର୍ ।"},{"book":"ଏବ୍ରି","chapter":"9","verse":"7","text":"ମାତର୍‌ ମାରିଉନ୍‍ଡ୍ରି ବାକ୍‍ରା ଲୋଇ କେବଲ ପେରିଜାଜକଦି ସୋନି ଅଦିକାର୍‌ ମାନାତ୍‌, ୱାନ୍‌ ଆବେ ବାର୍ସେକ୍‍ତିଙ୍ଗ୍‌ ଅରୁସୁ ମାତ୍ର ସନାନ୍‍ । ୱାନ୍‌ ନିଜେଦି ଉଣ୍ତିଙ୍ଗ୍‌ ମାରି ଲୋକୁ ନେସ୍‍ଏଣ୍ତା କିତିମାନି ପାପ ଉଣ୍ତିଙ୍ଗ୍‌ ମାପୁରୁଦି ଉଦେସ୍‌ତାନ୍ ପୁଜା ସିଦେଙ୍ଗ୍‌ ଅର୍‌ସେ ନେତେର୍‍ ଆସ୍‌ସି ସନାନ୍‍ ।"},{"book":"ଏବ୍ରି","chapter":"9","verse":"8","text":"ଇୟାୱିଜୁ ବିସୟ୍‌ତାନ୍ ପବିତ୍ର ଆତ୍ମା ଇୟା ମାଟା ନେଗେନ୍‍ତାନ୍‍ ସିକିୟା ସିତାମାନାତ୍‍ ଜେ, ପାର୍‍ତୁମ୍‍ତି ବାକ୍‍ରା ମାନି ସାନ୍ଦି, ମହାପବିତ୍ର ବାଡିଦୁ ସନି ସାରି ରେଆଏତ୍ ।"},{"book":"ଏବ୍ରି","chapter":"9","verse":"9","text":"ଇଲେଇତି ବେଡ଼ା ସୁଡ଼୍‍ଜି ଇକା ଉନ୍‍ଡ୍ରି କାତା ୱାଜା । ତେନି ଅର୍ତ ଆଜିନାତ୍, ମାପୁରୁଦି ଉଦେସ୍‍ତାନ୍ ପୁଜାସିତିମାନିକା ମାରି ପସୁବଲି ଉପାସ୍‌କିନିୱାନି ବୁଦିଦିଙ୍ଗ୍‌ ପୁରା କିଦେଙ୍ଗ୍‌ ଆଟ୍‍ଏତ୍ ।"},{"book":"ଏବ୍ରି","chapter":"9","verse":"10","text":"ଇରିଙ୍ଗ୍‌ ଆୟାୱିଜୁ କେବଲ ଉଣି କାଦି ମାରି ସୁଚିକିନି ଉଣ୍ତିଙ୍ଗ୍‌ ଆତ୍‍ରେରି ପାଣି ମାତ୍ର । ମାପୁରୁଦି ପୁନି ନିୟମ୍‍ତି ତିଆର୍‍ଆନି ସାନ୍ଦି ଆୟାୱିଜୁଦି ଦରକାର୍‍ ମାର୍ହାତ୍ ।"},{"book":"ଏବ୍ରି","chapter":"9","verse":"11","text":"ମାତର୍‌ ଇଲେଇ ଏମେ ୱିଜୁ ନେଗି ବିସୟ୍‌ ମାଡ୍‍ ପୋୟ୍‍ତିମାନିକା, ଆୟାୱିଜୁଦି ପେରିଜାଜକ ୱାଜା କ୍ରିସ୍ତ ୱାତାମାନାନ୍ । ୱାନ୍‌ ଏମେ ପାର୍‍ତନା ଗୁଡ଼ାଦୁ ପାଣି କିଜିନାନ୍, ଆକା ପେରିକା ମାରି ନାଣ୍ତ ବର୍ତିଦିକା । ଆକା ଲୋକୁ ତିଆର୍ କିତିକା ଆଏତ୍‍ । ମାରି ଆକା ଇୟା ଦୁନିଆଦି ସିନା ଆଏତ୍‌ ।"},{"book":"ଏବ୍ରି","chapter":"9","verse":"12","text":"କ୍ରିସ୍ତ ଆୟା ଗୁଡ଼ା ନାଡ଼୍‍ମିସିଜି ଆୟା ମହାପବିତ୍ର ବାଡିଦୁ ଉନ୍‍ଡ୍ରେଦେବାଦି ଉଣ୍ତିଙ୍ଗ୍‌ ଡ଼ୁଗିନି ୱାଲେ ଆବେନ୍‌ ବଲିସିନି ଉଣ୍ତିଙ୍ଗ୍‌ ଗରିଏଙ୍ଗ୍‌ଁ ସିଲେତିଙ୍ଗ୍‌ ଡ଼ାକା ନେତେର୍‍ ଆସ୍‌ସି ସଲ୍‍ଏନ୍‍ ମାର୍ହାନ୍‍ । ମାତର୍‍ ୱାନ୍‌ ନିଜେଦି ନେତେର୍‌ ଅସି ମା ଉଣ୍ତିଙ୍ଗ୍ ୱିଜୁଦିନ୍‍ତିଙ୍ଗ୍ ମୁକୁଡ଼ାନି ପାଣି କିତାନ୍ ।"},{"book":"ଏବ୍ରି","chapter":"9","verse":"13","text":"ପାଡ଼ିଇ ନିୟମ୍‍ତାନ୍ ଏମେକାର୍ ରିତିନିତି ପାଣି ମାନାଇ ଉଣ୍ତିଙ୍ଗ୍‌ ଅସୁଚି, ୱାରି ମୁସୁକୁ ଗରିଏଙ୍ଗ୍‌ଁ ସିଲେତିଙ୍ଗ୍‌ ଡ଼ାକା ନେତେର୍‍ ମାରି ଡ଼ାକା ନିର୍‍ ୱାକାତିଙ୍ଗ୍‍, ୱାରି ଅସୁଚି ଆକ ଆନାସନାତ୍ ।"},{"book":"ଏବ୍ରି","chapter":"9","verse":"14","text":"ଇକା ଜଦି ସତ୍‌ ଆନାମାନାତ୍‍, ଆର୍‌ତିଙ୍ଗ୍‌ କ୍ରିସ୍ତଦି ନେତେର୍ ମାରି ଏସ ନାଣ୍ତ ପାଣି ସିନିକା ଆଏତ୍‍ ? ୱିଜୁଦିନ୍‌ତି ଆତ୍ମାଦି ସାକାଦାନ୍ ୱାନ୍‌ ନିଜେଦିଙ୍ଗ୍ ମାପୁରୁଦି ଉଦେସ୍‌ତାନ୍ ଉନ୍‍ଡ୍ରି ଦସ୍‍ସିଲି ପୁଜା ୱାଜା ସିତାମାନାନ୍‌ । ୱାନି ଆୟା ନେତେର୍‍ ଦାନ୍ ତାଗ୍‌ଇ ରିତିନିତି ପାଣିଦାନ୍ ନେଗେନ୍‍ ଆଜି ମା ବୁଦି ଟିକ୍‌ଆନାତ୍‌ ମାରି ମାପ୍‌ ଜିବନ୍‍ମାନି ମାପୁରୁଦି ଟିକ୍ ସେବା କିଦେଙ୍ଗ୍ ସୁଜୋଗ୍‌ ପୋୟ୍‍ନାପ୍‌ ।"},{"book":"ଏବ୍ରି","chapter":"9","verse":"15","text":"ଇୟାଉଣ୍ତିଙ୍ଗ୍‌ କ୍ରିସ୍ତ ନେ ପୁନି ନିୟମ୍‌ ତିଆର୍‌ କିତାମାନାନ୍, ଏଣ୍ତେସ୍‍କି ଏମେକାର୍ ମାପୁରୁଦି ମାଡ଼ାନ୍ କୁକାୟ୍‍ଆତାମାନାର୍, ୱାର୍‌ ମାପୁରୁ ପାର୍‍ମାଣ୍‍ କିତିମାନି ଏସ୍‌କାଙ୍ଗ୍‌ୱିଜିଇ ଆସିର୍ବାଦ୍‌ ପୋଇନାର୍ । ପାର୍‍ତୁମ୍‍ ନିୟମ ପାଣିକିଜିମାନି ବେଡ଼ାଦୁ, ଲୋକୁ ଏମେ ୱିଜୁ ପାପ୍‌ ଦୋସ୍‌ କିତାମାର୍ହାର୍, କେବଲ କ୍ରିସ୍ତଦି ସାତିମାଡ଼ାନ୍ ୱାର୍‌ ଆବେଟ୍‌କୁ ମୁକ୍‍ଡ଼ାନିକା ପୋଇନାର୍‍ ।"},{"book":"ଏବ୍ରି","chapter":"9","verse":"16","text":"ଉଣ୍ତ୍ରି ସିନି ଆକୁଦି ନିୟମ୍‍ ଇସାବ୍‍ତାନ୍‍, ଆକା ପାଣି ଆନି ଉଣ୍ତିଙ୍ଗ୍‍ ନିୟମ୍‌ କିତିମାନି ଲୋକ୍‍ଦି ସାନିକା ପାର୍‍ମାଣ୍‍ ଆନିକା ଦରକାର୍‍ ।"},{"book":"ଏବ୍ରି","chapter":"9","verse":"17","text":"ଇରିଙ୍ଗ୍‌ ନିୟମ୍‌ କିତିମାନି ଲୋକ୍ ଜିନିମାନି ସାନ୍ଦି, ନିୟମ୍‌ତି ପାଣି ସିଲେତ୍‌; କେବଲ୍‌ ୱାନି ସାତି ୱେନ୍‌କାନେ ଆକା ଡାଟ୍‍ତି ପାଣି ଆନାତ୍‌ ।"},{"book":"ଏବ୍ରି","chapter":"9","verse":"18","text":"ଆୟାଉଣ୍ତିଙ୍ଗ୍‌ ପାର୍‍ତୁମ୍‍ ନିୟମ ବା ନେତେର୍‍ସିନି ମାଡ଼ାନ୍ ପାଣି ଆତାମାର୍ହାତ୍‍ ।"},{"book":"ଏବ୍ରି","chapter":"9","verse":"19","text":"ପାର୍‍ତୁମ୍‍ ମୋସା ନିୟମ୍‍ତି ଆଦେସ୍‌କୁ ଲୋକା ଲାକୁତୁ ୱେର୍‍ତାର୍‍ । ତାନିୱେନ୍‌କା ୱାନ୍‌ ଡ଼ାକ୍‍ ନି ଗରିଏଙ୍ଗାଁ ନେତେର୍‌ ଏରୁଦି ୱାଲେ ମିସାକିଜି ଏସୋବ କମା ମାରି ଏସ ରଙ୍ଗ୍‌ତି ମେଣ୍ତା ବୁରୁବୁସେଙ୍ଗ୍ ଦାନ୍ ନିୟମ୍‌ ବଇ ମାରି ଲୋକା ମୁସୁକୁ ଲଜିତାନ୍‍ ।"},{"book":"ଏବ୍ରି","chapter":"9","verse":"20","text":"ୱାନ୍‌ ଇର୍ହାନ୍‌, “ଏମେ ନିୟମ୍‌ ମାନାଦେଙ୍ଗ୍‌ ମାପୁରୁ ମିଙ୍ଗିଁ ଆଦେସ୍ ସିତାମାନାନ୍‌, ଇୟା ନେତେର୍‌ ଆୟା ନିୟମ୍‌ତିଙ୍ଗ୍ ଟାପ୍‍ ଡ଼େୟ୍‍ଜିନାତ୍‍ ।”"},{"book":"ଏବ୍ରି","chapter":"9","verse":"21","text":"ମୋସା ଆୟା ଇସାପ୍‍ତାନ୍ ନେତେର୍‌ ଅସି ଗୁଡ଼ା ମାରି ପାର୍‍ତନାଦୁ ବ୍ୟବ୍‌ହାର୍‌ ଆଜିମାନି ୱିଜୁ ଜିନିସ୍‍ ମୁସୁକୁ ଲଜିତାନ୍ ।"},{"book":"ଏବ୍ରି","chapter":"9","verse":"22","text":"ମାରି ମୋସାଦି, ନିୟମ୍‌ ଇସାପ୍‍ତାନ୍ ୱିଜୁ ବିସୟ୍‌ ନେତେର୍ ମାଡ଼ାନ୍ ପବିତ୍ରଆନାତ୍ ମାରି ନେତେର୍‍ସିନି ମାଡ଼ାନ୍ ନେ ପାପ କେମା ଆନାତ୍‌ ।"},{"book":"ଏବ୍ରି","chapter":"9","verse":"23","text":"ଆମା ବିସୟ୍‌ୱିଜୁ ମୁସ୍‌କୁପୁର୍‌ତି ମୁଲ୍‌ ବିସୟ୍‌ଦି ରୁପ୍‌ ମାତ୍ର, ଆୟାୱିଜୁ ନେତେର୍‍ତାନ୍ ପବିତ୍ର ଆନିକା ଦରକାର୍‍ ମାର୍ହାତ୍, ମାତର ମୁସ୍‍କୁପୁର୍‍ତି ବିସୟ୍‌ତି ଉଣ୍ତିଙ୍ଗ୍ ନେଗି ବଲିଦାନ୍ ଦରକାର୍‍ ।"},{"book":"ଏବ୍ରି","chapter":"9","verse":"24","text":"ଆମାକା ଲୋକା କିୟୁଦୁ ତିଆର୍‍ ଆଏତ୍‌, ଇୟାୱାଜା ଉଣ୍ତ୍ରି ପବିତ୍ର ବାଡିଦୁ କ୍ରିସ୍ତ ସୋର୍ହାମାନାନ୍ । ଆକା ଇନି ମୁଲ୍‌ ବିସୟ୍‌ଦି ରୁପ୍‌ ସିଲେ । ୱାନ୍‌ ମୁସ୍‍କୁପୁର୍‍ତୁ ନେ ସୋର୍ହାମାନାନ୍ । ଆବେନ୍‌ ୱାନ୍‌ ମା ଉଣ୍ତିଙ୍ଗ୍‌ ଇଲେଇ ମାପୁରୁଦି ଆଗ୍‍ଡ଼ି ସର୍ହାମାନାନ୍ ।"},{"book":"ଏବ୍ରି","chapter":"9","verse":"25","text":"ଜିହୁଦିରି ପେରିଯାଜକ ଏଣ୍ତେସ୍ ବାର୍ସେକ୍‍ତିଙ୍ଗ୍‌ ଅର୍‌ସୁ ଜାତୁ ନେତେର୍‌ ଅସି ମହାପବିତ୍ର ବାଡିଦୁ ସୋନାନ୍ । ଆୟାୱାଜା କ୍ରିସ୍ତ ନିଜେଦିଙ୍ଗ୍‌ ରିଜାମୁଜା ପୁଜା କିନି ଉଣ୍ତିଙ୍ଗ୍‌ ଆବେନ୍‌ ସୋଲ୍‍ଏନ୍ ।"},{"book":"ଏବ୍ରି","chapter":"9","verse":"26","text":"ଆର୍‌ତିଙ୍ଗ୍‌, ୱାନିଙ୍ଗ୍‌ ଦୁନିଆଦି ତିଆର୍‍ଆତି ବେଡ଼ାଦାନ୍‍ ନାଣ୍ତଦେବେଙ୍ଗ୍‌ ଦୁଃକ୍‌କାସ୍ଟୁ ବୋଗାଦେଙ୍ଗ୍ ପୋଡ଼ାତାତ୍‍ମାନ୍ଦି । ମାରି ୱାନ୍‌ ଜୁଗ୍‌ସେସ୍‌ଆନି ବେଡ଼ାଦୁ ନିଜେଦିଙ୍ଗ୍‌ ବଲି ୱାଜା ସିନି ମାଡ଼ାନ୍ କାଡ଼ା କାଡ଼ାଦିଙ୍ଗ୍‍ ପାପ୍‌ତି ସାକ୍ତି ମେଡ଼ିକ୍‌ନି ଉଣ୍ତିଙ୍ଗ୍‍ ୱାତାମାର୍ହାନ୍‍ ।"},{"book":"ଏବ୍ରି","chapter":"9","verse":"27","text":"ୱିଜେରେ ଉନ୍‍ଣ୍ତ୍ରେଦେବା ସାନାର୍ ମାରି ତାନିୱେନ୍‌କା ମାପୁରୁଦି ବିଚାର୍‍ଦି ଆଗ୍‍ଡ଼ି ନିନାର୍‍ ।"},{"book":"ଏବ୍ରି","chapter":"9","verse":"28","text":"ଆୟାୱାଜା ୱିଜୁଲୋକା ଉଣ୍ତିଙ୍ଗ୍‌ ପାପ୍ ଆକ କିଦେଙ୍ଗ୍ କ୍ରିସ୍ତ ଉନ୍‍ଣ୍ତ୍ରେ ଦେବାଦି ଉଣ୍ତିଙ୍ଗ୍ ବଲି ୱାଜା ସିଆୟ୍‍ ଆତାନ୍ । ୱାନ୍‌ ମାରିଉଣ୍ତ୍ରି ଦେବା ୱାନାନ୍ । ନାସ୍ତିୱାଲେ ମାରି ପାପ୍‍ତି ଜୁଦ୍‍ କିନି ଉଣ୍ତିଙ୍ଗ୍‌ ୱାନ୍‌ ରେଏନ୍‍ । ୱାନ୍‌ ୱାନାନ୍, ୱାନି ଉଣ୍ତିଙ୍ଗ୍‌ କାପ୍‍କିଜିମାନି ଲୋକାଙ୍ଗ୍ ଉଦ୍ଧାର୍‌ କିନି ଉଣ୍ତିଙ୍ଗ୍‌ ୱାନାନ୍‌ ।"}]}