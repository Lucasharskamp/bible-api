{"data":[{"book":"Isirayila Mangɛe I","chapter":"13","verse":"1","text":"Alatala xa xɛɛra nde naxa fa Beteli kelife Yudaya bɔxi ma. Yerobowami nu tixi sɛrɛxɛbade fari, a na surayi ganfe sɛrɛxɛ ra."},{"book":"Isirayila Mangɛe I","chapter":"13","verse":"2","text":"Alatala xa xɛɛra naxa a xui ite sɛrɛxɛbade a xɔrɔxɔ ra a Alatala xa masenyi fala a xui itexi ra. A naxɛ, «Sɛrɛxɛbade, sɛrɛxɛbade! Alatala xa masenyi nan ya: ‹Di xɛmɛ nde barima nɛ mangɛ Dawuda bɔnsɔɛ ya ma, a xili Yosiya. A i xa sɛrɛxɛdubɛe findi sɛrɛxɛ ra i fari, naxee surayi bama sɛrɛxɛ ra salide geyae fari. Mixi xɔrie nan yati ganma i fari!›»"},{"book":"Isirayila Mangɛe I","chapter":"13","verse":"3","text":"Na lɔxɔɛ a naxa tɔnxuma fi e ma, a naxa a fala e bɛ, «Tɔnxuma nan ya alako wo xa a kolon a n tan Alatala xui yati nan falaxi wo bɛ. Yi sɛrɛxɛbade fama nɛ ibɔɔde, a xube ibɔgonma bɔxi ma.»"},{"book":"Isirayila Mangɛe I","chapter":"13","verse":"4","text":"Mangɛ Yerobowami to Ala xa xɛɛra xa masenyi mɛ, a naxan fala a xui itexi ra Beteli sɛrɛxɛbade xa fe ra, a naxa a bɛlɛxɛ itala na sɛrɛxɛbade fari, a fa a fala, «Na xɛmɛ suxu.» A to na raba, a bɛlɛxɛ naxa xɔrɔxɔ a ra, a mu nɔ a ramaxade sɔnɔn."},{"book":"Isirayila Mangɛe I","chapter":"13","verse":"5","text":"Na sɛrɛxɛbade naxa ibɔɔ keren na, a xube naxa ibɔgon bɔxi ma, alɔ Alatala xa xɛɛra a fala ki naxɛ."},{"book":"Isirayila Mangɛe I","chapter":"13","verse":"6","text":"Na kui mangɛ naxa a fala Ala xa xɛɛra bɛ, «I Marigi Alatala maxandi n bɛ, alako n bɛlɛxɛ xa yalan.» Ala xa xɛɛra naxa Ala maxandi a bɛ, Yerobowami bɛlɛxɛ naxa yalan alɔ a singe."},{"book":"Isirayila Mangɛe I","chapter":"13","verse":"7","text":"Mangɛ naxa a fala Ala xa xɛɛra bɛ, «Fa n xɔnyi i xa i malabu, n buɲa nde fima i ma.»"},{"book":"Isirayila Mangɛe I","chapter":"13","verse":"8","text":"Ala xa xɛɛra naxa mangɛ yaabi, «Hali i naafuli gbegbe fima n ma, n mu soma i xɔnyi. N mu sese donma, n mu sese minma be,"},{"book":"Isirayila Mangɛe I","chapter":"13","verse":"9","text":"barima Alatala n yamarixi yi nan na, ‹I naxa sese don, i naxa sese min na yire. I xa gbilen i xɔnyi kira gbɛtɛ ra.›»"},{"book":"Isirayila Mangɛe I","chapter":"13","verse":"10","text":"A naxa gbilen kira gbɛtɛ ra, a mu gbilen kira ra a fa naxan xɔn ma a singe."},{"book":"Isirayila Mangɛe I","chapter":"13","verse":"11","text":"Namiɲɔnmɛ xɛmɔxi nde nu na Beteli taa kui. A xa di nde naxa na fe ya maxaran a bɛ, Ala xa xɛɛra naxan birin naba Beteli na lɔxɔɛ, nun a wɔyɛnyi naxee fala mangɛ bɛ. A xa di to gɛ na fe birin masende a bɛ,"},{"book":"Isirayila Mangɛe I","chapter":"13","verse":"12","text":"a naxa a tan nun a xunyae maxɔrin, «A gbilen kira mundun na?» A xa die nu bara a kolon na xɛɛra gbilen kira naxan na. E to na fala e baba bɛ,"},{"book":"Isirayila Mangɛe I","chapter":"13","verse":"13","text":"a naxa a fala e bɛ, «Wo fa n ma sofale ra.» E to a yailan, a naxa te a fari,"},{"book":"Isirayila Mangɛe I","chapter":"13","verse":"14","text":"a bira Ala xa xɛɛra fɔxɔ ra, han a sa a li wuri nde bun ma."},{"book":"Isirayila Mangɛe I","chapter":"13","verse":"15","text":"Namiɲɔnmɛ xɛmɔxi naxa a fala a bɛ, «Won xa gbilen n xɔnyi, won xa won dɛge.»"},{"book":"Isirayila Mangɛe I","chapter":"13","verse":"16","text":"Ala xa xɛɛra naxa a yaabi, «N mu nɔma gbilende, n mu nɔma sode i xɔnyi. N mu sese donma, n mu sese minma yi yire,"},{"book":"Isirayila Mangɛe I","chapter":"13","verse":"17","text":"barima Alatala a masenxi nɛ n bɛ, ‹I naxa sese don, i naxa sese min, i naxa gbilen kira ra i fa fama faxi naxan xɔn ma.›»"},{"book":"Isirayila Mangɛe I","chapter":"13","verse":"18","text":"Xɛmɔxi naxa a fala a bɛ, «N tan fan findixi namiɲɔnmɛ nan na alɔ i tan. Malekɛ nde nan goroxi n ma, a Ala xa masenyi ti n bɛ, a falafe ra, ‹Na mixi ragbilen i xɔnyi, a xa a dɛge, a xa a min.›» A nu wule nan falafe a bɛ."},{"book":"Isirayila Mangɛe I","chapter":"13","verse":"19","text":"Na kui Ala xa xɛɛra naxa gbilen, e naxa e dɛge, e naxa e min."},{"book":"Isirayila Mangɛe I","chapter":"13","verse":"20","text":"E nu dɔxɔxi teebili ra tɛmui naxɛ, Ala xa masenyi naxa goro na namiɲɔnmɛ xɛmɔxi ma,"},{"book":"Isirayila Mangɛe I","chapter":"13","verse":"21","text":"a naxa a xui ite Ala xa xɛɛra bɛ naxan keli Yudaya bɔxi ma. A naxa a fala a bɛ, «Ala xa masenyi nan ya: ‹I to i Marigi Alatala xa yaamari matandi, i mu a xui suxu,"},{"book":"Isirayila Mangɛe I","chapter":"13","verse":"22","text":"a falafe ra i naxa sese don, i naxa sese min be, i fure mu ragatama i benbae xa gaburi yire.›»"},{"book":"Isirayila Mangɛe I","chapter":"13","verse":"23","text":"Ala xa namiɲɔnmɛ to gɛ a dɛgede, na xɛmɔxi naxa fa a xa sofale ra alako boore xa siga."},{"book":"Isirayila Mangɛe I","chapter":"13","verse":"24","text":"A to siga, a xa biyaasi kui yɛtɛ nde naxa dutun a ma kira xɔn ma, a a faxa. A fure naxa sa kira xɔn ma, a xa sofale nun na yɛtɛ naxa ti a fɛ ma."},{"book":"Isirayila Mangɛe I","chapter":"13","verse":"25","text":"Dangi mixie naxa a fure to kira dɛ ra, yɛtɛ tixi a fɛ ma. E to Beteli li, namiɲɔnmɛ xɛmɔxi nu na dɛnnaxɛ, e naxa na fe fala mixie bɛ."},{"book":"Isirayila Mangɛe I","chapter":"13","verse":"26","text":"Namiɲɔnmɛ xɛmɔxi naxan Ala xa xɛɛra ragbilen a xɔnyi a to na fe mɛ, a naxa a fala, «Na Ala xa xɛɛra nan a ra, naxan Alatala xa yaamari matandixi. Alatala bara a niya yɛtɛ xa a ibɔɔ, a xa a faxa, alɔ a masenxi a bɛ ki naxɛ.»"},{"book":"Isirayila Mangɛe I","chapter":"13","verse":"27","text":"Na tɛmui a naxa a fala a xa die bɛ, «Wo fa n ma sofale ra.» E naxa na raba."},{"book":"Isirayila Mangɛe I","chapter":"13","verse":"28","text":"A to siga, a naxa Ala xa xɛɛra fure to kira xɔn ma, yɛtɛ nun sofale tixi a fɛ ma. Yɛtɛ mu fure donxi, a mu sofale ibɔɔxi."},{"book":"Isirayila Mangɛe I","chapter":"13","verse":"29","text":"Namiɲɔnmɛ xɛmɔxi naxa Ala xa xɛɛra fure tongo, a a sa a xa sofale fari, a gbilen a ra. Namiɲɔnmɛ xɛmɔxi naxa a raso taa kui, a a kasange, a a xa ɲɔn fe raba."},{"book":"Isirayila Mangɛe I","chapter":"13","verse":"30","text":"A to a fure sa gaburi kui, a naxa a fala, «N ngaxakerenyi, i nu tɔɔrɔ.»"},{"book":"Isirayila Mangɛe I","chapter":"13","verse":"31","text":"Na to ba a ra, xɛmɔxi naxa a fala a xa die bɛ, «N na faxa, wo xa n sa yi gaburi kui Ala xa xɛɛra fure saxi dɛnnaxɛ. Wo xa n xɔrie sa a xɔrie fɛ ma."},{"book":"Isirayila Mangɛe I","chapter":"13","verse":"32","text":"A naxan fala Alatala xili ra Beteli nun yi sɛrɛxɛbade naxee na geyae ma Samari bɔxi ma, a fama nɛ kamalide.»"},{"book":"Isirayila Mangɛe I","chapter":"13","verse":"33","text":"Na fee to dangi, Yerobowami mu gbilen a xa fe ɲaaxie fɔxɔ ra. A mixi mɔɔli birin ti sɛrɛxɛdubɛ ra na salidee kui geyae fari, naxee na tin na ra."},{"book":"Isirayila Mangɛe I","chapter":"13","verse":"34","text":"Na nan findi Yerobowami bɔnsɔɛ xa yunubi ra. Ala e sɔntɔ nɛ, a e fa e ralɔɛ duniɲa ma."}]}