{"data":[{"book":"2 Weche Mag Ndalo","chapter":"28","verse":"1","text":"Ahaz ne ja-higni piero ariyo kane obedo ruoth kendo nobedo e loch kodak Jerusalem kuom higni apar gauchiel kodak Jerusalem. To timbene ne ok longʼo e nyim wangʼ Jehova Nyasaye kaka timbe Daudi kwar mare ne chalo."},{"book":"2 Weche Mag Ndalo","chapter":"28","verse":"2","text":"Noluwo timbe ruodhi mag Israel kendo nothedho kido milamogo Baal."},{"book":"2 Weche Mag Ndalo","chapter":"28","verse":"3","text":"Notimo liswa e Holo mar Ben Hinom kendo nochiwo nyithinde e mach kaka misango miwangʼo pep koluwo timbe mamono mag ogendini mane Jehova Nyasaye oriembo e nyim jo-Israel."},{"book":"2 Weche Mag Ndalo","chapter":"28","verse":"4","text":"Notimo misengini kendo owangʼo ubani mangʼwe ngʼar e kuonde motingʼore malo mag lemo, ewi gode matindo kendo e bwo yiende motimo otiep."},{"book":"2 Weche Mag Ndalo","chapter":"28","verse":"5","text":"Omiyo Jehova Nyasaye ma Nyasache nochiwe e lwet ruodh Aram mi jo-Aram noloye kendo nomako joge mangʼeny kaka joma otwe kendo noterogi Damaski."},{"book":"2 Weche Mag Ndalo","chapter":"28","verse":"6","text":"Kuom odiechiengʼ achiel Peka wuod Remalia nonego jolweny mag Juda alufu achiel nikech Juda nosejwangʼo Jehova Nyasaye, ma Nyasach kweregi."},{"book":"2 Weche Mag Ndalo","chapter":"28","verse":"7","text":"Zikri thuon Efraim nonego Maseya wuod ruoth kod Azrikam jatelo mane ochungʼ ne od ruoth kod Elkana mane jalup ruoth."},{"book":"2 Weche Mag Ndalo","chapter":"28","verse":"8","text":"Jo-Israel nomako owetegi alufu mia ariyo mane gin mon kod yawuowi kod nyiri. Bende ne giyako mwandu mangʼeny mane gitingʼo gidwoko Samaria."},{"book":"2 Weche Mag Ndalo","chapter":"28","verse":"9","text":"To noyudo ka janabi mar Jehova Nyasaye ma nyinge Oded ne ni kanyo kendo nodhi moromo kod jolweny kane gidwogo Samaria. Nowachonegi niya, “Jehova Nyasaye, ma Nyasach kwereu osechiwo jo-Juda e lwetu nikech nokecho kodgi, to un to koro usenegogi gi ich wangʼ marach omiyo wachni osetundo ira e polo."},{"book":"2 Weche Mag Ndalo","chapter":"28","verse":"10","text":"To koro udwaro keto chwo kod mond Juda gi Jerusalem wasumbiniu. Donge un bende un joketho kuom timo richo e nyim Jehova Nyasaye, ma Nyasachu?"},{"book":"2 Weche Mag Ndalo","chapter":"28","verse":"11","text":"Omiyo chikuru itu maber! Weuru joweteu ma usemako odogi nimar mirima mager osemako Jehova Nyasaye nikech un.”"},{"book":"2 Weche Mag Ndalo","chapter":"28","verse":"12","text":"Eka jotelo moko mag Efraim kaka Azaria wuod Jehohanan gi Berekia wuod Meshilemoth gi Jehizkia wuod Shalum kod Amasa wuod Hadlai bende nodhi mokwero jogo mane oa e lweny."},{"book":"2 Weche Mag Ndalo","chapter":"28","verse":"13","text":"Negiwacho niya, “Ok unyal kelo jogo ma umako kaeni, nimar kutimo kamano to wanabed joketho e nyim Jehova Nyasaye. Koso udwaro medo richo ewi mago ma wasetimo? Richo ma wasetimo duongʼ moloyo kendo mirimbe mager ni kuom Israel.”"},{"book":"2 Weche Mag Ndalo","chapter":"28","verse":"14","text":"Kuom mano, jolwenygi noweyo joma negimako kaachiel gi mwandu mane gipeyo ka gin e nyim jotelo kod joma nochokore duto."},{"book":"2 Weche Mag Ndalo","chapter":"28","verse":"15","text":"Joma noluong nying-gigo nokawo jogo mane omaki kendo negimiyo joma ne niduge duto lewni mane gigolo kuom gik mane gipeyo. Ne gimiyogi lewni kod wuoche, chiemo kod math, ne giwiro kuonde manoriemo gi mo. Jogo duto mane ool notingʼ e punde ka giterogi Jeriko, ma bende iluongo ni Dala Maduongʼ mar Othidhe kuma jowetegi mamoko ne nitiere, bangʼe negidok Samaria."},{"book":"2 Weche Mag Ndalo","chapter":"28","verse":"16","text":"E kindeno ruoth Ahaz nokwayo ruodh Asuria mondo okonye."},{"book":"2 Weche Mag Ndalo","chapter":"28","verse":"17","text":"Jo-Edom bende nomonjo jo-Juda kendo negimako ji mangʼeny."},{"book":"2 Weche Mag Ndalo","chapter":"28","verse":"18","text":"Jo-Filistia bende nosemonjo mier mane ni e bwo gode matindo kod man Negev ei Juda. Negimako kendo gikawo Beth Shemesh, Aijalon kod Gederoth kaachiel gi Soko, Timna kod Gimzo koriwore gi mier matindo molworogi."},{"book":"2 Weche Mag Ndalo","chapter":"28","verse":"19","text":"Jehova Nyasaye nodwoko jo-Juda chien nikech timbe Ahaz ruodh Israel nimar nosejiwo timbe maricho e piny Juda, kendo noseweyo luwo Jehova Nyasaye."},{"book":"2 Weche Mag Ndalo","chapter":"28","verse":"20","text":"Tiglath-Pilesa ruodh Asuria nobiro ire to kar konye to nomonje."},{"book":"2 Weche Mag Ndalo","chapter":"28","verse":"21","text":"Kuom mano, Ahaz nokawo gik moko mag hekalu mar Jehova Nyasaye gi od ruoth kod ute joka ruoth momiyo ruodh Asuria to mano ne ok okonye."},{"book":"2 Weche Mag Ndalo","chapter":"28","verse":"22","text":"E ndalo mar chandruokne ruoth Ahaz nomedo weyo luwo Jehova Nyasaye."},{"book":"2 Weche Mag Ndalo","chapter":"28","verse":"23","text":"Notimo liswa ni nyiseche manono mag jo-Damaski mane oseloye. Noparo niya, “Nikech nyiseche manono mag ruodhi jo-Aram nokonyogi, abiro timo nigi liswa mondo mi gikonya.” To negimiyo opodho kaachiel gi jo-Israel."},{"book":"2 Weche Mag Ndalo","chapter":"28","verse":"24","text":"Ahaz nochoko gige lemo mag hekalu mar Nyasaye mogologi oko. Eka noloro dhout hekalu mar Jehova Nyasaye bangʼe nogero kende mag misango e kamoro amora ma yore mag Jerusalem ogomoe."},{"book":"2 Weche Mag Ndalo","chapter":"28","verse":"25","text":"Nogero kuonde motingʼore gi malo mag lemo e miech Juda duto mondo otim misango ne nyiseche mamoko kokwinyogo Jehova Nyasaye, ma Nyasach kweregi mondo owangʼ iye."},{"book":"2 Weche Mag Ndalo","chapter":"28","verse":"26","text":"Gik mamoko duto mane otimo e ndalo lochne kod gik manotimo duto koa kar chakruokgi nyaka gikogi ondikie kitap ruodhi mag Juda kod Israel."},{"book":"2 Weche Mag Ndalo","chapter":"28","verse":"27","text":"Ahaz notho moyweyo gi kwerene kendo noyike e dala maduongʼ mar Jerusalem; to ne ok oike e liete ruodhi mag Israel. Kendo Hezekia wuode nobedo ruoth kare."}]}