{"data":[{"book":"Maluko","chapter":"5","verse":"1","text":"Yesu na akinapunji bakwe ngabaika kukilambo cha Akagelasi, kwie ji lilaba likolongwa Kugalilaya."},{"book":"Maluko","chapter":"5","verse":"2","text":"Kingobu Yesu apauluka muntumbwi, ngakongana na mundu aboka kamakabuli. Mundu ojwakiba ni michepela,"},{"book":"Maluko","chapter":"5","verse":"3","text":"na atama kamakabuli. Na akibaje mundu ojwaotwile kuntaba kabena mitondolo,"},{"book":"Maluko","chapter":"5","verse":"4","text":"kingobu chenge bantabanga pingu ni mitondolo nambu kila mangobu ngaotola kueketa mitondolo nu kutunulana pingu yene, na akibaje mundu ojwaotwile kunhibilikia."},{"book":"Maluko","chapter":"5","verse":"5","text":"Atama kamakabuli nu kiitombi kilo na mui, akachobela nu kukikechanga mabwe."},{"book":"Maluko","chapter":"5","verse":"6","text":"Akiba kutaali kingobu apammona Yesu, yene ngammutakila, ngakilikitila majugwa nnongi ja Yesu,"},{"book":"Maluko","chapter":"5","verse":"7","text":"na ngalenga kanonoya, “Yesu, Mwana jwa Nnoongo ojwabi kunani muno! Mpala nike kwango nenga? Ku liina lya Nnoongo, nannyopa makambotekaje!”"},{"book":"Maluko","chapter":"5","verse":"8","text":"Alongela genia magambu Yesu annengi, “Nchepela nchapu, mumoke mundu jwenio.”"},{"book":"Maluko","chapter":"5","verse":"9","text":"Yene Yesu ngankonya jwenio, “Lina linu mabeneke?” Mundu jwenio ngajanga, “Lina lyango, ‘Matyala,’ Magambu tubi tajingi.”"},{"book":"Maluko","chapter":"5","verse":"10","text":"Kubokapenia jwenio ngannyopa Yesu akajibengaje michepela mukilambo chenie."},{"book":"Maluko","chapter":"5","verse":"11","text":"Kikiba kipenga kikolongwa chi magolobe papipi na penia pululela kamachela gi kitombi."},{"book":"Maluko","chapter":"5","verse":"12","text":"Michepela jenie ngijinnyopa Yesu, “Mutupeleke kwa magolobe, takagajingile.”"},{"book":"Maluko","chapter":"5","verse":"13","text":"Yesu ngajijeketela, michepela jenie ngijimpita mundu jwenio ngijijingi mumagolobe. Kipenga choa cha magolobe agakiba elufu ibena ngikielela puelelo mpaka kulilaba, ngikijingila mumache."},{"book":"Maluko","chapter":"5","verse":"14","text":"Akachungi ba magolobe ngabatilanga, nukutangacha nhwalo gweno kunnyini nu muilambo yoa ibandakile. Bandu ngabaikanga kugabona agapitile,"},{"book":"Maluko","chapter":"5","verse":"15","text":"kingobu pabanhwikalila Yesu, ngabammona mundu ujwajo ojwakiba na matyala gi michepela atamite penia, akwinditi ngobo na abi namalango gakwe, na boa ngabajogopanga."},{"book":"Maluko","chapter":"5","verse":"16","text":"Bandu abibweni ikobo yenie ngabalanduli bandu ikobo eimpatite mundu jwenio ojwakiba na nchepela nhwalo gwa magolobe."},{"book":"Maluko","chapter":"5","verse":"17","text":"Kuboka penia bandu ngabatumbu kunnyopa Yesu aboke mukilambo chabe."},{"book":"Maluko","chapter":"5","verse":"18","text":"Kingobu tu Yesu ngaombe muntumbwi, mundu ojwakiba na nchepela ngannyopa kulongwana nakwe."},{"book":"Maluko","chapter":"5","verse":"19","text":"Yesu ajeketileje, nambu ngalenga, “Nnyabule kachinu kwakalongo binu makalandulila ilebe yoa Angwana eibantendile na kia jibakweti kwinu mwenga.”"},{"book":"Maluko","chapter":"5","verse":"20","text":"Penia, mundu jwenio ngajabula, ngatumbu kutangacha kwenio ku Dekapoli ikobo yoa Yesu eyantendile, bandu boa abajoa genia ngabaomongwa."},{"book":"Maluko","chapter":"5","verse":"21","text":"Kingobu Yesu pajomboka kabele kwie ji lilaba likolongwa, nkengeni nkolongwa gwa bandu nguguntindila, Yesu kiti abi umbwega ji lilaba."},{"book":"Maluko","chapter":"5","verse":"22","text":"Kuboka penia kilongoi jumwe jwa nyumba ji kung'ongale Nnoongo liina lyakwe Yailo, ngaika penia. Apammona Yesu, ngakilakatila nnongi ja Yesu,"},{"book":"Maluko","chapter":"5","verse":"23","text":"ngannyopa kulenga, “Nhwenja jwango ntamwe ambajomoka. Chonde tujende, makammeke maboko ginu, jwenio malama nu kube mmomi.”"},{"book":"Maluko","chapter":"5","verse":"24","text":"Kuboka penia Yesu ngajabu nakwe. Bandu ajingi ngabankengama, nukunhwegelela tii nde."},{"book":"Maluko","chapter":"5","verse":"25","text":"Pakiba nu munkege juna kitamwe cha ncholo kwa yaka komi nibena,"},{"book":"Maluko","chapter":"5","verse":"26","text":"aganu kulaguligwa na akaganga ajingi. Nu kutumia uloi gwakwe gwoa, nambu alamitije na ali jakwe ngijibe mbaja."},{"book":"Maluko","chapter":"5","verse":"27","text":"Apajoa nhwalo gwa Yesu, na yene ngapekenyela pankengeni gwa bandu kunyuma ngakunyula ngobo yakwe,"},{"book":"Maluko","chapter":"5","verse":"28","text":"ngawacha kumwojo, “Anda ngunywile tu ngobo jakwe, manama.”"},{"book":"Maluko","chapter":"5","verse":"29","text":"Ngakunyula lutando lwa Yesu, na myai jakwe ngijijoma kingobu ucho, na ngakibona mwene kutenda mmele gwakwe ulamiigwe mulilola lyakwe."},{"book":"Maluko","chapter":"5","verse":"30","text":"Kingobucho Yesu ngamanya kube makakala gammokite, yene ngabatendebuki bandu bala, ngakonya, “Beneke abakunywi ngobo yango?”"},{"book":"Maluko","chapter":"5","verse":"31","text":"Akinapunji bakwe ngabannyanga, “Mmikulola bandu apabunhwegelile, mboni nkonya beneke abankunywile?”"},{"book":"Maluko","chapter":"5","verse":"32","text":"Nambu Yesu ngajendekea kulola ammone ojwatei genia."},{"book":"Maluko","chapter":"5","verse":"33","text":"Munkege jwenio, ngamanya agampitile, yene ngaika kukilaya kwa mbwele, ngakilikatila, nu kulenga kweli."},{"book":"Maluko","chapter":"5","verse":"34","text":"Yesu ngannenge jwenio, “Manango, imani jinu jinnamiye. Nnyabule kwa tengela, nname kitamwe chinu.”"},{"book":"Maluko","chapter":"5","verse":"35","text":"Kingobu Yesu apakiba akalenga genia, bandu kuboka ku nyumba ja Yailo ngabaika nu kunnenge, “Mwana jwinu ajomwike. Ku nike kujendekea kachumbuya Aboli?”"},{"book":"Maluko","chapter":"5","verse":"36","text":"Yesu ajalitije chibalongila, “Nambu ngannenge jwenio makajobokaje nhwamina tu.”"},{"book":"Maluko","chapter":"5","verse":"37","text":"Yesu ajeketije kujenda na bandu bange nambu Petulo na Yakobo na Yohana, ununa gwa Yakobo."},{"book":"Maluko","chapter":"5","verse":"38","text":"Ngabaikanga kachakwe Yailo, Yesu ngajoa manjega, nguto nu kokaleka kujingi."},{"book":"Maluko","chapter":"5","verse":"39","text":"Ngajingi unyumba, ngalenga, “Mboni manjega na nguto? Kamwale ajomwikije, atekugoche tu.”"},{"book":"Maluko","chapter":"5","verse":"40","text":"Angweto ngubunhweka. Penia ngabapiyanga boa panja, nambu ngabakema awamundu mwana na amamundu na akinapunji bakwe atatu, ngabajingilanga kuchumbi omubabeka mmele gwa mwana jwenio."},{"book":"Maluko","chapter":"5","verse":"41","text":"Ngankamu luboko, ngannenge, “Talitha, kumi,” mana gakwe, “Kamwale, nannenge, nnyimuke!”"},{"book":"Maluko","chapter":"5","verse":"42","text":"Kingobucho ngajema nu kutumbu kutindi tindila. Akiba na yaka komi ni ibena. Kingobu pagapitila genia bandu ngabaomongwa muno."},{"book":"Maluko","chapter":"5","verse":"43","text":"Nambu Yesu ngabakelebuya kikobo chenie bakannenge munduje, na ngabalenge bampe chakulya."}]}