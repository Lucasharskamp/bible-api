{"data":[{"book":"1 Timotewu","chapter":"4","verse":"1","text":"Rohu Mnanagala katakula pota kufifa handa mumashaka ga upeleru wantu wamonga hawayileki ntumbiru, na wazijimiri rohu zya upaya na kufata mafundu ga washamshera."},{"book":"1 Timotewu","chapter":"4","verse":"2","text":"Mafundizu ga ntambu ayi gaenezwa na wantu wampayu na wafyangu weni awa uwezu wawu wa kusyagula gaherepa ama gadoda uhalibisiwa gambira shintu shashilunguliti mumotu."},{"book":"1 Timotewu","chapter":"4","verse":"3","text":"Wantu awa wankufunda kuwera vidoda kuliyuga, na wankuwalewelera wantu kuliya viboga tunga. Kumbiti Mlungu kawumbiti viboga avi, su walii waweri wawamtumbira Mlungu na kuumana unakaka, waviliyi na kulonga mayagashii."},{"book":"1 Timotewu","chapter":"4","verse":"4","text":"Toziya kila shintu shakashiwumbiti Mlungu ndo shiherepa, na kwahera shakulemwa handa pashwankwa kwa mayagashii,"},{"book":"1 Timotewu","chapter":"4","verse":"5","text":"toziya shisoweru sha Mlungu na kuluwa vipunga shintu ashi shijimiliki kwa Mlungu."},{"book":"1 Timotewu","chapter":"4","verse":"6","text":"Handa paguwagambira wajimira wa Kristu malagaliru aga, haguweri ntumintumi muheri gwa Kristu Yesu, pagwendereya kukula shirohu kwa visoweru vya moyu na mafundu ga unakaka gagugafata."},{"book":"1 Timotewu","chapter":"4","verse":"7","text":"Kumbiti gulekani na tambu zya upayira zyazitungitwi gulifundi kulikala makaliru ga kumtira Mlungu."},{"book":"1 Timotewu","chapter":"4","verse":"8","text":"Mazoezi ga nshimba gawera na mana yakuwi, kumbiti kulikala kwa kumfiriziya Mlungu kufaa nentu, toziya gatupanana lagilu lya makaliru ga vinu na galii gagiza."},{"book":"1 Timotewu","chapter":"4","verse":"9","text":"Utakula awu wanakaka nentu na ufaa kujimirwa."},{"book":"1 Timotewu","chapter":"4","verse":"10","text":"Twenga twankulitabisiya na kugangamala, toziya tumtumbira Mlungu yakawera mkomu, na yakawera Mlopoziya gwa wantu woseri na walii yawamjimira."},{"book":"1 Timotewu","chapter":"4","verse":"11","text":"Guwalagaliri na kuwafundiza vitwatira avi."},{"book":"1 Timotewu","chapter":"4","verse":"12","text":"Nagujimira muntu yoseri kakubeziyi toziya gwenga gwa mntemba, kumbiti gugangamali guweri mfanu kwa wantu wawajimira, mukutakula kwaku na mumakaliru gaku na mumafiliru gaku na munjimiru na mumakaliru gaherepa."},{"book":"1 Timotewu","chapter":"4","verse":"13","text":"Mashaka goseri gwendereyi kuwabetulira wantu paweru Malembu Mananagala na kuwaberiziya na kuwafunda mpaka paniza."},{"book":"1 Timotewu","chapter":"4","verse":"14","text":"Naguleka kutendera lifupu lya Kristu mngati mwaku, lyaguwankiti kwa umbuyi wa Mlungu na kwa kutulilwa mawoku na wazewi wa shipinga sha wantu yawamjimira Yesu"},{"book":"1 Timotewu","chapter":"4","verse":"15","text":"Guliholi weri toziya vitwatira avi na lihengu lyaku ntambu lyaliyongereka su kila muntu kawoni gagugatenda."},{"book":"1 Timotewu","chapter":"4","verse":"16","text":"Guliloli weri gumweni pamuhera na mafundu gaku. Gwendereyi kugatenda aga toziya pagutenda hangu, hagulilopoziyi gumweni na walii yawakupakinira."}]}