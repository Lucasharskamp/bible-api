{"data":[{"book":"1 Bhakolinto","chapter":"9","verse":"1","text":"Bhuli, nne nngabha nanngwana? Bhuli, nne nngabha ntume? Bhuli, nne nangaabhona a Yeshu Bhakulungwa bhetu? Bhuli, mmanganya kulundana kwenunji na Bhakulungwa nngabha kwa ligongo lya liengo lyangu?"},{"book":"1 Bhakolinto","chapter":"9","verse":"2","text":"Ibhaga nne nngabha ntume kubhandunji bhana, ikabheje kwenu mmanganya nne ntume. Mmanganya ni ukong'ondelo gwa utume gwangu nkulundana kwenunji na a Kilishitu."},{"book":"1 Bhakolinto","chapter":"9","verse":"3","text":"Kwa bhene bhannugulanga bhala shingwiibheleketela ni nnei."},{"book":"1 Bhakolinto","chapter":"9","verse":"4","text":"Bhuli, twangali aki ja pegwa shalya na ya papila kwa liengo lyetu?"},{"book":"1 Bhakolinto","chapter":"9","verse":"5","text":"Bhuli, twangali aki ja longana naka jwankongwe Nkilishitu, malinga shibhatendanga mitume bhana, ashaalongo ajabhonji Bhakulungwa na nkali a Kepa?"},{"book":"1 Bhakolinto","chapter":"9","verse":"6","text":"Eu bhuli, nne na a Bhanabha ni tupingwa kamula liengo nkwiilolesheya indu yetu?"},{"book":"1 Bhakolinto","chapter":"9","verse":"7","text":"Bhuli, linjola gani akwiilipila nnyene nniengo lyakwe? Gani apanda mishabhibhu analye iepo yakwe? Gani ashunga likundi anapapile mabhele ga likundi lyakwe?"},{"book":"1 Bhakolinto","chapter":"9","verse":"8","text":"Bhuli, ngunabheleketa genega shigundupe? Bhuli, najalakwe shalia jikalugula nneyo peyo?"},{"book":"1 Bhakolinto","chapter":"9","verse":"9","text":"Ishijandikwa nshalia ja a Musha, “Nnantabhe kang'wa ng'ombe alikubhata yalya.” Bhuli, penepo a Nnungu gubhabheleketaga ga ng'ombe?"},{"book":"1 Bhakolinto","chapter":"9","verse":"10","text":"Bhuli, a Nnungu bhakatuganishiyaga uwe pubhabhelekete nneyo? Elo, genega gashinkujandikwa kwa ligongo lyetu, pabha alima, na auna jula, bhowe bhakwetenje aki ja pata upambi gwa mauno."},{"book":"1 Bhakolinto","chapter":"9","verse":"11","text":"Monaga uwe tupandile mmbeju ja muntima munkumbi gwenunji, bhuli, ikabha sha mmbone uwe tupataga indu ya pashilambolyo kopoka kwenu mmanganyanji?"},{"book":"1 Bhakolinto","chapter":"9","verse":"12","text":"Ibhaga ashimitume bhananji bhakwetenje aki ja jangutilwa na mmanganyanji, bhuli, uwe twangali aki kupunda bhanganyabho? Ikabheje uwe tushikujileka jene akijo, ikabhe twashinkwiipililila nkupinga tunajibhishile shigwegwe shoshowe Ngani ja Mmbone ja a Kilishitu."},{"book":"1 Bhakolinto","chapter":"9","verse":"13","text":"Mmanganya mmumanyinji kuti, bhaakamulanga liengo nniekalu bhanapatanga yalya nniekalu, na bhatendanga liengo lya bhishila mbepei pa shitala, bhanapatanga lipungu lya mbepeiyo."},{"book":"1 Bhakolinto","chapter":"9","verse":"14","text":"Nneyo peyo Bhakulungwa bhashiamulisha kuti, bhaalunguyanga Ngani ja Mmbone bhapatanje ya lamila Nngani ja Mmbonemo."},{"book":"1 Bhakolinto","chapter":"9","verse":"15","text":"Ikabheje, nne nangalonga yene akiyo wala jimo. Na wala ngajandika gegano nkupinga mbate yene akiyo, pabha kwangu nne, mbaya niiwile ikabheje nngabha mundu amone kuti ngunakwiiniya payoyo."},{"book":"1 Bhakolinto","chapter":"9","verse":"16","text":"Ibhaga ngulunguya Ngani ja Mmbone, lyenelyo nngabha lya kwiipunila, pabha njipegwa amuli. Numbe ole gwangu, monaga ngalunguye Ngani ja Mmbone!"},{"book":"1 Bhakolinto","chapter":"9","verse":"17","text":"Ibhaga ngakamwile lyene liengoli kwa engwa kwangu, bhai ngalolele kulipwa, ikabheje ngaakamula kwa engwa kwangu, ikabhe ngunapinjikwa kukamula lyene liengoli."},{"book":"1 Bhakolinto","chapter":"9","verse":"18","text":"Bhai nshaala gwangu nndi? Nshaala gwangu ni nema ja lunguya Ngani ja Mmbone, gwangali kulonga aki yangu ya nkulunguya."},{"book":"1 Bhakolinto","chapter":"9","verse":"19","text":"Kwa nneyo, nkali nne nili nngabha nantumwa juka mundu jojowe, njikwiitenda nantumwa juka kila mundu, nkupinga naapatanje bhandu bhabhagwinji."},{"book":"1 Bhakolinto","chapter":"9","verse":"20","text":"Ku Bhayaudi nashinkutama mbuti Nanyaudi, nkupinga naapatanje Bhayaudi. Nguti, ku bhandu bha shalia, nashinkwiitenda mbuti mundu jwa shalia, nkali nili nngabha mundu jwa shalia, nkupinga naapatanje bhandu bha shalia."},{"book":"1 Bhakolinto","chapter":"9","verse":"21","text":"Kubhalinginji na shalia, nashinkutama mbuti nangali shalia, nkupinga naapatanje bhangalinginji na shalia. Nngabha kuti nangali shalia ja a Nnungu, ikabhe ngwete shalia ja a Kilishitu."},{"book":"1 Bhakolinto","chapter":"9","verse":"22","text":"Ku bhangalinginji mashili nngulupai, nashinkwiitenda mbuti nangali mashili, nkupinga naapatanje bhangalinginji mashilibho. Nashinkwiitenda kila shindu kubhowe, nkupinga kila mushiibhele, naatapulanje bhananji, munkumbi gwabhonji."},{"book":"1 Bhakolinto","chapter":"9","verse":"23","text":"Ngunatenda yowei ga ligongo lya Ngani ja Mmbone, nkupinga mbate mboka yakwe."},{"book":"1 Bhakolinto","chapter":"9","verse":"24","text":"Bhuli, nkakumumanyanga kuti pa lubhanja lwa ing'ando, bhowe bhanabhutukanga lubhilo, ikabheje apata upo jumope? Mmutukanje nneyo nkupinga mpatanje upo."},{"book":"1 Bhakolinto","chapter":"9","verse":"25","text":"Na kila abhutuka lubhilo, anakwiobhelesheya nileka yowe, bhanatendanga nneyo nkupinga bhapatanje shilemba shiangabhanika, ikabhe uwe tupate shilemba shangaangabhanika."},{"book":"1 Bhakolinto","chapter":"9","verse":"26","text":"Nneyo peyo numbe nne ngunabhutuka lubhilo, nkupinga ngombole, ngunakoma ubha nngabha mbuti akoma ubha pangali shindu."},{"book":"1 Bhakolinto","chapter":"9","verse":"27","text":"Ikabhe ngunakushiobhelesheya shiilu shangu ya ukomu, inabhe naalungushiyangaga bhananji, namwene nikanwa."}]}