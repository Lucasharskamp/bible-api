{"data":[{"book":"Luka","chapter":"10","verse":"1","text":"Yeze yajike ayo, Zumbe asagulaga watuhu milongo mfungate na waidi, no kuwatuma wamlongoele kwa kila mzi na kila kaya, kudya yemwenye akawiile kuita."},{"book":"Luka","chapter":"10","verse":"2","text":"Niyo awagamba, “ulozo utenda mwingi, mna wavuni wageke. Mlombezeni Zumbe wo ulozo egale wavuni."},{"book":"Luka","chapter":"10","verse":"3","text":"Iteni! Nawegalani enga ngoto mwe difyo dya mauzi."},{"book":"Luka","chapter":"10","verse":"4","text":"Msekuguha mfuko hegu nk'hoba hegu vilatu, naho mse kwikalisa mkalamsa want'hu mwe sila."},{"book":"Luka","chapter":"10","verse":"5","text":"Uneva mkengila he nyumba, walamseni mkagamba, ‘Utondowazi unde mwe nyumba ino.’"},{"book":"Luka","chapter":"10","verse":"6","text":"Uneva naande aaho awagilwe utondowazi, lekeni ndamsa yenyu ikale naye, mna uneva hahali, iguheni indamsa yenyu yo utondowazi."},{"book":"Luka","chapter":"10","verse":"7","text":"Ikaleni mwe nyumba iiyo, dyeni, no kunywa vovose nomwink'higwe, kwaviya, wandima wawagilwa maliho. Msekusama sama kulawa nyumba ino, kuita nt'huhu."},{"book":"Luka","chapter":"10","verse":"8","text":"Mneva mnaita kwo mzi niyo want'hu wakwe wanawahokelani, dyeni viya mkuunga mwiikilwe ho ludyo,"},{"book":"Luka","chapter":"10","verse":"9","text":"honyeni wanyonge mwo mzi uwo, naho muwagambe want'hu wa aho, ‘Useuta wa Mnungu ubula hagihi na nyuwe.’"},{"book":"Luka","chapter":"10","verse":"10","text":"Mna mnaita mwo mzi niyo hawa wahokeleni, halaweni aho, niyo mkabula kwe sila gambeni,"},{"book":"Luka","chapter":"10","verse":"11","text":"‘No luvumbi lulawile mwo mzi wenyu, lung'ang'anile mwe viga vetu, chawakunk'hunt'hilani. Mna mmanye kugamba, Useuta wa Mnungu wiza hagihi na nyuwe!’"},{"book":"Luka","chapter":"10","verse":"12","text":"Nawagambilani kindedi kugamba, mwe di zuwa dyo usengelo Mnungu naawafiile mbazi Sodoma, kujink'ha umzi uwo."},{"book":"Luka","chapter":"10","verse":"13","text":"“Hangi we mwenye, Kolazini, hangi we mwenye Betisaida, kwaviya vihungi vidamanywe kwako vadamanywe Tilo na Sidoni, hegu wa keiilaga kale kwa Mnungu, wakavala suke za magunia, na kuhaka maivu."},{"book":"Luka","chapter":"10","verse":"14","text":"Mna kwe dizuwa dyo usengelo, Mnungu naalagise mbazi kwa Tilo na Sidoni kuwajink'ha nyuwe."},{"book":"Luka","chapter":"10","verse":"15","text":"Weyawe Kapelinaumu,"},{"book":"Luka","chapter":"10","verse":"16","text":"Yesu niyo awagamba wanamp'hina wakwe, “Yeyose akuwategeleza nyuwe anitegeleza miye, na yudya akuwalemela nyuwe anilemela miye na yudya akunilemela miye amlemela yudya anigale.”"},{"book":"Luka","chapter":"10","verse":"17","text":"Niyo wadya milongo mfungate na waidi wauya kwa kinyemi kikulu wakagamba, “Zumbe, hata mp'hepo ziihile zikiva kwe dizina dyako.”"},{"book":"Luka","chapter":"10","verse":"18","text":"Yesu niyo awahitula, “Nehimuwona Mwavu, akagwa enga lumwemwe kulawa kulanga."},{"book":"Luka","chapter":"10","verse":"19","text":"Kauleni, hiwenk'ha udahi wa kujata nyoka na visuse hamwenga na kuluhuma ludole lwose lwo Mwavu, naho hakihali kint'hu kikuunga kiwanyulikeni."},{"book":"Luka","chapter":"10","verse":"20","text":"Mna msekunda na kinyemi Kwaviya mp'hepo zimivani, mna indeni ne kinyemi Kwaviya amazina yenyu yawandikwa kwa Mnungu”"},{"book":"Luka","chapter":"10","verse":"21","text":"Lupisi uludya Yesu nakamemezwa kinyemi na Muye ywa Mnungu no kugamba, “Tate ywa Mazumbe wa kulanga na hasi, nakutogola kwaviya kuwalagisa heweemanyize viya vifisigwe kwa wamanyize na wadya wasomile,. Heiye Tate ivi nivo uungile vilaile."},{"book":"Luka","chapter":"10","verse":"22","text":"“Tate kanink'ha vint'hu vose. Hahali ammanyize Mwana ila ni Tate naho hahali ammanyize Tate ila ni umwana, na wadya umwana awasagule wamanye.”"},{"book":"Luka","chapter":"10","verse":"23","text":"Yesu niyo awahitukila wanamp'hina wakwe na kuwagamba, kwa kinyele, “Wavikilwa wadya wakuwona zimbuli izi mkuziona."},{"book":"Luka","chapter":"10","verse":"24","text":"Namigambilani, walotezi hamwenga na mazumbe wengi nawakaunga kuyaona aya muyaone, mna hawayaone. Naho nawakaunga kwiva yadya mwivile mna hawadahile.”"},{"book":"Luka","chapter":"10","verse":"25","text":"Mhinizi we Miko na keza vileke amgeze Yesu, “Mhinizi, Nitendei vileke nihokele ugima wa ulo na ulo”?"},{"book":"Luka","chapter":"10","verse":"26","text":"Yesu niyo amhitula, “Mawandiko Ukukile yagaaze? Weye waukombaganya vivihi?”"},{"book":"Luka","chapter":"10","verse":"27","text":"Yudya mnt'hu niyo amhitula Yesu, “ ‘Muunge Zumbe Mnungu ywako, kwa moyo wako wose, na kwa ugima wako wose no udahi zako zose, no ubala wako wose’, naho ‘umuunge miyao enga viya ukukeunga weye mwenye.’ ”"},{"book":"Luka","chapter":"10","verse":"28","text":"Yesu niyo amhitula, “Kulonga kindedi. Damanya ayo naunde no ugima.”"},{"book":"Luka","chapter":"10","verse":"29","text":"Mna vileke aketende ywedi, niyo amuuza Yesu, “Miyangu ni ani?”"},{"book":"Luka","chapter":"10","verse":"30","text":"Yesu niyo amhitula, “Mnt'hu yumwenga naakasela kulawa Yelusalemu kuita Yeliko, Niyo want'hu waihile wamgwila no kumhambula zisuke, niyo wamtoa na kumlumizisa, niyo wanyilika wamwasa hagihi no kubanika."},{"book":"Luka","chapter":"10","verse":"31","text":"Niyo mlava nt'hambiko yumwenga aselaga ne sila idya, eze amuone yudya mnt'hu niyo ombokela kunk'handa."},{"book":"Luka","chapter":"10","verse":"32","text":"Niyo eza Mlawi, yehe naye eze amuone niyo ombokela kunk'handa."},{"book":"Luka","chapter":"10","verse":"33","text":"Niyo msamalia yumwenga ombokela hadya haguhi, eze amuone niyo amuwonela mbazi."},{"book":"Luka","chapter":"10","verse":"34","text":"Niyo amfunga zink'wenge zakwe, no kuzigela mafuta na divai, niyo amguha yudya mnt'hu no kumkweza mwe mp'hunda yakwe na kumwigala mwe nyumba ya wageni vileke wamkaule."},{"book":"Luka","chapter":"10","verse":"35","text":"Zuwa ditimile niyo aguha matundu na kuwenk'ha wadya wata inyumba, no kumgamba, ‘Umkaule uyu mnt'hu, kint'hu chochose kiya akuunga umwink'he miye nenize nilihe hauya.’ ”"},{"book":"Luka","chapter":"10","verse":"36","text":"Yesu niyo abindiliza kwa kugamba, “Mwa want'hu ao watatu, ni ani miyawe dya yudya akump'hukilwe ni wahoki?”"},{"book":"Luka","chapter":"10","verse":"37","text":"Yudya mhinizi we miko iyo ahitula, “Ni yudya amwonele mbazi.”"},{"book":"Luka","chapter":"10","verse":"38","text":"Umwo Yesu na wanamp'hina wakwe wandaga mwo utafi wawe, wengilaga mwe kaya imwenga niyo mvele yumwenga akwitangwa Masa, awahokelaga kwe nyumba yakwe."},{"book":"Luka","chapter":"10","verse":"39","text":"Naho andaga na lumbudye etangagwa Maliamu, ekale he viga va Zumbe akamtegeleza mahinizo yakwe."},{"book":"Luka","chapter":"10","verse":"40","text":"Masa andaga akangadika ne zindima, niyo eza na kumgamba, “Zumbe hukuona hiyo vedi uyu ndugu yangu kunasila zindima nikedu? Hake mgambe eze anambize.”"},{"book":"Luka","chapter":"10","verse":"41","text":"Zumbe niyo amhitula, “Masa! Masa wangadika no kwingila kinyulu mwe kudamanya mbuli nyingi!”"},{"book":"Luka","chapter":"10","verse":"42","text":"Mna kint'hu kimwenga du kikuungwa, naho Maliamu kasagula mbuli yedi naho heiuswe mwakwe."}]}