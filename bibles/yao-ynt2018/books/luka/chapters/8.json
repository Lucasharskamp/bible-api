{"data":[{"book":"Luka","chapter":"8","verse":"1","text":"Pagamasile gelego, Che Yesu ŵapite mu misi ni misinda achilalichilaga Ngani Jambone ja Umwenye wa Akunnungu. Ni ŵakulijiganya kumi na mbili ŵala ŵalongene nawo."},{"book":"Luka","chapter":"8","verse":"2","text":"Nipele achakongwe ŵane ŵaŵaakopwesye masoka ni kwalamya ilwele ŵalongene nawo. Ŵelewo ni ŵanya che Maliamu jwa musi wa ku Magidala jwati Che Yesu ŵankopwesye masoka saba,"},{"book":"Luka","chapter":"8","verse":"3","text":"ni che Joana ŵankwawo che Kusa, che Kusa ŵaliji jwakulindilila nyuumba ji che Helode ni che Susana ni ŵane ŵajinji. Ŵele achakongwe wo ŵaliji nkwakamusya Che Yesu ni ŵakulijiganya ŵao kwa ipanje yao achinsyene."},{"book":"Luka","chapter":"8","verse":"4","text":"Mpingo wa ŵandu ŵaliji uninkusongangana ni ŵandu kukopochela misi jina jose ŵaliji nkwaichilila Che Yesu. Nombewo ŵatanjile achi chitagu chi."},{"book":"Luka","chapter":"8","verse":"5","text":"“Mundu jwakulima ŵajawile kukumisa mbeju syakwe. Paŵamisaga sine syapatuchile mwitala ni uŵajesile mwitala mo ŵasiliŵete ni ijuni yalile."},{"book":"Luka","chapter":"8","verse":"6","text":"Mbeju sine syapatuchile palitaka lyalili ni maganga ni pasyamesile syanyasile ligongo litaka nganilikola meesi."},{"book":"Luka","chapter":"8","verse":"7","text":"Sine syapatuchile pasikati miiŵa. Jele miiŵa jo jamesile pamo nasyo ni kusiŵijikanya."},{"book":"Luka","chapter":"8","verse":"8","text":"Mbeju sine syapatuchile palitaka lyambone ni syamesile ni kusogola ni jili jose jasogwele pwela.”"},{"book":"Luka","chapter":"8","verse":"9","text":"Ŵakulijiganya ŵao ŵausisye Che Yesu malumbo ga chele chitagu cho."},{"book":"Luka","chapter":"8","verse":"10","text":"Nombe ŵajanjile, “Ŵanyamwe mpegwile kumanyilila yantemela ya umwenye wa Akunnungu, nambo kwa ŵanewo ngwamba, ŵelewo akusalilwa kwa itagu kuti pakulola anakombole kulola ni pakupilikana anaimanyilile."},{"book":"Luka","chapter":"8","verse":"11","text":"“Nipele, malumbo ga chitagu chi ni aga, Mbeju lili liloŵe lya Akunnungu."},{"book":"Luka","chapter":"8","verse":"12","text":"Chachikukopochela kwa mbeju sisyapatuchile mwitala sila chikulandana ni chitagu cha ŵandu ŵakulipilikana liloŵe lya Akunnungu ni Shetani akwika ni kulityosya mu mitima jao kuti akakulupilila ni kukulupuswa."},{"book":"Luka","chapter":"8","verse":"13","text":"Nombe chachikukopochela kwa mbeju sisyapatuchile palwala sila, chikulandana ni chitagu cha ŵandu ŵakupilikana liloŵe lya Akunnungu akulipochela kwa sangalala. Nambo mpela asila mbeju sila, ŵele ŵanduwo ngakukola michiga pakuŵa akukulupilila katema kanandi ni pakulinjikwa akulekanga kulupilila."},{"book":"Luka","chapter":"8","verse":"14","text":"Sooni chachikukopochela kwa mbeju sisyapatuchile pa miiŵa sila chikulandana ni chitagu cha ŵandu ŵakupilikana liloŵe lya Akunnungu, nambo mbolembole akuŵijikanywa ni lipamba ni ipanje ni upoche wa pachilambo. Ŵele ŵandu wo isogosi yao ngaikukomala."},{"book":"Luka","chapter":"8","verse":"15","text":"Ni chachikukopochela kwa mbeju sisyapatuchile pa chaajila sila chikulandana ni chitagu cha ŵandu ŵakupilikana liloŵe lya Akunnungu ni kulikamulisya kwa ntima wambone ni wakukunda. Ŵandu wo akupililila ni kumbesi kusogola isogosi yambone."},{"book":"Luka","chapter":"8","verse":"16","text":"“Ŵandu ngakupamba lumuli ni kuluunichila ni lulo pane kuluŵika kuusi chindanda. Nambo akuluŵika pachanya chindu chakuŵichila lumuli kuti ŵakwinjila mwelemo akombole kulola lulanga lwakwe."},{"book":"Luka","chapter":"8","verse":"17","text":"“Chachilichose chachisisikwe, chichiŵichikwe pakulanguka ni chachilichose cheunichile chichiŵe cheunukulikwe ni kuŵichikwa pakulanguka."},{"book":"Luka","chapter":"8","verse":"18","text":"“Nipele nlilolechesye ni upilikane wenu, pakuŵa jwakwete chindu chajonjechekwe nambo jwanganakola chindu, chasumulwe atamuno kanandi chakuchiganisya kuti akwete.”"},{"book":"Luka","chapter":"8","verse":"19","text":"Pelepo achikulugwe ni achapwakwe Che Yesu ŵajawile kukwalola, nambo nganakombola kwaŵandichila ligongo lya winji wa ŵandu."},{"book":"Luka","chapter":"8","verse":"20","text":"Mundu jumo ŵansalile Che Yesu kuti, “Achikulu ŵenu ni achapwenu alinji paasa, akusaka kunnola.”"},{"book":"Luka","chapter":"8","verse":"21","text":"Nambo Che Yesu ŵaasalile ŵandu wose, “Achikulu ŵangu ni achapwanga ali ŵeŵala ŵakupilikana liloŵe lya Akunnungu ni kulikamula.”"},{"book":"Luka","chapter":"8","verse":"22","text":"Sooni lyuŵa limo Che Yesu ŵajinjile mu ngalaŵa ni ŵakulijiganya ŵao, ŵaasalile, “Tujaule peesi litanda.” Nipele, ŵatandite ulendo."},{"book":"Luka","chapter":"8","verse":"23","text":"Paŵaliji mu ngalaŵa Che Yesu ŵaliji ni lugono ni ŵagonile. Nipele jatandite kupuga mbungo jekulungwa ni gatandite kwinjila meesi mu ngalaŵa ni ŵaliji mu chakogoya."},{"book":"Luka","chapter":"8","verse":"24","text":"Ŵakulijiganya ŵala ŵajaulile Che Yesu kukwajimusya achitiji, “Ambuje, Ambuje! Tulinkwasika!” Che Yesu ŵajimwiche ni kujikalipila mbungo jekulungwa ni matumbela ga meesi, yose yamyalele ni kwaliji kutulele."},{"book":"Luka","chapter":"8","verse":"25","text":"Ni sooni ŵaasalile, “Chikulupi chenu chili kwapi?”"},{"book":"Luka","chapter":"8","verse":"26","text":"Che Yesu pamo ni ŵakulijiganya ŵao ŵajendelechele ni ulendo ni ŵaiche ku mbwani ja chilambo cha Ŵagelasi chachili peesi litanda lyaliŵandikene ni ku Galilaya."},{"book":"Luka","chapter":"8","verse":"27","text":"Che Yesu paŵatulwiche mu ngalaŵa ni kuliŵata mbwani, mundu jumo jwa musi ula juŵaliji ni masoka ŵannyichilile. Nambo mundu jo kwa moŵa gamajinji nganatakulaga namose nganatamaga mu nyuumba nambo ŵatamaga mu mbugu sya kusichila ŵandu."},{"book":"Luka","chapter":"8","verse":"28","text":"Paŵammweni Che Yesu ŵalisile, ŵaligwisisye paasi paujo pao ni kunyanyisya, “Mmwejo, Che Yesu Mwana jwa Akunnungu Ŵakulu, nkusaka ichichi kwangune? Ngunchondelela ngasimulagasya!”"},{"book":"Luka","chapter":"8","verse":"29","text":"Ŵaŵechete yeleyo pakuŵa Che Yesu ŵalikalipile lisoka linkopoche mundu jo. Lyele lisoka lyo lyaliji nkunkamula mundu jo kaŵilikaŵili, natamuno ŵandu ŵambisile nkati ni kwataŵilisya makono ni makongolo ni unyolo ni magwedegwede, nambo ŵakutulaga nyolo syo ni magwedegwede ni lisoka lyo lyanjausyaga mwipululu."},{"book":"Luka","chapter":"8","verse":"30","text":"Che Yesu ŵammusisye, “Liina lyenu ŵaani?”"},{"book":"Luka","chapter":"8","verse":"31","text":"Gele masoka go gaachondelele kuti ngasiŵajausya mu lisimbo lyangali mbesi."},{"book":"Luka","chapter":"8","verse":"32","text":"Pele paliji ni mpingo wekulungwa wa maguluŵe galiji ganinkulya mungulugulu chitumbi. Masoka gala gaachondelele Che Yesu gajaule gakagajinjile maguluŵe. Nombe Che Yesu ŵagalesile gajaule."},{"book":"Luka","chapter":"8","verse":"33","text":"Masoka gankopweche mundu jo ni gajinjile mu maguluŵe ni mpingo wose wa maguluŵe waselelechele mu litanda lyalili chiŵandi ni chitumbi ni kutiŵila mu meesi."},{"book":"Luka","chapter":"8","verse":"34","text":"Ŵakuchinga ŵala paŵaiweni yose yaitendekwe yo ŵautwiche, ŵajawile kukwasalila ŵandu ngani syo mu migunda ni misi."},{"book":"Luka","chapter":"8","verse":"35","text":"Ŵandu ŵaiche kukulola iyakopochele. Ni ŵajaulile Che Yesu, ŵansimene mundu jugantyosile masoka jo ali atemi chiŵandi ni makongolo ga Che Yesu, ali awasile nguo ni ali ni lunda lwambone, nombewo ŵajogwepenje."},{"book":"Luka","chapter":"8","verse":"36","text":"Ŵandu uŵalolite jele ngani jininkukopochela ŵaasalile ŵanyawo iŵatite pakulamwa mundu jwakamwilwe ni masoka jo."},{"book":"Luka","chapter":"8","verse":"37","text":"Ni ŵandu wose ŵa chilambo cha ku Gelasi chila ŵakamwilwe ni lipamba lyekulungwa. Nipele ŵaachondelele Che Yesu atyoche, nombe Che Yesu ŵakwesile sooni mu ngalaŵa ni kwaula."},{"book":"Luka","chapter":"8","verse":"38","text":"Mundu jugankopweche masoka jula ŵaachondelele Che Yesu kuti alongane nawo."},{"book":"Luka","chapter":"8","verse":"39","text":"“Mmuje kumusi nkasale yose yatesile Akunnungu kukwenu.”"},{"book":"Luka","chapter":"8","verse":"40","text":"Che Yesu paŵajombweche litanda ni kwaula kwine, mpingo wa ŵandu ŵapochele, pakuŵa wose ŵaliji nkwalindilila."},{"book":"Luka","chapter":"8","verse":"41","text":"Pelepo ŵaiche mundu jumo liina lyakwe che Yailo, juŵaliji chilongola jwa nyuumba ja kupopelela, ŵatindiŵele pa makongolo ga Che Yesu ni ŵaachondelele kuti ajaule kumangwao,"},{"book":"Luka","chapter":"8","verse":"42","text":"pakuŵa mwali jwao jwajika pe jwa yaka mpela kumi na mbili ŵaliji nkulwala chiŵandika kuwa."},{"book":"Luka","chapter":"8","verse":"43","text":"Nipele paliji ni jwankongwe jumo mumpingo wa ŵandu mula, juŵalwalaga magono kwa yaka kumi na mbili, juŵamasile chipanje chakwe chose kwa ŵamitela ni ngapagwa juŵankombwele kunnamya."},{"book":"Luka","chapter":"8","verse":"44","text":"Jwankongwe jo ŵannyichilile Che Yesu kunyuma ni ŵakwaiye lujenje lwa mwinjilo wao. Papopo ŵalamile magono."},{"book":"Luka","chapter":"8","verse":"45","text":"Che Yesu ŵausisye achitiji, “Ana ŵaani ŵangwaiye?”"},{"book":"Luka","chapter":"8","verse":"46","text":"Nambo Che Yesu ŵatite, “Apali mundu jwangwaiye, nguimanyilila pakuŵa machili gangopweche.”"},{"book":"Luka","chapter":"8","verse":"47","text":"Jwankongwe jula paŵaiweni kuti ngakukombola kulisisa, ŵalikopwesye achitetemelaga kwa lipamba ni ŵatindiŵele paujo pa Che Yesu. Pelepo ni ŵasasile mmbujo mwa wose ligongo lya kwakwaya Che Yesu ni iŵatite pakulamwa kwanakamo."},{"book":"Luka","chapter":"8","verse":"48","text":"Che Yesu ŵansalile jwankongwe jula kuti, “Mwanangu, chikulupi chenu chinnamisye. Njaule kwa chitendewele.”"},{"book":"Luka","chapter":"8","verse":"49","text":"Che Yesu akanaŵe kumalisya kuŵecheta jwaiche mundu jumo kutyochela ku nyuumba ja chilongola jula kukwasalila che Yailo kuti, “Mwanagwenu awile, nkapunda kunsausya jwakwiganya.”"},{"book":"Luka","chapter":"8","verse":"50","text":"Nambo Che Yesu paŵapilikene yeleyo ŵaasalile che Yailo, “Kasinjogopa, ngambe kukulupilila, nombewo chalame.”"},{"book":"Luka","chapter":"8","verse":"51","text":"Paŵaiche pa nyuumba po nganansalila mundu jwine kuti ajinjile pamo nawo, ikaŵe che Petulo ni che Yohana ni che Yakobo ni achikulugwe ni atatigwe mwali jo."},{"book":"Luka","chapter":"8","verse":"52","text":"Ŵandu wose ŵaliji nkulila ni kwalilila malilo. Nambo Che Yesu ŵaasalile ŵanyawo, “Mmyalale, pakuŵa nganawa nambo agambile gona pe!”"},{"book":"Luka","chapter":"8","verse":"53","text":"Ni ŵanyawo ŵansechile pakuŵa ŵaimanyililaga kuti awile."},{"book":"Luka","chapter":"8","verse":"54","text":"Nambo Che Yesu ŵankamwile nkono mwali jula ni kummilanga “Mwanangu njimuche!”"},{"book":"Luka","chapter":"8","verse":"55","text":"Umi wao waujilile ni papopo ŵajimi. Ni Che Yesu ŵaasalile kuti ŵape chakulya."},{"book":"Luka","chapter":"8","verse":"56","text":"Achaŵelesi ŵao ŵasimosile nnope nambo Che Yesu ŵaakanyisye kuti akansalila mundu jwalijose yaitendekweyo."}]}