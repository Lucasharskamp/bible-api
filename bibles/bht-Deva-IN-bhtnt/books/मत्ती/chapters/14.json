{"data":[{"book":"मत्ती","chapter":"14","verse":"1","text":"कने हुण राजा हेरोदेसे यीशुऐ दे कम्मा दी चर्चा सुणी जड़े यीशु करा दा था।"},{"book":"मत्ती","chapter":"14","verse":"2","text":"कने अपणे सेवकां ने बोलया, “ऐ सेई यूहन्ना बपतिस्मा देणेबाला यूहन्ना है! सै मरयां च जिन्दा होई गिया है, ये ही बजा है कि उदे बाल इना चमत्कारां जो करणे तांई परमेश्वर दी शक्ति है!”"},{"book":"मत्ती","chapter":"14","verse":"3","text":"क्योंकि हेरोदेसे अपणे भाई फिलिप्पुस दी घरे बाली हेरोदियास दिया बजा ला, यूहन्ना जो पकड़ी करी बन्या, कने जेला च पाई दिता था।"},{"book":"मत्ती","chapter":"14","verse":"4","text":"क्योंकि यूहन्ने उसयो बोलया था, कि इसा जो रखणा तिजो तांई ठीक नी है।"},{"book":"मत्ती","chapter":"14","verse":"5","text":"कने सै उसयो मारी देणा चांदा था, पर सै लोकां ला डरदा था, क्योंकि सै उसयो परमेश्वरे दा संदेश देणेबाला मंदे थे।"},{"book":"मत्ती","chapter":"14","verse":"6","text":"पर जालू हेरोदेस दा जन्म दिन आया, तां हेरोदियास दिया कुड़िया त्योहारे च नची करी हेरोदेसे जो खुश किता।"},{"book":"मत्ती","chapter":"14","verse":"7","text":"इसा गल्ला पर उनी कसम खाई करी बचन दिता, कि जड़ा कुछ तू मंगगी, सै मैं तिजो दिंगा।"},{"book":"मत्ती","chapter":"14","verse":"8","text":"उना अपणिया माता दे बहकावे च आई करी बोलया, “यूहन्ना बपतिस्मा देणेबाले दा सिर थालिया च रखीकरी मिंजो ऐथू मंगबाई दे।”"},{"book":"मत्ती","chapter":"14","verse":"9","text":"ऐ सुणीकरी राजा बड़ा उदास होया, पर अपणिया कसमां, कने सोगी बोणे बालयां दिया बजा ने, हुकम दिता, कि यूहन्ना दा सर इसा जो देई दिया।"},{"book":"मत्ती","chapter":"14","verse":"10","text":"राजे इक सिपाइऐ जो हुकम दिता, कि जेला च जा, कने यूहन्ना दा मुंड बड्डी करी उदे बाल लेईकर आ।"},{"book":"मत्ती","chapter":"14","verse":"11","text":"सिपाईऐ जेला च जाई करी उदा सिर कटया, कने इक थालिया च रखीकरी लेई आया कने उसा कुड़िया जो देई दिता, कने कुड़िया अपणिया माता जो देई दिता।"},{"book":"मत्ती","chapter":"14","verse":"12","text":"तालू यूहन्ना दे चेलयां उदिया लाशा जो ले जाई करी दबाई दिता, कने जाई करी यीशुऐ जो खबर दिती।"},{"book":"मत्ती","chapter":"14","verse":"13","text":"जालू यीशुऐ ऐ सुंणा, तां किस्तिया च चढ़ी करी ओथु ला कुसी सुनसान जगा जो, एकांत च चली गिया; कने लोक ऐ सुणीकरी शेहरे-शेहरे ला पैदल चली करी उदे पिच्छे चली गे।"},{"book":"मत्ती","chapter":"14","verse":"14","text":"उनी निकली करी मते भरे लोकां दी भीड़ दिखी, कने उना पर तरस खादा, कने उनी उना चे जड़े मरीजां जो ठीक किता।"},{"book":"मत्ती","chapter":"14","verse":"15","text":"जालू संज होई, तां उदे चेलयां उदे बाल आई करी बोलया, “ऐ तां सुनसान जगा है, कने देर होआ दी है; कने लोकां जो भेजी दिया ताकि सै ग्रां च जाई करी अपणे तांई खांणा खरीदी लेन।”"},{"book":"मत्ती","chapter":"14","verse":"16","text":"पर यीशुऐ उना जो बोलया, “उना दा जाणा जरूरी नी है। तुसां ही इना जो खाणे जो दिया।”"},{"book":"मत्ती","chapter":"14","verse":"17","text":"उना उसला बोलया, “साड़े बाल ऐथू पंज रोटियां कने दो मछियां जो छडी करी होर कुछ नी है।”"},{"book":"मत्ती","chapter":"14","verse":"18","text":"उनी बोलया, “उना जो ऐथू मेरे बाल लेई ओआ।”"},{"book":"मत्ती","chapter":"14","verse":"19","text":"तालू उनी लोकां जो घाऐ पर बोणे जो बोलया, कने उनी सै पंज रोटियां कने दो मछियां लियां; कने स्वर्गे पासे दिखीकरी धन्याबाद किता, कने रोटियां तोड़ी-तोड़ी करी चेलयां जो दितियां, कने चेलयां लोकां जो।"},{"book":"मत्ती","chapter":"14","verse":"20","text":"सारे खाई करी रजी गे। कने जालू रोटी खायी बैठे तालू चेलयां बाकी बचियाँ रोटियां कने मछियां गिठेरेइयां कने उसला बाहरा टोकरियाँ भरुई गियां।"},{"book":"मत्ती","chapter":"14","verse":"21","text":"कने खांणे बाले चे जनानिया कने बचयां जो छडी करी लगभग पंज हजार मर्द थे।"},{"book":"मत्ती","chapter":"14","verse":"22","text":"कने उनी तोले-तोले अपणे चेलयां जो किस्तिया पर चढ़ने तांई बोलया, ताकि सै उसला पेहले पार पुज्जी जान, तालू दीकर कि मैं लोकां जो भेजी करे।"},{"book":"मत्ती","chapter":"14","verse":"23","text":"सारे लोकां जो भेजणे बाद, यीशु पहाड़े पर प्राथना करणे तांई गिया; संझा जो सै ओथु किल्ला था।"},{"book":"मत्ती","chapter":"14","verse":"24","text":"उस बेले किस्ति झिल्ला बिच लेहरां ने डगमगा दी थी, क्योंकि होआ सामणे ला ओआ दी थी।"},{"book":"मत्ती","chapter":"14","verse":"25","text":"कने तां भयागा तड़के यीशु झिल्ला पर चली करी उना बाल आया।"},{"book":"मत्ती","chapter":"14","verse":"26","text":"पर जालू चेलयां उसयो झिला पर चलदे दिखया, तां से घबराई गे, कने बोलणा लग्गे कि, “भुत है ऐ!”"},{"book":"मत्ती","chapter":"14","verse":"27","text":"पर यीशुऐ उना ने झट गल्लां कितियां कने बोलया, “हिम्मत रखा, डरा मत, मैं यीशु है।”"},{"book":"मत्ती","chapter":"14","verse":"28","text":"पतरसे उसयो जबाब दिता, “हे प्रभु, अगर तू है, तां तू मिंजो अपणे बाल पांणिऐ पर चली करी ओणे दा हुकम दे।”"},{"book":"मत्ती","chapter":"14","verse":"29","text":"उनी बोलया, “आ।” तालू पतरस किस्तिया ला उतरी करी यीशुऐ पासे चलणा लग्गा।"},{"book":"मत्ती","chapter":"14","verse":"30","text":"पर होआ जो महसूस करी डरी गिया, कने जालू डूबणा लगा तां चिलाई करी बोलया, “हे प्रभु, मिंजो बचा।”"},{"book":"मत्ती","chapter":"14","verse":"31","text":"यीशुऐ झट हथ गां करी के उसयो थमी लिया, कने उसला बोलया, “हे घटविश्वासी, तू कजो शक किता?”"},{"book":"मत्ती","chapter":"14","verse":"32","text":"जालू सै किस्तिया पर चढ़ी गिया, तां होआ भी रुकी गेई।"},{"book":"मत्ती","chapter":"14","verse":"33","text":"इसा गल्ला पर जड़े किस्तिया पर थे, उना उसयो झुकी करी नमस्ते करी के बोलया, “सच्ची, तू परमेश्वरे दा पुत्र है।”"},{"book":"मत्ती","chapter":"14","verse":"34","text":"सै पार उतरी करी गन्नेसरत प्रदेश दे कन्डै पुज्जे।"},{"book":"मत्ती","chapter":"14","verse":"35","text":"कने ओथु दे लोकां उसयो पछेणी लिया कने अखे-बखे दे सारे देशे च बोली भेजया, कने सारे बिमारां जो उदे बाल लेई आये।"},{"book":"मत्ती","chapter":"14","verse":"36","text":"कने उसने बिनती करणा लग्गे कि सै सिर्फ अपणे कपड़यां जो छुणा दे, कने जितणे भी छुंदे थे, सै सारे ठीक होई जांदे थे।"}]}