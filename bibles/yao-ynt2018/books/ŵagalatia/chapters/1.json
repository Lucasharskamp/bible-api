{"data":[{"book":"Ŵagalatia","chapter":"1","verse":"1","text":"Une che Paolo, jundi nduna ngaŵa kwa kusagulikwa ni ŵandu atamuno ngaŵa kwa ukombole wa ŵandu, nambo sagulikwe ni Che Yesu Kilisito ni Akunnungu Atati, ŵaŵansyusisye Che Yesu,"},{"book":"Ŵagalatia","chapter":"1","verse":"2","text":"ni achapwetu wose ŵaali pamo ni une tukunkomasya mwanya mipingo ja ŵandu ŵakunkulupilila Kilisito jajili ku chilambo cha ku Galatia."},{"book":"Ŵagalatia","chapter":"1","verse":"3","text":"Tukummendela upile ni chitendewele kutyochela kwa Akunnungu Atati ŵetu ni kwa Ambuje Che Yesu Kilisito."},{"book":"Ŵagalatia","chapter":"1","verse":"4","text":"Kilisito ŵalityosisye asyene kuŵa mbopesi kwa ligongo lya sambi syetu kuti atukulupusye pachilambo changalumbana cha sambano chi, kwa usache wa Akunnungu ŵetu ni Atati."},{"book":"Ŵagalatia","chapter":"1","verse":"5","text":"Twakusye Akunnungu moŵa gose pangali mbesi! Eloo."},{"book":"Ŵagalatia","chapter":"1","verse":"6","text":"Nkusimosya inkuti pakwaleka chitemape Akunnungu ŵammilasile kwa upile wa Kilisito ni nkujikuya ngani jambone jine jine."},{"book":"Ŵagalatia","chapter":"1","verse":"7","text":"Isyene ngapagwa Ngani Jambone jine. Nambo apali ŵandu ŵakuntindanya ŵanyamwe, ŵandu ŵakusaka kujigalausya Ngani Jambone ja Kilisito."},{"book":"Ŵagalatia","chapter":"1","verse":"8","text":"Nambo, iŵaga jumo jwetu pane achikatumetume ŵa kwinani, channalichile ngani jine jine jangajikulandana ni ajila jitwannalichile uweji, alwesechekwe ni Akunnungu!"},{"book":"Ŵagalatia","chapter":"1","verse":"9","text":"Twamasile kuŵecheta, ni sambano nguujila nguŵecheta, iŵaga chachinnalichila mundu jwine Ngani Jambone jine, jangajikulandana ni jejila jimwamasile kupochela, alwesechekwe ni Akunnungu!"},{"book":"Ŵagalatia","chapter":"1","verse":"10","text":"Sambano ngusaka nanonyelesye ŵaani! Nanonyelesye ŵandu, pane Akunnungu? Ngasachile kwanonyelesya ŵandu, ngangaŵe kose jwakutumichila jwa Kilisito."},{"book":"Ŵagalatia","chapter":"1","verse":"11","text":"Achalongo achinjangu, ngusaka mmanyilile kuti Ngani Jambone jinanlalichile jila nganijiŵa ngani ja kutyochela kwa mundu."},{"book":"Ŵagalatia","chapter":"1","verse":"12","text":"Nipele une nganinajipochela kutyochela kwa mundu jwalijose atamuno nganapagwa mundu juŵanyigenye. Che Yesu Kilisito asyene ni jwamunukulile une."},{"book":"Ŵagalatia","chapter":"1","verse":"13","text":"Usyene mwamasile kupilikana indite pakutama kalakala kwa kulikuya litala lya Chiyahudi lya kwapopelela Akunnungu ni indite pakwalagasya kwa nnope mpingo wa ŵandu ŵakunkulupilila Kilisito ni kusaka kwajonanga pangali chanasa."},{"book":"Ŵagalatia","chapter":"1","verse":"14","text":"Elo, une naapundile Ŵayahudi achinjangu achajinji ŵa lisusa limo ni une kwa kulikuya litala lya Chiyahudi lya kwapopelela Akunnungu, ni nachalile kuchikamulisya chisyoŵelo cha achambuje ŵetu."},{"book":"Ŵagalatia","chapter":"1","verse":"15","text":"Nambo Akunnungu, kwa upile wao ŵasagwile une namose ngunaŵe kupagwa, ŵamilasile naatumichile."},{"book":"Ŵagalatia","chapter":"1","verse":"16","text":"Paŵasachile kuumunukulila Mwanagwe munkati mwangu kuti nalichile Ngani Jambone nkati Che Yesu Kilisito kwa ŵandu ŵangaŵa Ŵayahudi, nganinyaula kukwausya ŵandu ŵane yakuti kuganisya,"},{"book":"Ŵagalatia","chapter":"1","verse":"17","text":"namose nganinyaula ku Yelusalemu kukuwonegana ni aŵala ŵaŵaliji achinduna kabula nganime nduna nambo najawile kaje ku Alabia, nipele nausile sooni ku Damesiki."},{"book":"Ŵagalatia","chapter":"1","verse":"18","text":"Payapite yaka itatu pe, nipele nakwesile kwaula ku Yelusalemu kukuwonegana ni che Kefa jwakumanyika kwa liina lya che Petulo, nalonjele nawo kwa moŵa likumi ni nsano."},{"book":"Ŵagalatia","chapter":"1","verse":"19","text":"Nambo nganinaawona achinduna ŵane ikaŵe che Yakobo, apwao Ambuje."},{"book":"Ŵagalatia","chapter":"1","verse":"20","text":"Gelega gingunnembela gali ga isyene, Akunnungu akumanyilila kuti nganguŵecheta ya unami."},{"book":"Ŵagalatia","chapter":"1","verse":"21","text":"Kanyuma najawile ku chilambo cha Silia ni Kilikia."},{"book":"Ŵagalatia","chapter":"1","verse":"22","text":"Nambo katema ko, mipingo ja ŵandu ŵakunkukulupilila Kilisito ŵa chilambo cha ku Yudea ŵaliji nganamone une."},{"book":"Ŵagalatia","chapter":"1","verse":"23","text":"Chiŵachimanyaga ni chechila pe chiŵachipilikene, “Jwejula mundu juŵatusawisye uwe kalakala, sambano akulalichila chikulupi chilachila cha Ngani Jambone chiŵalingaga kuchijonanga kalakala chila.”"},{"book":"Ŵagalatia","chapter":"1","verse":"24","text":"Nipele, ŵaakusisye Akunnungu kwa ligongo lyangu une."}]}