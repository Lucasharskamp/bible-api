{"data":[{"book":"Yowana","chapter":"10","verse":"1","text":"“Kweli ngunakummalanjilanga, jojowe akajinjila nshitundu sha ngondolo kupitila pannango, ikabhe nipeleta panape, jwenejo nngwii na nkupokonyola."},{"book":"Yowana","chapter":"10","verse":"2","text":"Ikabheje apitila pa nnango, jwenejo nshunga jwa ngondolo."},{"book":"Yowana","chapter":"10","verse":"3","text":"Nkulinda nnango gwa shitundu, anakunng'ugulila nshunga na ngondolo inapilikana lilobhe lyakwe, na anakwiishema ngondolo yakwe kwa mena gabhonji, nikwilongoya palanga."},{"book":"Yowana","chapter":"10","verse":"4","text":"Aikopoyaga palanga anakwilongolela mmujo, numbe ngondolo ilikunkagula, pabha bhanakulimanyanga lilobhe lyakwe."},{"book":"Yowana","chapter":"10","verse":"5","text":"Ngondolo nngankagula nnjeni, ikabhe shiimmutushe, pabha ikakulimanya lilobhe lyakwe.”"},{"book":"Yowana","chapter":"10","verse":"6","text":"A Yeshu bhashinkwabhalanjilanga lwene lutangolu, ikabheje bhangashimanyanga shibhalugulilwenje."},{"book":"Yowana","chapter":"10","verse":"7","text":"Bhai a Yeshu, gubhashite kabhili, “Kweli ngunakummalanjilanga, nne nnango gwa ngondolo."},{"book":"Yowana","chapter":"10","verse":"8","text":"Bhowenji bhalongolelenje nganabheika nne, bhagwii na bhaapokonyola na yalakwe ngondolo yangaapilikanilanga."},{"book":"Yowana","chapter":"10","verse":"9","text":"Nne nnango. Ajinjila kupitila nne shatapulwe na shajinjile nikopoka na shaapate shalya."},{"book":"Yowana","chapter":"10","verse":"10","text":"Nngwii anakwiya nkupinga, kujibha, kubhulaga na kuangabhanya. Nne njikwiya nkupinga nkolanje gumi, numbe gumi gwa punda."},{"book":"Yowana","chapter":"10","verse":"11","text":"“Nne nshunga jwa mmbone. Nshunga jwa mmbone akajogopa shoya gumi gwakwe kwa ligongo lya ngondolo yakwe."},{"book":"Yowana","chapter":"10","verse":"12","text":"Mundu jwa nshaala, wala nngabha nshunga, na wala ngondolo nngabha yakwe, ammonagape liogo alikwiiya, anakwiileka ngondolo nibhutuka, penepo liogo anakwiikamula na ina inapwilinganya."},{"book":"Yowana","chapter":"10","verse":"13","text":"Anabhutuka pabha jwenejo mundu jwa nshaalape akajali ga ngondolo pabha nngabha yakwe."},{"book":"Yowana","chapter":"10","verse":"14","text":"Nne nshunga jwa mmbone. Bhalinginji bhangu naamanyinji, na bhalabhonji bhalinginji bhangu bhamanyinji,"},{"book":"Yowana","chapter":"10","verse":"15","text":"malinga Atati shibhamanya nne, na nne shingwamanya Atati. Nne ngunakwishoya gumi gwangu kwa ligongo lyabhonji."},{"book":"Yowana","chapter":"10","verse":"16","text":"Ngwete ngondolo ina nngabha ya shishino shitundu shino. Ngunapinjikwa ng'ishenayo nkali yeneyo, na yalakwe shiipilikane lilobhe lyangu, kungai shiibhe likundi limo na nshunga jumo."},{"book":"Yowana","chapter":"10","verse":"17","text":"“Kwa nneyo Atati bhanambinga, pabha ngunakuushoya gumi gwangu nkupinga umujile kabhili."},{"book":"Yowana","chapter":"10","verse":"18","text":"Jwakwa mundu jwa mbokonyola gumi gwangu, ngunakuushoya kwa engwa namwene. Ngwete mashili ga kuushoya na mashili ga kuutola kabhili. Nneyo ni shibhang'amulishe Atati ndende.”"},{"book":"Yowana","chapter":"10","verse":"19","text":"Gugakoposhele kabhili malekano munkumbi gwa Bhayaudi kwa ligongo lya gene malobhego."},{"book":"Yowana","chapter":"10","verse":"20","text":"Bhabhagwinji gubhashitenje, “Bhashikola maoka, numbe bhalwele shalubha! Kwa nndi kwaapilikanishiya?”"},{"book":"Yowana","chapter":"10","verse":"21","text":"Bhananji gubhashitenje, “Aga nngabha malobhe gaka mundu akwete maoka. Bhuli, lioka linakombola kulamya meyo gaka nangalole?”"},{"book":"Yowana","chapter":"10","verse":"22","text":"Bhai ku Yelushalemu shashinkupagwa shikukuu sha kumbushila kulimbula likanisha. Gene mobhago pugaliji ga shipwepwe."},{"book":"Yowana","chapter":"10","verse":"23","text":"Na bhalabho a Yeshu bhatendaga owa ku likanisha nnukumbi lwa a Shelemani."},{"book":"Yowana","chapter":"10","verse":"24","text":"Bhai, Bhayaudi gubhaatimbililenje, gubhaabhushiyenje, “Shinnjiabhuye mitima mpaka shakani? Monaga mmwe a Kilishitu, bhai ntubhalanjile.”"},{"book":"Yowana","chapter":"10","verse":"25","text":"A Yeshu gubhaajangwilenje, “Nimmalanjilenje, ikabheje nkaakulupalilanga. Maengo gungukamula kwa lina lya Atati ganangong'ondela."},{"book":"Yowana","chapter":"10","verse":"26","text":"Ikabheje mmanganyanji nkaakulupalilanga, pabha mmanganyanji nngabha ngondolo yangu."},{"book":"Yowana","chapter":"10","verse":"27","text":"Ngondolo yangu inapilikana lilobhe lyangu, nne ngulikwiimanya, na yalakwe inaangagula."},{"book":"Yowana","chapter":"10","verse":"28","text":"Numbe nne ngunakwaapanganga gumi gwa pitipiti, wala bhakaobhanga na wala jwakwa mundu shakombole kwapokonyolanga mmakono gangu."},{"book":"Yowana","chapter":"10","verse":"29","text":"Atati bhambele yene ngondoloyo ni bhakulungwa kupunda bhowe, wala jwakwa shakombole kwaashoyanga mmakono ga Atati."},{"book":"Yowana","chapter":"10","verse":"30","text":"Nne na Atati, tubhamope.”"},{"book":"Yowana","chapter":"10","verse":"31","text":"Bhai Bhayaudi gubhalokwetenje maganga nkupinga bhaakomanje."},{"book":"Yowana","chapter":"10","verse":"32","text":"A Yeshu gubhaabhalugulilenje, “Ninnangwiyenje maengo ga mmbone gamagwinji kopoka kwa Atati. Gei gundendile gatenda nngomanje maganga?”"},{"book":"Yowana","chapter":"10","verse":"33","text":"Bhayaudi gubhaajangwilenje, “Tukakunkoma maganga kwa ligongo lya maengo ga mmbone, ikabhe kwa ligongo lya kwatukana a Nnungu! Pabha mmwe nnakwiitenda a Nnungu mbena mmandupe.”"},{"book":"Yowana","chapter":"10","verse":"34","text":"A Yeshu gubhaajangwilenje, “Bhuli shalia jenunji jangajandika Mmajandiko ga Ukonjelo kuti a Nnungu bhaashite, ‘Nne njite, mmanganyanji ashi nnungu’?"},{"book":"Yowana","chapter":"10","verse":"35","text":"A Nnungu bhashinkwaashemanga ashinnungu bhapegwilenje lilobhe lya a Nnungu, na uwe tumumanyi kuti Majandiko ga Ukonjelo ganabheleta kweli mobha gowe."},{"book":"Yowana","chapter":"10","verse":"36","text":"Jwene aagwilwe na Atati nikuntuma kushilambolyo, nkummalanjilanga kuti bhuli, ‘Unatukana,’ pabha njibheleketa, ‘Nne Mwana jwa a Nnungu?’"},{"book":"Yowana","chapter":"10","verse":"37","text":"Monaga ngakamula maengo ga Atati, nnangulupalilanje."},{"book":"Yowana","chapter":"10","verse":"38","text":"Ikabheje monaga ngunakamula genego, nkali ibhaga nkangulupalilanga, nkulupalilanje kapela maengo pego, mmumanyanje na kung'amula kuti Atati mubhali nkati jangu, na nne nkati jabho.”"},{"book":"Yowana","chapter":"10","verse":"39","text":"Gubhalinjilenje kwaakamula kabhili, ikabheje gubhakolobhweshe mmakono gabhonji."},{"book":"Yowana","chapter":"10","verse":"40","text":"A Yeshu gubhapite kung'ambo lushi lwa Yolodani, kubhabhatishaga a Yowana bhukala, gubhatemi kweneko."},{"book":"Yowana","chapter":"10","verse":"41","text":"Bhandu bhabhagwinji gubhaajendelenje gubhashitenje, “A Yowana bhangatenda ilangulo yoyowe. Ikabheje gowe gubhatashiye a Yowana ga bhene bhandubha, pugaliji ga kweli.”"},{"book":"Yowana","chapter":"10","verse":"42","text":"Penepo bhandu bhabhagwinji gubhaakulupalilenje a Yeshu."}]}