{"data":[{"book":"Ekyamateeka Olwokubiri","chapter":"2","verse":"1","text":"Awo ne tukyuka ne tuddayo mu ddungu nga twolekera Ennyanja Emyufu, nga Mukama bwe yandagira. Ne tumala ennaku nnyingi nnyo nga tutambulira mu nsi ey’ensozi ey’e Seyiri."},{"book":"Ekyamateeka Olwokubiri","chapter":"2","verse":"2","text":"Mukama n’aŋŋamba nti,"},{"book":"Ekyamateeka Olwokubiri","chapter":"2","verse":"3","text":"“Mu nsi eno ey’ensozi mutambuliddemu ekiseera kiwanvu, era kimala; kale kaakano mukyuke mulage mu bukiikakkono."},{"book":"Ekyamateeka Olwokubiri","chapter":"2","verse":"4","text":"Abantu bawe ebiragiro bino nti, ‘Muli kumpi okutuuka mu nsi ya baganda bammwe, abazzukulu ba Esawu ababeera mu Seyiri, bajja kubatya, kyokka mubeegendereza nnyo."},{"book":"Ekyamateeka Olwokubiri","chapter":"2","verse":"5","text":"Temubasosonkerezaako lutalo, kubanga mmwe sijja kubawa ku ttaka lyabwe, wadde akatundu akatono awagya ekigere ky’omuntu. Kubanga ensi ey’ensozi eya Seyiri nagiwa dda Esawu okuba obutaka bwe obwenkalakkalira."},{"book":"Ekyamateeka Olwokubiri","chapter":"2","verse":"6","text":"Mubagulangako emmere gye munaalyanga nga mugisasulira n’ensimbi, n’amazzi ag’okunywa nago nga mugasasulira ensimbi.’ ”"},{"book":"Ekyamateeka Olwokubiri","chapter":"2","verse":"7","text":"Mukama Katonda wo akuwadde omukisa mu mirimu gyonna gy’okola n’emikono gyo. Amanyi nti otambulira mu ddungu lino eddene ennyo bwe lityo. Era Mukama Katonda wammwe abadde akulabirira emyaka gino gyonna amakumi ana, ng’abeera naawe, era nga buli kye weetaaga akikuwa."},{"book":"Ekyamateeka Olwokubiri","chapter":"2","verse":"8","text":"Bwe tutyo ne tweyongerayo mu lugendo lwaffe nga tuyita ku baganda baffe abazzukulu ba Esawu ababeera mu Seyiri. Ne tuleka ekkubo ly’Alaba eririnnyalinnya okuva Erasi ne Eziyonigeba, ne tukwata ekkubo eriyita mu ddungu lya Mowaabu."},{"book":"Ekyamateeka Olwokubiri","chapter":"2","verse":"9","text":"Awo Mukama Katonda n’aŋŋamba nti, “Abamowaabu temubasunguwaza wadde okubasosonkerezaako olutalo, kubanga sigenda mmwe kubawa ku ttaka lyabwe mu Ali, ettaka eryo namala dda okuliwa bazzukulu ba Lutti okubeera obutaka bwabwe.”"},{"book":"Ekyamateeka Olwokubiri","chapter":"2","verse":"10","text":"Abemi be baabeeranga mu kitundu ekyo, nga basajja banene, nga ba maanyi, nga bangi nnyo, era nga bawanvu okwenkana nga Abanaki."},{"book":"Ekyamateeka Olwokubiri","chapter":"2","verse":"11","text":"Baayitibwanga Baleefa okufaanana nga Abanaki bwe baayitibwanga, naye Abamowaabu nga bo babayita Bemi."},{"book":"Ekyamateeka Olwokubiri","chapter":"2","verse":"12","text":"Mu biseera eby’edda Abakooli nabo baabeeranga mu Seyiri, okutuusa bazzukulu ba Esawu bwe baabasiguukulula ne babagobamu ne babazikiriza, ensi eyo ne bagyetwalira, bo ne bagibeeramu; okufaananako ng’Abayisirayiri bwe balikola mu nsi Mukama Katonda gye yabawa ey’obusika bw’obutaka bwabwe obw’enkalakkalira."},{"book":"Ekyamateeka Olwokubiri","chapter":"2","verse":"13","text":"Mukama n’agamba nti, “Musituke musomoke akagga Zeredi.” Ne tusomoka."},{"book":"Ekyamateeka Olwokubiri","chapter":"2","verse":"14","text":"Olwo nga kasookedde tuva mu Kadesubanea okutuusa lwe twasomoka akagga Zeredi gyali giweze emyaka amakumi asatu mu munaana. Ekiseera ekyo we kyaggweerako ng’abasajja abalwanyi bonna mu lusiisira lw’abaana ba Isirayiri, ab’omu mulembe ogwo, nga bafudde baweddewo, nga Mukama Katonda bwe yabalayirira."},{"book":"Ekyamateeka Olwokubiri","chapter":"2","verse":"15","text":"Kubanga Mukama Katonda yamalirira okubazikiriza n’omukono gwe okutuusa ng’abamaliddemu ddala mu lusiisira lwabwe."},{"book":"Ekyamateeka Olwokubiri","chapter":"2","verse":"16","text":"Awo olwatuuka abasajja abalwanyi bonna bwe baamala okufa, nga bazikiridde baweddewo mu bantu,"},{"book":"Ekyamateeka Olwokubiri","chapter":"2","verse":"17","text":"Mukama Katonda n’aŋŋamba nti,"},{"book":"Ekyamateeka Olwokubiri","chapter":"2","verse":"18","text":"“Olwa leero munaasala ensalo ya Mowaabu mu Ali."},{"book":"Ekyamateeka Olwokubiri","chapter":"2","verse":"19","text":"Naye bwe musemberera Abamoni temubasunguwaza so temubasosonkerezaako lutalo, kubanga mmwe sigenda kubawa ku ttaka ly’Abamoni n’akatono okuba obutaka bwammwe, kubanga ettaka eryo namala dda okuliwa bazzukulu ba Lutti okubeera obutaka bwabwe obw’enkalakkalira.”"},{"book":"Ekyamateeka Olwokubiri","chapter":"2","verse":"20","text":"Ekitundu ekyo era kyali kiyitibwa nsi ya Baleefa, kubanga Abaleefa be baabeerangamu naye Abamoni nga babayita Bazamuzumu."},{"book":"Ekyamateeka Olwokubiri","chapter":"2","verse":"21","text":"Baali basajja ba maanyi era nga bangi nnyo, nga bawanvu ng’Abanaki. Naye Mukama Katonda n’abawaayo eri Abamoni ne babazikiriza, ne batwala ensi yaabwe ne bagituulamu."},{"book":"Ekyamateeka Olwokubiri","chapter":"2","verse":"22","text":"Ne kifaananako nga Mukama bwe yazikiriza Abakooli abaalinga mu Seyiri, ensi yaabwe n’agiwa bazzukulu ba Esawu okuba obutaka bwabwe obw’enkalakkalira n’okutuusa leero."},{"book":"Ekyamateeka Olwokubiri","chapter":"2","verse":"23","text":"Abavi abaabeeranga mu byalo ebyesuddeko okutuuka e Gaza, Abakafutoli abaava e Kafutoli bajja ne babazikiriza ne batwala ensi yaabwe bo ne bagibeeramu."},{"book":"Ekyamateeka Olwokubiri","chapter":"2","verse":"24","text":"“Musituke mutambule muyite mu kiwonvu ekya Alunoni. Otegeere kino nga Sikoni Omwamoli Kabaka w’e Kesuboni mmugabudde mu mukono gwo n’ensi ye yonna. Kale tandika okumutabaala, n’ensi ye ogyetwalire efuukire ddala yiyo ya butaka bwo."},{"book":"Ekyamateeka Olwokubiri","chapter":"2","verse":"25","text":"Okutandika n’olunaku lwa leero amawanga gonna ag’oku nsi nzija kugateekamu entiisa bakankane nga bawulidde ettutumu lyo babeere mu kutiitiira n’okunyolwa ku lulwo.”"},{"book":"Ekyamateeka Olwokubiri","chapter":"2","verse":"26","text":"Nga tuli mu ddungu ly’e Kedemosi natumira Sikoni Kabaka w’e Kesuboni n’obubaka obw’okuteesa emirembe nga mmugamba nti,"},{"book":"Ekyamateeka Olwokubiri","chapter":"2","verse":"27","text":"“Tukkirize tuyite mu nsi yo. Tujja kutambulira mu luguudo mwokka nga tetuwunjuseeko kulaga ku ludda olwa ddyo oba olwa kkono."},{"book":"Ekyamateeka Olwokubiri","chapter":"2","verse":"28","text":"Onootuguzanga emmere gye tunaalyanga nga tugisasulira ensimbi, n’amazzi ge tunaanywangako, nago nga tugasasulira ensimbi. Naye tuleke tuyite mu nsi yo nga tutambula n’ebigere,"},{"book":"Ekyamateeka Olwokubiri","chapter":"2","verse":"29","text":"nga bazzukulu ba Esawu abaabeeranga mu Seyiri, n’Abamowaabu abaabeeranga mu Ali bwe baatuleka, okutuusa lwe tulimala okusomoka Yoludaani ne tutuuka mu nsi Mukama Katonda waffe gy’ategese okutuwa.”"},{"book":"Ekyamateeka Olwokubiri","chapter":"2","verse":"30","text":"Naye Sikoni Kabaka wa Kesuboni n’atatukkiriza kuyitawo. Kubanga Mukama Katonda wammwe yali akakanyazizza omwoyo gwe era ng’awaganyazizza omutima gwe, alyoke amugabule mu mukono gwammwe nga bwe kiri leero."},{"book":"Ekyamateeka Olwokubiri","chapter":"2","verse":"31","text":"Awo Mukama Katonda n’aŋŋamba nti, “Laba, ntandise okugabula Sikoni n’ensi ye mu mukono gwo. Kale tandika okuwangula ensi ye yonna, olyoke ogyefunire okubeera obusika bwo era obutaka bwo obw’enkalakkalira.”"},{"book":"Ekyamateeka Olwokubiri","chapter":"2","verse":"32","text":"Kabaka Sikoni n’eggye lye lyonna ne batulumba mu lutabaalo olw’e Yakazi."},{"book":"Ekyamateeka Olwokubiri","chapter":"2","verse":"33","text":"Mukama Katonda waffe n’agabula Sikoni n’eggye lye lyonna, ne batabani be, mu mukono gwaffe ne tubawangula."},{"book":"Ekyamateeka Olwokubiri","chapter":"2","verse":"34","text":"Mu kaseera ako twawamba ebibuga bye byonna ne tubizikiriza n’abantu bonna, abasajja, n’abakazi, n’abaana abato, tetwalekerawo ddala."},{"book":"Ekyamateeka Olwokubiri","chapter":"2","verse":"35","text":"Naye ente ne tuzeetwalira awamu n’omunyago gwe twaggya mu bibuga bye twawamba."},{"book":"Ekyamateeka Olwokubiri","chapter":"2","verse":"36","text":"Okuva ku Aloweri ekiri ku lukugiro lw’Ekiwonvu Alumoni, n’okuva ku kibuga ekiri mu kiwonvu ekyo, n’okutuukira ddala mu Gireyaadi, tewaaliwo kibuga na kimu ekyatusukkirira amaanyi. Mukama Katonda waffe byonna yabitugabula mu mukono gwaffe."},{"book":"Ekyamateeka Olwokubiri","chapter":"2","verse":"37","text":"Naye ebifo, Mukama Katonda waffe bye yatulagira obutabisemberera, y’ensi y’abazzukulu ba Amoni, ne ku mbalama zonna ez’omugga Yaboki, n’ebibuga eby’omu nsi ey’ensozi; ebyo byo yatugaana okubikwatirako ddala."}]}