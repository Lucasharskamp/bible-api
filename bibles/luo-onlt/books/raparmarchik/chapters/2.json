{"data":[{"book":"Rapar Mar Chik","chapter":"2","verse":"1","text":"Eka ne wachako wuoth kwangʼado thim kwachomo Nam Makwar mana kaka Jehova Nyasaye nochika. Kuom kinde mangʼeny ne wadigni e piny gode mag Seir."},{"book":"Rapar Mar Chik","chapter":"2","verse":"2","text":"Eka Jehova Nyasaye ne owachona niya,"},{"book":"Rapar Mar Chik","chapter":"2","verse":"3","text":"“Usedigni bangʼ kinde mangʼeny kulwororu e pinyni, omiyo wuothuru kuchomo yor nyandwat."},{"book":"Rapar Mar Chik","chapter":"2","verse":"4","text":"Nyis ji wechegi kiwachonegi ni, ‘Uchiegni kalo e piny joweteu ma nyikwa Esau modak Seir. Gibiro bedo gi kibaji nikech un, to beduru motangʼ."},{"book":"Rapar Mar Chik","chapter":"2","verse":"5","text":"Kik udwar kodgi lweny nimar ok anamiu pinygi kata mana kama uketo e tiendu kende. Asemiyo Esau pinje mag gode man Seir kaka girkeni mare."},{"book":"Rapar Mar Chik","chapter":"2","verse":"6","text":"Ubiro chulogi fedha kuom chiemo ma uchamo kod pi ma umodho.’ ”"},{"book":"Rapar Mar Chik","chapter":"2","verse":"7","text":"Jehova Nyasaye ma Nyasachu osegwedho tich lwetu. Oseritou ka uwuotho e thim malichni kendo kuom higni piero angʼwen-gi duto Jehova Nyasaye ma Nyasachu osebedo kodu mi ok uchando gimoro."},{"book":"Rapar Mar Chik","chapter":"2","verse":"8","text":"Eka ne wakalo Seir kama jowetewa ma nyikwa Esau nodakie. Bangʼe ne waa Araba kwachomo Elath kod Ezion Geber mi wawuotho kwachomo thim Moab."},{"book":"Rapar Mar Chik","chapter":"2","verse":"9","text":"Eka Jehova Nyasaye ne owachona niya, “Kik umonj jo-Moab kata kwinyogi mondo gitug lweny kodu, nimar ok anamiu dir pinygi moro amora. Kanyo asemiyo joka Ar ma nyikwa Lut kaka girkeni margi.”"},{"book":"Rapar Mar Chik","chapter":"2","verse":"10","text":"(Jo-Emi osebedo ka odak kanyo, ma gin joma rateke, mangʼeny kendo ma roboche mana ka jo-Anak."},{"book":"Rapar Mar Chik","chapter":"2","verse":"11","text":"Jo-Emi kod jo-Anak ji ne luongogiga ni jo-Refai, to jo-Moab to ne luongogi ni jo-Emi."},{"book":"Rapar Mar Chik","chapter":"2","verse":"12","text":"Chon jo-Hori nodak e piny Seir, to nyikwa Esau noriembogi oko. Negitieko jo-Hori mane ni kanyo mi gidak kuondegi mana kaka jo-Israel notimo e piny mane Jehova Nyasaye omiyogi kaka girkeni.)"},{"book":"Rapar Mar Chik","chapter":"2","verse":"13","text":"Kendo Jehova Nyasaye nowacho niya, “Koro chungi mondo ingʼad Holo mar Zered.” Omiyo ne wangʼado holono."},{"book":"Rapar Mar Chik","chapter":"2","verse":"14","text":"E kinde mane wawuok Kadesh Barnea nyaka wangʼado Holo mar Zered nokawowa higni piero adek gaboro. E kindeno tiengʼ mar jolweny duto notho e kambi, mana kaka Jehova Nyasaye ne osesingorenegi."},{"book":"Rapar Mar Chik","chapter":"2","verse":"15","text":"Lwet Jehova Nyasaye ne mon kodgi nyaka ne otiekogi duto e kambi."},{"book":"Rapar Mar Chik","chapter":"2","verse":"16","text":"Kane joma odongʼ ma jolweny osetho,"},{"book":"Rapar Mar Chik","chapter":"2","verse":"17","text":"Jehova Nyasaye ne owachona niya,"},{"book":"Rapar Mar Chik","chapter":"2","verse":"18","text":"“Kawuononi ubiro kalo e gwenge mag Moab manie piny Ar."},{"book":"Rapar Mar Chik","chapter":"2","verse":"19","text":"Ka ubiro ir jo-Amon, to kik uchandgi kata dwaro tugo kodgi lweny, nimar ok anamiu gimoro amora e piny jo-Amon. Asechiwe kaka girkeni ne nyikwa Lut.”"},{"book":"Rapar Mar Chik","chapter":"2","verse":"20","text":"(Pinyno bende ne okwan kaka piny jo-Refai mane osebedo kodak kuno, to jo-Amon to ne luongogi ni jo-Zamzumi."},{"book":"Rapar Mar Chik","chapter":"2","verse":"21","text":"Gin oganda marateke, mangʼeny kendo ma roboche mana ka jo-Anak. Jehova Nyasaye ne otiekogi e nyim jo-Amon, mane oriembogi mi gidak kuondegigo."},{"book":"Rapar Mar Chik","chapter":"2","verse":"22","text":"Jehova Nyasaye ne osetimo mano ne nyikwa Esau, mane odak Seir, e kinde mane otieko jo-Hori ka gineno. Negiriembogi oko kendo gidak kanyo nyaka chil kawuono."},{"book":"Rapar Mar Chik","chapter":"2","verse":"23","text":"To jo-Kaftor mane oa Kaftor noriembo jo-Avi mabor nyaka e gwenge mag Gaza, mi koro gidak kanyo.)"},{"book":"Rapar Mar Chik","chapter":"2","verse":"24","text":"“Koro ikreuru kendo ukadh holo mar Arnon. Neuru, asechiwo e lwetu Sihon ja-Amor ma ruodh Heshbon kod pinye. Chakuru kedo kodgi mondo ukawe."},{"book":"Rapar Mar Chik","chapter":"2","verse":"25","text":"Kochakore odiechiengni abiro kelo luoro kod kibaji ne ogendini duto modak e piny. E kinde ma giniwinjie humbu, gibiro kirni kendo kihondko biro makogi.”"},{"book":"Rapar Mar Chik","chapter":"2","verse":"26","text":"Koa e thim mar Kedemoth, ne aoro joote ne Sihon ma ruodh Heshbon kakwaye mondo kwe obedie kawachone niya,"},{"book":"Rapar Mar Chik","chapter":"2","verse":"27","text":"“Yienwauru wakal e pinyu nikech wabiro luwo yo tir kendo ok wanabar e bat korachwich kata koracham."},{"book":"Rapar Mar Chik","chapter":"2","verse":"28","text":"Yie iusnwa chiemo mwachamo kod pi mwamodho nikech nengogi romre gi fedha, kendo iwewa aweya wakadhi kwawuotho gi tiendwa,"},{"book":"Rapar Mar Chik","chapter":"2","verse":"29","text":"mana kaka nyikwa Esau mane odak Seir kod jo-Moab modak Ar ne jotimonwa, negiweyo wangʼado Jordan miwadonjo e piny ma Jehova Nyasaye ma Nyasachwa miyowa.”"},{"book":"Rapar Mar Chik","chapter":"2","verse":"30","text":"To Sihon ruodh Heshbon ne otamowa kadho e pinygi nimar Jehova Nyasaye ma Nyasachwa nosemiye wich teko, kendo chunye odoko matek mondo ochiwe e lwetu mana kaka osetimo."},{"book":"Rapar Mar Chik","chapter":"2","verse":"31","text":"Jehova Nyasaye nowachona niya, “Neuru, koro achiwo Sihon kod pinye e lwetu, koro monjeuru mondo ukaw pinyeno.”"},{"book":"Rapar Mar Chik","chapter":"2","verse":"32","text":"Kane Sihon kod jolwenje duto nobiro mondo ochak kodwa lweny e piny Jahaz,"},{"book":"Rapar Mar Chik","chapter":"2","verse":"33","text":"Jehova Nyasaye ma Nyasachwa nochiwe e lwetwa kendo ne watieke gi nyithinde kod jolwenje duto."},{"book":"Rapar Mar Chik","chapter":"2","verse":"34","text":"E kindeno ne wakawo mieche duto, mi wanego, chwo, mon kod nyithindo duto, kendo onge ngʼama ne waweyo kangima."},{"book":"Rapar Mar Chik","chapter":"2","verse":"35","text":"To jamni kod gik moyaki mane oa e miechgi mane wakawo ne wadhi godo."},{"book":"Rapar Mar Chik","chapter":"2","verse":"36","text":"Onge dala mane nyalo sirowa e lweny chakre Aroer, e dho holo mar Arnon kod dala manie holo hie nyaka chop Gilead kendo onge kata mana dala achiel mane ok wanyal kawo. Jehova Nyasaye ma Nyasachwa nochiwogi duto e lwetwa."},{"book":"Rapar Mar Chik","chapter":"2","verse":"37","text":"To kaluwore gi chik Jehova Nyasaye ma Nyasachwa, ne ok ukawo piny jo-Amon moro amora kata mana piny mokiewo gi Jabok kata mago molworo dalane manie gode."}]}