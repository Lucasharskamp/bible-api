{"data":[{"book":"Esita","chapter":"4","verse":"1","text":"Marodoke feni ito birin mɛ waxatin naxan yi, a yi a dugine yibɔ a ma, a yi kasa bɛnbɛli dugin nagodo a ma sununi. A mɔn yi xuben so a ma, a mini taa tagini, a sunuxin yi a wuga xuini te, a gbelegbele."},{"book":"Esita","chapter":"4","verse":"2","text":"A yi siga han mangana banxin dɛxɔn, a yi ti mɛnni. Muxu yo mi yi lan a so mɛnni a maxidixi kasa bɛnbɛli dugini."},{"book":"Esita","chapter":"4","verse":"3","text":"Yamanan birin yi, mangana falan nun yamarin na yi so dɛnaxan yi, Yahudiyane yi sunuma nɛn mɛnni. E yi sunuma nɛn e wuga, muxu wuyaxi yi e maxidima bɛnbɛnla nin, e yi e sa xubeni."},{"book":"Esita","chapter":"4","verse":"4","text":"Esita a walikɛ ɲaxanle nun xɛmɛ tɛgɛnne yi fa Marodoke a fe fala a xa, na yi Esita yigitɛgɛ kati! Esita yi dugine rasiga Marodoke ma alogo a xa kasa bɛnbɛli dugin ba a ma. Koni Marodoke mi tin."},{"book":"Esita","chapter":"4","verse":"5","text":"Esita yi Hetaka xili, mangana xɛmɛ tɛgɛnna naxan yi findixi walikɛɛn na Esita fɛma, a yi na xɛ alogo a xa sa a kolon Marodoke sunuxi naxan na."},{"book":"Esita","chapter":"4","verse":"6","text":"Hetaka yi sa Marodoke li tixi taan yama malandeni mangan konna dɛ ra."},{"book":"Esita","chapter":"4","verse":"7","text":"Marodoke yi na feen birin fala Hetaka xa naxan ligaxi, a mɔn yi a fala a xa Haman mangan tuli saxi gbetin naxan na, alogo a xa Yahudiyane birin faxa."},{"book":"Esita","chapter":"4","verse":"8","text":"Marodoke mɔn yi na kɛdin so Hetaka yii naxan xaranxi Suse yi, lan Yahudiyane faxa feen ma. Marodoke yi waxi a xɔn ma nɛn a xa a so Esita yii, a mɔn yi dɛntɛgɛn sa Esita xa alogo Esita xa sa mangan mafan, a diɲa a muxune ma."},{"book":"Esita","chapter":"4","verse":"9","text":"Awa, Hetaka yi xɛtɛ, a sa Marodoke falane yɛba Esita xa."},{"book":"Esita","chapter":"4","verse":"10","text":"Awa, Esita mɔn yi Hetaka xɛ Marodoke ma, a yi a fala a xa, a naxa,"},{"book":"Esita","chapter":"4","verse":"11","text":"“Mangana walikɛne nun muxun naxanye birin mangana yamanani, ne birin a kolon a muxu yo muxu, xɛmɛn nun ɲaxanla, naxan na siga mangan fɛma a banxini xa a mi a xilixi, sariyan wama nɛn na kanna xa faxa. Koni naxan keden a ligɛ na kanna mi faxa, fɔ mangana a xɛma dunganna ti a xa. Koni a bata kiken ti mangan mi n tan xili.”"},{"book":"Esita","chapter":"4","verse":"12","text":"Marodoke yi Esita a ɲungu xuiin mɛ."},{"book":"Esita","chapter":"4","verse":"13","text":"A fan yi a yabi, a naxa, “I nama i miri fa fala i tan Esita keden peen kisima nɛn Yahudiyane tagi, bayo i mangan konni."},{"book":"Esita","chapter":"4","verse":"14","text":"Xa i dundu i dɛɛn ma waxatini ito yi, waxatina nde Yahudiyane sabu gbɛtɛ sɔtɔn nɛn e kisi, koni i tan nun i babaa denbayaan naxɔrima nɛn. Nde a kolon? Waxatina nde, xa i mi findixi mangana batɛn na lɔxɔni ito xan ma fe ra?”"},{"book":"Esita","chapter":"4","verse":"15","text":"Awa, Esita fan yi Marodoke yabin nasiga a ma, a naxa,"},{"book":"Esita","chapter":"4","verse":"16","text":"“Siga, i sa Yahudiyane birin malan Suse yi, ɛ sunna suxu n xa. Ɛ nama ige min, ɛ nama ɛ dɛge kɔɛ saxan, yanyi saxan. N tan Esita nun n ma walikɛ ɲaxanle fan sunna suxuma nɛn. Na na dangu, n sigan mangan fɛma nɛn hali xa n tɔnna kala. Xa a lan a yi, n xa faxa, n xa faxa.”"},{"book":"Esita","chapter":"4","verse":"17","text":"Marodoke yi siga, a yi a liga alo Esita a yamari kii naxan yi."}]}