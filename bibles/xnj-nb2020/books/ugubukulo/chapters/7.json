{"data":[{"book":"Ugubukulo","chapter":"7","verse":"1","text":"Pagamaliki genago navawene vamitumu va kunani mcheche vayimili mupandi mcheche za mulima, vidivalila vimbunga kuhuma pandi mcheche za pamulima muni chikoto kubuma hata padebe, pamulima amala munyanja amala mumikongo."},{"book":"Ugubukulo","chapter":"7","verse":"2","text":"Kangi namuwene mtumu yungi wa kunani ikwela kunani kuhuma kwelitipama lilanga kuni akamwili ulangisu wa Chapanga mweavi mumi. Akakwesa lwami na kuvajovela vamitumu avo mcheche vevagotoliwi uhotola kuhalabisa mulima na nyanja."},{"book":"Ugubukulo","chapter":"7","verse":"3","text":"“Mkotoka kuhalabisa mulima amala nyanja amala mikongo mbaka patimala kuvavika vidindilu muchiwungi cha vatumisi va Chapanga witu.”"},{"book":"Ugubukulo","chapter":"7","verse":"4","text":"Kangi, nikayuwana mvalangu ya vala vevavikiwi vidindilu vya Chapanga, vandu laki yimonga elufu alobaini na mcheche kuhuma mumakabila goha ga vandu va Isilaeli."},{"book":"Ugubukulo","chapter":"7","verse":"5","text":"Likabila la Yuda, vandu elufu kumi vevavikili vidindilu vya mnemu, likabila la Lubeni vandu elufu kumi na mbili na vandu va likabila la Gadi vavili elufu kumi na mbili vevavikiwi ulangisu,"},{"book":"Ugubukulo","chapter":"7","verse":"6","text":"likabila la Asheli vandu elufu kumi na zivili na kabila Nafutali vandu elufu kumi na zivili na kabila la Menasi vandu elufu kumi zivili,"},{"book":"Ugubukulo","chapter":"7","verse":"7","text":"likabila la Simioni vandu elufu kumi na zivili na likabila la Lawi vandu elufu kumi na zivili na likabila la Isakali vandu elufu kumi na zivili,"},{"book":"Ugubukulo","chapter":"7","verse":"8","text":"likabila la Zebuloni vandu elufu kumi na zivili na likabila la Yosefu vandu elufu kumi na zivili na likabila la Benjamini vandu elufu kumi na zivili."},{"book":"Ugubukulo","chapter":"7","verse":"9","text":"Kangi nikalola, nauwene msambi mvaha wa vandu vangavalangika, vandu kuhuma kila langi na vandu va kila lukolo mulima vandu chevilongela. Vene vayimili palongolo ya chigoda cha unkosi na palongolo ya Mwanalimbelele, vawalili ligwanda la msopi na kukamula matutu ga mavali mu mawoko gavi."},{"book":"Ugubukulo","chapter":"7","verse":"10","text":"Vandu vala vakakwesa lwami vakajova, “Usangula witu wihuma kwa Chapanga witu, mweitama panani ya chigoda cha unkosi na kuhuma Mwanalimbelele!”"},{"book":"Ugubukulo","chapter":"7","verse":"11","text":"Vamitumu va kunani voha vakayima kuchitindila chigoda cha unkosi na vagogo na vala viumbi wumi mcheche. Vakagwa chakukupama palongolo ya chigoda unkosi, vakamuyupa Chapanga,"},{"book":"Ugubukulo","chapter":"7","verse":"12","text":"vijova, “Ena! Ulumba na ukulu na luhala na sengusa na utopesa na uhotola na makakala vivya kwa Chapanga witu, magono na magono gangali mwishu! Ena!”"},{"book":"Ugubukulo","chapter":"7","verse":"13","text":"Kangi mmonga wa vagogo vala akanikota, “Venava vevawalili magwanda ga msopi ndi vandu vayani na vahumili koki?”"},{"book":"Ugubukulo","chapter":"7","verse":"14","text":"Namyangwili, “Bambu wangu veve ndi wimanya!”"},{"book":"Ugubukulo","chapter":"7","verse":"15","text":"Ndi muni vavi palongolo ya chigoda cha unkosi wa Chapanga vakumuhengela muhi na kilu mu Nyumba yaki. Na yula mweitama panani ya chigoda yati itama navo na kuvayunga."},{"book":"Ugubukulo","chapter":"7","verse":"16","text":"Njala yikuvavina lepi kavili, amala njota amala lilanga amala lupyupa likuvachona lepi kavili."},{"book":"Ugubukulo","chapter":"7","verse":"17","text":"Ndava Mwanalimbelele mweavi pagati ya chigoda cha unkosi, akuvayunga na kuvalongosa kuchinyepa cha manji ga wumi. Na Chapanga mwene akuvahungula maholi gavi goha.”"}]}