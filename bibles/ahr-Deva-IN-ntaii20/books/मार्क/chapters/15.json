{"data":[{"book":"मार्क","chapter":"15","verse":"1","text":"मंग पहाट व्हताच वडील लोक अनी शास्त्री यासनासंगे मुख्य याजक अनी सर्व यहूदी महासभा यासनी निर्णय लिसन, येशुले बांधीन पिलातना स्वाधीन करं."},{"book":"मार्क","chapter":"15","verse":"2","text":"तवय पिलातनी त्याले ईचारं, “तु काय यहूद्यासना राजा शे?” येशुनी त्याले उत्तर दिधं, “तु म्हणस तसच.”"},{"book":"मार्क","chapter":"15","verse":"3","text":"मुख्य याजकसनी त्यानावर बराच गोष्टीसना आरोप करा."},{"book":"मार्क","chapter":"15","verse":"4","text":"पिलातनी त्याले परत ईचारं, “तुले काहीच नही बोलानं का? दख, त्या तुनावर कितल्या गोष्टीसना आरोप करी राहीनात!”"},{"book":"मार्क","chapter":"15","verse":"5","text":"तरी येशुनी काहीच उत्तर दिधं नही, यावरतीन पिलातले आश्चर्य वाटनं."},{"book":"मार्क","chapter":"15","verse":"6","text":"प्रत्येक वल्हांडण सणना दिनमा यहूदी लोकसनी मागणी करेल एक कैदीले तो त्यासनाकरता सोडी दे, अशी पिलातनी सवय व्हती."},{"book":"मार्क","chapter":"15","verse":"7","text":"तवय रोमी सरकारविरोध्द व्हयेल बंडखोरीमा ज्यानी खुन करेल व्हता असा बरब्बा नावना एक माणुस बंडखोरससंगे कैदखानामा व्हता."},{"book":"मार्क","chapter":"15","verse":"8","text":"मंग लोकसमुदाय पिलातकडे ईसन तुम्हीन तुमना रितप्रमाणे आमनाकरता करा, अस त्याले सांगु लागणात."},{"book":"मार्क","chapter":"15","verse":"9","text":"पिलातनी त्यासले ईचारं, “मी तुमनाकरता यहूद्यासना राजाले सोडानं अशी तुमनी ईच्छा शे का?”"},{"book":"मार्क","chapter":"15","verse":"10","text":"मुख्य याजकसले त्याना हेवा वाटी राहींता म्हणीन त्याले सोपी देयल व्हतं, हाई पिलातले समजनं व्हतं."},{"book":"मार्क","chapter":"15","verse":"11","text":"पण मुख्य याजकसनी लोकसले चिंगाडीन हाई मागणी कराले लाई की, त्यानापेक्षा आमनाकरता बरब्बाले सोडी द्या."},{"book":"मार्क","chapter":"15","verse":"12","text":"तवय पिलातनी त्यासले परत ईचारं, “तर मंग ज्याले तुम्हीन यहूद्यासना राजा म्हणतस् त्यानं मी काय करू?”"},{"book":"मार्क","chapter":"15","verse":"13","text":"त्या परत वरडीन बोलणात, “त्याले क्रुसखांबवर खिया!”"},{"book":"मार्क","chapter":"15","verse":"14","text":"पिलातनी त्यासले ईचारं, “का बरं, त्यानी काय गुन्हा करेल शे?” पण त्या आखो वरडीन बोलणात, “त्याले क्रुसखांबवर खिया!”"},{"book":"मार्क","chapter":"15","verse":"15","text":"तवय लोकसले खूश कराकरता पिलातनी बरब्बाले सोडी दिधं अनी येशुले फटका मारीसन क्रुसखांबवर खियाकरता त्यासनाच आंगे लाई दिधं."},{"book":"मार्क","chapter":"15","verse":"16","text":"मंग शिपाई येशुले प्रयतोर्यममा म्हणजे राज्यपालना घरनं आंगनमा लई गयात अनी त्यासनी सर्व रोमी शिपाईसले एकत्र बलायं."},{"book":"मार्क","chapter":"15","verse":"17","text":"नंतर त्यासनी येशुना आंगवर जाभंया कपडा घालात, काटेरी झुडूपना मुकूट बनाडीसन त्याना डोकामा घाला."},{"book":"मार्क","chapter":"15","verse":"18","text":"अनी त्या त्याले वंदन करीसन बोलू लागणात, “हे यहूद्यासना राजा, तुना जयजयकार असो!”"},{"book":"मार्क","chapter":"15","verse":"19","text":"त्यासनी त्याना डोकावर वेतना शेमटीघाई मारं, त्यानावर थुंकनात अनी गुडघा टेकीन त्याले नमन करं."},{"book":"मार्क","chapter":"15","verse":"20","text":"अशी थट्टा करावर त्यासनी जाभंया कपडा त्याना आंगवरतीन काढीन त्याले त्याना कपडा परत घाली धिदात. मंग क्रुसखांबवर खियाकरता त्याले बाहेर लई गयात."},{"book":"मार्क","chapter":"15","verse":"21","text":"तवय अलेक्सांद्र अनी रूफ यासना बाप शिमोन कुरेनेकर शेतमातीन ईसन त्यासना जोडेतीन जाई राहींता तवय येशुना क्रुसखांब उचलाकरता त्याले सैनिकसनी जबरदस्ती करी."},{"book":"मार्क","chapter":"15","verse":"22","text":"मंग त्या येशुले गुलगुथा म्हणजे “कवटीनी जागा” आठे लयनात."},{"book":"मार्क","chapter":"15","verse":"23","text":"अनी त्याले कडु मसाला मिसाळेल द्राक्षरस पेवाले दिधा, पण त्यानी तो पिधा नही."},{"book":"मार्क","chapter":"15","verse":"24","text":"तवय त्यासनी त्याले क्रुसखांबवर खियं अनी चिठ्या टाकीन त्याना कपडा वाटी लिधात."},{"book":"मार्क","chapter":"15","verse":"25","text":"त्यासनी त्याले क्रुसखांबवर खियं तवय सकायना नऊ वाजेल व्हतात."},{"book":"मार्क","chapter":"15","verse":"26","text":"त्याना डोकानावर क्रुसखांबले त्यासनी “यहूद्यासना राजा” असा दोषपत्रना लेख लायेल व्हता."},{"book":"मार्क","chapter":"15","verse":"27","text":"त्यासनी त्यानासंगे दोन लुटारूसले, एकले उजवीकडे अनी एकले डावीकडे अस क्रुसखांबवर खियं."},{"book":"मार्क","chapter":"15","verse":"28","text":"“अनी अपराधीसमा त्यानी गणना व्हयनी, हाई शास्त्रवचन पुर्ण व्हयनं.”"},{"book":"मार्क","chapter":"15","verse":"29","text":"मंग तठेन ये जा करणारसनी डोका हालाईन त्यानी अशी निंदा करी की, “अरे! मंदिर मोडीन तीन दिनमा बांधणारा!"},{"book":"मार्क","chapter":"15","verse":"30","text":"स्वतःले वाचाड, क्रुसखांबवरतीन खाल ये!”"},{"book":"मार्क","chapter":"15","verse":"31","text":"असच मुख्य याजक बी शास्त्रीससंगे आपसमा थट्टा करीसन बोलणात, त्यानी दुसरासनं तारण करं अनी त्याले स्वतःलेच वाचाडता येत नही!"},{"book":"मार्क","chapter":"15","verse":"32","text":"इस्त्राएलसना राजा ख्रिस्त, यानी आते क्रुसखांबवरतीन खाल उतरीन दखाडावं म्हणजे ते दखीसन आम्हीन ईश्वास धरसुत! अनी त्यानासंगे ज्यासले क्रुसखांबवर चढायेल व्हतं त्यासनी पण त्यानी निंदा करी."},{"book":"मार्क","chapter":"15","verse":"33","text":"दुपारना बारा वाजापाईन ते तीन वाजापावत सर्वा देशवर अंधार पडेल व्हता."},{"book":"मार्क","chapter":"15","verse":"34","text":"दुपारना तीन वाजनात तवय येशु जोरमा आरोळी मारीन बोलना, “एलोई, एलोई, लमा सबकतनी?” म्हणजे “मना देव, मना देव, तु मना त्याग का बरं करा?”"},{"book":"मार्क","chapter":"15","verse":"35","text":"तवय ज्या जोडे उभा व्हतात त्यासनापैकी काही जणसनी ऐकीन सांगं, “दखा, तो एलियाले बलाई राहिना!”"},{"book":"मार्क","chapter":"15","verse":"36","text":"तवय एकजणनी पयत जाईसन आंबमा स्पंज बुडाईन तो वेत नावना वनस्पतीना काठीवर ठिसन त्याले चोखाले दिधा अनी बोलणा, “राहु द्या! एलिया याले क्रुसखांबवरतीन खाल उताराले येस का नही हाई दखुत!”"},{"book":"मार्क","chapter":"15","verse":"37","text":"मंग येशुनी मोठी आरोळी मारीन जीव सोडा."},{"book":"मार्क","chapter":"15","verse":"38","text":"तवय मंदिरमधला पडदाना वरपाईन खालपावत फाटीन दोन तुकडा व्हयनात."},{"book":"मार्क","chapter":"15","verse":"39","text":"मंग त्यानी आपला जीव कसा सोडा हाई त्यानापुढे जोडेच उभा राहेल अधिकारी दखीन बोलना, “खरोखरंच हाऊ माणुस देवना पोऱ्या व्हता!”"},{"book":"मार्क","chapter":"15","verse":"40","text":"काही बाया दुरतीन दखी राहित्यांत त्यासनामा मरीया मग्दालीया, धाकला याकोब अनी योसे यासनी माय मरीया अनी सलोमे ह्या व्हतात."},{"book":"मार्क","chapter":"15","verse":"41","text":"तो गालीलमा व्हता तवय ह्या त्यानामांगे चालेत अनी त्यानी सेवा करेत. आखो बऱ्याच बाया व्हत्यात ज्या त्यानासंगे यरूशलेमले येल व्हत्यात."},{"book":"मार्क","chapter":"15","verse":"42","text":"तवय संध्याकाय व्हयनी, हाऊ तयारीना म्हणजे यहूदीसना शब्बाथ दिनना आदला रोज व्हता,"},{"book":"मार्क","chapter":"15","verse":"43","text":"म्हणीन अरिमथाई गावना योसेफनी हिम्मत करीसन पिलातकडे जाईन येशुनं शरीर मांगं; तो महासभाना एक प्रतिष्ठीत सभासद व्हता अनी स्वतः देवनं राज्य येवानी वाट दखी राहींता."},{"book":"मार्क","chapter":"15","verse":"44","text":"तो इतलामा कसा मरना यानं पिलातले नवल वाटनं; अनी त्यानी सुबेदारले बलाईन ईचारं, “तो मरी जायेल शे का?”"},{"book":"मार्क","chapter":"15","verse":"45","text":"सुबेदारकडतीन खात्री करी लेवानंतर त्यानी योसेफले प्रेत दिधं."},{"book":"मार्क","chapter":"15","verse":"46","text":"त्यानी तागना कपडा ईकत आणात अनी त्याले खाल उतारीसन त्या कपडामा गुंढाळं; मंग त्याना शरिरले खडकमा बनाडेल कबरमा ठेवं अनी कबरना तोंडवर भली मोठी धोंड लाई दिधी."},{"book":"मार्क","chapter":"15","verse":"47","text":"त्यानं शरीर कोठे ठेयल शे हाई मरीया मग्दालीया, योसेनी माय मरीया यासनी दखं."}]}