{"data":[{"book":"1 Timote","chapter":"5","verse":"1","text":"Kadi temina nunu mu kingolo vayi wunlubula banga dise diaku. Lubula bamatoko banga bakhomba zi babakala ;"},{"book":"1 Timote","chapter":"5","verse":"2","text":"baketo bayunduka banga zingudi ; bandumba banga bakhomba zi baketo, mu buvedila boso."},{"book":"1 Timote","chapter":"5","verse":"3","text":"Kinzikanga mafuola, momo madi mafuola mu bukiedika."},{"book":"1 Timote","chapter":"5","verse":"4","text":"Vayi enati difuola dibeki bana voti batekolo, buna bika balonguka theti mu tuama vanga mavanga mawu ma kinzambi kuidi basi nzo awu. Buna buawu bobo bela vutudila mambote kuidi bambuta ziawu ayizikhaya ziawu bila diambu diodi dimmonisanga Nzambi khini."},{"book":"1 Timote","chapter":"5","verse":"5","text":"Difuola diodi didi difuola di kiedika ayi widi niandi veka, wuntulanga diana diandi mu Nzambi builu ayi muini. Wuntatamananga mu zindombolo ayi mu lusambulu."},{"book":"1 Timote","chapter":"5","verse":"6","text":"Vayi difuola dinzingilanga mu makhini didi difua, ka diambu ko dilembo zingi."},{"book":"1 Timote","chapter":"5","verse":"7","text":"Kindisa mambu mama muingi bakambu tsembolo."},{"book":"1 Timote","chapter":"5","verse":"8","text":"Vayi enati mutu kasadisanga ko basi dikanda diandi, viokila basi nzo andi buna niandi wuluzodi minu ayi mutu wowo viatukidi mutu wukambuwilukila mu mambu mambimbi."},{"book":"1 Timote","chapter":"5","verse":"9","text":"Kadi difuola dilendi sonoko ko mu nkanda wu mafuola enati kadukisi ko makumasambanu ma mimvu ayi enati kasia kuelo ko kuidi bakala dimosi."},{"book":"1 Timote","chapter":"5","verse":"10","text":"Kafueti telumunu kimbangi mu diambu di mavanga mandi mambote, enati wuyundula bumboti bana bandi, enati wuyakula bumboti banzenza, enati wusukula malu ma banlongo, enati wusadisa batu baba mu ziphasi voti wuvanga mavanga mambote ma phila mu phila."},{"book":"1 Timote","chapter":"5","verse":"11","text":"Vayi kadi kikinina sonika mafuola makidi bana balezi ; bila zitsatu ziawu zilenda ku bavambisa mu kisalu ki Klisto ayi belabuela tomba kuela."},{"book":"1 Timote","chapter":"5","verse":"12","text":"Buna bela tambula thumbudulu bila baloza minu kiawu kithete."},{"book":"1 Timote","chapter":"5","verse":"13","text":"Baketo beni beti longuka bumolo bu beti viokisa thangu mu kuenda diengilanga mu zinzo zingana ; bika zia ti bumolo kaka vayibeti kotanga mu mambu mangana, bu beti tuba mambu makambulu fuana."},{"book":"1 Timote","chapter":"5","verse":"14","text":"Diawu thidi ti mafuola makidi bana balezi makuela kuawu ; mabuta bana, makeba zinzo ziawu mu diambu di bika vana diluaku kuidi bambeni mu diambu di vueza."},{"book":"1 Timote","chapter":"5","verse":"15","text":"Bila bawombo bankaka bavengama mu diambu di landakana Satana."},{"book":"1 Timote","chapter":"5","verse":"16","text":"Enati nkhuikizi wu bakala voti wu nketo beki mafuola mu nzo andi, buna bika kama sadisanga ayi mabika singimina mu dibundu muingi dibundu dibaka bu sadisila momo madi khatika mafuola."},{"book":"1 Timote","chapter":"5","verse":"17","text":"Bika bakulutu bobo bandiatisanga bumboti dibundu batambula mfutu mu zikhumbu zizole, viokila bobo bakiyekula mu samuna mambu ma Nzambi ayi mu longa."},{"book":"1 Timote","chapter":"5","verse":"18","text":"Bila masonuku meta tuba ti : Kadi kanga munu wu ngombi bu kandiata zitheti zi ble ayi kisadi kifueni mu tambula mfutu andi."},{"book":"1 Timote","chapter":"5","verse":"19","text":"Enati biza kufundila nkulutu wu Dibundu, lenda kikinina mambu beni enati mfundi neti bambangi buadi voti zitatu."},{"book":"1 Timote","chapter":"5","verse":"20","text":"Mu diambu di batu bobo bamvolanga masumu, wuba temina va meso mabatu boso muingi bankaka bamona boma."},{"book":"1 Timote","chapter":"5","verse":"21","text":"Minu ndikutumina va meso ma Nzambi ayi ma Klisto Yesu ayi mazimbasi zisobolo, mu keba mambu momo mu kambu thalu zizi ayi mu kambu tulaluviakunu kuidi batu."},{"book":"1 Timote","chapter":"5","verse":"22","text":"Kadi kuenda thinu mu tetika mutu mioko, kadi fubakana mu masumu ma batu bankaka. Wukikeba ngeyo veka wuvedila."},{"book":"1 Timote","chapter":"5","verse":"23","text":"Bika buela nuanga wo nlangu yi nlangu kaka vayi nuanga ndambu yi vinu mu diambu di dikutu diaku, ayi mu diambu di kambu kuaku ku buvini ku zithangu ka thangu."},{"book":"1 Timote","chapter":"5","verse":"24","text":"Masumu ma batu bankaka meta monika tuamina basambusu vayi bankakamamonikanga ku nzimunina."},{"book":"1 Timote","chapter":"5","verse":"25","text":"Bobuawu, mavanga mamboti meti monikanga mu nsualu vayi momo mambimbi malendi baka bu suamina ko."}]}