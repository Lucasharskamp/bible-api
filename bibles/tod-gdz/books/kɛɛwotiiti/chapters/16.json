{"data":[{"book":"Kɛɛwotiiti","chapter":"16","verse":"1","text":"Naa ʋoluma, Pɔle zeelini Dɛɛleɓé, ta Lisitele. Kaladopoi ta ɠɛni miná, daaseigi ga Timɔte, dee ɠɛni ga Zuifu anzanui ta kidaaleʋeai Kilista ma, kɛɛɠɛ ɠɛni ga Gɛlɛkii ta."},{"book":"Kɛɛwotiiti","chapter":"16","verse":"2","text":"Kidaaleʋe nui niiti ti ɠɛni Lisitele ta Ikoniyume, naati ti ɠɛni zeele woo ʋagɔ wosu, é lo Timɔte ʋa."},{"book":"Kɛɛwotiiti","chapter":"16","verse":"3","text":"Wɔin ɠɛni Pɔle ma ga é naa ɠɛ ga ziɛɲɔɠɔ, é naa zeɠeni, ti tati pɛlɛʋolu, tɔɔzei Zuifuiti ta-vai ʋa, niiti ti ɠɛni naama adɛti, mazɔlɔɔ ti pɛ ti ɠɛni kwɛɛni ga kɛɛɠɛ ɠɛni ga Gɛlɛkii."},{"book":"Kɛɛwotiiti","chapter":"16","verse":"4","text":"Taai niiti é ɠɛni leʋesu ti zu, é ɠɛni deveiti bosu nuiti ma, niiti keelaiti ta totuɠɔiti ti ti zeɠeni Zeluzalɛme, naa ɠa a kɛ ti ɠolo naama leveiti bɛ."},{"book":"Kɛɛwotiiti","chapter":"16","verse":"5","text":"Egilisiiti sɛbɛ ɠɛni lɔɔzu kidaaleʋei zu, ta ɗa ʋɛɛ ti ʋa folo-o-folo."},{"book":"Kɛɛwotiiti","chapter":"16","verse":"6","text":"Ti Filizi ta Galate yooi maaleʋeni, tɔɔzei Zɛnvu Ɲadegai pele leʋeni ti luɠɔ ga ti mina wooi laazeeli Azi yooi zu."},{"book":"Kɛɛwotiiti","chapter":"16","verse":"7","text":"Ti zeeliai ma Misi yooi ɠobaʋɛ, ti ɠɛni pɔ ga ti li Ɓitini, kɛlɛ Yesu ná-Zɛnvui la ɠɛni vaani bu."},{"book":"Kɛɛwotiiti","chapter":"16","verse":"8","text":"Ti Misi yooi maaleʋeni naazu, ti zeeli Toloase."},{"book":"Kɛɛwotiiti","chapter":"16","verse":"9","text":"Kpidii Pɔle kulakɛlɛmai ta zɔlɔɔni, é Masedoane zunu ɠila kaani loni, naa ɗa maanɛɛnɛ, é ɗa ɠɛ ma: «Soma kae, è leʋe Masedoane, è ɓɔ gi ʋa!»"},{"book":"Kɛɛwotiiti","chapter":"16","verse":"10","text":"Pɔle ná-kulakɛlɛmai naa maaʋele ma, gi pele ɠaiziɛni gaamago ga gi li Masedoane, mazɔlɔɔ gi kwɛɛni ga naa maaʋele ga GALA ka gi lolisu ga gi Woo Niinɛ Ʋagɔi laazeeli ná."},{"book":"Kɛɛwotiiti","chapter":"16","verse":"11","text":"Gi lɛɛni ɓatoi zu Toloase, gi li Samotelase ziɛ zaama yooi ʋɔ pelei, poluma zobui gi li ga Neyapolise ʋele."},{"book":"Kɛɛwotiiti","chapter":"16","verse":"12","text":"Gi zeɠe miná, gi li fɔ Filipe taazuʋɛ, nii é ɠɛni ga Wɔlɔme laai ta, é ɠɛni ga Masedoane ɠoʋi mɔungi ma laai ta. Gi ku felegɔ ɠɛni naama laai zu."},{"book":"Kɛɛwotiiti","chapter":"16","verse":"13","text":"Dooɠo foloi gi ɠulani taai ʋa, gi li ziɛ wolai laaʋɛ, é ɠɛni gi-ɠi su ga gá Zuifuiti ta-ƓALA falizuʋɛ ta ɠaa ná. Tɛi gi zeini, gi ɓɔɛni anzanuiti pɔ, niiti ti ɠaalɛa ɠɛni de ba."},{"book":"Kɛɛwotiiti","chapter":"16","verse":"14","text":"Anzanu ɠila ge ɠɛni ná, nii é ɠɛni ga GALA gaazuluaba nu, daaseigi ga Lidi, é ɠɛni ga seɠe ɓɔi pɔdi nui, ta ná-taazuʋɛ ɠɛni ga Tiyatiil. É ɠɛni woilosu ga pagɔ, Maliɠii ziilaalaoni, nii a kɛ é naati mɛni, nii Pɔle ɠɛni bosu."},{"book":"Kɛɛwotiiti","chapter":"16","verse":"15","text":"Tɛi ta ná-pɛlɛ wu nuiti ti ɓatizeni, é gi maanɛɛnɛni, é ɠɛ gi ma: «Ni wo kwɛni ga gè ɠidaaleʋea ga ɠite Maliɠii ma, à soma wo lɛ nà-pɛlɛi wu, wo zei ná.» É ɓɔini gi la gola ga kɛni gi naa ɠɛ."},{"book":"Kɛɛwotiiti","chapter":"16","verse":"16","text":"Yeeta, gi ɠɛni liizu GALA falizuʋɛ, duɔ anzanu ɠila ge gi laaɠomini, nii adɔɓɛɛ yɛnvui ɠɛni su, ná-adɔɓɛɛ vaiti maaʋele ma, ná-duɔ kɛɛɠɛiti ti ɠɛni kulanuma wola zɔlɔɔsu."},{"book":"Kɛɛwotiiti","chapter":"16","verse":"17","text":"É ʋilɛni gi ʋolu, gá-o, Pɔle-o, é ɗa ɓain, é ɗa ɠɛ ma: «GALA nii é Anii-Pɛ-Unda, naa ná-botiɠɛ nuiti ka ga zunui niiti, ti ʋaaʋɛ kizo pelei lɛɛzu ga woye.»"},{"book":"Kɛɛwotiiti","chapter":"16","verse":"18","text":"É ɠɛni naa ɠɛɛzu folo mɔinmɔin daawu. Pɔle ɓɔlɔai ma ga naa, é latini, é ɠɛ zɛnvu ɲɔi ma: «Yesu Kilista laaseigi zu, nà è levezu ga è ɠula anzanui nii zu.» Gaamago é ɠulani anzanui zu."},{"book":"Kɛɛwotiiti","chapter":"16","verse":"19","text":"Siɛgi zu ná-duɔ kɛɛɠɛiti ti kaani la ga kito ge la mɔ ti ʋɛ, ti ʋa ani mɔinmɔin sɔlɔɔ ga maaʋele, ti Pɔle ta Silase zoni, ti naati kpokpo taa zaamaʋɛ tukpɔɠaaleʋe nuiti pɔ bɛ."},{"book":"Kɛɛwotiiti","chapter":"16","verse":"20","text":"Ti naati teʋeni Wɔlɔme nuiti ma, niiti ti ɠɛni ga tukpɔɠaaleʋe nuiti, ti ɠɛ ti ma: «Zunui niiti ka ti faa yaɠabagi ʋiliga ada-laai zu. Zuifuiti be,"},{"book":"Kɛɛwotiiti","chapter":"16","verse":"21","text":"ta kalagi ma zii tanigaa wosu, nii maa la nɛɛni ga adɛi de ga Wɔlɔme nuiti ade ʋa va bu, ɓaa ade ʋa kɛ.»"},{"book":"Kɛɛwotiiti","chapter":"16","verse":"22","text":"Bɛbɛi ɓalaa wuzeɠeni ti laalɔɠɔma. Tukpɔɠaaleʋe nuiti ti ta-zeɠeiti kulaai ma ti ɠɔba, ti devei veeni ga ti naati doɠa ga kpakui."},{"book":"Kɛɛwotiiti","chapter":"16","verse":"23","text":"Ti ɓegai ma ga ti loɠa ga kpakɔ ɲɛ mɔinmɔin, ti naati pilini kasoi ɠa, ti kaso makɛ nui leve ga é ɗa wola wɛlɛ ti ma."},{"book":"Kɛɛwotiiti","chapter":"16","verse":"24","text":"Tɛi naama levei veeni kaso makɛ nui ya, é ti ʋilini kaso ʋɛlɛi ɠoozu ʋele nuu, é ti-ɠɔɠɔiti dɔ kpeɠɔi ɠa."},{"book":"Kɛɛwotiiti","chapter":"16","verse":"25","text":"Kua zaamai Pɔle ta Silase ti ɠɛni GALA falizu, ti ɗa GALA dɛbi wuyeiti too, kasoɠa nui zɔiti ti ɠɛni ti woomɛnisu."},{"book":"Kɛɛwotiiti","chapter":"16","verse":"26","text":"Gaamago, zou ɓali wolai ɠɛɛni, é kaso ʋɛlɛi ma wuulaagiti ɲiikpi, kpogiti daalaoni nɔ ʋɔɔma, yɔlɔɠɔiti ti vieni kasoɠa nuiti pɛ ba."},{"book":"Kɛɛwotiiti","chapter":"16","verse":"27","text":"Kaso ʋɛlɛ makɛ nui wuungai ma, é ka ga kaso ʋɛlɛi ma ɓogiti daalaogɛ, é ná-boɠa zɔkpɔi ɠulani ma laɠagi zu, é ɠɛni liizu ɓɔɠɔ ʋaazu niina, tɔɔzei é ɠisiɛni ga kasoɠa nuiti pɛ ti ʋela."},{"book":"Kɛɛwotiiti","chapter":"16","verse":"28","text":"Kɛlɛ Pɔle ɓainni ga woo wola, é ɠɛ ma: «Mina faa ɲɔu nɔpɛ kɛ ga ɓɔɠɔ, gi pɛ gá ʋɛ.»"},{"book":"Kɛɛwotiiti","chapter":"16","verse":"29","text":"Kaso ʋɛlɛ makɛ nui wozakalagi maalolini, é lɛɛni ga suvilɛ, é ɗa ɓali, é looni Pɔle ta Silase ɠɔɠɔwu,"},{"book":"Kɛɛwotiiti","chapter":"16","verse":"30","text":"é ɠula ga tiye eteaʋɛ, é ɠɛ ti ma: «Kɛ̀ɛni, nà kɛ ɠale, gè ʋa ɠizo?»"},{"book":"Kɛɛwotiiti","chapter":"16","verse":"31","text":"Pɔle ta Silase ti gooɠaaʋoteni, ti ɠɛ ma: «Ɠidaaleʋe Maliɠii Yesu ma, ɗa ɠizo wa ɗa-ʋɛlɛyeɠei wu nuiti.»"},{"book":"Kɛɛwotiiti","chapter":"16","verse":"32","text":"Ti Maliɠii laawooi woni ma, ta ná-pɛlɛyeɠei wu nuiti pɛ."},{"book":"Kɛɛwotiiti","chapter":"16","verse":"33","text":"Naama yeeɠɛɠalai nɔ kpidii, kaso ʋɛlɛ makɛ nui liini ga Pɔle ta Silase, é ta-ʋalaiti gaagba, naa ʋoluma ti ɓatizeni gaamanɔ ta ná-pɛlɛyeɠei wu nuiti pɛ."},{"book":"Kɛɛwotiiti","chapter":"16","verse":"34","text":"É lɛɛni ga tiye ná-pɛlɛi wu, é daamianigi ve ti ya. Zunui nii ta ná-pɛlɛyeɠei wu nuiti pɛ ti ɠoozunɛɛni, ti ɠidaaleʋe vai zu GALA ma."},{"book":"Kɛɛwotiiti","chapter":"16","verse":"35","text":"Sobui, tukpɔɠaaleʋe nuiti ti salaʋusuiti teʋeni kaso ʋɛlɛ makɛ nui ma, ti ɠɛ ma: «Yeeɓe zunui niiti ba, ti li.»"},{"book":"Kɛɛwotiiti","chapter":"16","verse":"36","text":"Kaso ʋɛlɛ makɛ nui naama wooi laazeelini Pɔle ma, é ɠɛ ma: «Tukpɔɠaaleʋe nuiti ti keela leʋegɛ mà, ti ɠɛ gè wo ʋilɛ, naa maaʋele ma à ɠula, wo li ziilɛigi zu.»"},{"book":"Kɛɛwotiiti","chapter":"16","verse":"37","text":"Kɛlɛ Pɔle ɠɛni ti ma: «Gɛi gi ga Wɔlɔme nuiti, ti la gá-ʋeelala lɛɛni, ti gi loɠa kɛlɛmaʋɛ, ti gi ʋili kasoi ɠa. Ta pɔ niina ga ti gi ɠula dɔɔɠuzu? Gi la naa ɠɛa pɛ! Kɛni tiya ɓɔɠɔi ti ʋa, ti gi ɠula ti!»"},{"book":"Kɛɛwotiiti","chapter":"16","verse":"38","text":"Salaʋusuiti ti liini ti naama wooiti bo tukpɔɠaaleʋe nuiti ma. Naati ti wola luani, ti mɛnigai ma ga ta ga Wɔlɔme nuiti."},{"book":"Kɛɛwotiiti","chapter":"16","verse":"39","text":"Ti liini ti pee ve Pɔle ta Silase ʋɛ, ti naati maanɛɛnɛ ga ti ɠula ta-laai ʋa."},{"book":"Kɛɛwotiiti","chapter":"16","verse":"40","text":"Pɔle ta Silase ti ɠulaai ma kasoi ɠa, ti lɛɛni Lidi ná-pɛlɛi wu. Ti ɠɛɛɠɛlointi kaai ma, ti naati iɲɔdɔɔni, naa ʋoluma ti ɗa li."}]}