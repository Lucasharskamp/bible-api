{"data":[{"book":"1 Madzimambo","chapter":"12","verse":"1","text":"Rehobhoamu akaenda kuShekemu, nokuti vaIsraeri vose vakanga vaendako kundomuita mambo."},{"book":"1 Madzimambo","chapter":"12","verse":"2","text":"Zvino Jerobhoamu, mwanakomana waNebhati, akati azvinzwa (akanga achiri kuIjipiti, kwaakanga aenda akatiza Mambo Soromoni) akadzoka kubva kuIjipiti."},{"book":"1 Madzimambo","chapter":"12","verse":"3","text":"Vakatuma nhume kundodana Jerobhoamu, iye neungano yose yeIsraeri vakaenda kuna Rehobhoamu vakati kwaari,"},{"book":"1 Madzimambo","chapter":"12","verse":"4","text":"“Baba venyu vakaisa joko rinorema pamusoro pedu, asi zvino chitirerutsirai basa rakaoma iri nomutoro unorema uyu wavakaisa pamusoro pedu, isu tigokushandirai.”"},{"book":"1 Madzimambo","chapter":"12","verse":"5","text":"Rehobhoamu akapindura akati, “Chimboendai kwamazuva matatu mugodzoka kwandiri.” Saka vanhu vakaenda."},{"book":"1 Madzimambo","chapter":"12","verse":"6","text":"Ipapo Mambo Rehobhoamu akabvunza vakuru vakambenge vachishandira baba vake Soromoni vachiri vapenyu. Akati, “Mungandipa zano ripiko randingapindura naro vanhu ava?”"},{"book":"1 Madzimambo","chapter":"12","verse":"7","text":"Vakapindura vakati, “Kana nhasi mukava muranda wavanhu ava mukavashandira nokuvapa mhinduro inofadza, vachazova varanda venyu nguva dzose.”"},{"book":"1 Madzimambo","chapter":"12","verse":"8","text":"Asi Rehobhoamu akaramba zano raakanga apiwa navakuru akandobvunza majaya ezera rake aakanga akura nawo, avo vakanga vava kumushandira."},{"book":"1 Madzimambo","chapter":"12","verse":"9","text":"Akavabvunza akati, “Mungandipa zano ripiko? Tingavapindure seiko vanhu ava vanoti kwandiri, ‘Tirerutsirei joko rakaiswa pamusoro pedu nababa venyu?’ ”"},{"book":"1 Madzimambo","chapter":"12","verse":"10","text":"Majaya aakanga akura nawo akapindura akati, “Udzai vanhu ava vati kwamuri, ‘Baba venyu vakaisa joko rinorema pamusoro pedu, asi imi chitirerutsirai joko redu’ vaudzei kuti, ‘Munwe wangu muduku, mukobvu kupfuura chiuno chababa vangu."},{"book":"1 Madzimambo","chapter":"12","verse":"11","text":"Baba vangu vakaisa joko rinorema pamusoro penyu; ini ndichaita kuti rireme kupfuura zvariri. Baba vangu vakakurovai nezvamboko; ini ndichakurovai nezvinyavada.’ ”"},{"book":"1 Madzimambo","chapter":"12","verse":"12","text":"Mushure mamazuva matatu Jerobhoamu navanhu vose vakadzoka kuna Rehobhoamu, sezvo mambo akanga ati, “Mudzoke kwandiri mumazuva matatu.”"},{"book":"1 Madzimambo","chapter":"12","verse":"13","text":"Mambo akapindura vanhu nehasha. Akarasa zano raakanga apiwa navakuru,"},{"book":"1 Madzimambo","chapter":"12","verse":"14","text":"akatevera zano ramajaya akati, “Baba vangu vakaita kuti mutoro wenyu ureme kwazvo; ini ndichaita kuti ureme kupfuura ipapo. Baba vangu vakakurovai nezvamboko; ini ndichakurovai nezvinyavada.”"},{"book":"1 Madzimambo","chapter":"12","verse":"15","text":"Naizvozvo mambo haana kuteerera vanhu, nokuti zvakaitika izvi zvakanga zvabva kuna Jehovha, kuti shoko raJehovha raakanga ataura kuna Jerobhoamu mwanakomana waNebhati kubudikidza naAhija muShiro rizadziswe."},{"book":"1 Madzimambo","chapter":"12","verse":"16","text":"Zvino vaIsraeri vose pavakaona kuti mambo akanga aramba kuvateerera, vakapindura mambo vakati:"},{"book":"1 Madzimambo","chapter":"12","verse":"17","text":"Asi vaIsraeri vaigara mumaguta eJudha, Rehobhoamu akaramba achivatonga."},{"book":"1 Madzimambo","chapter":"12","verse":"18","text":"Mambo Rehobhoamu akatuma Adhoniramu, aiva mutariri wezvechibharo, asi vaIsraeri vose vakamutaka namabwe akafa. Zvisinei, Mambo Rehobhoamu akakwanisa kupinda mungoro yake akatizira kuJerusarema."},{"book":"1 Madzimambo","chapter":"12","verse":"19","text":"Saka Israeri yakapandukira imba yaDhavhidhi kusvikira nhasi."},{"book":"1 Madzimambo","chapter":"12","verse":"20","text":"VaIsraeri vose pavakanzwa kuti Rehobhoamu akanga adzoka, vakatuma nhume kuti auye kwakanga kwakaungana vanhu, vakabva vamuita mambo weIsraeri yose. Rudzi rwaJudha chete ndirwo rwakaramba ruchishandira imba yaDhavhidhi."},{"book":"1 Madzimambo","chapter":"12","verse":"21","text":"Rehobhoamu paakasvika muJerusarema, akaunganidza imba yose yaJudha norudzi rwaBhenjamini, varume vehondo vaikwana zviuru zana namakumi masere, kuti varwe neimba yaIsraeri kuti vadzosere umambo kuna Rehobhoamu mwanakomana waSoromoni."},{"book":"1 Madzimambo","chapter":"12","verse":"22","text":"Asi shoko raMwari rakasvika kuna Shemaya munhu waMwari richiti,"},{"book":"1 Madzimambo","chapter":"12","verse":"23","text":"“Uti kuna Rehobhoamu, mwanakomana waSoromoni, mambo weJudha, nokuimba yose yaJudha neyaBhenjamini, nokuvamwe vanhu vose,"},{"book":"1 Madzimambo","chapter":"12","verse":"24","text":"‘Zvanzi naJehovha: Musakwidza kumusoro kundorwa nehama dzenyu, vaIsraeri. Endai kumisha yenyu mumwe nomumwe wenyu, nokuti ndini ndaita izvi.’ ” Naizvozvo vakateerera shoko raJehovha vakaenda kumisha yavo zvakare, sezvakanga zvarayirwa naJehovha."},{"book":"1 Madzimambo","chapter":"12","verse":"25","text":"Ipapo Jerobhoamu akavaka Shekemu munyika yamakomo yaEfuremu akagarako. Achibvako akaenda akandovaka Penueri."},{"book":"1 Madzimambo","chapter":"12","verse":"26","text":"Jerobhoamu akafunga akati, “Zvino umambo huchagona kudzokera kuimba yaDhavhidhi."},{"book":"1 Madzimambo","chapter":"12","verse":"27","text":"Kana vanhu ava vakakwidza kumusoro kundobayira zvibayiro kutemberi yaJehovha muJerusarema, vachazozvipira zvakare kuna ishe wavo, Rehobhoamu. Vachandiuraya vagodzokera kuna Mambo Rehobhoamu.”"},{"book":"1 Madzimambo","chapter":"12","verse":"28","text":"Mushure mokubvunza vamwe, mambo akaumba zvimhuru zvegoridhe zviviri. Akati kuvanhu, “Zviri kukuremerai kukwidza kumusoro kuJerusarema. VaIsraeri, ava ndivo vamwari venyu vakakubudisai kubva muIjipiti.”"},{"book":"1 Madzimambo","chapter":"12","verse":"29","text":"Akaisa imwe paBheteri, neimwe paDhani."},{"book":"1 Madzimambo","chapter":"12","verse":"30","text":"Zvino chinhu ichi chakava chivi; vanhu vaifamba zvokutosvika kuDhani kundonamata chaiva ikoko."},{"book":"1 Madzimambo","chapter":"12","verse":"31","text":"Jerobhoamu akavaka dzimba panzvimbo dzakakwirira akatora vanhu vose vose akavaita vaprista, kunyange vaisava vaRevhi."},{"book":"1 Madzimambo","chapter":"12","verse":"32","text":"Akatangisa mutambo wezuva regumi namashanu romwedzi worusere, wakafanana nomutambo wokuJudha, akabayira zvibayiro paaritari. Izvi akazviita muBheteri, akabayira kumhuru dzaakanga agadzira, uye paBheteri akagadzawo vaprista panzvimbo dzakakwirira dzaakanga aita."},{"book":"1 Madzimambo","chapter":"12","verse":"33","text":"Nomusi wegumi neshanu womwedzi worusere, mwedzi waakanga angosarudzawo, akabayira zvibayiro paaritari yaakanga avaka paBheteri. Saizvozvo akatangisa mutambo wavaIsraeri akaenda kuaritari kundopisa zvinonhuhwira."}]}