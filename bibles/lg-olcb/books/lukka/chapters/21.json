{"data":[{"book":"Lukka","chapter":"21","verse":"1","text":"Awo Yesu bwe yayimusa amaaso n’alaba abantu abagagga nga bateeka ebirabo byabwe mu ggwanika mu Yeekaalu."},{"book":"Lukka","chapter":"21","verse":"2","text":"N’alaba nnamwandu omwavu ng’awaayo busente bubiri."},{"book":"Lukka","chapter":"21","verse":"3","text":"N’agamba nti, “Ddala ddala mbagamba nti nnamwandu oyo omwavu agabye okusinga bali abagagga bonna."},{"book":"Lukka","chapter":"21","verse":"4","text":"Kubanga bagabye kitono nga bakiggya ku bugagga bwe bafisizzaawo, naye nnamwandu mu bwavu bwe awaddeyo kyonna ky’alina.”"},{"book":"Lukka","chapter":"21","verse":"5","text":"Ne wabaawo aboogera ku bulungi bw’amayinja agaweebwayo eri Katonda okuzimba Yeekaalu."},{"book":"Lukka","chapter":"21","verse":"6","text":"Naye Yesu n’agamba nti, “Ekiseera kijja ebirungi bino byonna bye mutunuulira lwe biribetentulwa ne watasigalawo jjinja na limu nga litudde ku linnaalyo, eritalisuulibwa wansi.”"},{"book":"Lukka","chapter":"21","verse":"7","text":"Ne bamubuuza nti, “Omuyigiriza, ebyo biribaawo ddi? Ye walibaawo akabonero akaliraga nti biri kumpi okubaawo?”"},{"book":"Lukka","chapter":"21","verse":"8","text":"Yesu n’addamu nti, “Mwekuume muleme kulimbibwalimbibwa. Kubanga bangi balikozesa erinnya lyange, nga bagamba nti, ‘Nze nzuuyo.’ Naye temubakkirizanga."},{"book":"Lukka","chapter":"21","verse":"9","text":"Naye bwe muwuliranga entalo n’obwegugungo, temutyanga. Kubanga entalo ziteekwa okusooka okujja, naye enkomerero terituuka mangwago.”"},{"book":"Lukka","chapter":"21","verse":"10","text":"N’ayongera n’abagamba nti, “Amawanga galirwanagana, n’obwakabaka ne bulwanagana ne bunaabwo."},{"book":"Lukka","chapter":"21","verse":"11","text":"Wagenda kubeerawo musisi ow’amaanyi ennyo, n’enjala ennyingi mu bitundu eby’enjawulo, ne kawumpuli. Walibaawo n’ebyentiisa ate n’obubonero okuva mu ggulu."},{"book":"Lukka","chapter":"21","verse":"12","text":"“Naye bino byonna nga tebinnabaawo balibayigganya, balibakwata. Balibawaayo mu makuŋŋaaniro, ne mu maaso ga bakabaka ne bagavana, ku lw’erinnya lyange, ne musibibwa ne mu makomera."},{"book":"Lukka","chapter":"21","verse":"13","text":"Kiribaviiramu okufuna omukisa okuba abajulirwa bange."},{"book":"Lukka","chapter":"21","verse":"14","text":"Naye temweraliikiriranga gye muliggya ebigambo eby’okuwoza,"},{"book":"Lukka","chapter":"21","verse":"15","text":"Kubanga ŋŋenda kubawa ebigambo n’amagezi ebiriremesa n’abalabe bammwe okubaako n’eky’okuddamu!"},{"book":"Lukka","chapter":"21","verse":"16","text":"Muliweebwayo bakadde bammwe, ne baganda bammwe ne mikwano gyammwe, balibawaayo mukwatibwe, era abamu ku mmwe muttibwe."},{"book":"Lukka","chapter":"21","verse":"17","text":"Abantu bonna balibakyawa nga babalanga erinnya lyange."},{"book":"Lukka","chapter":"21","verse":"18","text":"Naye n’oluviiri olumu bwe luti olw’oku mitwe gyammwe terulizikirira."},{"book":"Lukka","chapter":"21","verse":"19","text":"Kubanga bwe muligumiikiriza muliwonya obulamu bwammwe.”"},{"book":"Lukka","chapter":"21","verse":"20","text":"“Bwe mulabanga nga Yerusaalemi kyetooloddwa amaggye, nga mutegeera nga Okuzikirizibwa kw’ekibuga ekyo kutuuse."},{"book":"Lukka","chapter":"21","verse":"21","text":"Abo abalibeera mu Buyudaaya baddukiranga ku nsozi, abaliba mu Yerusaalemi bakivangamu ne badduka, n’abo abalibeera mu nnimiro tebakomangawo mu kibuga."},{"book":"Lukka","chapter":"21","verse":"22","text":"Kubanga ebyo bye biriba ebiseera Katonda mwaliwolera eggwanga, n’ebigambo ebiri mu Byawandiikibwa birituukirizibwa."},{"book":"Lukka","chapter":"21","verse":"23","text":"Nga ziribasanga abakazi abaliba embuto n’abayonsa! Kubanga eggwanga liribonaabona, n’abantu baalyo balisunguwalirwa."},{"book":"Lukka","chapter":"21","verse":"24","text":"Abamu balittibwa n’ekitala ky’omulabe, abalala balikwatibwa ne bawaŋŋangusibwa mu mawanga gonna amalala ag’oku nsi. Yerusaalemi kiriwangulwa bannaggwanga ne bakirinnyirira okutuusa ekiseera kyabwe eky’obuwanguzi lwe kirikoma mu kiseera Katonda ky’aliba ateesezza.”"},{"book":"Lukka","chapter":"21","verse":"25","text":"“Walibaawo obubonero ku njuba, ne ku mwezi, ne ku mmunyeenye. Wano ku nsi amawanga galibeera mu kunyolwa, olw’ab’amawanga, ng’abantu basamaaliridde olw’ennyanja eziyira n’amayengo ageesiikuula."},{"book":"Lukka","chapter":"21","verse":"26","text":"Abantu baliggwaamu amaanyi ne bazirika nga batidde nnyo olw’ebirijja ku nsi; kubanga amaanyi g’eggulu galinyeenyezebwa."},{"book":"Lukka","chapter":"21","verse":"27","text":"Mu kiseera ekyo muliraba Omwana w’Omuntu ng’ajjira mu kire n’obuyinza n’ekitiibwa kingi."},{"book":"Lukka","chapter":"21","verse":"28","text":"Kale ebintu ebyo bwe bitandikanga muyimiriranga butereevu ne muyimusa amaaso gammwe waggulu! Kubanga okulokolebwa kwammwe nga kusembedde.”"},{"book":"Lukka","chapter":"21","verse":"29","text":"Awo Yesu n’abagerera olugero luno nti, “Mutunuulire omuti omutiini n’emiti emirala gyonna."},{"book":"Lukka","chapter":"21","verse":"30","text":"Bwe mulaba nga gitandise okutojjera, mumanya ng’ebiseera eby’ebbugumu bituuse."},{"book":"Lukka","chapter":"21","verse":"31","text":"Mu ngeri y’emu bwe muliraba ebintu nga bibaawo, nga mumanya nti obwakabaka bwa Katonda buli kumpi okutuuka."},{"book":"Lukka","chapter":"21","verse":"32","text":"“Ddala ddala mbagamba nti omulembe guno teguliggwaawo okutuusa ng’ebintu ebyo byonna bituukiridde."},{"book":"Lukka","chapter":"21","verse":"33","text":"Eggulu n’ensi biriggwaawo, naye ebigambo byange tebigenda kuggwaawo."},{"book":"Lukka","chapter":"21","verse":"34","text":"“Mwekuume muleme okwemalira mu binyumu n’okutamiira, n’okweraliikirira eby’obulamu, okujja kwange okw’amangu kuleme kubakwasa nga temugenderedde ng’abagudde mu mutego."},{"book":"Lukka","chapter":"21","verse":"35","text":"Kubanga olunaku olwo lulituuka ku buli muntu mu nsi yonna."},{"book":"Lukka","chapter":"21","verse":"36","text":"Mutunule nga musaba Katonda buli kiseera, abawe amaanyi okubasobozesa okuwona ebintu ebyo byonna, Omwana w’Omuntu bw’alijja mulyoke musobole okuyimirira mu maaso ge.”"},{"book":"Lukka","chapter":"21","verse":"37","text":"Buli lunaku Yesu yayigirizanga mu Yeekaalu, bwe bwawungeeranga n’ava mu kibuga n’asula ku lusozi oluyitibwa olwa Zeyituuni."},{"book":"Lukka","chapter":"21","verse":"38","text":"Mu makya abantu bonna ne bajjanga mu Yeekaalu okumuwuliriza."}]}