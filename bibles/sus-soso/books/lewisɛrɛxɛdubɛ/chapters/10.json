{"data":[{"book":"Lewi Sɛrɛxɛdubɛ","chapter":"10","verse":"1","text":"Haruna xa di firinyie, Nadabo nun Abihu naxa surayi gansee tongo, e tɛ sa e kui, e surayi gan Alatala ya i. Kɔnɔ e mu na tɛ tongo Ala xa sɛriyɛ ki ma."},{"book":"Lewi Sɛrɛxɛdubɛ","chapter":"10","verse":"2","text":"Na na a to, Alatala naxa tɛ ragoro e ma, e faxa a xa hɔrɔmɔlingira yire sɛniyɛnxi kui."},{"book":"Lewi Sɛrɛxɛdubɛ","chapter":"10","verse":"3","text":"Annabi Munsa naxa a fala Haruna bɛ, «Alatala wo rakolonxi nɛ yi ra, a to a fala, ‹Naxee makɔrɛ n na, e xa a kolon n sɛniyɛn, ɲama xa n binya.›» Haruna naxa dundu yen."},{"book":"Lewi Sɛrɛxɛdubɛ","chapter":"10","verse":"4","text":"Annabi Munsa naxa Mikayeli nun Elisafan xili, Haruna baba xunya Yusiyɛli xa die. A naxa a fala e bɛ, «Wo xa wo ngaxakerenyie furee xanin ɲama yonkinde fari ma, dɛnnaxɛ makuya yire sɛniyɛnxi ra.»"},{"book":"Lewi Sɛrɛxɛdubɛ","chapter":"10","verse":"5","text":"E naxa e furee xanin ɲama yonkinde fari ma, alɔ Annabi Munsa e yamarixi ki naxɛ. E nu bara sɛrɛxɛdubɛ dugie lu e furee ma."},{"book":"Lewi Sɛrɛxɛdubɛ","chapter":"10","verse":"6","text":"Annabi Munsa naxa a fala Haruna nun a xa die bɛ, Eleyasari nun Itamari, «Wo naxa wo xunsɛxɛ rabɛɲin, wo naxa wo xa dugie fan ibɔɔ. Wo naxa sese raba naxan nɔma sunnunyi masende yi mixie xa faxɛ xa fe ra, alako Alatala naxa xɔnɔ ɲama ma, a wo fan faxa. Wo ngaxakerenyi Isirayilakae tan nɔma sunnunde yi mixie xa fe ra Alatala naxee faxaxi tɛ ra."},{"book":"Lewi Sɛrɛxɛdubɛ","chapter":"10","verse":"7","text":"Wo naxa keli Ala xa hɔrɔmɔlingira sode dɛ ra yi saxanyi, alako wo naxa faxa. Alatala xa mixi sugandixie nan wo tan na.» E naxa Annabi Munsa xa yaamari rabatu."},{"book":"Lewi Sɛrɛxɛdubɛ","chapter":"10","verse":"8","text":"Alatala naxa a masen Haruna bɛ,"},{"book":"Lewi Sɛrɛxɛdubɛ","chapter":"10","verse":"9","text":"«Wo na so hɔrɔmɔlingira kui, wo naxa wɛni min. Wo naxa minse yo min naxan mixi siisima, xa na mu a ra wo faxama nɛ. Na sɛriyɛ mu kanama wo bɔnsɔɛ bɛ abadan."},{"book":"Lewi Sɛrɛxɛdubɛ","chapter":"10","verse":"10","text":"Na nan a niyama wo nɔma Ala gbe nun adamadi gbe tagi rabade, sɛniyɛnyi nun sɛniyɛntareɲa."},{"book":"Lewi Sɛrɛxɛdubɛ","chapter":"10","verse":"11","text":"Na fan a niyama nɛ wo xa nɔ Isirayilakae xarande Alatala xa yaamarie ra, a naxee fixi e ma Annabi Munsa saabui ra.»"},{"book":"Lewi Sɛrɛxɛdubɛ","chapter":"10","verse":"12","text":"Annabi Munsa naxa a fala Haruna nun a xa di dɔnxɔɛe bɛ, Eleyasari nun Itamari, «Sansi xɔri dinxi naxan baxi sɛrɛxɛ ra Alatala bɛ, kɔnɔ naxan birin mu ganxi tɛ ra, wo xa na don sɛrɛxɛbade fɛ ma. Wo naxa lɛbini sa a xun ma de, barima a sɛniyɛn."},{"book":"Lewi Sɛrɛxɛdubɛ","chapter":"10","verse":"13","text":"Wo xa a don yire sɛniyɛnxi, barima a ganxi Alatala bɛ sɛrɛxɛ gan daaxie nan fɛ ma. Na findixi i gbe nun i xa die gbe nan na. Alatala sɛrɛxɛdubɛe yamarixi na nan na."},{"book":"Lewi Sɛrɛxɛdubɛ","chapter":"10","verse":"14","text":"Wo man xa sɛrɛxɛ sube kanke nun tabe don yire sɛniyɛnxi nɛ, naxee bara lintan Ala ya i, a masenfe ra a bɛ. Nee findixi wo gbe nan na, i tan, i xa di xɛmɛe, nun i xa di ginɛe. Ala bara na yaamari fi Isirayilakae ma e xa xanunteya sɛrɛxɛe xa fe ra."},{"book":"Lewi Sɛrɛxɛdubɛ","chapter":"10","verse":"15","text":"Ture naxan ganma yo, tabe naxan bama yo, nun kanke naxan lintanma yo, e xa na birin masen Alatala bɛ, na fa findi i gbe nun i xa die gbe ra, alɔ Alatala a yamarixi ki naxɛ. Sɛriyɛ na a ra naxan mu kanama abadan.»"},{"book":"Lewi Sɛrɛxɛdubɛ","chapter":"10","verse":"16","text":"Annabi Munsa to sikɔtɛ xa fe maxɔrin, naxan ba yunubi xafari sɛrɛxɛ ra, a naxa a mɛ a e nu bara a birin gan tɛ ra, a naxa xɔnɔ Eleyasari nun Itamari ma, Haruna xa die naxee mu faxa. A naxa a fala e bɛ,"},{"book":"Lewi Sɛrɛxɛdubɛ","chapter":"10","verse":"17","text":"«Munfe ra wo mu yi yunubi xafari sɛrɛxɛ sube donxi yire sɛniyɛnxi? Sɛrɛxɛ sɛniyɛnxi na a ra Alatala naxan fixi wo ma, alako Isirayila ɲama xa yunubi xa xafari, a findi xunsare ra e bɛ Alatala ya i."},{"book":"Lewi Sɛrɛxɛdubɛ","chapter":"10","verse":"18","text":"Yi sɛrɛxɛ wuli to mu soxi yire sɛniyɛnxi ma hɔrɔmɔlingira kui, a nu lan nɛ wo xa a sube don yire sɛniyɛnxi nɛ, alɔ Ala n yamarixi a ra ki naxɛ.»"},{"book":"Lewi Sɛrɛxɛdubɛ","chapter":"10","verse":"19","text":"Haruna naxa Annabi Munsa yaabi, «To e bara e xa yunubi xafari sɛrɛxɛ nun e xa sɛrɛxɛ gan daaxi ba Alatala ya i, kɔnɔ n to bara yi fe xɔrɔxɔɛ mɔɔli sɔtɔ, Alatala nɔma tinde n xa yunubi xafari sɛrɛxɛ sube don to?»"},{"book":"Lewi Sɛrɛxɛdubɛ","chapter":"10","verse":"20","text":"Annabi Munsa to na yaabi mɛ, a naxa tin a ra."}]}