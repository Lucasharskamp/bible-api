{"data":[{"book":"Matayo","chapter":"27","verse":"1","text":"Pukuchaga, akakung'i akolongwa boa na akinanhota ngababeka machabuli gu kupala kunkoma Yesu."},{"book":"Matayo","chapter":"27","verse":"2","text":"Ngabantaba ntondolo, ngabampeleka kunkamuya Pilato, nkolongwa jwa nkoa ojwachaguligwe na kilongoi jwa Loma."},{"book":"Matayo","chapter":"27","verse":"3","text":"Penia Yuda jwenio ojwang'alukaga, palola kube Yesu bunhukumwile, ngaganwa, ngababuki akakung'i akolo na akinanhota ipande salasini yuloi yela."},{"book":"Matayo","chapter":"27","verse":"4","text":"Ngabalengela, “Ndekulemwa kummeka mundu jwanga malemwa akomigwe.”"},{"book":"Matayo","chapter":"27","verse":"5","text":"Yuda ngaulekela uloi gola munyumba ja Nnoongo, ngapita panja, ngajabula ngakikongela."},{"book":"Matayo","chapter":"27","verse":"6","text":"Akakung'i akolo ngabatola uloi gola, ngabalenga “Ipaligweje kubeka munkoba gwa nyumba ja Nnoongo kwa magambu uloi gwa ukoma mundu.”"},{"book":"Matayo","chapter":"27","verse":"7","text":"Ngabalagana, ngabaemela nng'onda gwa mmombi pabe paali pa kuchiki akageni."},{"book":"Matayo","chapter":"27","verse":"8","text":"Mpaka lele nng'onda gwenio ukemigwa, “Nng'onda gwa Myai.”"},{"book":"Matayo","chapter":"27","verse":"9","text":"Penia malobe ga nnondoli Yelemia ngagalenganila, “Ngabatola ipande makomi matatu ya uloi kulenganila na jwajo jubammeka bei bandu ba Kuisilaeli,"},{"book":"Matayo","chapter":"27","verse":"10","text":"ngabaemela kwa uloi gwenio nng'onda, anda Angwana apabanagila.”"},{"book":"Matayo","chapter":"27","verse":"11","text":"Yesu ngabannyemeka nnongi ja nkolongwa jwa Nkoa. Penia, ngabankonya, “Bo, mwe nga Mangwana ba Akayahudi?”"},{"book":"Matayo","chapter":"27","verse":"12","text":"Nambu akakung'i akolongwa na akananhota apabakiba bakantakiana, ajangitije lilobe."},{"book":"Matayo","chapter":"27","verse":"13","text":"Yene Pilato ngankonya, “Bo, mpetakujoaje matakiano genia goa agabapia kwinu mwenga?”"},{"book":"Matayo","chapter":"27","verse":"14","text":"Nambu Yesu ajangitije ata lilobe limwe, ata akolongwa ba Nkoa ngabaomongwa muno."},{"book":"Matayo","chapter":"27","verse":"15","text":"Lwakiba lukobo lwabe kingobu cha mpapala gwa Pasaka akolongwa ba Nkoa kaleke Akayahudi mundu jumwe ojwatabigwe ojwabampailinge."},{"book":"Matayo","chapter":"27","verse":"16","text":"Kingobu chenie akiba ojwatabigwe jumwe, lina lyakwe Yesu Balaba."},{"book":"Matayo","chapter":"27","verse":"17","text":"Yene, bandu apabakongananga pamwe, Pilato ngabakonyanga, “Mpalanga nanneke jwako kati ja abele bamba, Balaba andaje Yesu ojwakemigwa Kilisto Nkomboi?”"},{"book":"Matayo","chapter":"27","verse":"18","text":"Alenga yene gambu amanyi kibola kutenda bannetanga kwakwe magambu ga bwiu."},{"book":"Matayo","chapter":"27","verse":"19","text":"Pilato apakiba atamite pakitebu cha hukumu, anhana mundu ngabapelekela chalamu, “Makankamwa kilebeje mundu jwambone jwenio, gambu lele ndekulaga muno mumaloto magambu jakwe.”"},{"book":"Matayo","chapter":"27","verse":"20","text":"Nambu akakung'i akolongwa na akananhota ngabakwelekea bandu bannyope Balaba ajogoligwe na Yesu akomigwe."},{"book":"Matayo","chapter":"27","verse":"21","text":"Nkolongwa jwa Nkoa ngakonya, “Jwako kati ja abele bamba ojwampala nanneke?”"},{"book":"Matayo","chapter":"27","verse":"22","text":"Pilato ngabakonyanga, “Lele, nantendibo Yesu ojwakemigwa Kilisto Nkomboi?”"},{"book":"Matayo","chapter":"27","verse":"23","text":"Pilato ngakonya, “Kwa nike? Atei ubaja gani?”"},{"book":"Matayo","chapter":"27","verse":"24","text":"Pilato apamanya kube aotwaje chachoa na kijonga kitela kutumbula, ngatola mache, ngakuya maboko nnongi ja bandu, ngalenga, “Ne ngwetije ligambo nhwalo gwa kiu cha mundu jonjo, kwale mmene.”"},{"book":"Matayo","chapter":"27","verse":"25","text":"Bandu boa ngabalenga, “Myai jakwe jibe panani ja mitwe jito na panani ja mitwe ja ingota ito!”"},{"book":"Matayo","chapter":"27","verse":"26","text":"Penia Pilato ngannekekea Balaba kuboka kukipungo, nambu Yesu ngabakamuya aputigwe iboko na manjolinjoli na abambigwe panchalaba."},{"book":"Matayo","chapter":"27","verse":"27","text":"Penia manjolinjoli ga Pilato ngagampeleka Yesu panganya ja boma, nkengeni gwoa ngukongana kuntindiki jwombe."},{"book":"Matayo","chapter":"27","verse":"28","text":"Ngabanhwula ngobo yakwe, ngabankwindiya ngobo ya kingwana."},{"book":"Matayo","chapter":"27","verse":"29","text":"Ngabapota ulembalemba gwa miba na ngabankwindiya umutwe, uyo ngabammekela nnai puluboko lwakwe lwa kalelo. Ngabakilikitila nnongi jakwe na ngabammeke nhwenyo bakalenga, “Kunchelile Angwana ba Akayahudi!”"},{"book":"Matayo","chapter":"27","verse":"30","text":"Ngubunhuni mata, ngubuto nnai ngabamputi umutwe."},{"book":"Matayo","chapter":"27","verse":"31","text":"Kuboka pu kummeke nhwenyo, ngubunhwula lijou lela na ngabankwindiya ngobo yakwe, kuboka penia ngabampeleka kummamba."},{"book":"Matayo","chapter":"27","verse":"32","text":"Apabakiba bakajenda, ngabankolela mundu jumwe liina lyakwe Simoni, mundu jwa kilambo cha Kulene, ngabannenge mpoto nchalaba gwa Yesu."},{"book":"Matayo","chapter":"27","verse":"33","text":"Apabaikanga paali apakemigwa Goligota, mana gakwe, “Paali pi Kitongo cha mutwe,”"},{"book":"Matayo","chapter":"27","verse":"34","text":"Ngabampe divai kutindigana na kile kibaba ntela gukupoya kubinia. Nambu Yesu apapaya ngakana kunywe."},{"book":"Matayo","chapter":"27","verse":"35","text":"Ngabammamba, uyo ngababagana ngobo yakwe kukubeka kiumbuumbu."},{"book":"Matayo","chapter":"27","verse":"36","text":"Kuboka pa genia ngabatamanga, ngabannendela."},{"book":"Matayo","chapter":"27","verse":"37","text":"Panani ja mutwe gwakwe panchalaba ngababeka kibao echibaandike, “Jonjo nga Yesu, Nngwana jwa Akayahudi.”"},{"book":"Matayo","chapter":"27","verse":"38","text":"Akapoki abena ngababambigwa uyo pamwe na Yesu, jumwe kingonu cha kangeja na jonge kingonu cha kalelo."},{"book":"Matayo","chapter":"27","verse":"39","text":"Bandu abakapeta penia ngabantukana Yesu nukutikatika mitwe jabe kulenga,"},{"book":"Matayo","chapter":"27","verse":"40","text":"“Mwe! Nnengita nhotwije kujibomola nyumba ja Nnoongo nukuchenga kwa machoba matatu? Ngoe mikikombole mmene. Anda mwe nga Mamwana jwa Nnoongo, nhuluke panchalaba!”"},{"book":"Matayo","chapter":"27","verse":"41","text":"Akakung'i akolo na akaboli ba Malagilo ga Musa na akananhota uyo ngabammeke nhwenyo bakalenga,"},{"book":"Matayo","chapter":"27","verse":"42","text":"“Ngabakombo bange, nambu kukikombola mwene kuotwaje! Jwombe konda Nngwana jwa Akasilaeli! Anda ngoe auluke panchalaba, natwe matunhwamina."},{"book":"Matayo","chapter":"27","verse":"43","text":"Nganhyobalela Nnoongo nukulenga eti jwombe nga Mwana jwa Nnoongo, Nyeme twetulole anda Nnoongo apaile kunkombola.”"},{"book":"Matayo","chapter":"27","verse":"44","text":"Ababambigwa pamwe ngabantukana uyo."},{"book":"Matayo","chapter":"27","verse":"45","text":"Ikiba saa sita nalumu mpaka saa tisa kimuyo, lubendu ngulutanda kilambo choa."},{"book":"Matayo","chapter":"27","verse":"46","text":"Apaika saa tisa Yesu ngaguta kulilobe likolongwa, “Eloi, Eloi, lama sabakitani?” Mana gakwe, “Nnoongo jwango, Nnoongo, jwango mboni undekuneka?”"},{"book":"Matayo","chapter":"27","verse":"47","text":"Bandu bange abajemangita penia abannyoanga jwenio ngabalenga, “Ankema Eliya.”"},{"book":"Matayo","chapter":"27","verse":"48","text":"Jumwe kati jabe ngabutuka, ngatola litonji na ngalichwika musiki, ngalitabali munnai ngantondobeke Yesu anywe."},{"book":"Matayo","chapter":"27","verse":"49","text":"Bange ngabalenga, “Nyemetulole anda Eliya maika kunkombola.”"},{"book":"Matayo","chapter":"27","verse":"50","text":"Yesu ngaguta kabena kanonoya, ngajomoka."},{"book":"Matayo","chapter":"27","verse":"51","text":"Panjia ja nkati ja Nyumba ja Nnoongo elibagina pa Chwapi ja Nnoongo ngijipachuka ipande ibena kuboka kunani mpaka pae. Nnema ngulendemela na mabwe ngagapachuka,"},{"book":"Matayo","chapter":"27","verse":"52","text":"makabuli ngagajogoka na bandu nduu bachwapi ba Nnoongo abawile ngabayoka."},{"book":"Matayo","chapter":"27","verse":"53","text":"Na bombe, kuboka pa kuyoka kwakwe Yesu kuboka kwa abawile, ngabapita mumakabuli na ngabaika mukilambo cha Chwapi Kuyelusalemu na ngababonekana na bandu nduu."},{"book":"Matayo","chapter":"27","verse":"54","text":"Kilongoi jwa akalenda ba Loma na manjolinjoli agakiba gakannendela Yesu apabalola kulendemela kwa lutope na ilebe eipitile yela, ngabajogopa muno, ngabalenga, “Kweli mundu jonjo akiba Mwana jwa Nnoongo.”"},{"book":"Matayo","chapter":"27","verse":"55","text":"Paali penia pakiba na akikege ajingi bakalolanga kwa kutaali. Benia nga abankengama Yesu kuboke ku Galilaya bakantumikia jwombe."},{"book":"Matayo","chapter":"27","verse":"56","text":"Kati jabe akiba Maliamu Magidalena na Maliamu amama ba Yakobo na Yusufu, pamwe na amama ba ingota ya Zebedayo."},{"book":"Matayo","chapter":"27","verse":"57","text":"Apaikiba kimuyo, ngaika mundu jumwe juna uloi kuboke Alimatayo, liina lyakwe Yusufu. Jwombe uyo akiba napunji jwa Yesu."},{"book":"Matayo","chapter":"27","verse":"58","text":"Ngannyendela Pilato, ngajopa bampe mmele gwa Yesu. Pilato ngaamulicha bampe."},{"book":"Matayo","chapter":"27","verse":"59","text":"Yusufu ngautola mmele gola, ngaubiligila chanda ejibi chwapi,"},{"book":"Matayo","chapter":"27","verse":"60","text":"ngaubeka nkati ja likabuli lyakwe liyono elikiba liembigwe piliganga. Penia ngalipilimbia libwe likolongwa nnongi ja nniango gu likabuli, ngajabula."},{"book":"Matayo","chapter":"27","verse":"61","text":"Maliamu Magidalena na Maliamu jonge bakiba batamangite kulilolake likabuli."},{"book":"Matayo","chapter":"27","verse":"62","text":"Malabo jakwe, lichoba elikengima elikiba lya Kupomolela, akakung'i akolo na Mafalisayo ngabannyendelela Pilato,"},{"book":"Matayo","chapter":"27","verse":"63","text":"Ngabalenga, “Ananhota, tubiukombokela kutenda jwajo nhwangi pakiba mmomi alenga, ‘Kuboka pa machoba matatu mahyoka.’"},{"book":"Matayo","chapter":"27","verse":"64","text":"Ku yene nhwamuliche likabuli lilendeligwe mpaka lichoba lya tatu ibe akinapunji bakwe bakannyibaje na kalenge bandu kutenda ayokite. Nhwangi gwa kupela gongo upakube mmaja muno kupeta gwago gwa kutumbula.”"},{"book":"Matayo","chapter":"27","verse":"65","text":"Pilato ngabalengela, “Aja, nkweti akalendei, nnyendanga makalendele apanhwotwile.”"},{"book":"Matayo","chapter":"27","verse":"66","text":"Yenie ngabajendanga, ngabalilendela likabuli, ngabalimatila libwe lela na kaleka penia akalendei bakalenda."}]}