{"data":[{"book":"Chakruok","chapter":"28","verse":"1","text":"Kuom mano Isaka noluongo Jakobo mogwedhe kendo osieme konyise niya, “Kik ikend nyar jo-Kanaan."},{"book":"Chakruok","chapter":"28","verse":"2","text":"Chak wuoth idhi Padan Aram, e od Bethuel ma kwaru. Kend achiel kuom nyi Laban ma neru."},{"book":"Chakruok","chapter":"28","verse":"3","text":"Mad Nyasaye Maratego gwedhi kendo inyaa mi kwanu medre nyaka ubed oganda mathoth."},{"book":"Chakruok","chapter":"28","verse":"4","text":"Mad ogwedhi kod nyikwayi kaka nogwedho Ibrahim mondo ikaw piny makoro idakieni kaka jadak, ma en piny mane Nyasaye omiyo Ibrahim.”"},{"book":"Chakruok","chapter":"28","verse":"5","text":"Eka Isaka nogolo Jakobo modhi kendo Jakobo nodhi Padan Aram, ir Laban wuod Bethuel ja-Aram, owad gi Rebeka, mane min Jakobo kod Esau."},{"book":"Chakruok","chapter":"28","verse":"6","text":"Koro Esau nofwenyo ni Isaka osegwedho Jakobo kendo oseore Padan Aram mondo odhi okend kuno. Nowinjo bende ni kane Isaka gwedho Jakobo, nochike niya, “Kik ikend nyar jo-Kanaan.”"},{"book":"Chakruok","chapter":"28","verse":"7","text":"Mi Jakobo nowinjo wach min gi wuon modhi Padan Aram."},{"book":"Chakruok","chapter":"28","verse":"8","text":"Esau nofwenyo kaka Isaka wuon mare ne ok mor gi nyi jo-Kanaan."},{"book":"Chakruok","chapter":"28","verse":"9","text":"Kuom mano Esau nodhi ir Ishmael mi okendo Mahalath nyamin Nebayoth mane nyar Ishmael wuod Ibrahim, mondo obed chiege ewi monde mane okwongo kendo."},{"book":"Chakruok","chapter":"28","verse":"10","text":"Jakobo nowuok Bersheba kendo nodhi Haran."},{"book":"Chakruok","chapter":"28","verse":"11","text":"Kane ochopo kamoro, nobworo gotieno nikech chiengʼ nosepodho. Nonindo kanyo moteno wiye gi kidi moro mane okwanyo kanyo."},{"book":"Chakruok","chapter":"28","verse":"12","text":"Noleko ni oneno ngas konyono piny to wiye ochopo e polo kendo malaika mag Nyasaye ne luwe kadhi malo kendo lor piny."},{"book":"Chakruok","chapter":"28","verse":"13","text":"To ewi ngasno gi malo Jehova Nyasaye nochungʼie kawacho niya, “An Jehova Nyasaye Nyasach wuonu Ibrahim kendo Nyasach Isaka. Piny minindoeni abiro miyi gi nyikwayi."},{"book":"Chakruok","chapter":"28","verse":"14","text":"Nyikwayi nobed mangʼeny ka kwoyo, kendo unudag koa yo podho chiengʼ nyaka wuok chiengʼ, bende koa yo nyandwat nyaka yo milambo. Ogendini duto manie piny nogwedh kokadho kuomi kod nyikwayi."},{"book":"Chakruok","chapter":"28","verse":"15","text":"Anabed kodi kendo anariti kamoro amora ma idhiye nyaka adwoki e pinyni. Ok anaweyi nyaka chop atim mana ma asesingorani.”"},{"book":"Chakruok","chapter":"28","verse":"16","text":"Kane Jakobo ochiewo oa e nindo, noparo niya, “Adier Jehova Nyasaye nika kendo ne ok angʼeyo.”"},{"book":"Chakruok","chapter":"28","verse":"17","text":"Luoro nomake mi owacho niya, “Ma kama lich manade! Nyaka bedni ma en od Nyasaye; ma en dhoranga polo.”"},{"book":"Chakruok","chapter":"28","verse":"18","text":"Kinyne gokinyi mangʼich Jakobo nokawo kidi mane otenogo wiye kendo nochunge ka siro mi oolo mo e wiye."},{"book":"Chakruok","chapter":"28","verse":"19","text":"Nochako kanyo ni Bethel to kinde mokwongo nying dalano niluongo ni Luz."},{"book":"Chakruok","chapter":"28","verse":"20","text":"Eka Jakobo nokwongʼore kawacho niya, “Ka Nyasaye nobed koda kendo norita e wuodhani ma adhiye kendo miya chiemo ma achamo kod lewni ma arwako,"},{"book":"Chakruok","chapter":"28","verse":"21","text":"mi anadogi maber e od wuora eka Jehova Nyasaye nobed Nyasacha,"},{"book":"Chakruok","chapter":"28","verse":"22","text":"kendo kidi ma asechungo kaka sironi, nobed od Nyasaye kendo duto ma imiya, namiyi achiel kuom apar.”"}]}