{"data":[{"book":"Luka","chapter":"17","verse":"1","text":"Yesu niyo awagamba wanamp'hina wakwe, “Mbuli zikumtenda mnt'hu agwe mwe wavu zaungigwa zilaile, mna naakaulise mnt'hu uyo akutenda mbuli izo zilaile.”"},{"book":"Luka","chapter":"17","verse":"2","text":"Ne vinda vedi mnt'hu uyo iwe kulu difungigwe mwe singo yakwe akadulwe mwe bahali. Mna kujink'ha kumwazaganya yumwenga mwa wadodo awa niyo wadamanya wiihi."},{"book":"Luka","chapter":"17","verse":"3","text":"Hangi nyuwe wenye! Uneva nduguyo anakutendela viihile mkanye, naho anakeiila muusile wavu."},{"book":"Luka","chapter":"17","verse":"4","text":"Hegu anakwihiza malavo mfungate mwe zuwa dimwenga na kwiza kwako malavo mfungate na kukugamba hikudamanyila viihile! Muusile uwavu."},{"book":"Luka","chapter":"17","verse":"5","text":"Wegala ulosi niyo wamgamba, “Zumbe uchongezele mhuwi.”"},{"book":"Luka","chapter":"17","verse":"6","text":"Zumbe naye niyo awahitula, “Mwandile na mhuwi mdodo enga mbeyu ye haladali, namkadaha kuugambila mti uno, ‘Ng'oka wite kwe bahali, nao niyo wakutegeleza.’"},{"book":"Luka","chapter":"17","verse":"7","text":"“Uneva yumwenga wenyu ana mtumwa ywakwe akulima kwo mgunda, hegu akudima magoto naho anauya kulawa kwo mgunda naamgambe, soo udye nk'hande?"},{"book":"Luka","chapter":"17","verse":"8","text":"Haikudahika! Naamgambe, ‘Nitengele nk'hande yangu, naho nigojele ninde kudya hakuheza naaho weye ukonge kukedamanyila nk'hande yako.’"},{"book":"Luka","chapter":"17","verse":"9","text":"Naamtogole yudya mtumwa kwaviya katimila yadya agambilwe?"},{"book":"Luka","chapter":"17","verse":"10","text":"Iviya, hata nyuwe mnadamanya yadya yose mgambilwe gambeni, ‘Suwe kiwandima mzungu kint'hu naho kidamanya yadya nekikaungigwa kidamanye.’ ”"},{"book":"Luka","chapter":"17","verse":"11","text":"Umwo Yesu andile mwe int'hambo ya kwita Yelusalemu, nakombokela mwe imihaka ye Samalia na Galilaya."},{"book":"Luka","chapter":"17","verse":"12","text":"Viya andile akengila mwe kaya, niyo adugana na want'hu mlongo wandile wakahuma matana. Wakimalaga hale,"},{"book":"Luka","chapter":"17","verse":"13","text":"niyo wakweza izwi wakagamba, “Zumbe Yesu, ukionele mbazi,”"},{"book":"Luka","chapter":"17","verse":"14","text":"Eze awaone niyo awagamba, “Iteni kwa walava nt'hambiko, mkakelagise.” Mna Umwo wakaita, niyo amatana yawe yahona."},{"book":"Luka","chapter":"17","verse":"15","text":"Yumwenga eze aone kahonywa niyo auya uku akamtogola Mnungu kwa izwi kulu."},{"book":"Luka","chapter":"17","verse":"16","text":"Niyo amfikila Yesu madi na kumtogola, naho mnt'hu uyo andaga Msamalia."},{"book":"Luka","chapter":"17","verse":"17","text":"Yesu niyo agamba, “Wahonyigwe na wanda mlongo, wadya kanda weihi?"},{"book":"Luka","chapter":"17","verse":"18","text":"Hahali mtuhu auiye kwiza kumtogola Mnungu mna nu uyu Mgeni du?”"},{"book":"Luka","chapter":"17","verse":"19","text":"Yesu niyo amgamba, “Kimala ukeitile, mhuwi wako ukuhonya.”"},{"book":"Luka","chapter":"17","verse":"20","text":"Mafalisayo watuhu niyo wamuuza Yesu kugamba, Useuta wa Mnungu nowize ini? Yesu niyo awahitula, “Useuta wa Mnungu howize kwa kuukaula kaula."},{"book":"Luka","chapter":"17","verse":"21","text":"Naho hahali akudaha kugamba, ‘Kaula!’ Wi uku. ‘Hegu wi kudya!’ kwaviya Useuta wa Mnungu wi mndani mwenyu.”"},{"book":"Luka","chapter":"17","verse":"22","text":"Niyo awagamba wanamp'hina wakwe, “Mazuwa yeza yadya nomuungise kuwona dimwenga mwa mazuwa ya mwana ywa mnt'hu, mna homuwone hata dimwenga."},{"book":"Luka","chapter":"17","verse":"23","text":"Naho want'hu nawamigambeni, ‘Kauleni e kudya hegu e uku!’ Msekuita naho msekuwatimila."},{"book":"Luka","chapter":"17","verse":"24","text":"Kwaviya enga lumwemwe ukukweela na kulangaza uko na uko nivo nainde imiziile yakwe mwana wa Adamu mwe dizuwa idyo."},{"book":"Luka","chapter":"17","verse":"25","text":"Mna aungigwa ande kusulumizwa na kulemelwa na want'hu wa amazuwa aya."},{"book":"Luka","chapter":"17","verse":"26","text":"Enga viya vandile mwe ulupisi cha Nuhu, nivo vikunga vinde mwe ulupisi cha Mwana wa Adamu."},{"book":"Luka","chapter":"17","verse":"27","text":"Want'hu nawakadya na ukunywa, nawakalomba na kulombigwa mpaka lupidi ludya Nuhu eze engile mwe safina. Mazi niyo yalaila na kuwakoma wose."},{"book":"Luka","chapter":"17","verse":"28","text":"Nainde enga viya valailaga mwe ulupisi cha Lutu, want'hu nawakadya na ukunywa, wakagula na kutaga, wakamyaga na kuzenga."},{"book":"Luka","chapter":"17","verse":"29","text":"Mna mwe zuwa diya Lutu eze ahalawe mwe Isi ye Sodoma niyo kwalaila moto wa kibiliti kulanga na kuwakoma want'hu wose."},{"book":"Luka","chapter":"17","verse":"30","text":"Ivo niivo vikunga vinde zuwa dia akwizila Mwana wa Mnt'hu."},{"book":"Luka","chapter":"17","verse":"31","text":"“Zuwa idyo mnt'hu yeyose emnanga mwe digulu asekuseela kwita kwe nyumba kuguha ivint'hu vakwe. Sa ivo mnt'hu ekwe nk'honde asekuuya kaya."},{"book":"Luka","chapter":"17","verse":"32","text":"Kumbukileni yadya yampataga mkaza Lutu"},{"book":"Luka","chapter":"17","verse":"33","text":"Mnt'hu yeyose akuunga awazaganye umoyo wakwe naauhonye, na yudya akuunga auhonye na awaze."},{"book":"Luka","chapter":"17","verse":"34","text":"Nawagambilani, mwe kilo cha zuwa idyo, want'hu waidi nawende wagona hamwenga, yumwenga naaguhigwe, na mtuhu naasigwe."},{"book":"Luka","chapter":"17","verse":"35","text":"Wavele waidi nawande hamwenga mwo kubunda, yumwenga naaguhigwe na mtuhu naasigwe.”"},{"book":"Luka","chapter":"17","verse":"36","text":"Want'hu waidi nawande kwo mgunda yumwenga naguhigwe yudya mtuhu naasigwe"},{"book":"Luka","chapter":"17","verse":"37","text":"Wana mp'hina niyo wamuuza Yesu, “Zumbe ni kuhi?”"}]}