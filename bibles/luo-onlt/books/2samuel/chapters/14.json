{"data":[{"book":"2 Samuel","chapter":"14","verse":"1","text":"Joab wuod Zeruya nongʼeyo ni chuny ruoth gombo Abisalom."},{"book":"2 Samuel","chapter":"14","verse":"2","text":"Omiyo Joab nooro ngʼat moro Tekoa mi okelne dhako moro mariek koa kuno. Nowachone niya, “Wuondri ni ikuyo. Rwak lep ywak kendo kik iwirri gi mo del. Chal ka dhako mosebet ka ywago ngʼate motho kuom ndalo mangʼeny."},{"book":"2 Samuel","chapter":"14","verse":"3","text":"Bangʼe idhi ir ruoth kendo iwachne wechegi.” Joab nomiye weche monego owach."},{"book":"2 Samuel","chapter":"14","verse":"4","text":"Kane dhako moa Tekoa odhi ir ruoth, nokulore nyaka e lowo auma mar miye luor, eka nowachone niya, “Konya, yaye ruoth!”"},{"book":"2 Samuel","chapter":"14","verse":"5","text":"Ruoth nopenje niya, “Angʼo machandi?”"},{"book":"2 Samuel","chapter":"14","verse":"6","text":"An jatichni, ne an gi yawuowi ariyo. Negigore ka gin oko e pap, ne onge ngʼato machiegni mane nyalo thegogi. Achiel nogoyo machielo mi onege."},{"book":"2 Samuel","chapter":"14","verse":"7","text":"Koro anywola duto orido ni jatichni matek; kagiwacho ni, Gol ngʼat mane onego owadgi, mondo wanege, kaka ne onego owadgi; eka wanatieki nyaka jarit girkeni bende. Koro gidwaro nego mirni maliel madongʼ-go, ka giweyo chwora dongʼ maonge nying kata kothe modongʼ e wangʼ piny.”"},{"book":"2 Samuel","chapter":"14","verse":"8","text":"Ruoth nowacho ni dhakoni niya, “Dhi dala, kendo abiro golo chik e wachnino.”"},{"book":"2 Samuel","chapter":"14","verse":"9","text":"To dhako moa Tekoa nowachone niya, “Ruodha ma en ruoth, we mondo ketho odongʼ e wiya kendo ewi dhood wuora, to mondo ruoth gi kom ruodhe obed maonge ketho.”"},{"book":"2 Samuel","chapter":"14","verse":"10","text":"Ruoth nodwoke niya, “Ka ngʼato owachoni gimoro, to mondo ikele ira, ma ok nochak ochandi kendo.”"},{"book":"2 Samuel","chapter":"14","verse":"11","text":"Nowacho niya, “Kara koro ruoth osingre gi nying Jehova Nyasaye ni odhi tamo jachul kuor mondo kik omed ketho kendo mondo wuoda kik negi.”"},{"book":"2 Samuel","chapter":"14","verse":"12","text":"Eka dhakono nowachone niya, “Yie iwe jatichni owach wach moro ni ruodhe ma en ruoth.”"},{"book":"2 Samuel","chapter":"14","verse":"13","text":"Kendo dhakono nowacho niya, “Kara en angʼo momiyo isengʼado wach marach kama kuom jo-Nyasaye? Ka ruoth wacho kama, donge ongʼado bura ne en owuon, nikech ruoth pok odwogo wuode mane oriembi."},{"book":"2 Samuel","chapter":"14","verse":"14","text":"Kaka pi mopukore piny ma ok nyal tuom kendo, omiyo nyaka watho. To Nyasaye ok neg ngʼato; kar timo kamano, to oloso yore mondo ngʼat mane oriembi kik osiki ka en jasike."},{"book":"2 Samuel","chapter":"14","verse":"15","text":"“To koro sani asebiro mondo awach ma ni ruodha ma en ruoth nikech ji osemiya luoro. Jatichni noparo ni, ‘Abiro wuoyo gi ruoth; kamoro dipo kotimo gima jatichne okwaye."},{"book":"2 Samuel","chapter":"14","verse":"16","text":"Kamoro dipo ruoth biro yie mondo okony jatichne e lwet ngʼat madwaro tieka an kaachiel gi wuoda e girkeni mane Nyasaye omiyowa.’"},{"book":"2 Samuel","chapter":"14","verse":"17","text":"“To koro sani jatichni wacho ni, ‘Mad wach ruodha kelna kwe, nimar ruodha ma en ruoth chal gi malaika mar Nyasaye manono ber gi rach. Mad Jehova Nyasaye ma Nyasachi bed kodi.’ ”"},{"book":"2 Samuel","chapter":"14","verse":"18","text":"Eka ruoth nowacho ni dhakono niya, “Kik ipandna dwoko e gima adwaro penji.”"},{"book":"2 Samuel","chapter":"14","verse":"19","text":"Ruoth nopenje niya, “Donge Joab ni kodi e wechegi duto?”"},{"book":"2 Samuel","chapter":"14","verse":"20","text":"Jatichni Joab notimo ma mondo okel lokruok kuom gik matimore sanigi. Ruodha nigi rieko ka mar malaika mar Nyasaye kendo ongʼeyo gik moko duto matimore e pinywa ka.”"},{"book":"2 Samuel","chapter":"14","verse":"21","text":"Ruoth nowacho ni Joab niya, “Mano kare, abiro timo kamano. Dhiyo mondo iom wuowi ma Abisalom oduogi.”"},{"book":"2 Samuel","chapter":"14","verse":"22","text":"Joab nopodho piny auma e nyime mondo omiye duongʼ, kendo nogwedho ruoth. Joab nowacho niya, “Kawuononi jatichni ongʼeyo ni ogene gi ruodha ma en ruoth, nikech ruoth oseyie timo gima jatichne okwaye.”"},{"book":"2 Samuel","chapter":"14","verse":"23","text":"Eka Joab nodhi Geshur mi okelo Abisalom Jerusalem."},{"book":"2 Samuel","chapter":"14","verse":"24","text":"To ruoth nowachone niya, “Nyaka odhi e ode owuon; kendo kik obi buta.” Omiyo Abisalom nodhi e ode owuon kendo ne ok osudo machiegni gi ruoth."},{"book":"2 Samuel","chapter":"14","verse":"25","text":"Ei Israel duto ne onge ngʼama ipako ni jaber ka Abisalom. Koa e wiye nyaka e pat tiende ne oonge gi mbala moro amora kuome."},{"book":"2 Samuel","chapter":"14","verse":"26","text":"E kinde duto mane olielo yie wiye, nimar nojaliel wiye kinde ka kinde nikech yie wiye ne dongo piyo kendo bedone mapek, kane opime to ne oloyo kilo ariyo kopim gi rapim mar joka ruoth."},{"book":"2 Samuel","chapter":"14","verse":"27","text":"Abisalom nonywolo yawuowi adek gi nyako achiel. Nyare ne iluongo ni Tamar, kendo nodongo nyako ma jaber."},{"book":"2 Samuel","chapter":"14","verse":"28","text":"Abisalom nodak Jerusalem kuom higni ariyo kapok osudo machiegni but ruoth."},{"book":"2 Samuel","chapter":"14","verse":"29","text":"Eka Abisalom noluongo Joab mondo oore ir ruoth, to Joab nodagi dhi ire. Omiyo nochako ooro wach mar ariyo to nochako odagi."},{"book":"2 Samuel","chapter":"14","verse":"30","text":"Eka nowachone jotije niya, “Neuru puoth Joab omakore gi mara, kendo cham mar shairi ni e iye. Dhiuru umokie mach.” Omiyo jotij Abisalom nodhi momoko mach e puodhono."},{"book":"2 Samuel","chapter":"14","verse":"31","text":"Eka Joab nodhi ir Abisalom e ode mowachone niya, “Angʼo momiyo jotiji owangʼo puotha?”"},{"book":"2 Samuel","chapter":"14","verse":"32","text":"Abisalom nowacho ni Joab niya, “Ne, naoroni wach kawacho ni, ‘Bi mondo aori ir ruoth mondo ipenje kama: “Angʼo momiyo nabiro kawuok Geshur? Dine ber kane pod an kuno!” ’ Sani koro adwaro dhi neno ruoth, to ka an gi ketho moro, to mondo onega.”"},{"book":"2 Samuel","chapter":"14","verse":"33","text":"Omiyo Joab nodhi ir ruoth mowachone wechegi. Eka ruoth noluongo Abisalom, mi nodonjo kendo nokulore auma piny e nyim ruoth. Ruoth nonyodho Abisalom."}]}