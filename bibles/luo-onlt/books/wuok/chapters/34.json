{"data":[{"book":"Wuok","chapter":"34","verse":"1","text":"Jehova Nyasaye nowacho ne Musa niya, “Paa kite ariyo machal gi mane okwongo ka kendo anandikie weche mane ni e kite mokwongo mane itoyo."},{"book":"Wuok","chapter":"34","verse":"2","text":"Bed moikore gokinyi kendo ibi ira ewi Got Sinai kendo kanyo ema anaromie kodi."},{"book":"Wuok","chapter":"34","verse":"3","text":"Onge ngʼato angʼata manobi kodi kata manobed machiegni ewi got kata mana chiayo kod kweth mag dhok kik kwaa e alwora mar godno.”"},{"book":"Wuok","chapter":"34","verse":"4","text":"Kuom mano Musa nopayo kite ariyo machal gi mane okwongo ka kendo nodhi ewi Got Sinai gokinyi kotingʼogi e lwete mana kaka Jehova Nyasaye nosechike."},{"book":"Wuok","chapter":"34","verse":"5","text":"Eka Jehova Nyasaye nolor koa ei boche kendo nochungʼ kanyo kod Musa kohulone nyinge mar Jehova Nyasaye."},{"book":"Wuok","chapter":"34","verse":"6","text":"Kendo nokadho e nyim Musa kohulo niya, Jehova Nyasaye, Jehova Nyasaye, ma jangʼwono kendo ma kecho ji, ahora mos bende agundho gihera kod adiera,"},{"book":"Wuok","chapter":"34","verse":"7","text":"ka anyiso hera ne ji gana gi gana kendo aweyo ni ji timbegi maricho, wich teko kod richo. To kata kamano, ok akwan joricho kaka joma kare; to akumo nyithindo gi nyikwayo nyaka tiengʼ mar adek kod mar angʼwen nikech richo kweregi."},{"book":"Wuok","chapter":"34","verse":"8","text":"Musa nokulore nyaka e lowo mapiyo nono mi olamo."},{"book":"Wuok","chapter":"34","verse":"9","text":"Nowacho niya, “Yaye Ruoth Nyasaye, ka ayudo ngʼwono e nyim wangʼi, to yie idhi kodwa. Kata obedo ni jogi gin joma tokgi tek kamano, to wenwa kuom timbewa mamono kod richowa kendo kwan-wa kaka mwanduni.”"},{"book":"Wuok","chapter":"34","verse":"10","text":"Eka Jehova Nyasaye nowacho niya, “Atimo kodi singruok. E nyim jogi duto abiro timo honni madongo mapok otimie oganda moro amora e piny. Jogo mudak e kindgi biro neno kaka timbe ma an Jehova Nyasaye abiro timo dongo."},{"book":"Wuok","chapter":"34","verse":"11","text":"Rituru chike ma amiyou kawuono. Abiro riembo oko e nyimu jo-Amor, jo-Kanaan, jo-Hiti, jo-Perizi, jo-Hivi kod jo-Jebus."},{"book":"Wuok","chapter":"34","verse":"12","text":"Beduru motangʼ ne timo winjruok gi jogo modak e pinyno ma udhiyoe, nono to ginibednu obadho."},{"book":"Wuok","chapter":"34","verse":"13","text":"Mukuru kendegi mag misengini, touru kitegi mopa milamo kendo tongʼuru sirnigi mag Ashera."},{"book":"Wuok","chapter":"34","verse":"14","text":"Kik ulam nyasaye moro amora nikech Jehova Nyasaye en Nyasaye ma janyiego."},{"book":"Wuok","chapter":"34","verse":"15","text":"“Beduru motangʼ ne timo winjruok gi jogo modak e pinyno; nimar ka gilamo nyisechegi e yor dwanyruok kendo gitimo misengini gibiro luongou kendo ubiro chamo chiembgi mag misengini."},{"book":"Wuok","chapter":"34","verse":"16","text":"To bende ka ukawo nyigi moko mondo obed mond yawuotu mi nyigigo odwanyore kendgi gi nyisechegigo, to gibiro miyo yawuotu timo kamano."},{"book":"Wuok","chapter":"34","verse":"17","text":"“Kik ulos nyiseche mothedhi mag mula mondo ulam."},{"book":"Wuok","chapter":"34","verse":"18","text":"“Timuru nyasi mar Sawo mar makati ma ok oketie thowi kuom ndalo abiriyo kaka nachikou. Timuru mano e kinde moketi e dwe mar Abib, nimar e dweno ema ne agoloue e piny Misri."},{"book":"Wuok","chapter":"34","verse":"19","text":"“Nyak mokwongo mar nyodo e kind jo-Israel en mara, bed ni en dhano kata jamni."},{"book":"Wuok","chapter":"34","verse":"20","text":"Waruru nyodo mokwongo mar punda gi nyarombo, to ka ok unyal ware, to tururu ngʼute. Waruru yawuotu makayo."},{"book":"Wuok","chapter":"34","verse":"21","text":"“Kuom ndalo auchiel unutim tijeu to odiechiengʼ mar abiriyo unuywe; kata mana e kinde mag pur kod keyo bende nyaka uywe."},{"book":"Wuok","chapter":"34","verse":"22","text":"“Timuru nyasi mar Sawo mar Jumbe gi keyo mar nyak mokwongo mar ngano kod Sawo mar Pono Olembe e rumb higa."},{"book":"Wuok","chapter":"34","verse":"23","text":"Jou machwo duto nyaka chopi e nyim Jehova Nyasaye Manyalo Gik Moko Duto, ma Nyasach Israel nyadidek e higa."},{"book":"Wuok","chapter":"34","verse":"24","text":"Abiro riembo oko ogendini bende abiro yaro tongʼ mar pinyu kendo onge ngʼat manobed gi gombo kuom pinyu e kinde ma udhi ir Jehova Nyasaye ma Nyasachu ngʼato ka ngʼato nyadidek e higa."},{"book":"Wuok","chapter":"34","verse":"25","text":"“Kik uchiwna remo motimgo misango kaachiel gi gimoro amora moketie thowi, kendo misango moro amora mochiw chiengʼ nyasi mar Pasaka kik dongʼ nyaka okinyi."},{"book":"Wuok","chapter":"34","verse":"26","text":"“Keluru cham mabeyo mokwongo nyaknu e lowo e od Jehova Nyasaye ma Nyasachu."},{"book":"Wuok","chapter":"34","verse":"27","text":"Eka Jehova Nyasaye nowacho ne Musa niya, “Ndik wechegi piny nimar kaluwore gi wechegi asetimo singruok kodi kaachiel gi jo-Israel.”"},{"book":"Wuok","chapter":"34","verse":"28","text":"Musa nobedo gi Jehova Nyasaye kuno kuom ndalo piero angʼwen odiechiengʼ gotieno, ka ok ocham makati kata modho pi. Kendo nondiko weche mag singruokgi e kite mopa miluongi ni Chike Apar."},{"book":"Wuok","chapter":"34","verse":"29","text":"Kane Musa olor koa e Got Sinai gi kite ariyo mopa mag Sandug Muma kotingʼo e lwete to ne ok ongʼeyo ni lela wangʼe ne rieny nikech nosewuoyo gi Jehova Nyasaye."},{"book":"Wuok","chapter":"34","verse":"30","text":"Kane Harun kod jo-Israel duto oneno ka lela wangʼ Musa rieny, negiluoro biro bute machiegni."},{"book":"Wuok","chapter":"34","verse":"31","text":"To Musa noluongogi; omiyo Harun kod jodongo duto mag oganda Israel noduogo ire mi owuoyo kodgi."},{"book":"Wuok","chapter":"34","verse":"32","text":"Bangʼe jo-Israel duto nobiro machiegni kode kendo ne omiyogi chike duto ma Jehova Nyasaye nosemiye e Got Sinai."},{"book":"Wuok","chapter":"34","verse":"33","text":"Kane Musa otieko wuoyo kodgi, noketo ragengʼ e wangʼe."},{"book":"Wuok","chapter":"34","verse":"34","text":"To e kinde moro amora mane odhi e nyim Jehova Nyasaye mondo owuo kode, to nogolo ragengʼno nyaka owuog e nyime. Kane owuok oko mi onyiso jo-Israel gima Jehova Nyasaye osewachone, negineno wangʼe karieny."},{"book":"Wuok","chapter":"34","verse":"35","text":"Eka Musa ne gengʼo wangʼe kendo nyaka chop ochak odhi owuo gi Jehova Nyasaye kendo."}]}