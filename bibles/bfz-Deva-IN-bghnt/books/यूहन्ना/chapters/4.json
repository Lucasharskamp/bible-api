{"data":[{"book":"यूहन्ना","chapter":"4","verse":"1","text":"तेबे, जेबे यीशुए खे पता लगेया कि फरीसिये सुणी राखेया कि यीशु यूहन्ने ते जादा चेले बणाओआ और तिना खे बपतिस्मा देओआ।"},{"book":"यूहन्ना","chapter":"4","verse":"2","text":"हालाँकि यीशु आपू नि, पर तिना रे चेले बपतिस्मा देओ थे।"},{"book":"यूहन्ना","chapter":"4","verse":"3","text":"तेबे सेयो यहूदिया प्रदेशो खे छाडी की फेर गलील प्रदेशो खे चली गे"},{"book":"यूहन्ना","chapter":"4","verse":"4","text":"और तिना खे सामरिया प्रदेशो रिये ऊई की जाणा पड़ेया।"},{"book":"यूहन्ना","chapter":"4","verse":"5","text":"तेबे सेयो सूखार नाओं रे सामरिया प्रदेशो रे एक नगरो तक आए, जो तेसा जमीना रे नेड़े ए, जो याकूबे आपणे पाऊ यूसुफो खे दित्ती थी"},{"book":"यूहन्ना","chapter":"4","verse":"6","text":"और से कूँआं बी जो याकूबे खणेया था, तेथी था। तेबे यीशु बाटा रे थके रे तेस कुँएं पाँदे ईंयां ई बैठीगे। ये गल्ल दोपईरो रे तकरीबन ऊई।"},{"book":"यूहन्ना","chapter":"4","verse":"7","text":"तदुओ की एक सामरी जवाणस पाणी परने आयी। यीशुए तेसा खे बोलेया, “माखे पाणी पल़याई दे।”"},{"book":"यूहन्ना","chapter":"4","verse":"8","text":"कऊँकि तिना रे चेले नगरो रे रोटी खरीदणे जाई रे थे।"},{"book":"यूहन्ना","chapter":"4","verse":"9","text":"तेबे सामरी जवाणसे तिना खे बोलेया, “तूँ यहूदी ऊई की मां सामरिया जवाणसा ते पाणी कऊँ मांगेया?” कऊँकि यहूदी सामरिया साथे कोई बी मिलणा-बर्तणा नि राखो थे।"},{"book":"यूहन्ना","chapter":"4","verse":"10","text":"यीशुए जवाब दित्तेया, “जे तूँ परमेशरो रे बरदानो खे जाणदी और ये बी जाणदी कि से कुण ए, जो ताखे बोलोआ, ‘माखे पाणी पल़्या,’ तो तूँ तेसते मांगदी और से ताखे पवित्र आत्मा जीवनो रे पाणिए रे रूपो रे देंदा।”"},{"book":"यूहन्ना","chapter":"4","verse":"11","text":"जवाणसे तिना खे बोलेया, “ओ प्रभु! तुसा गे तो पाणी परने खे कुछ आया ई नि और कूँआं डूगा ए, तो तेबे से जीवनो रा पाणी तुसा गे केथा ते आया?"},{"book":"यूहन्ना","chapter":"4","verse":"12","text":"क्या तुसे म्हारे पिता याकूबो ते बी बड़े ए, जिने आसा खे ये कूँआं दित्तेया और आपू बी आपणे बाल-बच्चेया साथे और डांगरा साथे तिजी ते पिया।”"},{"book":"यूहन्ना","chapter":"4","verse":"13","text":"यीशुए तेसा खे जवाब दित्तेया, “जेस केसी बी ये पाणी पीणा, से फेर त्याया ऊणा।"},{"book":"यूहन्ना","chapter":"4","verse":"14","text":"पर जो कोई तेस पाणिए ते पीओगा, जो मां तेसखे देणा, से कदी फेर अनन्तकालो तक त्याया नि ऊणा, बल्कि जो पाणी मां तेसखे देणा, से तेसरे एक सूबल़ बणी जाणी जो अनन्त जीवनो तक बईंदी रणी।”"},{"book":"यूहन्ना","chapter":"4","verse":"15","text":"जवाणसे तिना खे बोलेया, “ओ प्रभु! से पाणी माखे दे ताकि आऊँ त्यायी नि रऊँ और ना आऊँ पाणी परने खे इतणी दूर आऊँ।”"},{"book":"यूहन्ना","chapter":"4","verse":"16","text":"यीशुए तेसा खे बोलेया, “जा और आपणे लाड़े खे एती बुलाई की ली आओ।”"},{"book":"यूहन्ना","chapter":"4","verse":"17","text":"जवाणसे जवाब दित्तेया, “आऊँ बिना लाड़े तेई,” यीशुए तेसा खे बोलेया, “तूँ ठीक लगी री बोलणे कि आऊँ बिना लाड़े तेई।"},{"book":"यूहन्ना","chapter":"4","verse":"18","text":"कऊँकि तूँ पाँज लाड़े करी चुकी री और जेस मांणूए साथे तूँ एबुए, से बी तेरा लाड़ा निए, ये तैं सच बोली राखेया।”"},{"book":"यूहन्ना","chapter":"4","verse":"19","text":"जवाणसे तिना खे बोलेया, “ओ प्रभु! माखे लगोआ कि तुसे भविष्यबक्ता ए।"},{"book":"यूहन्ना","chapter":"4","verse":"20","text":"आसा रे बाप-दादे एस पाह्ड़ो पाँदे ई आराधना कित्ती और तुसे बोलोए कि जेती भक्ति करनी चाईयो से जगा यरूशलेम ए।”"},{"book":"यूहन्ना","chapter":"4","verse":"21","text":"यीशुए बोलेया, “ओ जवाणसे! मेरी गल्ला पाँदे विश्वास कर कि से बखत आऊणा, जेबे ना तुसा एते पाह्ड़ो पाँदे पिते री भक्ति करनी और ना ई यरूशलेमो रे।"},{"book":"यूहन्ना","chapter":"4","verse":"22","text":"तुसे सामरी लोक जेसखे जाणदे नि, तेसरी भक्ति करोए और आसे यहूदी जेसखे जाणूंए, तेसरी भक्ति करूँए, कऊँकि उद्धार आसा यहूदिया बीचा ते ए।"},{"book":"यूहन्ना","chapter":"4","verse":"23","text":"पर से बखत आऊणा, बल्कि एबु बीए, जेबे सच्चे भक्ता, पिते री भक्ति आत्मा और सच्चाईया साथे करनी, कऊँकि पिता आपू खे एड़े ई भक्ति करने वाल़ेया खे टोल़ोआ।"},{"book":"यूहन्ना","chapter":"4","verse":"24","text":"परमेशर आत्मा ए, इजी खे जरूरी ए कि तेसरी भक्ति करने वाल़े आत्मा और सच्चाईया साथे भक्ति करो।”"},{"book":"यूहन्ना","chapter":"4","verse":"25","text":"जवाणसे तिना खे बोलेया, “आऊँ जाणूंई कि मसीह जेसखे ख्रीस्ट बोलोए, आऊणे वाल़ा ए, जेबे से आऊणा, तेबे तेस आसा खे सब गल्ला बताणिया।”"},{"book":"यूहन्ना","chapter":"4","verse":"26","text":"यीशुए तेसा खे बोलेया, “आऊँ जो ताखे बोलणे लगी रा, सेई ये।”"},{"book":"यूहन्ना","chapter":"4","verse":"27","text":"तदुओ तक तिना रे चेले आईगे और हैरान ऊईगे कि सेयो जवाणसा साथे गल्ला करने लगी रे, तेबे बी किने नि बोलेया, “तूँ क्या चाएया?” या “तेसा साथे कऊँ लगी रा गलाणे?”"},{"book":"यूहन्ना","chapter":"4","verse":"28","text":"तेबे जवाणस आपणा कअड़ा छाडी की नगरो खे चली गी और लोका खे बोलणे लगी,"},{"book":"यूहन्ना","chapter":"4","verse":"29","text":"“आओ, एक मांणूए खे देखो, जिने सब कुछ, जो मैं करी राखेया, माखे बताई ता, केथी येई तो मसीह तो निए?”"},{"book":"यूहन्ना","chapter":"4","verse":"30","text":"तेबे सेयो नगरो ते निकल़ी की यीशुए खे देखणे खे तिना गे आऊणे लगे।"},{"book":"यूहन्ना","chapter":"4","verse":"31","text":"तदुओ खे यीशुए रे चेले तिना ते बिनती करने लगे, “ओ गुरू! कुछ खाई लो।”"},{"book":"यूहन्ना","chapter":"4","verse":"32","text":"पर तिने तिना खे बोलेया, “मांगे खाणे खे एड़ी रोटी ए, जो तुसे नि जाणदे।”"},{"book":"यूहन्ना","chapter":"4","verse":"33","text":"तेबे चेले आपू बीचे बोलणे लगे, “जेबे आसे चली गे थे तो क्या कोई गुरूए खे कुछ खाणे खे ल्याई राखेया?”"},{"book":"यूहन्ना","chapter":"4","verse":"34","text":"यीशुए तिना खे बोलेया, “मेरी रोटी ये कि आऊँ आपणे पेजणे वाल़े री इच्छा पाँदे चलूँ और तेसरा काम पूरा करुँ।"},{"book":"यूहन्ना","chapter":"4","verse":"35","text":"क्या तुसेई नि बोलदे कि बडाई ऊणे खे एबु चार मीन्ने पड़े रे ए। देखो, आऊँ तुसा खे बोलूँआ कि आपणिया आखिया चकी की डोरूआ खे देखो, कि सेयो बाडणे खे पाक्की चुके रे।"},{"book":"यूहन्ना","chapter":"4","verse":"36","text":"बाडणे वाल़ा मजदूरी पाओआ और अनन्त जीवनो खे फल कट्ठा करोआ, ताकि बाणे वाल़ा और बाडणे वाल़ा दोनो मिली की खुशी मनाओ।"},{"book":"यूहन्ना","chapter":"4","verse":"37","text":"कऊँकि इजी पाँदे ये कहावत ठीक बैठो ई कि बाणे वाल़ा ओर ए और बाडणे वाल़ा ओर ए।"},{"book":"यूहन्ना","chapter":"4","verse":"38","text":"मैं तुसे तेस डोरूआ खे बाडणे खे पेजी राखे, जिदे तुसे मईणत नि करी राखी, ओरी मईणत कित्ती और तुसे तिना री मईणता रे फलो रे इस्सेदार ऊए।”"},{"book":"यूहन्ना","chapter":"4","verse":"39","text":"तेस नगरो रे बऊत सामरिये तेसा जवाणसा रे कईणे पाँदे यीशुए पाँदे विश्वास कित्तेया, कऊँकि तेसे ये गवाई दित्ती थी, “तिने सब कुछ जो मैं करी राखेया, माखे बताई ता।”"},{"book":"यूहन्ना","chapter":"4","verse":"40","text":"तेबे जेबे सेयो सामरी यीशुए गे आए, तेबे तिना ते बिनती करने लगे कि आसा साथे एथी रओ, तेबे सेयो तेती दो दिन तक रये।"},{"book":"यूहन्ना","chapter":"4","verse":"41","text":"तिना रे उपदेश सुणी की ओरी बी कई जणे विश्वास कित्तेया।"},{"book":"यूहन्ना","chapter":"4","verse":"42","text":"तेबे तेसे जवाणसे बोलेया, “एबे आसे तुसा रे बोलणे तेई विश्वास नि करदे, कऊँकि आसे आपू सुणी राखेया और जाणूंए कि सच्ची, येई दुनिया रा उद्धारकर्ता ए।”"},{"book":"यूहन्ना","chapter":"4","verse":"43","text":"तेबे दो दिनो ते बाद सेयो तेथा ते निकल़ी की गलीलो खे गये।"},{"book":"यूहन्ना","chapter":"4","verse":"44","text":"कऊँकि यीशुए आपू ई बोली राखेया कि भविष्यबक्ता आपणे देशो रे आदर नि पाँदा।"},{"book":"यूहन्ना","chapter":"4","verse":"45","text":"जेबे सेयो गलीलो रे आये तेबे गलीली तिना साथे खुश ऊई की मिले, कऊँकि जितणे काम तिने यरूशलेमो रे त्योआरो रे बखते कित्ते थे, तिने सेयो सब देखे थे, कऊँकि सेयो बी त्योआरो खे जाई रे थे।"},{"book":"यूहन्ना","chapter":"4","verse":"46","text":"तेबे यीशु फेर गलील प्रदेशो रे काना गांव रे आए, जेती तिने पाणी अँगूरा रा रस बणाई ता था। तेती राजे रा एक कर्मचारी था, जेसरा पाऊ कफरनहूम नगरो रे बमार था।"},{"book":"यूहन्ना","chapter":"4","verse":"47","text":"जेबे तिने ये सुणेया कि यीशु यहूदिया ते गलीलो खे आईगा रा, तेबे से तिना गे गया और तिना ते बिनती करने लगेया कि चली की मेरे पाऊए खे ठीक करी दे, कऊँकि से मरने वाल़ा ए।"},{"book":"यूहन्ना","chapter":"4","verse":"48","text":"यीशुए तेसखे बोलेया, “जदुओ तक तुसे चिह्न् और अचम्बे काम नि देखी लओगे, तदुओ तक कदी बी विश्वास नि करी सकदे।”"},{"book":"यूहन्ना","chapter":"4","verse":"49","text":"राजे रे कर्मचारिये तिना खे बोलेया, “ओ प्रभु! मेरे पाऊए रे मरने ते पईले चलो।”"},{"book":"यूहन्ना","chapter":"4","verse":"50","text":"यीशुए तेसखे बोलेया, “जा, तेरा पाऊ जिऊँदा ए।” तिने मांणूए यीशुए री बोली री गल्ला पाँदे विश्वास कित्तेया और चली गा।"},{"book":"यूहन्ना","chapter":"4","verse":"51","text":"से जेबे बाटा रेई था कि तदुओ खे तेसरे दास तेसखे मिली गे और बोलणे लगे, “तेरा पाऊ जिऊँदा और तन्दरूस्त ए।”"},{"book":"यूहन्ना","chapter":"4","verse":"52","text":"तिने तेसते पूछेया, “कुण जी कअड़िया से ठीक ऊणे लगेया था?” तिने तेसखे बोलेया, “काल तकरीबन दोपईरो रे एक बजे रे करीब तेसरा बुखार उतरी गा था।”"},{"book":"यूहन्ना","chapter":"4","verse":"53","text":"तेबे से पिता समजी गा कि ये तेस बखते ई ऊआ, जेस बखते यीशुए तेसखे बोलेया था, “तेरा पाऊ जिऊँदा ए।” और तिने और तेसरे सारे कराने यीशुए पाँदे विश्वास कित्तेया।"},{"book":"यूहन्ना","chapter":"4","verse":"54","text":"ये दूजा सामर्था रा काम था, जो यीशुए यहूदिया प्रदेशो ते आई कि गलील प्रदेशो रे दखाया।"}]}