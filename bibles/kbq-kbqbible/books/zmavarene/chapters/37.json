{"data":[{"book":"Zmavarene","chapter":"37","verse":"1","text":"Hagi Bezaleli'a akasia zafareti kasegema ante bokisia tro hu'ne. Ana bokisimofo zaza'amo'a 110ni'a sentimita higeno, atupa kaziga'amo'a 66si'a sentimita higeno, anagamuma mareri'amo'a 66si'a sentimita hu'ne."},{"book":"Zmavarene","chapter":"37","verse":"2","text":"Fegi'ane agu'afinena goliretike eri anovaziteno anagama avazarera goliretike avazareno kagi'ne."},{"book":"Zmavarene","chapter":"37","verse":"3","text":"Hanki 4'a golire rini tro huno fenkami kaziga agente agentera tare tare huno ome arekamarente eme arekamarente hunte'ne."},{"book":"Zmavarene","chapter":"37","verse":"4","text":"Ana huteno akasia zafa antreno tare zota trohuteno golinuti eri ano vazinte'ne."},{"book":"Zmavarene","chapter":"37","verse":"5","text":"E'i ana tare zafararena, ana vogisima erisga huno vu'zana 4'a rinima rekamarente'nefinka rugaraga vazinte'ne."},{"book":"Zmavarene","chapter":"37","verse":"6","text":"Hagi ana vogisimofona, asunku zamofo trare huno avaza'a goliretike tro huntegeno, zaza'amo'a 110ni'a sentemita higeno, atupa kaziga'amo'a 66si'a sentemita hu'ne."},{"book":"Zmavarene","chapter":"37","verse":"7","text":"Anante ana avaza'arera hamanu golia ruguta huno tare serabimie nehaza ankerontre rugaraga atupa'ararentera tro huzanante'ne."},{"book":"Zmavarene","chapter":"37","verse":"8","text":"Serabimie nehaza ankerontre'ma tro'ma hu'neana, ana asunku tra'ma tro'ma hu'nea golinutike, rugaraga agentera ana ankerontrena magoke golinutike tro huntegeno eri mago hu'ne."},{"book":"Zmavarene","chapter":"37","verse":"9","text":"Ana Serabimi ankeroraremokea zanavugosa ohumi ahumi nehuke, kepri hu'ne asunku tra'mofo negakeno zanageko'namo'a rufanara huno ana vogisia refite'ne."},{"book":"Zmavarene","chapter":"37","verse":"10","text":"Anantera Bezaleli'a akasia zafareti mago tra tro hu'ne. Ana tra'mofona zaza'amo'a 88'a sentimita higeno, atupa'amo'a 44'a sentimita higeno, mareri'amo'a 66si'a sentimita hu'ne."},{"book":"Zmavarene","chapter":"37","verse":"11","text":"Ana tra'mofona golinutike eri ano nevazino, agema'aramintera ana golinutike eri avozaze huno eri pehe huno ava regagi'ne."},{"book":"Zmavarene","chapter":"37","verse":"12","text":"Hagi ana tra'mofo atumpa'arema eri agu'a huno rugagi'neana 8'a sentimita higeno, golinutike eri avozaze huno eri pehe huno avarente'ne."},{"book":"Zmavarene","chapter":"37","verse":"13","text":"Ana huteno 4'a golire rini tro huno 4'a agamofo tavaonte agente agentera rekamarente'ne."},{"book":"Zmavarene","chapter":"37","verse":"14","text":"Ana 4'a rinima rekamarente'neana ana tramofo anagami rugaraga agentega rekamrente'neankino ana riniramimpi erisga huno vu'zana tare zota vazinte'ne."},{"book":"Zmavarene","chapter":"37","verse":"15","text":"Ana tra'ma erisga huno vu'zana, akasia zafa antreno tare azota tro huteno, ana azotararena golireti eri anovazi'ne."},{"book":"Zmavarene","chapter":"37","verse":"16","text":"Hanki tima taginte zuomparamine waini tima tagi'zama ofa hu'zane tintafene kapunena golinutike'za tro huntegeno ana tratera me'ne."},{"book":"Zmavarene","chapter":"37","verse":"17","text":"Hagi tavi'ma rekru hunte azotama Bezaleli'a tro'ma hu'neana, hamanteti aruguta huno magoke golinutike, retrure'agi, nenarampa'agi, azankuna'ane asi'na'anena tro hunenteno, amosre'agna huno tavi'ma rekruhunte'a tro hunte'ne."},{"book":"Zmavarene","chapter":"37","verse":"18","text":"Hagi ana tavi zotamofona 6si'a azankuna tro hunte'ne. Rugaraga 3'a azankunakna huno tro hunte'ne."},{"book":"Zmavarene","chapter":"37","verse":"19","text":"Hanki ana azotamofo 6si'a tavi'ma rekru hunte azankunatamimofo atuparega, almoni zafamofo anina'ane amosare'agna huno tavi'ma rekruhunte'a tro hunte'ne."},{"book":"Zmavarene","chapter":"37","verse":"20","text":"Hanki amu'nompima mareri'nea zotarera, almoni zafamofo amosare'agna huno 4'a tavi'ma rekruhunte'a trohunte'ne."},{"book":"Zmavarene","chapter":"37","verse":"21","text":"Hanki ana zotamofoma rugaraga azankunatrema trohunteterema hu'nerera tare almoni zafamofo anina'a rugaraga trohuntetere hu'ne."},{"book":"Zmavarene","chapter":"37","verse":"22","text":"Ana tavi azotama, azankuna'aramima, ani'na'ama, amosare'anema tro'ma hu'neana magoke golinutike, arukuta huno tro hu'ne."},{"book":"Zmavarene","chapter":"37","verse":"23","text":"Ana 7ni'a zotarera lamu tavi tro huno nenteno, ana lamu tavimofo osama hampage tu'zane osama erinte tafenena maka golinutike tro hu'ne."},{"book":"Zmavarene","chapter":"37","verse":"24","text":"E'i ana tavi zotamofoma mika zantamima'ama tro'ma hu'neana kna'amo'a 34'a kilo hu'nea golireti tro hu'ne."},{"book":"Zmavarene","chapter":"37","verse":"25","text":"Ana huteno'a mnama vu zantamima kre snageno'ma mnama vania ita, magoke akasia zafaretike'za tro hu'ne. Ana itamofo zaza'amo'a 45'a sentimita higeno, kahesa'amo'a 45'a sentimita higeno, mika asopa'amo'a mago avamenteke megeno, atrure'amo'a 90'a sentimita mrerigeno, ana itamofona 4'ama renagentetera pazive tro huntetere hu'ne."},{"book":"Zmavarene","chapter":"37","verse":"26","text":"Ana itamofona agofetu'agi, maka asopa'agi pazivetaminena goliretike erinovazinenteno, ana itamofo agema'aramintera goliretike avareno avasase'a hugagi'ne."},{"book":"Zmavarene","chapter":"37","verse":"27","text":"Kolireti'ma avasasema hunte'nemofo henka kaziga, zotama vazino eri sgama huno'ma vu'zana golireti tare rinia ruga ruga asoparega tro hunte'ne."},{"book":"Zmavarene","chapter":"37","verse":"28","text":"Ana itama eri sgama huno vu'zana akasea zafareti tare azotarare tro huno golireti erinovazinte'ne."},{"book":"Zmavarene","chapter":"37","verse":"29","text":"Anantera ruotage masavena pristi vahete'ene mago'azante'ma tagi'za frenente'za huhampri nezmantaza masavene, mnanentake zama tro'mahu antahintahima erine'zama tro'ma nehazankna huno, mnanentake'zana tro hu'ne."}]}