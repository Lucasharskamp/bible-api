{"data":[{"book":"Kəwur","chapter":"26","verse":"1","text":"«Musa məlompsɛ dǝkiyi dosoku cəpol wəco ca kǝloto ka səbeŋa sa kentəler, ka alom ŋa məntambɛnc, alom ŋa bulu k'alom ŋeyim. Səbeŋa sasɔkɔ sɔ məŋkɔdunɛ ci kəroŋ lulu ya mɛlɛkɛ kerub. Yɛbəc ya wəcɛrəŋ yendeyi yayɔkɔ."},{"book":"Kəwur","chapter":"26","verse":"2","text":"Dobolu da cəpol cacɔkɔ fəp dɔkɔ dɔyɔ nkɛ o nkɛ cururu wəco mɛrəŋ kɔ camət-maas (28), kɔ dowokulu da kəpol nkɛ o nkɛ dɔkɔ dɔyɔ cururu maŋkəlɛ, cəpol fəp cəde cətəŋnɛnɛ potubuc."},{"book":"Kəwur","chapter":"26","verse":"3","text":"Mədekɔ məgbɛtlɛnɛ-gbɛtlɛnɛ cəpol kəcamət dɛwɛnca, məyɔ sɔ tin tayi cəkɔ kəcamət."},{"book":"Kəwur","chapter":"26","verse":"4","text":"Məwes-wesɛ dobol da kəloto kəcɔkɔ-cɔkɔ kəkəsək səbeŋa s'alom ŋa məntambɛnc, məde mənut yi, məyɔ sɔ tin tayi kəpol ka kəloto ka mɛrəŋ."},{"book":"Kəwur","chapter":"26","verse":"5","text":"Dobol da cəloto cacɔkɔ mɛrəŋ məwes-wesɛ di səbeŋa wəco kəcamət (50), mənut yi, məsɔŋɛ yewes-wesi ya cəloto cacɔkɔ mɛrəŋ fəp yosurɛnɛ dɛwɛnca."},{"book":"Kəwur","chapter":"26","verse":"6","text":"Məde məlompəs ŋkora wəco kəcamət (50) ya kɛma nyɛ məndekɔcɛpərɛnɛ cəloto cacɔkɔ mɛrəŋ mɔ, ntɛ tendesɔŋɛ cəloto ca dǝkiyi dosoku kədeyɔnɛ kin mɔ."},{"book":"Kəwur","chapter":"26","verse":"7","text":"Mədunɛ cəpol ca kəloto ka mɛrəŋ kətelər nkɛ wəco kɔ pin cəfon ca wir, ncɛ andekɔperi dǝkiyi dosoku kəroŋ mɔ."},{"book":"Kəwur","chapter":"26","verse":"8","text":"Dobolu da kəpol nkɛ o nkɛ dede dɔyɔ cururu wəco maas (30), kɔ dowokulu dede dɔyɔ cururu maŋkəlɛ. Cəpol ncɛ wəco kɔ pin (11) fəp cəde cəyɔ potubuc pin payi."},{"book":"Kəwur","chapter":"26","verse":"9","text":"Məgbɛtlɛnɛ taciŋa cəpol kəcamət, kɔ cəpol cəkɔ camət-tin sɔ taciŋa. Kəpol ka camət-tin, pəmar ki kəyɛlɛ tekiriŋ ta aŋgbancan."},{"book":"Kəwur","chapter":"26","verse":"10","text":"Məde məlompəs yewes-wesi wəco kəcamət (50) kəpol kəkəsək ka yɛgbɛtlɛnɛ yɔcɔkɔ-cɔkɔ, mənut yi. Kəpol kəkəsək ka yɛgbɛtlɛnɛ ya mɛrəŋ sɔ, məlompəs kəsək kayi yewes-wesi wəco kəcamət (50), mənut sɔ yayɔkɔ."},{"book":"Kəwur","chapter":"26","verse":"11","text":"Məlompəs ŋkora wəco kəcamət (50) ya kɔpər nyɛ məndegbɛkər deyewes-wesi mɔ, ntɛ tɔŋsɔŋɛ aŋgbancan ŋɔyɔnɛ ŋin mɔ."},{"book":"Kəwur","chapter":"26","verse":"12","text":"Dacɔ da cəpol ca cəloto dendecernɛ, paŋɛrɛ di dǝkiyi dosoku tadarəŋ."},{"book":"Kəwur","chapter":"26","verse":"13","text":"Dobolu da cəpol ca cəloto decernɛ, pəmar payer di dacɔ kəsək o kəsək ntɛ tɔŋsɔŋɛ paŋɛr dǝkiyi dosoku belbel mɔ."},{"book":"Kəwur","chapter":"26","verse":"14","text":"Məlompsɛ pokumpɛ pa aŋgbancan kata ya ŋkesiya yɔkɔ aŋgbət karɛ kəyim mɔ, məgbɔkərɛ sɔ kəlompsɛ kata ya ntempeli pokumpɛ pa mɛrəŋ."},{"book":"Kəwur","chapter":"26","verse":"15","text":"Məlompsɛ fərɛm fa dǝkiyi dosoku tɔk ya kasiya, nfɛ andekɔcəmbər mɔ."},{"book":"Kəwur","chapter":"26","verse":"16","text":"Pəmar fərɛm o fərɛm fəbɔl cururu wəco kɔ dowokulu da fi dɔyɔ kururu katin kɔ dacɔ."},{"book":"Kəwur","chapter":"26","verse":"17","text":"Fərɛm o fərɛm pəmar fəyɔ sek mɛrəŋ nyɛ yosol dɛwɛnca mɔ, tatɔkɔ tɔ pəmar payɔ fərɛm fa dǝkiyi dosoku fəp."},{"book":"Kəwur","chapter":"26","verse":"18","text":"Məlompsɛ ntende kəca kətɔt ka di nde dec dɛmpɛ mɔ fərɛm wəco mɛrəŋ (20)."},{"book":"Kəwur","chapter":"26","verse":"19","text":"Məlompsɛ yɛcəmɛnɛ wəco maŋkəlɛ (40) ya gbeti nyɛ məndekɔcəmbər tantɔf ta fərɛm wəco mɛrəŋ (20) mɔ. Nfɛ o nfɛ fəyɔ yɛcəmɛnɛ mɛrəŋ, kəsurɛnɛ ka bi yɔkɔ pəmar pasɛt sek mɛrəŋ yɔkɔ fərɛm fəyɔ mɔ."},{"book":"Kəwur","chapter":"26","verse":"20","text":"Kəca kəmeriya ka dǝkiyi dosoku nde dec dɛmpɛ mɔ, məlompsɛ sɔ dəndo fərɛm wəco mɛrəŋ (20)."},{"book":"Kəwur","chapter":"26","verse":"21","text":"Yɛcəmɛnɛ wəco maŋkəlɛ (40) ya gbeti, ti tɔ tatɔkɔ yɛcəmɛnɛ mɛrəŋ yede yeyi fərɛm fin tantɔf."},{"book":"Kəwur","chapter":"26","verse":"22","text":"Məde məlompəs fərɛm camət-tin fa tɔgbɔkɛnɛ ta dǝkiyi dosoku kəca ka ntende dec dɛŋkalɛ mɔ."},{"book":"Kəwur","chapter":"26","verse":"23","text":"Məlompəs fərɛm mɛrəŋ taciŋa nfɛ fəŋkɔyi dəmoŋkubut nde tɔgbɔkɛnɛ pa dǝkiyi dosoku mɔ."},{"book":"Kəwur","chapter":"26","verse":"24","text":"Məde məyɔ fərɛm fafɔkɔ mɛrəŋ fəgbɛpɛnɛ kəyɛfɛ tantɔf, məkotərɛnɛ fi takəroŋ kəsora kin. Tin tayi t'andeyɔ fərɛm, mərəŋ fəkɔ feyi ŋkubut yayɔkɔ mɛrəŋ mɔ."},{"book":"Kəwur","chapter":"26","verse":"25","text":"Itɔ tatɔkɔ fərɛm camət-maas kɔ yɛcəmɛnɛ wəco kɔ camət-tin (16) ya gbeti, fərɛm o fərɛm fəyɔ yɛcəmɛnɛ mɛrəŋ tantɔf."},{"book":"Kəwur","chapter":"26","verse":"26","text":"Məpat cəgbo ca kətɔk ka kasiya kəcamət ncɛ andesumpərɛ fərɛm fəp fa kəsək kin ka dǝkiyi dosoku mɔ."},{"book":"Kəwur","chapter":"26","verse":"27","text":"Cəgbo kəcamət sɔ ca fərɛm fa kəsək ka mɛrəŋ ka dǝkiyi dosoku, kɔ cəgbo kəcamət sɔ ca fərɛm fa tɔgbɔkɛnɛ ta dǝkiyi dosoku ntende dec dɛŋkalɛ mɔ."},{"book":"Kəwur","chapter":"26","verse":"28","text":"Kəgbo kəracɔ kəmar kəcepər fərɛm fa kəsək kin fəp dacɔ kəyɛfɛ fərɛm fəcɔkɔ-cɔkɔ haŋ kəbəp fəlpəs."},{"book":"Kəwur","chapter":"26","verse":"29","text":"Məde məsop fərɛm fəp kɛma, məlompsɛ cəsora kɛma ncɛ andecɛpərɛnɛ cəgbo cacɔkɔ mɔ, məsop sɔ ci kɛma."},{"book":"Kəwur","chapter":"26","verse":"30","text":"Kɔ mamɔkɔ melip-ɛ, məna Musa məyekti dǝkiyi dosoku məcəmbər di, dowurɛnɛ kɔ dandɛ imentər əm nnɔ tɔrɔ kəroŋ mɔ."},{"book":"Kəwur","chapter":"26","verse":"31","text":"Məlompsɛ kəloto kəkəŋkɛ ka səbeŋa sa kentəler, sa alom ŋa məntambɛnc, sa alom ŋa bulu, kɔ sa alom ŋeyim. Pawurɛ kəloto kaŋkɔ kəroŋ lulu ya mɛlɛkɛ kerub mɛrəŋ. Yɛbəc ya wəcɛrəŋ kədu yendeyi yayɔkɔ."},{"book":"Kəwur","chapter":"26","verse":"32","text":"Məde mədɛt ki dəmogbu maŋkəlɛ ma kətɔk ka kasiya mmɛ asop kɛma kɔ mɔyɔ ŋkora ya kɛma mɔ, məcəmbər mi dəyɛcəmɛnɛ maŋkəlɛ kəroŋ ya gbeti."},{"book":"Kəwur","chapter":"26","verse":"33","text":"Nədɛtər kəloto kəkəŋkɛ ŋkora tantɔf. Kəloto kəkəŋkɛ kaŋkɔ tadarəŋ k'aŋkɔcəmbər kaŋkəra nkɛ kəyɔ walakɛ wa sede sa danapa dem kɔ aka Yisrayel mɔ. Nədɛt kəloto kəkəŋkɛ kaŋkɔ ntɛ tɔŋsɔŋɛ kəyer aŋgbip ŋosoku kɔ tɔksɔ tosoku mɔ."},{"book":"Kəwur","chapter":"26","verse":"34","text":"Kɔ məlip-ɛ, məgbəpər oŋ afɛŋk ŋɔsɔksɛ kiciya kaŋkəra ka sede sa danapa dem k'aka Yisrayel dacɔ kəroŋ nde dətɔksɔ tosoku."},{"book":"Kəwur","chapter":"26","verse":"35","text":"Məcəmbər amɛsa kəloto kəkəŋkɛ todoru, aŋgbip disrɛ ntende kəca kətɔt ka nde dec dɛmpɛ mɔ, kɔ pɛdɛtɛ səlamp pi pɛtɛfərɛnɛ kɔ amɛsa ntende kəca kəmeriya ka nde dec dɛmpɛ mɔ."},{"book":"Kəwur","chapter":"26","verse":"36","text":"Məde mədunɛ kusuŋka k'aŋgbancan cəloto cəŋɛrɛ ca səbeŋa sa kentəler, panɔŋkəsəl səbeŋa sa alom ŋa məntambɛnc, sa alom ŋa bulu kɔ sa alom ŋeyim."},{"book":"Kəwur","chapter":"26","verse":"37","text":"Məde məpatɛ kəloto kəŋɛrɛ mogbu kəcamət ma kətɔk ka kasiya, məsop mi kɛma, məgbɛkər ŋkora ya kɛma mogbu mamɔkɔ. Məsɛlɛ mi yɛcəmɛnɛ kəcamət kɔpər."}]}