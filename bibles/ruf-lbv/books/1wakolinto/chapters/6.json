{"data":[{"book":"1 Wakolinto","chapter":"6","verse":"1","text":"Imunu ang'esonga ne myaghe, ikuwatse yamghale hane libaratsa lye iwanu ing'awammanyile Imulungu? Ng'ambe kobamighwa yamghale kwe iwanu we Imulungu."},{"book":"1 Wakolinto","chapter":"6","verse":"2","text":"Angu, ng'ammanyile bae ka iwanu we Imulungu watsoihigha iisi? Ka mwemwe mtsoihigha iisi, ule ng'amdaha bae kuigha maghomba ghano madomado?"},{"book":"1 Wakolinto","chapter":"6","verse":"3","text":"Apfi ng'ammanyile bae ka mwemwe mtsowahigha malaika, pfii lelo mne ghamaghomba ighali muisi?"},{"book":"1 Wakolinto","chapter":"6","verse":"4","text":"Hampata lighomba, apfi mwowakema iwanu ing'awolitoghola kingili lye iwanu we Imulungu wamuhigheni?"},{"book":"1 Wakolinto","chapter":"6","verse":"5","text":"Nolonga apfi kuwaghumani mwemwe chinyala. Apfi kuduhu imunu mghati mwenu yane nzewele ye kuhigha lighomba lye wakiristu wayaghe?"},{"book":"1 Wakolinto","chapter":"6","verse":"6","text":"Lekeni, mkiristu komghala mkiristu myaghe mne libaratsa na wowaleka iwanu iwang'amnyile Imulungu wawahighe."},{"book":"1 Wakolinto","chapter":"6","verse":"7","text":"Kwa kwighala mwemwe kwa mwemwe kune ghamabalatsa, kolangusa mwemwe mtotsa ghendo. Ambe ing'awile ng'apfu mwemwe kubokighwa pfinu pfenu?"},{"book":"1 Wakolinto","chapter":"6","verse":"8","text":"Lekeni mwemwe mwobunza na mwoboka, kuya agho mwowatendela wakiristu wayenu!"},{"book":"1 Wakolinto","chapter":"6","verse":"9","text":"Angu ng'ammanyile bae iwanu wehile ng'awatsouhala bae undewa we Imulungu? Mleke kwighutsukila, si waghoni wala iwanzinzi, wala iwowatamanila pfinyagho, wala awala iwowasa ne iwamale weyawo,"},{"book":"1 Wakolinto","chapter":"6","verse":"10","text":"wala wabapfi, wabwa, iwopatika, wang'enye, iwaboka weyawo, wala wane maligho, awo wose ng'awatsouhala bae undewa we Imulungu."},{"book":"1 Wakolinto","chapter":"6","verse":"11","text":"Wamwenga wenu tsamkala ka iwanu awo. Lekeni nzambi tsenu tsileghusighwa, mtendighwa muwe wenzeluka na mwikighwa kwa litaghwa lye Imtwatsa Yesu Kiristu na kwa ghumuhe ghwe Imulungu wetu."},{"book":"1 Wakolinto","chapter":"6","verse":"12","text":"Imunu yungi kodaha kulonga, “Nilekelighwa kutenda pfinu pfose,” lekeni si pfinu pfose bae ipfikwapfila. Notoghola ka nodaha kutenda chila chinu, lekeni sileka bae chinu chochose chinongotse."},{"book":"1 Wakolinto","chapter":"6","verse":"13","text":"Ichijo kwaajili ye munda na munda kwaajili ye ichijo, lekeni Imulungu katsofihinya pfose. Lukuli si kwaajili ye ughoni bae, ila kwaajili ye Imtwatsa, naye Imtwatsa koulolesa lukuli."},{"book":"1 Wakolinto","chapter":"6","verse":"14","text":"Imulungu kwa ingupfu yake kamtsiliula Imtwatsa, naye katsotusiliula twetwe pfipfila."},{"book":"1 Wakolinto","chapter":"6","verse":"15","text":"Apfi, ng'ammanyile bae ka ng'uli tsenu pfilungo pfa Kiristu? Lelo nipfisole pfilungo pfa Kiristu nipfilunge na chiweghe? Bae!"},{"book":"1 Wakolinto","chapter":"6","verse":"16","text":"Ebu ng'ammanyile bae ayula iyelunga na chiweghe kakuwa lukuli lumwe naye? Ka Ghamaandiko pfagholonga, “Nawo weli watsakuwa lukuli lumwe.”"},{"book":"1 Wakolinto","chapter":"6","verse":"17","text":"Lekeni ayula yelunga na Imtwatsa kakuwa naye kwa muhe."},{"book":"1 Wakolinto","chapter":"6","verse":"18","text":"Mkale kutali ne ughoni. Nzambi tsose tsimwenga itsitendighwa ng'atsilagha lukuli, lekeni mghoni kolutendela nzambi lukuli lwake."},{"book":"1 Wakolinto","chapter":"6","verse":"19","text":"Apfi ng'ammanyile bae ka ng'uli tsenu tsa ing'anda ye Ghumuhe Mwenzeluka, iyali mghati mwenu, iyamumbokele kulawa kwe Imulungu? Apfo mwemwe mwa wanu we Imulungu."},{"book":"1 Wakolinto","chapter":"6","verse":"20","text":"Kwaapfila tsamghulighwa kwa bei ng'ulu, apfo mumtunye Imulungu kwa ng'uli tsenu."}]}