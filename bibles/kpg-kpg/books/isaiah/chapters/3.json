{"data":[{"book":"Isaiah","chapter":"3","verse":"1","text":"Tagi go Yihowah di Gowaa Aamua ga daa gi daha nia mee huogodoo ala i Jerusalem mo Judah ala e hagadagadagagee ginai nia daangada. Mee ga daa gi daha nadau meegai mo nadau wai,"},{"book":"Isaiah","chapter":"3","verse":"2","text":"nadau gau ala e dau, gau dauwa, gau hai gabunga, soukohp, gau hagiaga mee, nadau gau aamua,"},{"book":"Isaiah","chapter":"3","verse":"3","text":"nadau dagi dauwa, nia dagi o nia daangada, nadau dagi oobidi, mo huogodoo ala e hai hegau gi nia buubuu belee dagi nia mee ala e kila aga."},{"book":"Isaiah","chapter":"3","verse":"4","text":"Dimaadua gaa wanga nia dama daane lligi gi dagia nia daangada."},{"book":"Isaiah","chapter":"3","verse":"5","text":"Nia daangada huogodoo ga hagadau hai hegau gi nadau madagoaa haingoohia e kae nia hagahumalia digau ala gu deemee. Nia damagiigi ga hagalee hagalaamua digau mmaadua, gei nia balu daangada ga hagalee hagalaamua nadau dagi."},{"book":"Isaiah","chapter":"3","verse":"6","text":"Dahi madagoaa e dau mai, gei dahi madahaanau ga hilihili dahi dangada i nadau lodo, ga helekai gi mee boloo, “Kooe dela o goloo i golo, goe gaa dagi gidaadou i lodo di madagoaa haingadaa dolomeenei.”"},{"book":"Isaiah","chapter":"3","verse":"7","text":"Gei mee ga helekai, “Deeai, au e deemee di hagamaamaa goodou. Agu meegai ai, ogu goloo ai. Hudee dugu mai gi di au gi dagia goodou!”"},{"book":"Isaiah","chapter":"3","verse":"8","text":"Uaa, Jerusalem la ga mooho! Judah la ga meeheu gi lala! Nadau helekai huogodoo mo nadau mee huogodoo ala e hai le e hai baahi gi Dimaadua. Digaula e helekai hagamadammaa e hagahuaidu a God."},{"book":"Isaiah","chapter":"3","verse":"9","text":"Nadau haga maanadu hai gee gaa bida hagahuaidu ginaadou. Digaula e hai hala haga madammaa be di hai o nia daangada Sodom ne hai. Digaula gaa bida hagahuaidu ginaadou."},{"book":"Isaiah","chapter":"3","verse":"10","text":"Digau ala e mouli donu ga tenetene, nia mee huogodoo gaa kila humalia i nadau baahi. Digaula ga tenetene gi nia huwa o nadau ngalua."},{"book":"Isaiah","chapter":"3","verse":"11","text":"Digau huaidu ga mooho, nadau mee ala ne hai gi nia daangada ala i golo, gaa hai ang gi ginaadou."},{"book":"Isaiah","chapter":"3","verse":"12","text":"Digau hai ‘loan’ le e haga daamaha agu daangada, digau hai boibana e halahalau digaula."},{"book":"Isaiah","chapter":"3","verse":"13","text":"Dimaadua gu hagatogomaalia e hagiaga ana daangada."},{"book":"Isaiah","chapter":"3","verse":"14","text":"Dimaadua ga laha mai digau mmaadua, mo nia dagi o ana daangada gi di gowaa hai gabunga. Mee ga helekai hagiaga digaula, “Goodou gu gaiaa nia hadagee waini, gei godou hale guu honu nia mee digau hagaloale."},{"book":"Isaiah","chapter":"3","verse":"15","text":"Godou donu ai bolo e hagaduadua agu daangada, e haga hai hegau digau hagaloale gi godou hiihai. Koau, go Tagi go Yihowah di Gowaa Aamua deenei e helekai.”"},{"book":"Isaiah","chapter":"3","verse":"16","text":"Dimaadua ga helekai, “Mmada gi nia ahina Jerusalem ala e hagapuu huoloo! Digaula e heehee ge hila beelaa nua nadau golomada, e hagapuu i nia madagoaa huogodoo, e taele maalia loo, ge hagatangitangi nia hau o nadau wae."},{"book":"Isaiah","chapter":"3","verse":"17","text":"Malaa, Au ga hagaduadua digaula, gaa dahi nadau libogo gi ngaadihole.”"},{"book":"Isaiah","chapter":"3","verse":"18","text":"Di laangi ga dau mai, gei Dimaadua ga daa gi daha nia mee huogodoo ala e hai nia ahina Jerusalem gi hagapuu, aalaa go nia hau ala e humu nadau wae, nadau libogo, nadau uwa,"},{"book":"Isaiah","chapter":"3","verse":"19","text":"mo nadau lima. Mee ga daa gi daha nadau gahu libogo,"},{"book":"Isaiah","chapter":"3","verse":"20","text":"nadau goobai, nia duu buubuu i di gili nadau lima mo nadau huaidina,"},{"book":"Isaiah","chapter":"3","verse":"21","text":"nia buulei ala e ulu i nadau madaalima mo nadau madauhi,"},{"book":"Isaiah","chapter":"3","verse":"22","text":"nadau gahu lloo humalia, gahu ahina, gahu laa tua, nadau gada dugu bahihadu,"},{"book":"Isaiah","chapter":"3","verse":"23","text":"nadau gahu humalia, angkadi linen, mono gahu lloo e gahu nadau libogo."},{"book":"Isaiah","chapter":"3","verse":"24","text":"Digaula hagalee hagakala ginaadou, gaa tongo. Digaula hagalee hai hegau gi nia duu madamada, gaa nnoo nadau gahu wae gi nia loahi. Nia ngaahulu nadau libogo ga mmoonono, ga ngaadihole. Digaula ga hagalee ulu i nia gahu humalia, gaa hai nia mee gahu balumee. Nadau madamada gaa huli gaa hai di haga langaadia."},{"book":"Isaiah","chapter":"3","verse":"25","text":"Nia daane o di waahale, mo digau maaloo gaa mmade i lodo tauwa."},{"book":"Isaiah","chapter":"3","verse":"26","text":"Digau ala i di ngudu di abaaba di waahale ga tangitangi, gei di waahale gaa hai be di ahina ma gaa noho i hongo di gelegele, ono goloo ai."}]}