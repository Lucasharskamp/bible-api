{"data":[{"book":"Itendwa","chapter":"5","verse":"1","text":"Akiba mundu ojwakemigwa Anania, na aanamundu Safila ngabauchanga nng'onda gwabe uyo."},{"book":"Itendwa","chapter":"5","verse":"2","text":"Nambu Anania ngabapangana na aanamundu, gonge uloi kukibeke bene akangweto na gonge ngabape achandundame."},{"book":"Itendwa","chapter":"5","verse":"3","text":"Petulo ngankonya, “Anania, mboni Lichetani lintei mwe munkoloye Uhuke jwa Chwapi kukuiya uloi gonge ogumpatite kukuucha nng'onda?"},{"book":"Itendwa","chapter":"5","verse":"4","text":"Pamakiba tango nu kuuchaje ukiba gwinu, na kuboka pu kuucha, uloi gwenio ukiba mukinala chinu. Kwa nike ngampangana mumyojo jinu kutenda kilebe anda chenieche? Mankolwi munduje, mankolwi Nnoongo!”"},{"book":"Itendwa","chapter":"5","verse":"5","text":"Anania kujoa tu genia, ngagwe, nu kuwe, na bandu boa abajoa nhwalo gwenio ngabajogopa muno."},{"book":"Itendwa","chapter":"5","verse":"6","text":"Achakakombo ngabaika, ngubutabali chanda mmele gwakwe, ngubupia panja, ngubuchika."},{"book":"Itendwa","chapter":"5","verse":"7","text":"Kubokapa masaa matatu nhwanamundu, nukumanyaje ilebe eipitile, ngajingila unyumba jenie."},{"book":"Itendwa","chapter":"5","verse":"8","text":"Petulo ngankonya, “Unengele, uloi gongo nga gwoa ogumpatangite mwenga na angwanabinu kukuucha nng'onda gwinu?”"},{"book":"Itendwa","chapter":"5","verse":"9","text":"Penia Petulo ngannengela, “Mboni mwe na angwana binu mpanganinge kunnondola Uhuke jwa Angwana? Bandu ababachikite angwana binu ngoe babi panniango, na bapakumpotola panja na mwe uyo!”"},{"book":"Itendwa","chapter":"5","verse":"10","text":"Upo Safila ngagwe nnongi ja makongono ga Petulo, ngawe. Achakakombo bala apabajingila, ngabammona awile, penia ngabampiya panja, ngabanchika papipi na angwana mundu."},{"book":"Itendwa","chapter":"5","verse":"11","text":"Kikuta cha bandu abunhwamini Kilisto choa pamwe na bandu boa abajoa unhwalo gwenio ngabajogopa muno."},{"book":"Itendwa","chapter":"5","verse":"12","text":"Achandundame ngabakamwa ikobo na gukuomongwa majingi kati ja bandu. Abaamininge bakiba bakakongananga pamwe panchana gwa Solomoni."},{"book":"Itendwa","chapter":"5","verse":"13","text":"Akibaje mundu jwangabe munkenga gwenio ojwajigite kube pamwe nabo, ati yenie bandu benia ngabalumbalila."},{"book":"Itendwa","chapter":"5","verse":"14","text":"Bandu abaamine Angwana, akinalome na akikege, ngabajonjeke kube ajingi muno."},{"book":"Itendwa","chapter":"5","verse":"15","text":"Magambu genia, bandu bakiba bapelekanga akatamwe undela na kagoneka panani ja indanda na makai ibe Petulo papakupeta, ata kiwili chakwe chawekelele bange."},{"book":"Itendwa","chapter":"5","verse":"16","text":"Bandu ajingi ngabaika kuboka kuilambo ya papipi ja Yelusalemu, bakaleta akatamwe na abakiba na michepela, na boa ngabalama."},{"book":"Itendwa","chapter":"5","verse":"17","text":"Penia Akung'i Akolongwa na akajabe, abakiba bankengeni gwa Masadukayo ba paali penia, ngababone achandundame bwiu, yene benia ngabaamu katakiana."},{"book":"Itendwa","chapter":"5","verse":"18","text":"Ngabapukilanga achandundame ngabajigilila mukipungo."},{"book":"Itendwa","chapter":"5","verse":"19","text":"Nambu kilo mpakachi jwa Angwana kuboka kumbengu ngajogola milyango ja kipungo, ngabapiyanga achandundame panja, na kalengela,"},{"book":"Itendwa","chapter":"5","verse":"20","text":"“Nnyendange makajeme kwiibanja ya Nyumba ja Nnoongo, na makalengelange bandu kila kilebe nhwalo gwa bwomi gongo nnyono.”"},{"book":"Itendwa","chapter":"5","verse":"21","text":"Achandundame ngabajeketela, ngabajendanga kuibanja ya Nyumba ja Nnoongo kindabi ndabi, ngabatumbu kubola."},{"book":"Itendwa","chapter":"5","verse":"22","text":"Nambu akapakachi benia apabaika kwenio bakolalingeje achandundame mukipungo, ngababujanga ku Kulibalacha nu kalengela,"},{"book":"Itendwa","chapter":"5","verse":"23","text":"“Kingobu putuika kunyumba ja kipungo, tujikolela jijigiligwe milyango joa na akalenda bakalenda pimilyango, nambu apatajogola milyango, tankolije mundu unyumba!”"},{"book":"Itendwa","chapter":"5","verse":"24","text":"Kingobu akakung'i akolongwa na kilongoi jwa akalenda ba nyumba ja Nnoongo pabajoa nhwalo gwenio, ngabaomongwa achandundame chapiti kinii."},{"book":"Itendwa","chapter":"5","verse":"25","text":"Ngaika mundu jumwe, ngabalengela, “Mpenakiange! Bandu abamajigilila mukipungo, ngoe babilingite kuibanja ya Nyumba ja Nnoongo, babolanga bandu!”"},{"book":"Itendwa","chapter":"5","verse":"26","text":"Penia kilongoi jwa akalenda jupa Nyumba ja Nnoongo na bandu bakwe ngabajenda ku Nyumba ja Nnoongo, kaletanga achandundame. Baletange kwa makakalaje, magambu bajogopa bandu kaputa mabwe."},{"book":"Itendwa","chapter":"5","verse":"27","text":"Ngabaletanga achandundame, ngabajemeka nnongi ja Kitamo chakananhota, na Nkung'i Nkolongwa ngabakonya angweto."},{"book":"Itendwa","chapter":"5","verse":"28","text":"Ngalenga “Ngatankelebuya makabolaje kuliina lya mundu ojo nambu nnolange echinkamulinge! Ntangachinge maboulo ginu Kuyelusalemu joa na mpalanga tukonda twe tukomite mundu jwenio!”"},{"book":"Itendwa","chapter":"5","verse":"29","text":"Petulo na achandundame bange ngabajanga, “Tupaligwa kunnyali Nnoongo, nambu munduje."},{"book":"Itendwa","chapter":"5","verse":"30","text":"Nnoongo jwa akananhota bito ngaunnyoya Yesu kuboka pa mangweto kunkoma kukummamba panchalaba."},{"book":"Itendwa","chapter":"5","verse":"31","text":"Nnoongo ngaunhyoya nukummeka kingonu chakwe cha kalelo, ngabe kilongoi na Nkomboi, ibe bandu ba Isilaeli bapatange kulapa mabaja gabe, ibe balekekekigwe mabaja gabe."},{"book":"Itendwa","chapter":"5","verse":"32","text":"Na twenga takachaili ba minhalo jenie, pamwe na Uhuke jwa Chwapi jwenio bapile abannyoa Nnoongo.”"},{"book":"Itendwa","chapter":"5","verse":"33","text":"Kingobu bandu boa ba Kitamo chakananhota apabajoa genia, ngabachimwa muno, ngabapala kakomanga achandundame."},{"book":"Itendwa","chapter":"5","verse":"34","text":"Nambu Mfalisayo jumwe ojwakemigwa Gamalieli ojwakiba mmoli jwa Malagilo ga Musa na bandu bakampe ichima, ngajema nnongi ja Kitamo chakananhota. Ngalenga achandundame bapiigwe panja kukingobutu,"},{"book":"Itendwa","chapter":"5","verse":"35","text":"penia ngabalenge bandu ba Kitamo chakananhota, “Mabandu ba Kuisilaeli, mmaganga maha champakatendanga bandu aba."},{"book":"Itendwa","chapter":"5","verse":"36","text":"Nkombokela kube ngapitila mundu liina lyakwe Theuda, ngakilenga jwombe mundu jwa mbone bandu ngababe mia ncheche ngabalondana nakwe. Nambu ngakomigwa, kuboka penia abankengima boa ngabapwilikana na minhalo jakwe ngijiwe."},{"book":"Itendwa","chapter":"5","verse":"37","text":"Kuboka penia, kingobu uchache cha kubalanga bandu, ngapitila Yuda jwa Galilaya. Jonjo uyo ngabauta bandu ngabankengama, nambu jwombe uyo ngakomigwa, na abankengama ngabapwilikana."},{"book":"Itendwa","chapter":"5","verse":"38","text":"Ngoe uyo ne nannengelanga, bandu bamba makatendakileje. Malekange! Anda ibi kile chenje akiletite mundu, makikotoka chene,"},{"book":"Itendwa","chapter":"5","verse":"39","text":"nambu anda akiletite Nnoongo, nhwotolangaje kukiboya. Mannolanga mmene ntaukana na Nnoongo!”"},{"book":"Itendwa","chapter":"5","verse":"40","text":"Ngabakema achandundame unyumba, ngabaamulicha baputigwe iboko na kakelebuyanga bakabolangaje kabe kuliina lya Yesu, na ngabalekekea bajabulange."},{"book":"Itendwa","chapter":"5","verse":"41","text":"Achandundame apabapita Mukitamo chakananhota, ngabaala mwojo, magambu Nnoongo babeka angweto bapaligwe ukamuligwa yene magambu ga liina lya Yesu."},{"book":"Itendwa","chapter":"5","verse":"42","text":"Kila machoba ngabajendanga kubola nu kutangacha Nhwalo Gwambone gwa Yesu Kilisto Nkomboi ojwapambuligwe na Nnoongo kuibanja ya nyumba ja Nnoongo na kachabe bandu."}]}