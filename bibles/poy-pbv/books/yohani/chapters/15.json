{"data":[{"book":"Yohani","chapter":"15","verse":"1","text":"“Neni ndo mzabibu gwa nakaka, Tati gwangu ndo mkulima."},{"book":"Yohani","chapter":"15","verse":"2","text":"Yomberi kawusiyaga kila lutambi lwalulera ndiri mabwajubwaju mnumba mwangu na kila lutambi lwalulera nulugulula lupati kulera nentu."},{"book":"Yohani","chapter":"15","verse":"3","text":"Mwenga muwera kala muherepa toziya ya mafundu ganuwafunditi."},{"book":"Yohani","chapter":"15","verse":"4","text":"Mwikali mngati mwangu, naneni nulikali mngati mwenu. Lutambi hapeni luleri mabwajubwaju gweka yakuwi, haluleri paluwera mumtera gwa zabibu. Ntambu iraayi hapeni mleri mabwajubwaju mpaka muweri mngati mwangu.”"},{"book":"Yohani","chapter":"15","verse":"5","text":"“Neni namzyabibu, mwenga ndo mitambi. Woseri yawawera mngati mwangu, naneni mngati mwawu, hawaleli mabwajubwaju gavuwa, pamuhera ndiri naneni hapeni mtendi shintu shoseri."},{"book":"Yohani","chapter":"15","verse":"6","text":"Muntu yoseri pakalikala ndiri mngati mwangu kaswa kunja gambira lutambi lawalwasa kunja mpaka linyali, mitambi yeni ijojinirwa na kwasirwa pamotu, yeni ndo ilunguziwa."},{"book":"Yohani","chapter":"15","verse":"7","text":"Pamulikala mngati mwaneni na visoweru vyaneni paviwera mngati mwenu, hamluwi shoseri shamfira na hampati."},{"book":"Yohani","chapter":"15","verse":"8","text":"Ukwisa wa Tati gwangu hawuwoneki pamulera mabwajubwaju na kwa njira ayi hamuweri wafundwa waneni."},{"book":"Yohani","chapter":"15","verse":"9","text":"Nukufireni mwenga gambira Tati ntambu yakanfira neni, mulikali muwundama wa neni."},{"book":"Yohani","chapter":"15","verse":"10","text":"Handa pamjimila malagaliru gangu, hamulikali mu muwundama waneni, gambira neni ntambu yanjimiriti malagaliru ga Tati gwangu na nulikali muwufiru wakuwi."},{"book":"Yohani","chapter":"15","verse":"11","text":"“Nukugambirani vitwatira avi su nemeleru yangu iweri mngati mwenu na nemeleru ya mwenga ikamiliki."},{"book":"Yohani","chapter":"15","verse":"12","text":"Lilagaliru lyangu ndo ali, mulifiri weni, ntambu yanuwafira mwenga."},{"book":"Yohani","chapter":"15","verse":"13","text":"Mafiliru makulu nentu kwa muntu kuulanguziya kwa waganja wakuwi ndo kuulaviya ukomu wakuwi kwa womberi."},{"book":"Yohani","chapter":"15","verse":"14","text":"Mwenga ndo waganja waneni handa pamtenda shilii shanuwalagaliriti."},{"book":"Yohani","chapter":"15","verse":"15","text":"Mwenga hapeni nuwashemi kayi wamanda, toziya wamanda hapeni wavimani vyawatenda watuwa wawu. Kumbiti nuwashema mwenga waganja, toziya nuwagambiriti vitwatira vyoseri vyanpikaniriti kwa Tati gwangu."},{"book":"Yohani","chapter":"15","verse":"16","text":"Mwenga munsyagula ndiri neni, kumbiti neni ndo yanuwasyaguliti mwenga na kuwatuma mgendi mwakaleri mabwajubwaju nentu, mabwajubwaju yagalikala. Su Tati hakakupanani shoseri shamluwa mu litawu lyangu."},{"book":"Yohani","chapter":"15","verse":"17","text":"Su, lilagaliru lyangu kwa mwenga ndo ali, mulifiri weni kwa weni."},{"book":"Yohani","chapter":"15","verse":"18","text":"“Handa wantu wa pasipanu pawakukalalirani, mliholi kuwera wankalalira neni kwanja pamberi pa kuwakalalira mwenga."},{"book":"Yohani","chapter":"15","verse":"19","text":"Handa memuweriti wamu wa wantu wa pasipanu, wantu wa pasipanu wangawafiriti gambira wantu wawu weni. Kumbiti nuwasyagula mwenga kulawa pasipanu, toziya wantu wa pasipanu wawakalalira mwenga."},{"book":"Yohani","chapter":"15","verse":"20","text":"Muliholi shilii shanuwagambiriti, ‘Wamanda hapeni waweri wakulu kuliku watuwa wawu.’ Handa wantu pawamberiti neni, hawawaberi mwenga viraa, handa wagajimiriti mafundu ganeni, hawagajimili mafundu genu viraa."},{"book":"Yohani","chapter":"15","verse":"21","text":"Kumbiti womberi hawatendi vyoseri avi kwa mwenga toziya mwenga waneni, kwani wamumana ndiri ulii yakantumiti."},{"book":"Yohani","chapter":"15","verse":"22","text":"Handa nganiziti ndiri na kutakula na womberi wangaweriti ndiri na vidoda, kumbiti vinu hapeni wawezi kutakula wahera vidoda."},{"book":"Yohani","chapter":"15","verse":"23","text":"Yakankalalira neni, kamkalalira Tati gwangu viraa."},{"book":"Yohani","chapter":"15","verse":"24","text":"Handa nangantenda ndiri kwawomberi vitwatira vyeni kwahera muntu yumonga yakavitenditi kala mwangaweriti ndiri na vidoda, kumbiti vinu waviwoniti vyantenditi wankalalira neni pamuhera na Tati gwangu."},{"book":"Yohani","chapter":"15","verse":"25","text":"Ndo toziya galii gagalembitwi mu Malagaliru gawu ganakaka, ‘Wankalalira hera!’"},{"book":"Yohani","chapter":"15","verse":"26","text":"“Mtanga yakiza ndo Rohu, hakagubutuli unakaka kuusu Mlungu, ndo mweni kiza kulawa kwa Tati. Hanumtumi kwa mwenga kulawa kwa Tati na hakatakuli kuusu neni."},{"book":"Yohani","chapter":"15","verse":"27","text":"Mwenga viraa, hamtakuli kuusu neni, toziya muweriti pamuhera na neni kwanjira kwanja.”"}]}