{"data":[{"book":"1 Berɛsosɛm","chapter":"14","verse":"1","text":"Afei, Tirohene Huram somaa abɔfoɔ ne aboɔ adansifoɔ ne nnua dwumfoɔ kɔɔ Dawid nkyɛn sɛ, wɔnkɔsi ahemfie mma no. Afei, Huram sane de ntweneduro nnua a wɔbɛpae kɔeɛ."},{"book":"1 Berɛsosɛm","chapter":"14","verse":"2","text":"Na Dawid hunuu sɛ Awurade de no asi Israel so ɔhene, na ɛsiane Israel enti, wayɛ nʼahennie kɛseɛ."},{"book":"1 Berɛsosɛm","chapter":"14","verse":"3","text":"Afei, Dawid waree mmaa bebree wɔ Yerusalem, na ɔwowoo mmammarima ne mmammaa bebree."},{"book":"1 Berɛsosɛm","chapter":"14","verse":"4","text":"Dawid mmammarima a wɔwoo wɔn Yerusalem no ne Samua, Sobab, Natan ne Salomo,"},{"book":"1 Berɛsosɛm","chapter":"14","verse":"5","text":"Yibhar, Elisua, ne Elifelet,"},{"book":"1 Berɛsosɛm","chapter":"14","verse":"6","text":"Noga, Nefeg ne Yafia,"},{"book":"1 Berɛsosɛm","chapter":"14","verse":"7","text":"Elisama, Beeliada ne Elifelet."},{"book":"1 Berɛsosɛm","chapter":"14","verse":"8","text":"Ɛberɛ a Filistifoɔ tee sɛ wɔasra Dawid ngo ama wadi Israel nyinaa so ɔhene no, wɔboaboaa wɔn akodɔm nyinaa ano sɛ, wɔrebɛkye no. Na wɔka kyerɛɛ Dawid sɛ wɔreba ne so, enti ɔno nso ne ne mmarima firii kuro no mu kɔhyiaa wɔn."},{"book":"1 Berɛsosɛm","chapter":"14","verse":"9","text":"Na Filistifoɔ no abɛduru Refaim bɔnhwa mu, asɛe hɔ pasaa."},{"book":"1 Berɛsosɛm","chapter":"14","verse":"10","text":"Enti, Dawid bisaa Onyankopɔn sɛ, “Mempue na me ne Filistifoɔ no nkɔko? Wode wɔn bɛhyɛ me nsa anaa?”"},{"book":"1 Berɛsosɛm","chapter":"14","verse":"11","text":"Enti, Dawid ne nʼakodɔm kɔɔ Baal-Perasim kɔdii Filistifoɔ no so wɔ hɔ. Dawid teaam sɛ, “Onyankopɔn ayɛ! Ɔnam me so ama mabɔ awura mʼatamfoɔ mu te sɛ nsuyire a ano yɛ den.” Enti, wɔtoo beaeɛ hɔ edin Baal-Perasim (a asekyerɛ ne sɛ “Awurade a ɔbɔ wura mu”)."},{"book":"1 Berɛsosɛm","chapter":"14","verse":"12","text":"Filistifoɔ no gyaa wɔn ahoni nyinaa hɔ enti, Dawid hyɛ maa wɔhyee ne nyinaa."},{"book":"1 Berɛsosɛm","chapter":"14","verse":"13","text":"Nanso, ankyɛre biara, Filistifoɔ no sane baa bɔnhwa no mu bɛsɛee hɔ."},{"book":"1 Berɛsosɛm","chapter":"14","verse":"14","text":"Dawid bisaa Onyankopɔn deɛ ɔnyɛ bio. Onyankopɔn buaa sɛ, “Nkɔ tee nkɔto nhyɛ wɔn so. Mmom, fa wɔn ho kɔsi wɔn akyi na monto nhyɛ wɔn so wɔ baabi a ɛbɛn baka nnua no."},{"book":"1 Berɛsosɛm","chapter":"14","verse":"15","text":"Na sɛ mote nnyegyeeɛ bi te sɛ nnipa bi a wɔrebɔ nsra nan ase wɔ baka nnua no atifi a, monto nhyɛ wɔn so. Ɛno na ɛbɛyɛ nsɛnkyerɛnneɛ a ɛkyerɛ sɛ, Onyankopɔn adi mo anim rekɔka Filistifoɔ no agu.”"},{"book":"1 Berɛsosɛm","chapter":"14","verse":"16","text":"Enti, Dawid yɛɛ deɛ Onyankopɔn hyɛɛ no sɛ ɔnyɛ no, na ɔkaa Filistifoɔ akodɔm no guiɛ firi Gibeon de kɔsii Geser."},{"book":"1 Berɛsosɛm","chapter":"14","verse":"17","text":"Na Dawid edin hyetaa baabiara, na Awurade maa aman no nyinaa suroo Dawid."}]}