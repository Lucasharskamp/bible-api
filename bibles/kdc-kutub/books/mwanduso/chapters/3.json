{"data":[{"book":"Mwanduso","chapter":"3","verse":"1","text":"Mgendela hasi kakala mvizi kubanza wanyama wose wa kumuhulo walumbigwe na Mndewa Imulungu. Avo mgendela hasi kamuuza mtwanzi ayo, “Vino Imulungu kawalongela sikumuje tunda da biki jojose dili mumgunda?”"},{"book":"Mwanduso","chapter":"3","verse":"2","text":"Mtwanzi ayo kamwidika, “Todaha kuja tunda da biki jojose dili mumgunda,"},{"book":"Mwanduso","chapter":"3","verse":"3","text":"lakini Imulungu katulongela, ‘Sikumuje matunda ga biki dili hagati ya mgunda, hebu kudikwasa, mwahatenda vivo, mofa.’ ”"},{"book":"Mwanduso","chapter":"3","verse":"4","text":"Mgendela hasi kamulongela mtwanzi ayo, “Hamufa bule."},{"book":"Mwanduso","chapter":"3","verse":"5","text":"Imulungu kalonga avo kwavija kojuwa kamba mwahaja matunda ga biki dijo meso genu gogubuligwa na mokuwa kamba Imulungu, mogajuwa ganogile na gehile.”"},{"book":"Mwanduso","chapter":"3","verse":"6","text":"Mtwanzi ayo viyonile matunda ga biki dijo viganogile kudigwa, na dibiki vidinogeza mgameso na kagelegeza vivinogile kuwa na nzewele, avo kakondola tunda kadija, diyagwe kamgwaa mkasano wake, na heyo vivija kadija."},{"book":"Mwanduso","chapter":"3","verse":"7","text":"Viweshilize kuja, meso gao gagubuka, wajuwa kamba wakala mwazi. Avo wasoneleza mijani ya biki da mtini, waigubika."},{"book":"Mwanduso","chapter":"3","verse":"8","text":"Ichungulo wahulika Mndewa Imulungu kotembela mumgunda, hewo waifisa mna imibiki."},{"book":"Mwanduso","chapter":"3","verse":"9","text":"Lakini Mndewa Imulungu kamkema imbigalo, kamuuza, “Kwa kwahi?”"},{"book":"Mwanduso","chapter":"3","verse":"10","text":"Heyo kamwidika, “Nikuhulika mumgunda, nidumba na kuifisa, kwavija nikala mwazi.”"},{"book":"Mwanduso","chapter":"3","verse":"11","text":"Imulungu kamuuza, “Nani yakulongele kukala mwazi? Vino, gweye kuja tunda dinikugomese sikuuje?”"},{"book":"Mwanduso","chapter":"3","verse":"12","text":"Mbigalo ayo kamwidika, “Mtwanzi yuungwelele ng'hale na heyo hamoja ayo yangwelele tunda da biki dijo, na niye nidija.”"},{"book":"Mwanduso","chapter":"3","verse":"13","text":"Abaho Mndewa Imulungu kamuuza imtwanzi, “Habali utendile vivo?”"},{"book":"Mwanduso","chapter":"3","verse":"14","text":"Abaho Mndewa Imulungu kamulongela mgendela hasi, “Kwavija kutenda avo, gweye wiiyeka kuduwiligwa kubanza wanyama wose ofugigwa, na kubanza wanyama wose wa kumuhulo, kulawa sambi kotambala kwa inda yako, na koja timbwisi siku zose za ugima wako."},{"book":"Mwanduso","chapter":"3","verse":"15","text":"Nokutenda gweye na mtwanzi mwiihile, ulelo wako na ulelo wake oihila, heyo kokuhonda pala jako, na gweye kokiluma kisiginho chake.”"},{"book":"Mwanduso","chapter":"3","verse":"16","text":"Abaho kamulongela imtwanzi, “Nokwengezela usungu wa kulela, kwa usungu kolela wana. Komsulukila mkasano wako na heyo kokutawala.”"},{"book":"Mwanduso","chapter":"3","verse":"17","text":"Abaho kamulongela imbigalo, “Kwavija gweye kumtegeleza mwehe wako, na kuja tunda da biki dinikugomese sikuuje, kwa mbuli ayo, isi yose iduwiligwa. Kwa kulawa fuguti kopata ndiya yako, siku zose za ugima wako."},{"book":"Mwanduso","chapter":"3","verse":"18","text":"Isi yokulelela miba na misani, na gweye koja minoga ya kumuhulo."},{"book":"Mwanduso","chapter":"3","verse":"19","text":"Kwa fuguti jako kopata ndiya yako, mbaka vonda ubwele muulongo muulumbigwe, kwavija gweye kulawa mditimbwisi, avo kobwela kabili mditimbwisi.”"},{"book":"Mwanduso","chapter":"3","verse":"20","text":"Adamu kamgwaa mwehe wake twaga da Hawa, kwavija kakala mama wa wanhu wose."},{"book":"Mwanduso","chapter":"3","verse":"21","text":"Abaho Mndewa Imulungu kawatendela Adamu na mwehe wake viwalo va ng'hwembe, kawavaza."},{"book":"Mwanduso","chapter":"3","verse":"22","text":"Abaho Mndewa Imulungu kalonga, “Sambi wanhu wano waigala kamba imoja wetu na ogajuwa ganogile na gehile. Olondigwa wagomesigwe sikuwaje tunda da biki da ugima, kwavija wahaja okuwa wagima milele.”"},{"book":"Mwanduso","chapter":"3","verse":"23","text":"Avo Mndewa Imulungu kawaswaswanya mumgunda wa Edeni na kawatenda walime mwiisi iwalumbiligwe."},{"book":"Mwanduso","chapter":"3","verse":"24","text":"Abaho kuna umwambu wa kudilawila zuwa wa mgunda awo keka wasenga wa kuulanga na sime dikwaka dikalile dozunguluka banzi zose, kuikimila nzila ilongoza kudibiki da ugima."}]}