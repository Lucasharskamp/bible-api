{"data":[{"book":"Yohana","chapter":"7","verse":"1","text":"Payamasile yeleyo, Che Yesu ŵaliji nkwendajenda ku Galilaya ko. Nganasaka kwendajenda ku Yudea ligongo achakulu ŵa Ŵayahudi ŵasachile kwaulaga."},{"book":"Yohana","chapter":"7","verse":"2","text":"Chindimba cha Ŵayahudi cha masakasa chaŵandichile."},{"book":"Yohana","chapter":"7","verse":"3","text":"Nipele achapwakwe Che Yesu ŵaasalile, “Ntyoche pelepa njaule ku Yudea kuti ŵakunkuya mmwe nombewo aiwone yakusimonjeka inkwipanganya."},{"book":"Yohana","chapter":"7","verse":"4","text":"Ngapagwa mundu jwakupanganya chindu kwakulisisa iŵaga akusaka kumanyika ni ŵandu. Pakuŵa nkupanganya yelei, nlilosye mwasyene kwa ŵandu ŵa pachilambo.”"},{"book":"Yohana","chapter":"7","verse":"5","text":"Namose achapwakwe nganiŵakulupilila."},{"book":"Yohana","chapter":"7","verse":"6","text":"Nipele, Che Yesu ŵaasalile, “Katema kambone kukwangu kakanaŵe kwika, kukwenu ŵanyamwe katema kakalikose kali kambone."},{"book":"Yohana","chapter":"7","verse":"7","text":"Ŵandu ŵa pachilambo ngakombola kunchima ŵanyamwe, nambo uneji akunjima pakuŵa naasalile kuti yakuitendekanya yo ili yangalumbana."},{"book":"Yohana","chapter":"7","verse":"8","text":"Ŵanyamwe njaule kuchindimba cho. Uneji ngunyaula kuchindimba cho pakuŵa katema kambone kukwangu kakanaŵe kwika.”"},{"book":"Yohana","chapter":"7","verse":"9","text":"Ŵaŵechete yeleyo ni kusigala pa Galilaya palapala."},{"book":"Yohana","chapter":"7","verse":"10","text":"Achapwakwe paŵamasile kwaula kuchindimba cha masakasa, Che Yesu nombe ŵajawile, nambo nganajaula kwakulilosya, ŵajawile kwakulisisa."},{"book":"Yohana","chapter":"7","verse":"11","text":"Kuchindimba cho achakulu ŵa Ŵayahudi ŵaliji nkwasosasosa Che Yesu, ni ŵausyene, “Ana ali kwapi ŵelewo?”"},{"book":"Yohana","chapter":"7","verse":"12","text":"Mpingo wa ŵandu waliji nkusongona jwine ni jwine yankati Che Yesu. Ŵandu ŵane ŵatite, “Ali mundu jwambone.” Ni ŵane ŵatite, “Ngaŵa! Akwalambusya ŵandu.”"},{"book":"Yohana","chapter":"7","verse":"13","text":"Atamuno yeleyo ngapagwa mundu jwalijose jwalinjile kuŵecheta ngani syakwe pelanga kwa ligongo lya kwajogopa achakulu ŵa Ŵayahudi."},{"book":"Yohana","chapter":"7","verse":"14","text":"Chindimba cho pichaŵandichile kumala, Che Yesu ŵajawile pa Nyuumba ja Akunnungu ni kutanda kwiganya."},{"book":"Yohana","chapter":"7","verse":"15","text":"Nipele achakulu ŵa Ŵayahudi ŵasimosile ni kuti, “Ana mundu ju agapatile kwapi majiganyo ga, nombejo nganajaule kukulijiganya?”"},{"book":"Yohana","chapter":"7","verse":"16","text":"Pelepo Che Yesu ŵaajanjile, “Majiganyo gungwiganya nganigaŵa gangu, nambo gakutyochela kwa ŵelewo ŵandumile une."},{"book":"Yohana","chapter":"7","verse":"17","text":"Mundu asakaga kupanganya yakusaka Akunnungu, chaimanyilile kuti majiganyo gungwiganya gatyosile kwa Akunnungu pane nguŵecheta kwa ukombole wangu nansyene."},{"book":"Yohana","chapter":"7","verse":"18","text":"Jwelejo jwakuŵecheta ngani syakwe nsyene akusosasosa ukulu wakwe nsyene, nambo jwakusosasosa ukulu wa jwannajisye jula, jwelejo ali jwausyene ni mwa jwelejo ngapagwa unami."},{"book":"Yohana","chapter":"7","verse":"19","text":"Ana che Musa nganampanga malajisyo? Atamuno yeleyo, ngapagwa jwalijose mwa ŵanyamwe jwakugatendekanya gagalembekwe mmalajisyo go. Ana ligongo chi nkusaka kumulaga?”"},{"book":"Yohana","chapter":"7","verse":"20","text":"Papopo mpingo wekulungwa wa ŵandu wajanjile, “Ana mmwe nkwete masoka! Nduni jwakusaka kummulaga mmwe?”"},{"book":"Yohana","chapter":"7","verse":"21","text":"Che Yesu ŵaajanjile, “Mbanganyisye chakusimonjeka chimo ni ŵanyamwe nkuchisimonga."},{"book":"Yohana","chapter":"7","verse":"22","text":"Che Musa ŵampele chisyoŵelo cha kwaumbasya achiŵana ŵenu. Nambo chisyoŵelo cho nganichityochela ku che Musa nambo chatyochele kwa achambuje ŵenu. Sambano ŵanyamwe nkummumbasya mwanache pa Lyuŵa lya Kupumulila."},{"book":"Yohana","chapter":"7","verse":"23","text":"Iŵaga mundu akuumbala pa Lyuŵa lya Kupumulila kuti ganatemeche malajisyo, sambano kwa chichi nkuundumbilila une ligongo nannamisye mundu pa Lyuŵa lya Kupumulila?"},{"book":"Yohana","chapter":"7","verse":"24","text":"Kasinlamula kwa meeso pe, nambo nlamule kwa goloka.”"},{"book":"Yohana","chapter":"7","verse":"25","text":"Ŵandu ŵane ŵa ku Yelusalemu ŵatandite kuliusya, “Ana mundu ju ngaŵa ajula jwakusosekwa ni ilongola kuti ammulaje?"},{"book":"Yohana","chapter":"7","verse":"26","text":"Nnole, sambano akuŵecheta pelanga, nombe ngapagwa mundu jwakuntanjila chachilichose. Uli, ilongola akwimanyilila kuti aju ali Kilisito Jwakuwombola?"},{"book":"Yohana","chapter":"7","verse":"27","text":"Pachaiche Kilisito ngapagwa mundu juchakumanye kwakopochele, nambo uweji tukumanyi kwakopochele mundu ju!”"},{"book":"Yohana","chapter":"7","verse":"28","text":"Nipele Che Yesu paŵaliji nkwiganya pa Nyuumba ja Akunnungu ŵanyanyisye achitiji, “Ana ŵanyamwe nkuumanyilila une ni sooni nkumanyi kungopochele? Une nguniika kwa ulamusi wangu nansyene, nambo ŵandumile une wo ali ŵausyenesyene, ni ŵanyamwe ngunkwamanyilila,"},{"book":"Yohana","chapter":"7","verse":"29","text":"uneji ngwamanyilila pakuŵa ngopochele kwa ŵelewo, nombewo ni ŵandumile une.”"},{"book":"Yohana","chapter":"7","verse":"30","text":"Nipele ŵandu ŵasachile kwakamula, nambo nganapagwa mundu jwalijose jwalinjile kunkwaya, ligongo katema kakwe kaliji kakanaŵe kwika."},{"book":"Yohana","chapter":"7","verse":"31","text":"Mumpingo wa ŵandu mula, ŵandu ŵajinji ŵakulupilile ni kuti, “Ana aikaga Kilisito Jwakuwombola chapanganye imanyisyo yekulungwa kupunda ayiyi yakuitendekanya aŵa?”"},{"book":"Yohana","chapter":"7","verse":"32","text":"Mafalisayo ŵapilikene ŵandu achisongonaga jwine ni jwine yankati Che Yesu. Nipele achakulu ŵambopesi pamo ni Mafalisayo ŵatumile ŵakulindilila Nyuumba ja Akunnungu akaakamule Che Yesu."},{"book":"Yohana","chapter":"7","verse":"33","text":"Che Yesu ŵaasalile, “Chindame ni ŵanyamwe kwa katema kakajipi, nipele chinyaule kwa ŵandumile ŵala."},{"book":"Yohana","chapter":"7","verse":"34","text":"Chimuusose nambo ngamuuwona, pakuŵa pepala pachime ŵanyamwe ngankombolanga kwika.”"},{"book":"Yohana","chapter":"7","verse":"35","text":"Achakulu ŵa Ŵayahudi ŵausyanaga achinsyene pe, “Ana mundu ju chajaule kwapi kwakuti ngatukombola kwawona? Ana chajaule kwa Ŵayahudi ŵapwilingene ni kutama mu misi ja Ŵagiliki ni kwajiganya Ŵagiliki?"},{"book":"Yohana","chapter":"7","verse":"36","text":"Ana malumbo gakwe chichi pakuti, ‘Chimuusose nambo ngamuuwona, ni pepala pachime ŵanyamwe ngankombola kwika?’ ”"},{"book":"Yohana","chapter":"7","verse":"37","text":"Lyuŵa lya mbesi lya chindimba cho lyaliji lyuŵa lyekulungwa. Che Yesu ŵajimi ni kuŵecheta kwa liloŵe lyakunyanyisya, “Mundu jwalijose jwakwete njota aiche kung'wa kukwangu."},{"book":"Yohana","chapter":"7","verse":"38","text":"Mpela Malembelo ga Akunnungu yagakuti pakusala, ‘Jwakungulupilila uneji, sulo sya meesi gagakwikanawo umi chigajilime kutyochela nkati mwao!’ ”"},{"book":"Yohana","chapter":"7","verse":"39","text":"Ŵaŵechete yeleyo nkati Mbumu jwa Akunnungu juchapochelwe ni aŵala ŵakwakulupilila Che Yesu. Mpaka katema ko ŵandu ŵaliji nganampochele Mbumu jwa Akunnungu pakuŵa Akunnungu ŵaliji akanaŵe kunkusya Che Yesu."},{"book":"Yohana","chapter":"7","verse":"40","text":"Ŵandu ŵane mu mpingo ula ŵapilikene maloŵe go, ni ŵatite, “Isyene mundu ju ali jwakulondola jula!”"},{"book":"Yohana","chapter":"7","verse":"41","text":"Ŵandu ŵane ŵatite, “Aju ali Kilisito Jwakuwombola!” Nambo ŵandu ŵane ŵaliji nkuliusya, “Ana ikukomboleka Kilisito akopochele ku Galilaya?"},{"book":"Yohana","chapter":"7","verse":"42","text":"Ana Malembelo ga Akunnungu ngagakuti, ‘Kilisito Jwakuwombola chakopochele mu lukosyo lwa mwenye che Daudi, ni chapagwe ku Beselehemu, musi uŵatemi mwenye che Daudi?’ ”"},{"book":"Yohana","chapter":"7","verse":"43","text":"Nipele, ŵandu ŵa mumpingo ŵalekangene kwa ligongo lya Che Yesu."},{"book":"Yohana","chapter":"7","verse":"44","text":"Ŵandu ŵane ŵasachile kwakamula nambo ngapagwa mundu jwalijose juŵankwaiye."},{"book":"Yohana","chapter":"7","verse":"45","text":"Nipele ŵakulindilila Nyuumba ja Akunnungu paŵausile, achakulu ŵambopesi ni Mafalisayo, ŵausisye, “Kwachichi nganimwaichisya Che Yesu?”"},{"book":"Yohana","chapter":"7","verse":"46","text":"Ŵakulindilila ŵala ŵajanjile, “Nganapagwe mundu jwalijose jwakombwele kuŵecheta mpela mundu ju!”"},{"book":"Yohana","chapter":"7","verse":"47","text":"Nipele Mafalisayo ŵausisye, “Ana annambwisye ni ŵanyamwe ŵakwe?"},{"book":"Yohana","chapter":"7","verse":"48","text":"Ana mpatile kumbona jumo jwa ilongola, pane jumo jwa Mafalisayo jwankulupilile jwelejo?"},{"book":"Yohana","chapter":"7","verse":"49","text":"Ngwamba, nambo ŵandu ŵa ngakugamanyilila malajisyo ga Akunnungu gaŵapele che Musa, kwayele Akunnungu ŵalwesisye!”"},{"book":"Yohana","chapter":"7","verse":"50","text":"Jumo jwao ŵaliji che Nikodemu jumo jwa Mafalisayo juŵajaulile Che Yesu kundanda, ŵaasalile achinjakwe,"},{"book":"Yohana","chapter":"7","verse":"51","text":"“Malajisyo getu gakusala kuti, ngatukukombola kunlamula mundu jwalijose pangampilikanila kaje ni kwimanyilila chichi chakupanganya.”"},{"book":"Yohana","chapter":"7","verse":"52","text":"Ni ŵanyawo ŵanjanjile, “Ni ŵanyamwe ŵakwe ntyochele ku Galilaya? Nsosesose Mmalembelo Gamaswela nomwe chinnole kuti ku Galilaya ngaakopochela jwakulondola jwa Akunnungu!”"},{"book":"Yohana","chapter":"7","verse":"53","text":"Nipele kila mundu ŵausile kumangwakwe."}]}