{"data":[{"book":"1 ፆኦሲ ዓሶ ሃይሶ","chapter":"23","verse":"1","text":"ዳውቴ ባሺንቲ ጋርቻዖ ፔኤኮ ናኣዚ፥ ሴሎሞኔ ዒስራዔኤሌይዳ ካኣታሤኔ። 23፡1 1ካኣቶ. ማ 1፡1-40።"},{"book":"1 ፆኦሲ ዓሶ ሃይሶ","chapter":"23","verse":"2","text":"ካኣቲ፥ ዳውቴ ዒስራዔኤሌ ዓሶ ሱኡጎንታ ቄኤሶንታ ሌዊ ዓሶንታ ጉቤ ፔቴይዳ ቡኩሴኔ፤"},{"book":"1 ፆኦሲ ዓሶ ሃይሶ","chapter":"23","verse":"3","text":"ዒዚ ዒማና ሌዓ ሃይሢታሚና ዬካፓ ዑሣ ማዔ፥ ሌዊ ዓሶ ዓቲንቆ ቢያ ፓይዴኔ፤ ዎሊ ዑፃ ፓይዳ ዔያቶኮ ሃይሢታሚ ሳሊ ሺያ ማዔኔ፤"},{"book":"1 ፆኦሲ ዓሶ ሃይሶ","chapter":"23","verse":"4","text":"ካኣቲ ዔያቶይዳፓ ላማታሚ ዖይዶ ሺያ ማዓ ዓሲ ጌኤዦ ማኣሮ ማዾ ማዻንዳጉዲ ዓይሤኔ፤ ሃሣ ላሆ ሺያ ማዓ ዓሲ ዶኦሪ ቢታንቶ ዓኣ ዓሲና ዎጌ ዎጋ ዓሲ ማሂ ጌሤኔ።"},{"book":"1 ፆኦሲ ዓሶ ሃይሶ","chapter":"23","verse":"5","text":"ዖይዶ ሺያ ማዓ ዓሲ ጌኤዦ ማኣሮ ካፓንዳጉዲ ጌሢንቴኔ፤ ዓቴ ዖይዶ ሺዮ ዓሶ ካኣቲ ዔያቶም ዒንጋ፥ ዓይኑሞ ዓንጎና ናንጊና ናንጋ ጎዳም ዓይናዺ ጋላታንዳጉዲ ማሆናኔ።"},{"book":"1 ፆኦሲ ዓሶ ሃይሶ","chapter":"23","verse":"6","text":"ዳውቴ ሌዊ ዓሶ ፔኤኮ ቶኦኮና ቶኦኮና ሃይሦ ቤሲ ፓቄኔ፤ ዔያታ፦ ጌርሾኔ፥ ቄዓቴንታ ሜራሪ ጌይንታ ቶኦኮኬ።"},{"book":"1 ፆኦሲ ዓሶ ሃይሶ","chapter":"23","verse":"7","text":"ጌርሾኔኮ ላዒዳኔና ሺምዒ ጌይንታ ላምዖ ዓቲንቄ ናይ ዓኣኔ፤"},{"book":"1 ፆኦሲ ዓሶ ሃይሶ","chapter":"23","verse":"8","text":"ላዒዳኔኮዋ ዪሂዔኤሌ፥ ዜታሜንታ ዒዮዔኤሌ ጌይንታ ሃይሦ ዓቲንቄ ናይ ዓኣኔ፤"},{"book":"1 ፆኦሲ ዓሶ ሃይሶ","chapter":"23","verse":"9","text":"ሺምዒኮ ሼሎሞቴ፥ ሃዚዔኤሌና ሃራኔ ጌይንታያ ሃይሦ ዓቲንቄ ናይ ዓኣኔ፤ ዬንሢ ቢያ ላዒዳኔ ዜርፆ ማዔ ቶኦኮኮ ሱኡጎኬ፤"},{"book":"1 ፆኦሲ ዓሶ ሃይሶ","chapter":"23","verse":"10-11","text":"ሺምዒኮ ሌዓ ዎሊ ሄሊ ሄሊ ሾይንቴያ፦ ያሃቴ፥ ዚዛ፥ ዪዑሼና ቤሪያ ጌይንታ ዖይዶ ዓቲንቄ ናይ ዓኣኔ፤ ዪዑሼና ቤሪያናኮ ሚርጌ ናይ ባኣሢሮ ፔቴ ቶኦኪ ማዒ ፓይዲንታኔ።"},{"book":"1 ፆኦሲ ዓሶ ሃይሶ","chapter":"23","verse":"12","text":"ቄዓቴኮ ዓምራሜ፥ ዪፅሃሬ፥ ኬብሮኦኔና ዑዚዔኤሌ ጌይንታ ዖይዶ ዓቲንቄ ናይ ዓኣኔ፤"},{"book":"1 ፆኦሲ ዓሶ ሃይሶ","chapter":"23","verse":"13","text":"ዒዛኮ ናኣዚ ቶይዲ ዓምራሜ ዓኣሮኔና ሙሴናኮ ዓዶኬ፤ ዓኣሮኔና ዜርፆና ናንጊና ናንጋ ጎዳ ካኣሽኮ፥ ዱማዼ ሜሆ ሱኡጌ ማዒ ካፒ ካፒ ናንጋንዳጉዲ፤ ሃሣ ናንጊና ናንጋ ጎዳ ካኣሽኮ ዳምቦይዳኣ ዑንጆ ጩቢሻንዳጉዲ፤ ፆኦሲማኣ ማዻያ ማዓንዳጉዲ፤ ዬያጉዲ ጊንሣ ናንጊና ናንጋ ጎዳ ሱንፆና ዴሮ ዓንጃንዳጉዲ ዱማሶናያኬ፤ 23፡13 ኬሲ. ማፃ 28፡1።"},{"book":"1 ፆኦሲ ዓሶ ሃይሶ","chapter":"23","verse":"14","text":"ፆኦሲ ዓሲ ማዔ ሙሴኮ ናኣታ ሌዊ ዓሶና ዎላ ፓይዲንቴኔ።"},{"book":"1 ፆኦሲ ዓሶ ሃይሶ","chapter":"23","verse":"15","text":"ሙሴኮ ጌርሾሜና ዔሊዔዜሬ ጌይንታ ላምዖ ዓቲንቄ ናይ ዓኣኔ፤"},{"book":"1 ፆኦሲ ዓሶ ሃይሶ","chapter":"23","verse":"16","text":"ጌርሾሜኮ ዓቲንቆ ናኣቶ ባኣካፓ ሱኡጋሢ ሼቡዔኤሌኬ፤"},{"book":"1 ፆኦሲ ዓሶ ሃይሶ","chapter":"23","verse":"17","text":"ዔሊዔኤዜሬኮ ሬሃቢያ ጌይንታ ፔቴ ዓቲንቄ ናይ ሌሊ ዓኣኔ፤ ሬሃቢያኮ ጋዓንቴ ሚርጌ ዜርሢ ዓኣኔ።"},{"book":"1 ፆኦሲ ዓሶ ሃይሶ","chapter":"23","verse":"18","text":"ቄዓቴኮ ላምዓሳ ናኣዚ፥ ዪፅሃሬኮ ዬኖ ቶኦኮ ሱኡጌ ማዒ ዎይሣ ሼሎሚቴ ጌይንታ ፔቴ ዓቲንቄ ናይ ዓኣኔ፤"},{"book":"1 ፆኦሲ ዓሶ ሃይሶ","chapter":"23","verse":"19","text":"ቄዓቴ ናኣዚ ኬብሮኦኔኮ ቤርታሳ ናዓሢ ዪሪያ፥ ላምዓሳሢ ዓማሪያ፥ ሃይሣሳሢ ያህዚዔኤሌ፥ ዖይዳሳሢ ዪቃምዓሜ ጌይንታያኬ።"},{"book":"1 ፆኦሲ ዓሶ ሃይሶ","chapter":"23","verse":"20","text":"ቄዓቴኮ ዖይዳሳ ናዓሢ፥ ሙዚዔኤሌኮ ቶይዳሢ ሚካ፤ ሄሊሴሢ ዩሺያ ጌይንታ ላምዖ ዓቲንቄ ናይ ዓኣኔ።"},{"book":"1 ፆኦሲ ዓሶ ሃይሶ","chapter":"23","verse":"21","text":"ሜራሪኮ ማህሊና ሙሺ ጌይንታ ላምዖ ዓቲንቄ ናይ ዓኣኔ፤ ማሂሊኮ ሃሣ ዓላዜሬና ቂሼ ጌይንታ ላምዖ ዓቲንቄ ናይ ዓኣኔ።"},{"book":"1 ፆኦሲ ዓሶ ሃይሶ","chapter":"23","verse":"22","text":"ዓላዜሬ ጋዓንቴ ዉዱሮ ናይፓ ዓታዛ ፔቴታዖ ዓቲንቄ ናይ ሾውዋዖ ሃይቄኔ፤ ዒዛኮ ዉዱሮ ናኣታ ዔያቶኮ ዓቦ፥ ቂሼ ናኣቶም ሎዔኔ፤"},{"book":"1 ፆኦሲ ዓሶ ሃይሶ","chapter":"23","verse":"23","text":"ሜራሪኮ ላምዓሳ ናኣዚ፥ ሙሼኮ፦ ማሂሊ፥ ዔዴሬና ዪሬሞቴ ጌይንታ ሃይሦ ዓቲንቄ ናይ ዓኣኔ።"},{"book":"1 ፆኦሲ ዓሶ ሃይሶ","chapter":"23","verse":"24","text":"ዓካሪ ዬያታ ቢያ ፔ ቶኦኮና ቶኦኮና፤ ሃሣ ፔ ማኣሮና ማኣሮና ፓይዲንቴ ሌዊ ዜርፆ ማዓዛ ፔቴ ፔቴ ዓሳ ፔ ሱንፆና ዔኤሊንታኔ። ላማታሚ ሌዔ ኩሜያ፤ ሃሣ ጊንሣ ዬካፓ ዑሣ ማዔ ፔቴ ፔቴ ሌዊ ዜርፃ ናንጊና ናንጋ ጎዳኮ ጌኤዦ ማኣሮይዳ ማዻ ባኣዚ ዓኣያኬ።"},{"book":"1 ፆኦሲ ዓሶ ሃይሶ","chapter":"23","verse":"25","text":"ዳውቴ ዒማና፦ «ናንጊና ናንጋ ጎዳ ማዔ ዒስራዔኤሌኮ ፆኦዛሢ ፔ ዴሮም ኮሹሞ ዒንጌኔ፤ ዬያ ሌሊቱዋንቴ ዒ ፔ ቶኦኪና ዬሩሳላሜይዳ ናንጊና ናንጋንዳኔ፤"},{"book":"1 ፆኦሲ ዓሶ ሃይሶ","chapter":"23","verse":"26","text":"ዬያሮ ሃካፓ ሴካ ናንጊና ናንጋ ጎዳ ካኣሽኪንታ ማኣሮንታ ካኣዦ ዳምቦ ኩንሦ ሜሆ ሌዊ ዓሳ ኬዲ ኬዲ ሃንታንዳያ ኮይሱዋሴ» ጌዔኔ። 23፡26 ላሚ. ዎማ 10፡8።"},{"book":"1 ፆኦሲ ዓሶ ሃይሶ","chapter":"23","verse":"27","text":"ዳውቴ ጋፒንፃ ዓይሤ ዓይሢፆ ጎይፆና ሌዊ ዓሳ ቢያ ላማታሚ ሌዔ ኩሜ ዓሶንታ ዬካፓ ዑሣ ዓኣዼ ዓሳ ማዾሮ ሱንፆ ፃኣፒንቴኔ።"},{"book":"1 ፆኦሲ ዓሶ ሃይሶ","chapter":"23","verse":"28","text":"ዔያታ ማዻ ማዻ፦ ዓኣሮኔ ናኣታ ናንጊና ናንጋ ጎዳ ማኣሮይዳ ማዻ ማዾ ማኣዲሢ፥ ዲሮ ጋሮንታ ኬኤፆኮ ቆልዖ ጋሮ ጌኤሺ ካፒሢ፥ ናንጊና ናንጋ ጎዳም ዱማዼ ሜሆ ጌኤሺ ካፒሢ፤ ዬያጉዲ ጌኤዦ ማኣሮይዳ ማዺንታ ባኮ ማዺሢኬ።"},{"book":"1 ፆኦሲ ዓሶ ሃይሶ","chapter":"23","verse":"29","text":"ፆኦሲም ዒንጊንታያ ማዒ ሺኢካ ካሦና ዺኢሎና፤ ዬያጉዲ ሃሣ ሙኑቃ ፃኣዛ ጌሊባኣ ላኣዶንታ ሪሚቶ ዛይቶና ዲርኪንታ ዺኢሎንታ ሱኡጌ ማዒ ዛጋያ ማዓዛ፥ ጊንሣ ሃሣ ጌኤዦ ማኣሮም ዒንጊንታ ባኮ ዴኤሡሞ ዔሮ ባኮና ዛጊ፤ ዋርቂያኣ ዔራ ዓሳ ዔያቶኬ፤"},{"book":"1 ፆኦሲ ዓሶ ሃይሶ","chapter":"23","verse":"30-31","text":"ቢያ ኬሊ ጉቴና ዒባኒና፤ ዬያጉዲ ሃሣ ናንጊና ናንጋ ጎዳም ዒንጎ ባካ ሚቺንታ ዓይሁዶኮ ሃውሾ ኬሎንታ ዓጊኖ ፄኤሮንታ ዱማ ዱማ ቦንቾ ኬሎንታይዳ ናንጊና ናንጋ ጎዳ ጋላቲሢና ቦንቺሢ ዔያቶ ማዾኬ፤ ቢያ ዎዴ ዬያ ማዾ ማዻ ሌዊ ዓሶኮ ፓይዳ ዋኣዺ ማዓኒ ኮይሳቴያ ኬስኬ ዳምቤ ዓኣኔ፤ ሌዊ ዓሳ ናንጊና ናንጋ ጎዳ ካኣሽኪፆ ዳምቦ ኩንሣንዳጉዲ ቢያ ዎዴም ጌሢንቴኔ።"},{"book":"1 ፆኦሲ ዓሶ ሃይሶ","chapter":"23","verse":"32","text":"ዬያጉዲ ሃሣ ዓፒሎና ማዢንቴ፥ ናንጊና ናንጋ ጎዳ ካኣሽኪንታ ማኣሮንታ ጌኤዦ ማኣሮንታ ዛጊ ካፒፃ ዔያቶ ማዾኬ፤ ዬያ ሌሊቱዋንቴ ጌኤዦ ማኣሮይዳ ካኣዦ ካኣሽኪሳ፥ ዔያቶኮ ዒጊኖ ዓኣሮኔ ዜርፆ ማዔ ቄኤሶዋ ዔያታ ማኣዳኔ። 23፡32 ፓይ. ማፃ 3፡5-9።"}]}