{"data":[{"book":"2 Wakolinto","chapter":"10","verse":"1","text":"Miye Paolo mwenye yudya huwoneka siholola hatenda na nyuwe, mna wantu watuhu wagamba nogofya vidala hatenda hale na nyuwe, na wailani kwa mbazi na wedi wakwe Kulisito."},{"book":"2 Wakolinto","chapter":"10","verse":"2","text":"Nawalombezani msekunogoha umo heza, kwaviya nina chindedi nadaha kutendesa mkali kwa wose wadya wakuchifanyanya kugamba chekala chimwili."},{"book":"2 Wakolinto","chapter":"10","verse":"3","text":"Chindedi chekala mwe isi, mna nkondo yetu siyo ya chimwili."},{"book":"2 Wakolinto","chapter":"10","verse":"4","text":"Kwaviya, viziha chikujezeza mwe nkondo yetu sivyo viziha vya mwe isi, mna ni nguvu za Chohile zikubalanga nchinga zose. Chabalanga milosi yose ya udanti"},{"book":"2 Wakolinto","chapter":"10","verse":"5","text":"na chikagwisa chila nchinga ya wefenyi wikigwe kuhiga umanyi wa Chohile, chaguha fanyanyi zose na kuzitenda zimwive Kulisito."},{"book":"2 Wakolinto","chapter":"10","verse":"6","text":"Suwe chikala vyedi kukantila chila yumwenga hekwiva, aho mkunga mlagise kugamba mwivisa chila chintu."},{"book":"2 Wakolinto","chapter":"10","verse":"7","text":"Nyuwe mwasinya mbuli kwa kuse du. Uneva eyaho mntu yoyose akufanyanya kugamba uyo ni ywa Kulisito, afanyanye naho kugamba suwe naswi niwa Kulisito saviya uyo eli ywa Kulisito."},{"book":"2 Wakolinto","chapter":"10","verse":"8","text":"Hata hegu songezekela mwe kweduvya mwa udya udahi achinkile Zumbe, udahi wa kuwazenga na siyo wa kugwisa, hata ivyo sina usungu hata hadodo."},{"book":"2 Wakolinto","chapter":"10","verse":"9","text":"Sikunga mfanyanye kugamba naunga niwatise kwe zibaluwa zangu."},{"book":"2 Wakolinto","chapter":"10","verse":"10","text":"Mntu adaha kulonga, “Baluwa za Paolo zogofya naho zina milosi izamile, mna uyo mwenye akatenda hamwenga na suwe ni mntu asokele, na hata akalonga milosi yakwe ni saviya siyo chintu.”"},{"book":"2 Wakolinto","chapter":"10","verse":"11","text":"Mntu akulonga ivyo na afanyanye kugamba yadya chikuwandika mwe baluwa umwo chihale, nayo nachitende umo chinanyuwe."},{"book":"2 Wakolinto","chapter":"10","verse":"12","text":"Kwa vyovyose hachajezize kweika hegu kweliganya na wadya wantu wakwetogola wenye. Wantu wakwetenda wowo ni chihimo cha kwehima, na wantu wakweliganya wenye kwa wenye, ni wahezi."},{"book":"2 Wakolinto","chapter":"10","verse":"13","text":"Mna suwe hacheduvise vitendese, kweduvya uko na kusigale mwe chiya chihimo cha ndima chinkigwe ni Chohile, ndima idya chikudamanya kwenyu."},{"book":"2 Wakolinto","chapter":"10","verse":"14","text":"Hachiijinkile mihaka kweduvya umo chezaga kwenyu. Suwe nachiwankongo kwiza kwenyu chikawegailani Mbuli Yedi ya Kulisito."},{"book":"2 Wakolinto","chapter":"10","verse":"15","text":"Elo, hachikweduvila ndima wadamanye watuhu kujinka chihimo chinkigwe, mna msuhi wetu ni kugamba uzumizi wenyu nawongezekele mwenyu kutimilana na kihimo aikiye Chohile."},{"book":"2 Wakolinto","chapter":"10","verse":"16","text":"Aho nachidahe kuilonga Mbuli Yedi ya Kulisito mwe si ntuhu, hale na nyuwe, na haitende mbuli ya kweduvya ndima wadamanye wantu watuhu hantu hatuhu."},{"book":"2 Wakolinto","chapter":"10","verse":"17","text":"Mna saviya Mawandiko Yakukile yawandikwe, “Mta kweduvya eduvye mwe yadya adamanye Zumbe.”"},{"book":"2 Wakolinto","chapter":"10","verse":"18","text":"Akuzumilwa suyo yudya akwetogola mwenye, mna yudya akutogolwa ni Zumbe."}]}