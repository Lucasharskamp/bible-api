{"data":[{"book":"Tiuteronomi Kasege","chapter":"29","verse":"1","text":"Hagi Sainai agonare'ma mani'nageno'ma Ra Anumzamo'a huhagerafi huvempa kema Israeli vahe'ma zami'nerera, Moapu mopafima umani'nageno'a, ama'na huhagerafi huvempa kea mago'ane zamio huno Mosesena asami'ne."},{"book":"Tiuteronomi Kasege","chapter":"29","verse":"2","text":"Hagi Mosese'a Israeli vahera maka kehu tru huno amanage huno zamasmi'ne, Ramo'ma Isipi mopafima Feronte'ene, eri'za vahe'are'ene, mopa'afinema,"},{"book":"Tiuteronomi Kasege","chapter":"29","verse":"3","text":"maka hankave'ane avame'zane, kaguvazanema erifore'ma hu'nea zana ko' ke'naze."},{"book":"Tiuteronomi Kasege","chapter":"29","verse":"4","text":"Hianagi manita ama knare'ma ehanatizana, Ramo'a antahintahitamia eri amara osigeta, ana zana keta antahita nosuta, tamavurga eri hari higeta nonkazageno, tamagesa erinkro higeta nontahize!"},{"book":"Tiuteronomi Kasege","chapter":"29","verse":"5","text":"Hagi Ramo'a huno, 40'a kafufi ka'ma kokampina tamavare'na e'noanagi, kukena tamimo'ene tamagia anomo'enena tagatora huno havizana osu'ne."},{"book":"Tiuteronomi Kasege","chapter":"29","verse":"6","text":"Hagi Nagriku'ma Rana tagri Anumzane huta keni'ma hanagu, bretine wainine aka tinena one'naze."},{"book":"Tiuteronomi Kasege","chapter":"29","verse":"7","text":"Hagi ese'ma ama mopare'ma neonke'za, Hesboni kini ne' Sihoni'ene Basani kini ne' Ogikea eke hara eme hurante'nazanagi, tagra hara huzamagatere'none."},{"book":"Tiuteronomi Kasege","chapter":"29","verse":"8","text":"Ana kini netremokizni mopa hanareta Rubeni naga'ene, Gati naga'ene, Manase naga'ma amu'nompinti refko hu'naza naga'enena, ana mopa refako huzami'none."},{"book":"Tiuteronomi Kasege","chapter":"29","verse":"9","text":"E'ina hu'negu ama ana huhagerafi huvempa kea kegava hu'neta nevararinkeno, maka zama hanaza zamo'a knarera hino."},{"book":"Tiuteronomi Kasege","chapter":"29","verse":"10","text":"Hagi menina Ra Anumzana tamagri Anumzamofo avuga Israeli naga nofite kva vahe'ene, ranra vahe'ene, sondia kva vahe'ene, maka Israeli vene'nene,"},{"book":"Tiuteronomi Kasege","chapter":"29","verse":"11","text":"a' mofavrene, ruregati'ma tamagri'enema enemaniza vahe'ene, tintevema hurami vahe'enena,"},{"book":"Tiuteronomi Kasege","chapter":"29","verse":"12","text":"Ra Anumzana tamagri Anumzamo'ma tamagranema huhagerafi huvempa ke hanigeta avararigahune huta huvempa hanagu menina eme oti'naze."},{"book":"Tiuteronomi Kasege","chapter":"29","verse":"13","text":"Hagi tamagehe'i Abrahamuma, Aisakima, Jekopunema huvempama huzamante'nea kante anteno, Agra tamagri'ene eri hagerafi huvempa ke hinketa tamagra menina Agri vahe' mani'nageno, Agra tamagri Anumza manigahie."},{"book":"Tiuteronomi Kasege","chapter":"29","verse":"14","text":"Hianagi Ramo'na tamagrikukera ama huhagerafi huvempa kea nosuanki,"},{"book":"Tiuteronomi Kasege","chapter":"29","verse":"15","text":"Rana tamagri Anumzamo'na navugama menima oti'naza vahe'ene, henkama fore hu anante ante'ma hanaza vahe'enenku nehue."},{"book":"Tiuteronomi Kasege","chapter":"29","verse":"16","text":"Hagi Isipima mani'nonteti'ma ana kuma'ma atreta ne-eta ha' vahetimofo mopafima e'nonana, tamagra ko keta antahita hu'naze."},{"book":"Tiuteronomi Kasege","chapter":"29","verse":"17","text":"Kasrino hi'mnage'ma hu'nea avu'ava'ma nehu'za, zafare'ene havere'ene, silvare'ene, golire'enema kaza osu' anumzama amu'no zamifima trohuntenazana ko ke'naze."},{"book":"Tiuteronomi Kasege","chapter":"29","verse":"18","text":"Hagi ama huhagerafi huvempa kema tamagri'enema nehuana, mago vemo'o a'mo'o naga'mo'ma, Rana tamagri Anumzamofoma amagena hunemino ana havi anumzantamima mono hunte'niana kefo zafamo agata hageno aka' zafa raga rentea kna amu'nontamifinti hugahie."},{"book":"Tiuteronomi Kasege","chapter":"29","verse":"19","text":"Hagi izago ama kazusi kema antahimoka kagraka'agura humusena nehunka, nagra navesi'zama avaririsuana mago zana nagritera fore osugosie hunka kagesa ontahio. Kagra rama'a hazenke zampi maka vahera zamavarenka ufregahane."},{"book":"Tiuteronomi Kasege","chapter":"29","verse":"20","text":"Ramo'a e'inahu vahe'mofo kefozama'a atreontegosianki, tusi arimpa ahenenteno kanive renentenkeno, ama avontafepima me'nea kazusi kemo'a ana vahe'mofo agofetu me'nenkeno Ra Anumzamo'a ama mopafintira agi'a eri fanane hugahie."},{"book":"Tiuteronomi Kasege","chapter":"29","verse":"21","text":"Hagi ana'ma hania vahera Ramo'a Israeli naga'nofipintira azeri arure atreno, kasege avontafepima huhagerafi huvempa kema hu'nea knazana ana vahete atre'nigeno evugahie."},{"book":"Tiuteronomi Kasege","chapter":"29","verse":"22","text":"Hagi kagripinti fore hania vahero, ruregati'ma e'mani vahepinti forehu anante anante hu'za esaza vahe'mokizmia, Ra Anumzamo'ma mopatamima krinuti'ene hazenke'za nuti'ene eri havizama hania zana nege'za,"},{"book":"Tiuteronomi Kasege","chapter":"29","verse":"23","text":"amanage hu'za krafa hugahaze, Ramo'ma Sodomune, Gomorane, Atmane, Zeboimi kuma'ma arimpa ahezama'areti eri havizama hu'neaza huno maka mopafina salfa havemo'ene hagemo'ene aviteno mopa eri haviza higeno, hoza antegara osigeno trazana magore huno ohagetfa hie hu'za hugahaze."},{"book":"Tiuteronomi Kasege","chapter":"29","verse":"24","text":"Ana hanige'za ru mopafi vahe'mo'za amanage hugahaze, nahigeno Ramo'a amanara huno ama mopa eri haviza nehuno, na'amo higeno tusi arimpa ahenezamante hu'za antahigahaze."},{"book":"Tiuteronomi Kasege","chapter":"29","verse":"25","text":"Anante amanage hu'za hugahaze, na'ankure Rana zamagehe'i Anumzamo'ma Isipiti'ma zamavareno ne-eno huhagerafi huvempa kema hu'neana zamagra zamefi humi'zageno, anara hu'ne hu'za hugahaze."},{"book":"Tiuteronomi Kasege","chapter":"29","verse":"26","text":"Hagi ke'za antahi'za osu'naza havi anumzantami nevariri'za monora hunte'naze. E'i ana havi anumzantmina monora huonteho huno Ramo'ma hu'nea anumzantami monora ome hunte'naze."},{"book":"Tiuteronomi Kasege","chapter":"29","verse":"27","text":"E'ina higeno Ra Anumzamofo arimpa he'zamo'a marerigeno, ama avontafepima me'nea knazana atregeno ama mopafina me'ne."},{"book":"Tiuteronomi Kasege","chapter":"29","verse":"28","text":"Hagi e'ina hazageno Ramo'a tusi arimpa ahezamanteno, ama mopafintira Israeli vahera zamazeri vatitrege'za menina ru mopafi umani'naze."},{"book":"Tiuteronomi Kasege","chapter":"29","verse":"29","text":"Hagi Ra Anumzana tagri Anumzamo'a oku'ma me'nea kea ontasami'ne. Hianagi tagrite'ma erifore'ma hiankea tagrane mofavretimozanena avarari vava hugahune."}]}