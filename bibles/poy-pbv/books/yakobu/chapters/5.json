{"data":[{"book":"Yakobu","chapter":"5","verse":"1","text":"Su vinu mpikaniri mwenga walunda! Mulili na kudaya toziya ya ntabiku yayifira kuwapata."},{"book":"Yakobu","chapter":"5","verse":"2","text":"Lunda zyenu ziwola, na nguwu zya zyenu waziliya wameyi."},{"book":"Yakobu","chapter":"5","verse":"3","text":"Zahabu zyenu na mpiya ziwera kutu, na kutu ayi hayiwapitauliri, na yeni hayilii nshimba zyenu gambira motu. Mwenga mlimatira lunda mumashaka aga ga upeleru!"},{"book":"Yakobu","chapter":"5","verse":"4","text":"Msinda kuwalipa shibena mgongu yawatenda mahengu mumalambu genu. Mpikaniri malalamiku gawu! Kulila kwa awa yawabena malambu kusoka mumakutu ga Mtuwa yakawera na uwezu."},{"book":"Yakobu","chapter":"5","verse":"5","text":"Mulikala pasipanu mumakaliru ga kulinemeliziya na ga anasa. Mulinenepeziya kala maweni kwa lishaka lya kulikitulwa."},{"book":"Yakobu","chapter":"5","verse":"6","text":"Muwatoziti wantu yawamfiriziya Mlungu na kuwalaga, womberi wawabeleriti ndiri mwenga!"},{"book":"Yakobu","chapter":"5","verse":"7","text":"Su walongu wangu, muhepeleri mpaka Mtuwa pakiza. Muloli yakalima ntambu yakahepelera kwa kuhepera vimeru vyakuwi vilaviyi mabenu gagafiruwa nentu. Yomberi kahepelera kwa kuhepera kwanjira vula zya kuyalira mpaka vula zya upeleru."},{"book":"Yakobu","chapter":"5","verse":"8","text":"Namwenga vulaa mfiruwa kuhepelera, mgoloki weri munjimiru yenu toziya lishaka lya kusoka kwakuwi Mtuwa lyapakwegera."},{"book":"Yakobu","chapter":"5","verse":"9","text":"Walongu wangu, namuhinginika maweni gweka namwiza kutozwa na Mlungu. Yomberi ndo mtoza yakapakwegera, kapamlayangu."},{"book":"Yakobu","chapter":"5","verse":"10","text":"Walongu wangu, pamufira kuwona uhepelera ntambu yawuwera muntabika, muliholi wambuyi wa Mlungu, watakuliti kwa uwezu wa Mtuwa."},{"book":"Yakobu","chapter":"5","verse":"11","text":"Tuwashema womberi mbaka toziya wahepeleriti. Mpikaniriti visoweru vya uhepelera wa Ayubu, na muvimana ntambu Mtuwa yakamtenderiti muupeleru. Toziya Mtuwa kamema lusungu na manemu."},{"book":"Yakobu","chapter":"5","verse":"12","text":"Walongu wangu, pa goseri aga namulirapa kumpindi ama kwa pasipanu ama kwa shintu shimonga shoseri. Mlongi “Yina” pamfira kulonga yina na “Ndala” pamfira kulonga ndala, su hapeni mtozwi na Mlungu."},{"book":"Yakobu","chapter":"5","verse":"13","text":"Hashi, kwana muntu yoseri pakati penu yakawera na ntabiku? Kafiruwa kamluwi Mlungu. Ama kwana muntu yakawera na nemeleru? Kimbi lwimbu lwa uzyumi."},{"book":"Yakobu","chapter":"5","verse":"14","text":"Hashi, kwana mlweri pakati pamwenga? Kafiruwa kawashemi wazewi wa shipinga sha wantu yawamjimira Yesu, nawomberi hawamluwiri kwa Mlungu na kumswaga lipaki kwa litawu lya Mtuwa."},{"book":"Yakobu","chapter":"5","verse":"15","text":"Nawomberi pawaluwa kwa njimiru, mlweri ulii hakaponi, toziya Mtuwa hakamuwuziliri ukomu wakuwi. Na handa kaweriti katenditi vidoda vyoseri vilii, hakalekiziwi."},{"book":"Yakobu","chapter":"5","verse":"16","text":"Su muligambiri kuleka vidoda vyamtenditi maweni gweka na muliluwili kwa Mlungu maweni gweka su mpati kuponiziwa. Maluwa ga muntu muheri, gawera na makakala ga kutenda mavuwa."},{"book":"Yakobu","chapter":"5","verse":"17","text":"Eliya kaweriti muntu gambira twenga. Yomberi kaluwiti kwa kugangamala vula nayitowa, na vula itowiti ndiri paisi kwa shipindi sha vinja vitatu na nusu."},{"book":"Yakobu","chapter":"5","verse":"18","text":"Shakapanu kaluwiti kayi na mpindi itowiti vula na isi imeriziya viboga vyakuwi."},{"book":"Yakobu","chapter":"5","verse":"19","text":"Walongu wangu, muntu yumu penu pakagamira kutali na unakaka, na muntu gwingi pakamwuziya,"},{"book":"Yakobu","chapter":"5","verse":"20","text":"muvimani kuwera ulii yakamwuziya muntu yakawera na vidoda kulawa munjira ya upotuziya, hakailopoziyi rohu ya muntu ulii kulawa mukuhowa na vidoda vivuwa havilekiziwi na Mungu."}]}