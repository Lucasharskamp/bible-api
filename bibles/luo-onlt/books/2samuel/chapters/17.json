{"data":[{"book":"2 Samuel","chapter":"17","verse":"1","text":"Ahithofel nowachone Abisalom niya, “Kane bed ni an in, to dine ayiero ji alufu apar gariyo kendo awuokgo otieno ma kawuononi mondo alaw Daudi;"},{"book":"2 Samuel","chapter":"17","verse":"2","text":"mi amonje kapod ool kendo onyosore. Anami kihondko malich make mi ji duto man kode ring weye. Daneg mana ruoth kende"},{"book":"2 Samuel","chapter":"17","verse":"3","text":"eka aduog ji duto iri. Ka ngʼat midwaro ngimaneni otho; to ji duto noduog maonge ngʼama nohinyre.”"},{"book":"2 Samuel","chapter":"17","verse":"4","text":"Wachni ne nenore ni ber ne Abisalom gi jodong Israel duto."},{"book":"2 Samuel","chapter":"17","verse":"5","text":"To Abisalom nowacho niya, “Luonguru Hushai ja-Arki, mondo en bende wawinj gima owacho.”"},{"book":"2 Samuel","chapter":"17","verse":"6","text":"Kane Hushai osebiro ire, Abisalom nowacho niya, “Ma e rieko mane Ahithofel osengʼado. Owinjore watim kamano koso? To ka ok kamano to kare nyiswa ane kaka iparo.”"},{"book":"2 Samuel","chapter":"17","verse":"7","text":"Hushai nodwoko Abisalom niya, “Rieko ma Ahithofel ongʼado kawuononi ok ber."},{"book":"2 Samuel","chapter":"17","verse":"8","text":"Ingʼeyo ni wuonu gi joge gin jolweny, bende gin joma ger mana ka ondiek moma nyithinde. Bende nyaka ingʼe ni wuonu en jalweny mongʼith; ok obi nindo kama jolweny nindoe."},{"book":"2 Samuel","chapter":"17","verse":"9","text":"Kata mana sani koro osepondo e bur moro kata mana kamachielo; kipo ni en ema okwongo omonjo jogi, ngʼato angʼata mowinjo wachno biro wacho ni, ‘Oseneg jolweny mag Abisalom.’"},{"book":"2 Samuel","chapter":"17","verse":"10","text":"Kata mana jalweny ma jachir ma chunye chalo gi chuny sibuor, biro kirni ka luoro ohewe, nimar Israel duto ongʼeyo wuonu ni en jalweny kendo ni ji man kode gin jochir."},{"book":"2 Samuel","chapter":"17","verse":"11","text":"“Kuom mano an angʼadoni rieko kama: Chok jo-Israel duto, chakre Dan nyaka Bersheba gin joma ngʼeny ka kwoyo man e dho nam, to in mondo itel nyimgi ka ukedo."},{"book":"2 Samuel","chapter":"17","verse":"12","text":"Eka wanamonje kamoro amora minyalo yude kendo wanapodh kuome mana ka thoo momoko e lum maonge ngʼato kuomgi kata achiel manowe kangima."},{"book":"2 Samuel","chapter":"17","verse":"13","text":"Kaponi odhi mopondo e dala moro, to jo-Israel duto nokel tonde e dalano kendo wanaywa ohinga mar dalano mi wamuke kwatere e holo ma kata mana bathe matin ok noyudi.”"},{"book":"2 Samuel","chapter":"17","verse":"14","text":"Abisalom kod ji duto mag Israel nowacho niya, “Rieko mar Hushai ja-Arki ber moloyo mar Ahithofel.” Nimar Jehova Nyasaye noramo ni nyaka oroch rieko maber mane Ahithofel ongʼado mondo okelni Abisalom masira."},{"book":"2 Samuel","chapter":"17","verse":"15","text":"Hushai nonyiso Zadok gi Abiathar, ma jodolo niya, “Ahithofel osengʼado rieko ni Abisalom gi jodong Israel mondo otim ma gi macha, to an bende asengʼado rieko mondo gitim mana kama."},{"book":"2 Samuel","chapter":"17","verse":"16","text":"Koro oruru wach piyo piyo mondo unyis Daudi ni, ‘Kik inindi e dho wath manie thim; to nyaka ingʼadi idhi loka machielo nono to ruoth gi joma ni kode notieki.’ ”"},{"book":"2 Samuel","chapter":"17","verse":"17","text":"Jonathan gi Ahimaz ne ni En Rogel. Nyako moro ma jatich ne onego ternegi wach, to gin ne giterone ruoth Daudi nikech ne ok gidwar ni ngʼato onegi ka gidonjo e dala maduongʼno."},{"book":"2 Samuel","chapter":"17","verse":"18","text":"To kata kamano rawera moro nonenogi mowacho ni Abisalom. Omiyo ji ariyogi nowuok piyo kendo negidhi Bahurim e od ngʼat moro. Ne en gi soko e laru mare, kendo negidonjo e iye."},{"book":"2 Samuel","chapter":"17","verse":"19","text":"Chi ngʼatno nokawo gimoro ma oumogo soko bangʼe ne omoyo cham e wiye. To onge ngʼama nofwenyo sokono."},{"book":"2 Samuel","chapter":"17","verse":"20","text":"Kane jo-Abisalom obiro e od dhakoni, negipenje niya, “Ere Ahimaz gi Jonathan?”"},{"book":"2 Samuel","chapter":"17","verse":"21","text":"Ka jogo nosedhi, ji ariyogi nowuok e soko mi gidhi gitero ni ruoth Daudi wach. Negiwachone niya, “Wuogi ingʼad aora piyo, Ahithofel osengʼado rieko machal kama kuomi.”"},{"book":"2 Samuel","chapter":"17","verse":"22","text":"Omiyo Daudi gi ji duto mane ni kode nowuok mongʼado aora Jordan. Kane piny yawore to ne onge ngʼat modongʼ kapok ongʼado Jordan."},{"book":"2 Samuel","chapter":"17","verse":"23","text":"Kane Ahithofel oneno ni rieko mane ongʼado ok oluw, noidho pundane modok dalagi e ode. Noloso weche mag ode; bangʼe ne odere. Omiyo notho moike e bur wuon mare."},{"book":"2 Samuel","chapter":"17","verse":"24","text":"Daudi nodhi Mahanaim, to Abisalom nongʼado aora Jordan kod jo-Israel duto."},{"book":"2 Samuel","chapter":"17","verse":"25","text":"Abisalom noseketo Amasa mondo otel ni jolweny kar Joab. Amasa ne wuod ngʼat moro miluongo ni Jetha, ja-Israel mane okendo Abigael, nyar Nahash mane nyamin Zeruya ma min Joab."},{"book":"2 Samuel","chapter":"17","verse":"26","text":"Jo-Israel gi Abisalom nojot e piny Gilead."},{"book":"2 Samuel","chapter":"17","verse":"27","text":"Kane Daudi obiro Mahanaim, Shobi wuod Nahash maa Raba e piny jo-Amon, gi Makir wuod Amiel maa Lo Debar, gi Barzilai ma ja-Gilead maa Rogelim,"},{"book":"2 Samuel","chapter":"17","verse":"28","text":"nokelo gige nindo gi bakunde to gi gik mochwe gi lowo. Bende negikelo ngano gi shairi, mogo gi cham molodi, oganda gi ngʼor,"},{"book":"2 Samuel","chapter":"17","verse":"29","text":"mor kich gi chak mopoto, rombe, cha dhiangʼ mopoto mongʼin ni Daudi gi joge mondo ocham. Nimar negiwacho niya, “Jogi osebedo mool kendo riyo ohewogi e thim.”"}]}