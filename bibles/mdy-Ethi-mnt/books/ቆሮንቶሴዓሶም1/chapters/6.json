{"data":[{"book":"ቆሮንቶሴ ዓሶም 1","chapter":"6","verse":"1","text":"ዒንሢዳፓ ፔቴ'' ዓሲ ኪሪስቶሴ ጉሙርቃያ ማዔ፥ ዒሻሢና ዎላ'' ፑርቴቴ ጌኤዞ ፆኦሲ ዓሳ ዎጋንዳጉዲ ማሂፆይዳፓ ዎጌና ዓይሢሳኒ ፆኦሲ ዔሩዋ ዓሶና ዎጊሳኒ ዎይቲ ዓኣዻኒ ጫርቃይ?"},{"book":"ቆሮንቶሴ ዓሶም 1","chapter":"6","verse":"2","text":"ፆኦሲ ዓሳ ዓጮ''ይዳ ዎጋያታሢ ዒንሢ ዔሩዋዓዳ? ሂዳዖ ዓጮ''ይዳ ዒንሢ ዎጋያታንቴ ዬያ ዻኮ'' ባኮ ዎጊፃ ዒንሢ ባሺያ?"},{"book":"ቆሮንቶሴ ዓሶም 1","chapter":"6","verse":"3","text":"ፆኦሲ ኪኢታንቾይዳታዖ ኑ ዎጋንዳሢ ዒንሢ ዔሩዋዓዳ? ሂዳዖ ሃያ ዓጮ'' ባኮይዳ ባሼና ዎይቲ ዎጋኒ ኑ ዳንዳዑዋይ?"},{"book":"ቆሮንቶሴ ዓሶም 1","chapter":"6","verse":"4","text":"ዓካሪ ዎሊና ዒንሢ ፑርቴቴ ኪሪስቶሴ ጉሙርቃ ዓሶ ባኣካ'' ባኣ ዓሶና ዎጊሳኒዳ?"},{"book":"ቆሮንቶሴ ዓሶም 1","chapter":"6","verse":"5","text":"ዔዛታ! ዒንሢ ባኣኮ''ይዳ ዓሲ ጊኢጊሻኒ ዳንዳዓ፥ ዒናና ዓኣ፥ ጪሚባኣዓዳ? ቦርሶ ዒንሢም ማዖም፤"},{"book":"ቆሮንቶሴ ዓሶም 1","chapter":"6","verse":"6","text":"ዓካሪ ፔቴ'' ኪሪስቶሴ ጉሙርቃ ዓሲ ባጋሢ ዎጌና ዓይሢሳኒ ፆኦሲ ዔሩዋ ዓሶ ዎጎ ቤዞ ዓኣዻኒ ኮይሳ?"},{"book":"ቆሮንቶሴ ዓሶም 1","chapter":"6","verse":"7","text":"ጉቤና ዎላ'' ዒንሢኮ ሞኦቲንታ ዻውሲንቲኬ፤ ዬያይዳፓ ዒንሢም ፑርቲሶናኣታቴ ሃሣ ዒንሢ ጌሾናኣታቴ ኮሺቱዋዓዳ?"},{"book":"ቆሮንቶሴ ዓሶም 1","chapter":"6","verse":"8","text":"ዒንሢ ጋዓንቴ ዒንሢም ፑርቲሳኔ፤ ሃሣ ዒንሢ ጌሻኔ፤ ዬያጉዲ ዒንሢ ዒሾንሢንታ ሚሾንሢንታም ዒንሢ ዬያይዳኔ።"},{"book":"ቆሮንቶሴ ዓሶም 1","chapter":"6","verse":"9","text":"ፑርቶ ዓሳ ፆኦሲ ካኣቱሞይዳ ጌሊንዱዋኣሢ ዒንሢ ዔሩዋዓዳ? ዬያ ባኮና ጌሺንቲፖቴ፤ ዓኒ ሃሣ ማቾ ማዒባኣ ዓሶና ላሃኒ ሱኡካዻ ዓሳ፥ ፆኦሲፓ ሜሌ'' ካኣሽካ ዓሳ፥ ዓኒ ሃሣ ማቾ ማዒባኣ ዓሶና ላሃ ዓሳ፥ ዓቲንቄና ላሃ ዓቲንቄ፥"},{"book":"ቆሮንቶሴ ዓሶም 1","chapter":"6","verse":"10","text":"ዉሲ፥ ሚኢሼሮ ጎጋይቃ ዓሲ፥ ዑሽኪ ማሢንታ ዓሲ፥ ዓሲ ዾንካ ዓሲ፥ ዓሲ ባኣዚ'' ቡራ ዓሲ ፆኦሲ ካኣቱሞይዳ ጌላዓኬ።"},{"book":"ቆሮንቶሴ ዓሶም 1","chapter":"6","verse":"11","text":"ዒንሢዳፓ ፔቴ'' ፔቴ''ዞንሢ ቤርታ ያዺኬ፤ ሃሢ ጋዓንቴ ጎዳ ዬሱስ ኪሪስቶሴ ሱ'ንፆና ኑ ጎዳሢ ዓያኖና ጎማፓ ዒንሢ ማስቲ ጌኤሽኬኔ፤ ፆኦሲም ዱማዼ ዴሬያ ዒንሢ ማዔኔ፤ ፂሊ''ያ ፂሌ''ኔ።"},{"book":"ቆሮንቶሴ ዓሶም 1","chapter":"6","verse":"12","text":"ቢያ ባኣዚ'' ታ ማዻንዳጉዲ ዓይሢንቴያኬ፤ ጋዓንቴ ቢያ ባካ ታኣም ኮይሳያቱዋሴ፤ ቢያ ባኣዚ'' ታ ማዻንዳጉዲ ታኣም ዓይሢንቴኔ፤ ዬይ ያዺ ማዔቴያ ዓይጎ ባኣዚ''ማኣ ካራሚ ማዒ ታ ዎርቃዓኬ፤"},{"book":"ቆሮንቶሴ ዓሶም 1","chapter":"6","verse":"13","text":"ሙኡዚ'' ጎጲም፥ ጎጲ ሃሣ ሙኡዚ''ምኬ፤ ያዺ ማዔቴያ ፆኦሲ ሙዖንታ ጎጶንታ ባይዛንዳኔ። ኑኡኮ ዑፃ ጎዳም፥ ጎዳኣ ኑ ዑፆም ማዔሢሮ ኑኡኮ ዑፆ ማቾ ሃሣ ዓኒ ማዒባኣያና ላሂሢም ማሃንዳያ ኮይሱዋሴ።"},{"book":"ቆሮንቶሴ ዓሶም 1","chapter":"6","verse":"14","text":"ፆኦሲ ጎዳ ዬሱሴ ሃይባ''ፓ ዔቂሴኔ፤ ሃሣ ኑናኣ ፔ ዎልቆና ሃይባ''ፓ ዔቂሳንዳኔ።"},{"book":"ቆሮንቶሴ ዓሶም 1","chapter":"6","verse":"15","text":"ዒንሢኮ ዑፃ ኪሪስቶሴ ዑፆይዳፓ ፔቴ'' ቤሲ ማዔሢ ዒንሢ ዔሩዋዓዳ? ዓካሪ ኪሪስቶሴ ዑፆ ማዔሢ ዔኪ ዓኒ ማዒባኣ ዓሶና ላሃ ላኣሎ ዑፆና ዎላ'' ፔቴ'' ማሃንዳያ ታኣም ኮይሳ? ፔቴ''ታዖ ዬይ ኮይሱዋሴ!"},{"book":"ቆሮንቶሴ ዓሶም 1","chapter":"6","verse":"16","text":"ዓኒ ማዒባኣ ዓሶና ላሃ ላኣሎና ላሃ ዓሲ ዒዞና ዎላ'' ፔቴ'' ማዓሢ ዒንሢ ዔሩዋዓዳ? ዎይቲ ጌዔቴ፦ «ላምዖንሢ ፔቴ'' ማዓኔ» ጌይንቲ ፃኣፒንቴሢሮኬ።"},{"book":"ቆሮንቶሴ ዓሶም 1","chapter":"6","verse":"17","text":"ጎዳና ዎላ'' ፔቴ'' ማዓ ዓሳ ጋዓንቴ ዒዛና ዎላ'' ዓያናና ፔቴ'' ማዓኔ።"},{"book":"ቆሮንቶሴ ዓሶም 1","chapter":"6","verse":"18","text":"ዬያሮ ማቾ ሃሣ ዓኒ ማዒባኣያና ላሂፖቴ፤ ዓሲ' ማዻ ሜሌ'' ጎሜ ቢያ ፔ ዑፆኮ ዙላ'' ማዻያኬ፤ ማቾ ሃሣ ዓኒ ማዒባኣያና ላሃ ዓሲ ጋዓንቴ ፔ ዑፆይዳ ጎሜ ማዻኔ።"},{"book":"ቆሮንቶሴ ዓሶም 1","chapter":"6","verse":"19","text":"ፆኦሲዳፓ ዒንሢ ዔኬ፥ ዒንሢኮ ጋሮይዳ ናንጋ ዓያኖ ጌኤዦኮ ዒንሢ ዑፃ ማኣሮ ማዔያታሢ ዒንሢ ዔሩዋዓዳ? ዒንሢ ፆኦሲሮ ማዓንዳኣፓዓቴም ዒንሢሮቱዋሴ።"},{"book":"ቆሮንቶሴ ዓሶም 1","chapter":"6","verse":"20","text":"ዎይቲ ጌዔቴ ዒዚ ዒንሢ ሻንቂ ዔኬያኬ፤ ዬያሮ ዒንሢኮ ዑፆና ፆኦሲ ቦንቹዋቴ።"}]}