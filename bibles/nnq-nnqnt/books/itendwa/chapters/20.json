{"data":[{"book":"Itendwa","chapter":"20","verse":"1","text":"Kuboka pa kijonga kotoka, Paulo ngabakema pamwe akinapunji na ngabalimbi mwojo na ngabatabuka. Ngabaleka ngajenda kilambo chu Makedonia."},{"book":"Itendwa","chapter":"20","verse":"2","text":"Ngapetela kuilambo yenie na kape mojo bandu abaamine kwa malobe ndu. Penia ngaika Kugiliki,"},{"book":"Itendwa","chapter":"20","verse":"3","text":"kwenio ngatama myei mitatu. Ngapanganika kujenda ku Silia apang'anyama kube babi Akayahudi bange bunhwachila mabaja, ngaamua kubuja kupetela ka Makedonia."},{"book":"Itendwa","chapter":"20","verse":"4","text":"Sopata mwana jwa Pilo, kuboke ku Belea, ngalongwana nakwe, uyo pamwe na Alistako na Sekundo, kuboke ku Kusesalonike, Gayo kuboke ku Debe, Tukiko na Tolofimo, kuboke kukilambo cha Asia, na Timoteo."},{"book":"Itendwa","chapter":"20","verse":"5","text":"Angweto ngabalongalela nu kutulenda ku Toloa."},{"book":"Itendwa","chapter":"20","verse":"6","text":"Ngutuombe mungalaba kuboke ku Filipi kuboka pa Mpapala gwa Mikate janga jelwa Kimela, machoba nhwano ngatakolela ku Toloa, kwenio ngututama machoba saba."},{"book":"Itendwa","chapter":"20","verse":"7","text":"Jumamosi kimuyo ngutukongana kulye nkate pamwe. Paulo ngalonge na bandu mpaka kilo puwiku, apanga kujabula malabo jakwe."},{"book":"Itendwa","chapter":"20","verse":"8","text":"Imbelembele ijingi ikiba yakajaka kuchumbi kugolofa okutukonganaga."},{"book":"Itendwa","chapter":"20","verse":"9","text":"Kakombo jumwe ojwakemigwa Yutiko akiba atamite pilidilicha na kongo Paulo akajendekea kulongela, Yutiko akiba nulugono muno, Paulo apajendekea kulongela ngayanga kugochela na ngagwe kuboke kugolofa ja tatu mpaka pae. Apabanyinulaga, akiba ajomwike."},{"book":"Itendwa","chapter":"20","verse":"10","text":"Nambu Paulo ngauluka pae ngalita ngankumbatila na kalenge bandu, “Makabeganga na mbweleje abi tango bwomi!”"},{"book":"Itendwa","chapter":"20","verse":"11","text":"Penia ngaombela kabele ku golofa, ngametula nkate, ngalye. Kuboka pu kulonge nabo muno angweto, mpaka pilipita lichoba, Paulo ngajabula."},{"book":"Itendwa","chapter":"20","verse":"12","text":"Akaumini ngabampeleka kakombo jo kachabe, kongo abi momi na ngabaala mojo muno."},{"book":"Itendwa","chapter":"20","verse":"13","text":"Twenga ngutuombe mumeli ngutujenda kukilambo cha Aso, Tupeta kuntola Paulo. Akutulenge mwene tupete kwenio, magambu ajenda kwenio kupete kilambo kijomo."},{"book":"Itendwa","chapter":"20","verse":"14","text":"Kingobu apakongana na twenga kukilambo cha Aso, ngutuombe mungalaba pamwe ngutujenda ku Mitulene."},{"book":"Itendwa","chapter":"20","verse":"15","text":"Malabo jakwe ngutujenda kwa ngalaba kuboke kwenio nu kuika kukilambo cha Kio. Lichoba eliika ngutuika ku Samo, na lichoba lenge ngutuika kukilambo cha Mileto."},{"book":"Itendwa","chapter":"20","verse":"16","text":"Paulo ngaamu kujendeke na mwanja kwa ngalaba mpaka ku Efeso, apaije kuchelwa kuilambo ya Asia. Ngajenda chokwe Kuyelusalemu kubutuki lichoba lya Pentekoste, anda iwechakine."},{"book":"Itendwa","chapter":"20","verse":"17","text":"Kuboke kilambo cha Mileto ngakinga nhwalo ku Efeso, kupala akinanhota bi kikuta cha bandu abunhwamini Kilisto bakongane nakwe."},{"book":"Itendwa","chapter":"20","verse":"18","text":"Kingobu angweto pabaika kwenio ngabalengela, “Mmanyi kutenda kingobu choa nakiba namangweto, kuboka lichoba lya kutumbula panaika kuilambo ya Asia."},{"book":"Itendwa","chapter":"20","verse":"19","text":"Kukunyenyepa na manjochi twee ngangamwa maengo andi nammanda jwa Angwana kingobu chu ukomo ogunapata magambu gwa itendwa ibaja ya Akayahudi."},{"book":"Itendwa","chapter":"20","verse":"20","text":"Mmanyi kutenda nakotwikeje kamula kilebe chachoa chinapaligwa kunnyangata mangweto kukutangacha nu kubola pukongolou nu muikaja."},{"book":"Itendwa","chapter":"20","verse":"21","text":"Kwa Akayahudi na bandu banga Akayahudi nganakelebuyanga balape malemwa gabe nu kummuji Nnoongo na kaamini Angwana ana Yesu."},{"book":"Itendwa","chapter":"20","verse":"22","text":"Na ngoe, kukunnyoa Uhuke jwa Chwapi nyenda Kuyelusalemu, manyije kwenio chikipakupitila kwango."},{"book":"Itendwa","chapter":"20","verse":"23","text":"Chinikimanyi nenga kila kilambo Uhuke jwa Chwapi nganenge tango nu kupitaje kutenda ipungo nu kulaga kutenda kunenda."},{"book":"Itendwa","chapter":"20","verse":"24","text":"Nambu bwomi gwango nubona kilebe chamboneje kwango, mbala nenganikie undundame gwango na nyomole liengo lyale libambi Angwana ana Yesu kamula, kuchalakicha Nhwalo Gwambone gupeele gwa Nnoongo."},{"book":"Itendwa","chapter":"20","verse":"25","text":"“Ndyangite panakati jinu mmoa, kuntangachi Kingwana cha Nnoongo. Na ngoe manyi mmoa ne umonaje kabele."},{"book":"Itendwa","chapter":"20","verse":"26","text":"Yene nannengelanga chengeni, anda mundu jwajoa kati jinu aobite ne ngoligwaje."},{"book":"Itendwa","chapter":"20","verse":"27","text":"Kwa magambu ne ngotwikeje kuntangachilanga goa agapala Nnoongo."},{"book":"Itendwa","chapter":"20","verse":"28","text":"Mmaganga maha mmenemangweto na mikilendele kikuta echampi Uhuke jwa Chwapi. Mmegange makachungi bi kikuta cha bandu ba Nnoongo abunhwamini Kilisto echapata kupete myai ja Mwana jwakwe."},{"book":"Itendwa","chapter":"20","verse":"29","text":"Manyi kutenda kuboka kwango ne tu, mamei makale gabakuika kwinu, gabeje na kia kukikuta."},{"book":"Itendwa","chapter":"20","verse":"30","text":"Kingobu kitenda kuika bandu bange kuboke mukikuta chinu balongela gu uwangi na kaoyanga akinapunji bakengame angweto."},{"book":"Itendwa","chapter":"20","verse":"31","text":"Mma maha, na nkombakele kutenda kwa manjochi twe, kilo na mui, nakotwikeje kummola mmoa kwa yaka itatu."},{"book":"Itendwa","chapter":"20","verse":"32","text":"“Na ngoe nammekanga mangweto mulenda gwa Nnoongo na nhwalo gwa upeele gwakwe. Jwenio akweti uwecho gwa gukunchenga nu kunhotoya mpatange kindimba cha Nnoongo chababeki bandu bakwe boa abajeguigwe."},{"book":"Itendwa","chapter":"20","verse":"33","text":"Natoije uloi gwa mundu wala jaabu wala ngobo."},{"book":"Itendwa","chapter":"20","verse":"34","text":"Mmenemangweto mmanyi kutenda nakamula maengo kwa maboko gango kupata gambala na kakajango."},{"book":"Itendwa","chapter":"20","verse":"35","text":"Nannayangite mangweto kila kilebe kukulandanikia ku kamu maengo kukachana kundela jenie tajangata abanying'anyile, tukombakele lilobe lya Angwana ana Yesu bene balenga, ‘Chwapi kupanga kuliko kupokela.’ ”"},{"book":"Itendwa","chapter":"20","verse":"36","text":"Kingobu Paulo pajomola kulongela, ngakilakitila majugwa pamwe na angweto nu kunng'ongale Nnoongo."},{"book":"Itendwa","chapter":"20","verse":"37","text":"Boa bakiba bakagutanga ngabankumbatila na ngabatabukana."},{"book":"Itendwa","chapter":"20","verse":"38","text":"Bakibanga nu kuechuka muno magambu balengi bimmonaje kabele. Kuyene ngubunhwindikilanga mpaka ku ngalaba."}]}