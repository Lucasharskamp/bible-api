{"data":[{"book":"Luka","chapter":"24","verse":"1","text":"Jumapili mandawira ndaa, wadala walii wagenditi kulipumba pawatola na utuli ulii wawaunyawiti."},{"book":"Luka","chapter":"24","verse":"2","text":"Wawoniti libuwi lilii libilingisiwa pampenku pa lipumba."},{"book":"Luka","chapter":"24","verse":"3","text":"Pawingiriti mngati, wawoniti ndiri nshimba ya Mtuwa Yesu."},{"book":"Luka","chapter":"24","verse":"4","text":"Wagolokiti palii na waweriti wankulishera kwajili shisoweru shilii, kamukamu hera wantu wawili wazivaliti nguwu zimeremeta mbuu wagolokiti pakwegera na womberi."},{"book":"Luka","chapter":"24","verse":"5","text":"Wadala walii wingiritwi na lyoga, wasuntama. Su wantu walii wawagambira, “Iwera ashi mwankumsakula mkomu pakati pa wahowiti?"},{"book":"Luka","chapter":"24","verse":"6","text":"Ka panu ndiri, kazyuka kala! Mliholi galii gakawagambirani pakaweriti kulii Galilaya,"},{"book":"Luka","chapter":"24","verse":"7","text":"‘Mwana gwa Muntu mpaka wamlaviyi kwa wantu wanavidoda, nayomberi hawamkong'onderi misumali mulupingika na lishaka lya tatu hakazyuki kwanjira pakahowiti’ ”"},{"book":"Luka","chapter":"24","verse":"8","text":"Wadala walii waliholiti vyakatakuliti Yesu,"},{"book":"Luka","chapter":"24","verse":"9","text":"walawiti mulipumba, na watakuliti vintu avi vyoseri kwa wantumintumi walii lilongu na yumu na wamonga wawaweriti paliya."},{"book":"Luka","chapter":"24","verse":"10","text":"Hashina Mariya Magidalena na Yoana na Maliya mawu gwa Yakobu, pamuhera na wadala wamonga wawagenditi nawomberi ndo watakuliti vintu vilii kwa wantumintumi."},{"book":"Luka","chapter":"24","verse":"11","text":"Kumbiti wantumintumi pawapikaniriti ntambu yawatakuliti wadala walii wahera mana, su wawajimilira ndiri."},{"book":"Luka","chapter":"24","verse":"12","text":"Su Peteru kalawiti na kagenda pakatuga mpaka kulipumba, kasuntama na kawoniti sanda hera. Kawuyiti ukaya pakawera kankulihola kwajili ya galiya yagalawiriti."},{"book":"Luka","chapter":"24","verse":"13","text":"Lishaka lilalirii, wantu wawili mngati mwa wantu wawamfata Yesu waweriti wankugenda mushijiji shawashishemiti Emawu, utali wa kilumita lilongu na yimu kulawa Yerusalemu,"},{"book":"Luka","chapter":"24","verse":"14","text":"na waweriti wankuyowera kwajili ya goseri galii yagalawiriti."},{"book":"Luka","chapter":"24","verse":"15","text":"Pawaweriti wankuyowera na kuligambiziyana, Yesu mweni kalawira na kugenda pamuwera nawomberi."},{"book":"Luka","chapter":"24","verse":"16","text":"Wamwoniti kwa masu, kumbiti wamumana ndiri."},{"book":"Luka","chapter":"24","verse":"17","text":"Yesu kawakosiya, “Mwankuyowera shishi pamgendagenda?”"},{"book":"Luka","chapter":"24","verse":"18","text":"Muntu yumu pakati pawu, yawamshema Kileopa, kamkosiya, “Hashi gwenga gwa muhenga gweka yaku Kuyerusalemu yaguvimana ndiri vitwatira yavirawiriti kulii mashaka aga?”"},{"book":"Luka","chapter":"24","verse":"19","text":"Yesu kawakosiya, “Vitwatila gaa?”"},{"book":"Luka","chapter":"24","verse":"20","text":"Watambika wakulu na wakolamlima wetu wamlaviya wamtozi kuhowa, na wamkong'ondera misumali palupinjika."},{"book":"Luka","chapter":"24","verse":"21","text":"Na twenga tulitumbira handa mweni ndo kaweri yumu yakagenda kuikombola Israeli! Gamonga ga aga goseri, leru ndo lishaka lya tatu kwanjira vitwatira avi pavirawiriti."},{"book":"Luka","chapter":"24","verse":"22","text":"Wadala wamu mushipinga shetu watusintuziya, pawagenditi kulipumba mandawira putiputi,"},{"book":"Luka","chapter":"24","verse":"23","text":"su wayiwoniti ndiri nshimba yakuwi. Wawuyiti pawalonga handa walawiritwi na wantumintumi wa kumpindi, pawawagambiriti handa kaweriti mkomu."},{"book":"Luka","chapter":"24","verse":"24","text":"Wamonga mushipinga mwetu wagenditi kulipumba, wawona galii gawatakuliti wadala walii, su mweni wamwona ndiri.”"},{"book":"Luka","chapter":"24","verse":"25","text":"Shakapanu Yesu kawagambira, “Iwera hashi mwa wazigizigi shiyasi ashi na myoyu yenu ikamala nentu kugajimira goseri galii gatakulitwi na wambuyi wa Mlungu!"},{"book":"Luka","chapter":"24","verse":"26","text":"Hashi, ifiruwa ndiri Kristu kukong'onderwa misumali mulupingika, shakapanu kingiri muukwisa wakuwi?”"},{"book":"Luka","chapter":"24","verse":"27","text":"Na Yesu Kawagambira vitwatira vyoseri vya vimuwusu mweni Mumalembu Mananagala mushintola sha Musa na shawalembiti wambuyi woseri wa Mlungu."},{"book":"Luka","chapter":"24","verse":"28","text":"Pawaweriti pakwegera na shijiji shawashigenderiti, Yesu katenda gambira kankwendereya na mwanja,"},{"book":"Luka","chapter":"24","verse":"29","text":"kumbiti womberi wamluwiti pawalonga, “Gwikali pamuwera na twenga, mana kwinala, na pashiru pankwingira.” Su kingira na kulikala pamuwera nawomberi."},{"book":"Luka","chapter":"24","verse":"30","text":"Pakalivagiti kuliya shiboga pamuwera na womberi, katola libumunda na kulitekelera, shakapanu kalimega na kuwapanana."},{"book":"Luka","chapter":"24","verse":"31","text":"Masu gawu gavugukiti na wammana, kumbiti kawukiti pamasu pawu."},{"book":"Luka","chapter":"24","verse":"32","text":"Su waligambirana weni, “Hashi myoyu yetu iweriti iyaka ndiri shipindi pakaweriti kankututakulira Malembu Mananagala munjira kulii?”"},{"book":"Luka","chapter":"24","verse":"33","text":"Wawuka shipindi shilaa shilii na wawuyiti Yerusalemu, wawoniti wantumintumi walii lilongu na yumu na walii wamonga waweriti pamuwera pawalijojinira"},{"book":"Luka","chapter":"24","verse":"34","text":"na walonga, “Nakaka Mtuwa kazyuka! Kamlawira Simoni!”"},{"book":"Luka","chapter":"24","verse":"35","text":"Su wantumini wawili wawagambira ntambu yagawapatiti munjira, na ntambu yawammaniti pakamega libumunda."},{"book":"Luka","chapter":"24","verse":"36","text":"Wantu awili pawaweriti wankuwagambira aga, palaa paliya Yesu mweni kagoloka pakati pawu na kawagambira, “Ponga iweri na mwenga.”"},{"book":"Luka","chapter":"24","verse":"37","text":"Walilimuka na waweriti na lyoga pawavimana wawona shihoka."},{"book":"Luka","chapter":"24","verse":"38","text":"Su Yesu kawagambira, “Iwera ashi mwana lyoga? Iwera ashi myoyu yenu itira?"},{"book":"Luka","chapter":"24","verse":"39","text":"Mloli mawoku gangu na magulu gangu na mloli neni ndo mweni. Mumbati mundoli na hamvimani, mana shihoka shahera nshimba na mafupa ntambu yamndola.”"},{"book":"Luka","chapter":"24","verse":"40","text":"Katakuliti aga na kawalanguziyiti mawoku na magulu gakuwi."},{"book":"Luka","chapter":"24","verse":"41","text":"Waweriti wankali pawagajimira ndiri, toziya ya manemu gawu na wankali wankulishera, Yesu kawakosiyiti, “Mwanashu shiboga shoseri panu shakuliya?”"},{"book":"Luka","chapter":"24","verse":"42","text":"Wamupa shipandi sha somba wa kubanika,"},{"book":"Luka","chapter":"24","verse":"43","text":"kashitoliti na kushiiliya, woseri pawamlola."},{"book":"Luka","chapter":"24","verse":"44","text":"Shakapanu kawagambira, “Ayi ndo mana ga visoweru vyanuwagambiriti pamweriti pamuhera na mwenga, kila shintu shawalembiti kwajili ya neni Mulilagaliru lya Musa, na mukulemba gawalembiti wambuyi wa Mlungu, na mushintola sha Zaburi gawera nakaka.”"},{"book":"Luka","chapter":"24","verse":"45","text":"Shakapanu kagavugula mahala gawu kugamana Malembu Mananagala,"},{"book":"Luka","chapter":"24","verse":"46","text":"na kawagambira, “Ashi ndo shawalembiti, Kristu mpaka katabiki na mpaka kazyuki kulawa kwa wahowiti lishaka lya tatu kwanjira pakahowiti,"},{"book":"Luka","chapter":"24","verse":"47","text":"nalitawu lyakuwi muujumbi kwajili ya kuleka vidoda vyawatenda mpaka wawubweri kwa isi zoseri, kwanjira Yerusalemu."},{"book":"Luka","chapter":"24","verse":"48","text":"Mwenga mwa wakapitawu wa vitwatira avi."},{"book":"Luka","chapter":"24","verse":"49","text":"Na neni mweni hanuwajegerani ulii mweni Tati yakalagiliti kumjega, su muheperi muisi uganu mpaka pawakupanani makakala galawiti kumpindi kwakuwi.”"},{"book":"Luka","chapter":"24","verse":"50","text":"Su Kawalonguziyiti kunja kuisi mpaka Betaniya, kanyasula mawoku gakuwi kumpindi, na kawatekelera."},{"book":"Luka","chapter":"24","verse":"51","text":"Pakaweriti kankuwatekelera, kawaleka, kanyasulitwi kugenda kumpindi kwa Mlungu."},{"book":"Luka","chapter":"24","verse":"52","text":"Womberi wamguwira, na wawuyiti kugenda Yerusalemu, pawawera na nemeli nkulu,"},{"book":"Luka","chapter":"24","verse":"53","text":"na walikaliti shipindi shoseri Mnumba nkulu ya Mlungu pawamkwisa Mlungu."}]}