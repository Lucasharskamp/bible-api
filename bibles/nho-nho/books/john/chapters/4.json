{"data":[{"book":"JOHN","chapter":"4","verse":"1","text":"Naa Faarisi raa ni llono maa e tammaki naa tama ku tautari ki Jesus, aa te kooina naa disaipol Jesus e hakaukau tapu raa ku tammaki are i naa disaipol John."},{"book":"JOHN","chapter":"4","verse":"2","text":"(Maaoni iaa, Jesus tana tino see hai tama ni hakaukau tapu. Ana disaipol raa koi e hakaukau tapu naa tama.)"},{"book":"JOHN","chapter":"4","verse":"3","text":"Teenaa saaita Jesus ni lono i naa taratara naa, masike iloo Ia i Judea no hano ki Galilee."},{"book":"JOHN","chapter":"4","verse":"4","text":"Te ara Jesus ma ki sare raa e moe vaaroto Samaria."},{"book":"JOHN","chapter":"4","verse":"5","text":"A Ia ni hano no tae ki te matakaaina iloto Samaria e ttapa ma ko Sikar. Te kerekere Jacob ni kauake ki tana tama, Joseph, see mmao i te matakaaina naa.4.5 Gen 33.19; Josh 24.32"},{"book":"JOHN","chapter":"4","verse":"6","text":"Teenaa ko te kina e takoto te vai Jacob ni keri i te kerekere. Jesus ni naenae i tana kina ni sare mai raa e mmao, teenaa ki noho Ia i te vasi te vai naa no hakamarooroo. A Ia ni tae atu i te laaraatea4.6 telaaraatea: teenaa te saaita te peeloo te kkai."},{"book":"JOHN","chapter":"4","verse":"7","text":"E mee te ffine haka Samaria ni hanake ki te vai raa no asu vai. Teenaa ki mee ake Jesus kiaa ia, “Aasua mai se vai maaku ki unu.”"},{"book":"JOHN","chapter":"4","verse":"8","text":"(Ana disaipol raa ku oti te oo ki loto te henua naa no taavi kaikai.)"},{"book":"JOHN","chapter":"4","verse":"9","text":"Te ffine raa ki mee ake, “Koe se Jew, a nau iaa se tama haka Samaria. Peehea oo kainnoo mai kiaa nau ki kauatu se vai ki unu koe?” (Naa Jew raa see lavaa te kkai ka unu ki naa peleti ma naa kap naa tama haka Samaria.)4.9 Ezra 4.1-5; Neh 4.1-2"},{"book":"JOHN","chapter":"4","verse":"10","text":"Teenaa ki mee ake Jesus, “Koe see iloa i te mee TeAtua e hookii. Koe hoki see iloa maa teenei ko ai e kainnoo atu ma ki kauake se vai maana ki unu. Ki mee koe ni iloa i te tama e kainnoo atu nei raa, koe ni kainnoo are kiaa ia ki kauatu te vai te ora.”"},{"book":"JOHN","chapter":"4","verse":"11","text":"Te ffine raa ki mee ake, “Aroha, koe see hai mee asuasu vai e noho ma koe, aa te vai nei e nnoto. Te vai e takoto te ora naa ma ki aasua mai koe i hea?"},{"book":"JOHN","chapter":"4","verse":"12","text":"Te vai nei ni kaumai taatou tipuna, Jacob. Tana haanauna ma ana manu e hahaanai raa ni unu hakkaatoa i te vai nei. Koe e mee maa koe e lasi are i Jacob?”"},{"book":"JOHN","chapter":"4","verse":"13","text":"Jesus ki mee ake, “Naa tama hakkaatoa e unu te vai nei ma ki oti ku hiiunu hoki."},{"book":"JOHN","chapter":"4","verse":"14","text":"Te tama e unu taku vai ma ki hookii nei ma ki see lavaa te hiiunu imuri. Taku vai ma ki hookii nei ma ki ppuna peenaa iloto tana manava, teenaa a ia ma ki too te ora e ora hakaoti.”"},{"book":"JOHN","chapter":"4","verse":"15","text":"Teenaa ki mee ake te ffine, “TeAriki, kaumai te vai naa ki see hiiunu nau imuri, ki see ahemai nau hoki no asu vai.”"},{"book":"JOHN","chapter":"4","verse":"16","text":"Jesus ki mee ake, “Tere imua no aru ki too aavana raa ki oomai koorua.”"},{"book":"JOHN","chapter":"4","verse":"17","text":"Te ffine raa ki mee ake, “Nau see hai aavana.”"},{"book":"JOHN","chapter":"4","verse":"18","text":"Maaoni iaa, koe ni mee oo aavana e rima hakkaatoa. Te tanata e noho ma koe i te saaita nei seai se aavana aau maaoni. Koe e taratara maaoni.”"},{"book":"JOHN","chapter":"4","verse":"19","text":"Te ffine raa ki mee ake, “TeAriki, teenei nau ku iloa maa koe se pure TeAtua maaoni."},{"book":"JOHN","chapter":"4","verse":"20","text":"Naa tippuna maatou raa ni lotu i aruna te mouna nei. Kootou naa Jew raa iaa e hai maa Jerusalem raa ko te kina maatou ki oo no lotu i TeAtua.”"},{"book":"JOHN","chapter":"4","verse":"21","text":"Jesus ki mee ake, “Hakannoo kiaa nau. Imuri te henua ma ki see lotu ki te Tamana raa i aruna te mouna nei ma iloto Jerusalem."},{"book":"JOHN","chapter":"4","verse":"22","text":"Kootou naa tama i Samaria nei e lotu poouri koi. Kootou see illoa i te tama kootou e lotu. Maatou naa Jew raa iaa e illoa i te tama maatou e lotu. I te aa, te tama ma ki hakaora te henua raa ma ki haanau iho iloto te manava naa Jew."},{"book":"JOHN","chapter":"4","verse":"23","text":"Te ssao raa ku tae mai, teenaa ko te saaita te henua ma ki lotu maaoni ki te Tamana iloto naa mahi ma te hakamaaoni TeAitu TeAtua. Teenaa te tiputipu te lotu TeAtua e hiihai."},{"book":"JOHN","chapter":"4","verse":"24","text":"TeAtua se Aitu. Naa tama e lotu kiaa Ia raa ki lotu maaoni iloto naa mahi TeAitu TeAtua.”"},{"book":"JOHN","chapter":"4","verse":"25","text":"Te ffine raa ki mee ake, “Nau e iloa maa te Mesaea raa ma ki oti ku au, aa tana saaita ma ki au raa, a Ia ma ki hakaari mai te kau mee hakkaatoa.”"},{"book":"JOHN","chapter":"4","verse":"26","text":"Teenaa ki mee ake Jesus, “Nau nei ko Ia, te tama e taratara koorua nei.”"},{"book":"JOHN","chapter":"4","verse":"27","text":"I te saaita naa raa, naa disaipol Jesus raa ku ttae ake. Laatou ni tteki iloo i te saaita laatou ni kkite i Jesus e noho ka hai taratara laaua ma te ffine. Tevana iaa see hai tama i laatou ni vasiri ake ki te ffine naa ma se aa a ia e hiihai. See hai tama hoki ni vasiri ake ki Jesus maa Ia e hai taratara laaua ma te ffine raa ko te aa."},{"book":"JOHN","chapter":"4","verse":"28","text":"Te ffine naa ni tiiake tana mee e asuasu vai naa no ahe ki te henua raa no mee ake ki naa tama te henua naa,"},{"book":"JOHN","chapter":"4","verse":"29","text":"“Kootou oomai no mmata! Ttama raa e taratara tonu mai i naa mee hakkaatoa aaku ni mee imua. Ttama nei pee ko te Mesaea raa koi, anii?”"},{"book":"JOHN","chapter":"4","verse":"30","text":"Teenaa ki massike laatou i te henua naa no oo ki Jesus."},{"book":"JOHN","chapter":"4","verse":"31","text":"I te saaita naa, naa disaipol raa e nnoho ka taro ki Jesus, “Rabai, too ni mee maau no kai!”"},{"book":"JOHN","chapter":"4","verse":"32","text":"Teenaa ki mee ake Jesus, “Nau e mee aku kaikai e kai, see ilotia kootou.”"},{"book":"JOHN","chapter":"4","verse":"33","text":"Ana disaipol raa ki vasirisiri soko laatou, “E hai tama ni kauake ana kaikai ki kai?”"},{"book":"JOHN","chapter":"4","verse":"34","text":"Jesus ki mee ake, “Aku kaikai raa, teenaa ko aku tautari ki te hiihai te Tama ni mee ma ki au nau no hakaoti ana heuna nei."},{"book":"JOHN","chapter":"4","verse":"35","text":"Kootou e mee kootou taratara e mee peelaa, ‘Naa marama e haa koi takkoto mai aa ku tae ki te ssao ki vasi.’ Tevana iaa nau e vanaatu ki kootou ki ttoka hakaraaoi ki naa verena. Naa kaikai raa ku lleu aa ku tau te vasi!"},{"book":"JOHN","chapter":"4","verse":"36","text":"Naa tama e vasi raa e tauia ki hakanaaopo naa kaikai te ora maaoni. Laatou ma ki fiaffia hakapaa ma naa tama ni tori."},{"book":"JOHN","chapter":"4","verse":"37","text":"Teenaa e hanotonu ma te taratara e mee peelaa, ‘Ttama e tori, aa telaa tama e vasi.’"},{"book":"JOHN","chapter":"4","verse":"38","text":"Kootou ni heunatia a nau ki oo kootou no vasia naa verena naa tama sara ni heheuna. Kootou ni tauia are i naa heuna naa tama sara.”"},{"book":"JOHN","chapter":"4","verse":"39","text":"Turaa tama i Samaria ni illoa maa Jesus ko te Mesaea, i te ffine raa ni mee maa, “Ttama nei e taratara tonu mai naa mee hakkaatoa aaku ni mee imua.”"},{"book":"JOHN","chapter":"4","verse":"40","text":"Saaita naa tama i Samaria raa ni ttae kiaa Ia, laatou ni puratia laatou a Ia ki noho ma laatou. Jesus ni noho ana aso e lua i te henua naa."},{"book":"JOHN","chapter":"4","verse":"41","text":"Turaa tama ni llono i ana taratara no hakannoo kiaa Ia."},{"book":"JOHN","chapter":"4","verse":"42","text":"Laatou ni mee ake peelaa ki te ffine, “Maatou nei ku illoa maa teenei ko te Mesaea, tevana iaa maatou see mee maa maatou nei ku illoa iaa koe ni taratara mai. Seai. Maatou nei ku illoa i maatou ni llono soko maatou i ana taratara, aa teenei maatou ku illoa maa teenei ko te Tama maaoni ma ki hakaora naa tama te maarama nei.”"},{"book":"JOHN","chapter":"4","verse":"43","text":"Imuri ana aso e lua i te kina naa raa, Jesus ni masike no hano ki Galilee."},{"book":"JOHN","chapter":"4","verse":"44","text":"Jesus soko Ia ni mee tana taratara peelaa, “Te pure TeAtua ma ki see ilotia naa tama tana tino henua.”4.44 Mt 13.57; Mk 6.4; Lk 4.24"},{"book":"JOHN","chapter":"4","verse":"45","text":"Tana saaita ni tae ki Galilee raa, naa tama te kina naa ni oo atu no pureppure laatou, i laatou ni kkite iaa Ia e hakasura naa mahi TeAtua i te saaita laatou ni oo ki te Kaikai te Pasova i Jerusalem."},{"book":"JOHN","chapter":"4","verse":"46","text":"Ki oti raa Jesus ni ahe ki Kana i Galilee, tana henua ni huri te vaiua no mee ma se wain."},{"book":"JOHN","chapter":"4","verse":"47","text":"Tana saaita ni lono maa Jesus ku oti te hanake i Judea ki Galilee raa, hanatu iloo ia no taratara ake ki Jesus ki oo laaua ki Capernaum no haia tana tamariki raa ki marooroo, i tana tamariki raa ku taupiri koi ki mate."},{"book":"JOHN","chapter":"4","verse":"48","text":"Teenaa ki mee ake Jesus kiaa ia, “Kootou maraa e ttari iloo ki kkite kootou ma ni mahi TeAtua aa maa kootou ku hakannoo kiaa nau.”"},{"book":"JOHN","chapter":"4","verse":"49","text":"Te hakamau raa ki mee ake, “TeAriki. Kau ki oo taaua. Nau e ppore maa taku tamariki raa ma ki mate.”"},{"book":"JOHN","chapter":"4","verse":"50","text":"Jesus ki mee ake, “Ahe ki too henua. Too tamariki raa ku marooroo.”"},{"book":"JOHN","chapter":"4","verse":"51","text":"Ttama naa ni hano no ttiri i ana poe raa i te ara. Teenaa ki mee ake laatou kiaa ia, “Too tamariki raa ku marooroo.”"},{"book":"JOHN","chapter":"4","verse":"52","text":"Teenaa ki vasiri ake ia ki laatou ma te tamariki raa ni marooroo i te ssao hea. Naa tama naa ki mee ake, “Too tamariki raa ni marooroo lokoi i te saaita te laa raa ni tae ki te ttasi i te laa i aruna.”"},{"book":"JOHN","chapter":"4","verse":"53","text":"Te tanata naa ku hakamaarona i teenaa ko te ssao Jesus ni vanaake ma tana tamariki raa ku marooroo. Teenaa ki illoa ai a ia maa tana haanauna naa hakkaatoa maa Jesus ko te Mesaea."},{"book":"JOHN","chapter":"4","verse":"54","text":"Teenei ko te rua ana saaita ni hakassura naa mahi TeAtua i tana saaita ni hanake ki Galilee."}]}