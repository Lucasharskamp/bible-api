{"data":[{"book":"Efesasi","chapter":"2","verse":"1","text":"Hagi korapara ke ruhanentagita, kumitmifi fri'nazane."},{"book":"Efesasi","chapter":"2","verse":"2","text":"Tamagranena maka mopafi vahe'mo'za nehazankna huta havi kante nevzane, kumi'tmimo avite'negeta, Sata kerera amage anteta, kankamumpi nemaniza hihamu'ane kva avamutamimofo amage anteta, Sata eri'zana enerita Anumzamofonte zamagu'a onte'za zamefi hunemi'za vahe'ene nemanizane."},{"book":"Efesasi","chapter":"2","verse":"3","text":"Zamagri amu'nompina korapara tagranena anazanke huta maka havi tavesi'zante amage ante'none, tagu'afine amega tavufafine tave'manesiaza hutere nehuta, tagra ana kefozampi fore huta amage' nentonkeno, Anumzamofona asi vazi'zamo tagrite'ene maka vahete' enena e'ne."},{"book":"Efesasi","chapter":"2","verse":"4","text":"Hu'neanagi Anumzamofo asuragi'zamo vite'ne, na'ankure tusi'a avesi'zanu Agra agu'areti tagrira avesi rante'ne."},{"book":"Efesasi","chapter":"2","verse":"5","text":"Kasege'a ruha'nentagita fri vahe kna huta mani'nonkeno, asunku'zanteti tahokeno, Kraisimpi tagrira fri'zampitira tazeri otino,"},{"book":"Efesasi","chapter":"2","verse":"6","text":"magopi mona kuma'are tantegeta, Agrane kini tra'are mani'none."},{"book":"Efesasi","chapter":"2","verse":"7","text":"Anama hu'neana henkama fore hania knarera, agatere'nea zana Agri'a marerisa asunku'zanu tagrira Krais Jisasimpi taza huno agampu hurantesigu anara hu'ne."},{"book":"Efesasi","chapter":"2","verse":"8","text":"Na'ankure tamentinti nehzagu asuntgiramanteno tamaza huno tamavre'ne. Tamagra'a knare'za hu'naza zante anara osu'neanki Anumzamo museza (gift) tami'ne."},{"book":"Efesasi","chapter":"2","verse":"9","text":"Eri'za eri'nea mizana omnene, e'igu mago vahe'mo'a, agra'a agi erisaga osugahie."},{"book":"Efesasi","chapter":"2","verse":"10","text":"Na'ankure tagrira, Agra'a tro hurante'ne, Krais Jisasimpi knare eri'za erisnunku, Anumzamo'a korapa ana kana retro hunte'neankita, knare eri'za enerita ana kantera vugahune."},{"book":"Efesasi","chapter":"2","verse":"11","text":"E'i zanku tamagra tamagesa antahiho, korapara tamagra megi'a vahere huta mani'nazane (Gentiles), tamagima ante'nazana, zamufa taga osu vahere nehu'za, zamufama taga nehaza vahe'mo'za, (Jiu) e'i zamazanu zamufa azeri'ne'za taga nehaze."},{"book":"Efesasi","chapter":"2","verse":"12","text":"Tamagra tamagesa antahini hiho, tamagra e'i ana knarera Kraisina afe'are mani'nazane, Israeli vahe krerafane omani'nazane, huvempa huno huhagerafi zamante'nea agu'afina omani'nazane, so'e mani'zama eri kankamutamia omanegeno, tamagri Anumzana mopafina omani'neane."},{"book":"Efesasi","chapter":"2","verse":"13","text":"Hu'neanagi menina Krais Jisasimpi afete'ma koteta tamagra mani'nazafintira, Kraisi koramo tamavreno tava'oma'are neramante."},{"book":"Efesasi","chapter":"2","verse":"14","text":"Na'ankure Agra'a tarimpa fru huno mani'zana (peace) neramino, Jiu vahe'ene megi'a vahe'mota ha' orente arente nehunana tazeri magopi neranteno, amu'nontifima atane'zama me'neana, eritreno tazeri mago hu'ne."},{"book":"Efesasi","chapter":"2","verse":"15","text":"Agra'a avufareti ha' orente arente nehu'nazana eri fanane nehuno, Jiu vahe kasege ramine, osi kasege ramimo megi'a vahe (Gentiles) tazeri fegi atre'nea kasege ramina eri netreno, Agra'a Jiu vahe'ene megi'a vahemota tazerino magoke vahe tro huneranteno, ke ha'ma nehuna zana tazeri fru huno mago tarimpa hurante'ne."},{"book":"Efesasi","chapter":"2","verse":"16","text":"Rugeka zafare Kraisi'a frino ha' frama tamagra'rmagra hu'zana eritreno, tamazeri mago higetma, Anumzamofona magoke avufagna hu'naze."},{"book":"Efesasi","chapter":"2","verse":"17","text":"Agra eno rimpa fru huno manizamofo nanekea afete'ma mani'naza vahera mono kea huzmasmi'ne, hagi tava'onte mani'naza vahera rimpa fru huzmante'ne."},{"book":"Efesasi","chapter":"2","verse":"18","text":"Na'ankure Agripinti tarega vahe'mota, magoke Avamu e'nerita, Nerfantera vugahune."},{"book":"Efesasi","chapter":"2","verse":"19","text":"E'i zanku tamagra menina megi'a vahe'mota, emani vahe knara osu'naze. Hianagi tamagra Anumzamofo naga'ene noma'afi nemanize."},{"book":"Efesasi","chapter":"2","verse":"20","text":"Aposolo naga'ene kasnampa naga'mo'za, tra' zafagna hu'naze. Krais Jisasi'a Agra nomofo renagentete tra havegna hu'ne."},{"book":"Efesasi","chapter":"2","verse":"21","text":"Agripi ana miko nomofonte, vazinte zafamo'za ome vazinte eme vazinte hiankna hu'za hagera ra hu'za, Ramofo otage mono noma'a efore nehaze."},{"book":"Efesasi","chapter":"2","verse":"22","text":"Tamagra ana nonkna hutma mani'nazageno, Anumzamo'ene Avamu'amo'enena ana nompina mani'ne."}]}