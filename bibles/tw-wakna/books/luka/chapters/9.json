{"data":[{"book":"Luka","chapter":"9","verse":"1","text":"Da bi Yesu frɛɛ Dumien no hyia maa wɔn tumi ne ahoɔden a wɔde betu ahonhommɔne na wɔde asa nyarewa nso."},{"book":"Luka","chapter":"9","verse":"2","text":"Afei ɔsomaa wɔn se wɔnkɔka Onyankopɔn ahenni ho asɛm na wɔnsa nyarewa."},{"book":"Luka","chapter":"9","verse":"3","text":"Na ɔka kyerɛɛ wɔn se, “Mo akwantu yi mu, mommfa biribiara nnkɔ, sɛ ɛyɛ pema anaa akwantukotoku, anaa aduan biara, anaa sika, anaa ntade abien abien."},{"book":"Luka","chapter":"9","verse":"4","text":"Na sɛ mokɔ kurow bi mu a, ofi biara a mobɛsoɛ wɔ mu no, ɛhɔ ara na montena nkosi sɛ mubefi kurow no mu."},{"book":"Luka","chapter":"9","verse":"5","text":"Sɛ mokɔ kurow biara mu na wɔannye mo, na morefi hɔ akɔ a, momporoporow mo anan ase mfutuma mfa nkyerɛ sɛ, mo ne wɔn nni hwee yɛ bio.”"},{"book":"Luka","chapter":"9","verse":"6","text":"Wofii hɔ no, wɔkɔɔ nkuraase nkuraase kɔkaa asɛmpa no, saa nyarewa pii nso."},{"book":"Luka","chapter":"9","verse":"7","text":"Ɔmansinhene Herode tee nea Yesu ayɛ no nyinaa no, ɛhaw no yiye, efisɛ na ebinom keka se Osuboni Yohane na wasɔre afi awufo mu,"},{"book":"Luka","chapter":"9","verse":"8","text":"na afoforo nso se ɛyɛ Elia anaa tete adiyifo no mu baako na wasɔre afi awufo mu aba."},{"book":"Luka","chapter":"9","verse":"9","text":"Herode kae se, “Yohane de, matwa ne ti, na hena koraa ne saa onipa yi a mete anwonwasɛm a ɛte sɛɛ fa ne ho yi?” Eyi nti ɔpɛɛ sɛ ohu no."},{"book":"Luka","chapter":"9","verse":"10","text":"Asomafo no fii wɔn akwantu mu bae no, wɔbɔɔ nsɛm a esisii wɔ hɔ nyinaa ho amanneɛ kyerɛɛ Yesu. Eyi akyi na Yesu ne wɔn twee wɔn ho kɔɔ baabi a ɛbɛn Betsaida."},{"book":"Luka","chapter":"9","verse":"11","text":"Nnipadɔm no huu nea Yesu ne nʼasomafo no wɔ no, wotiw wɔn ma ogyee wɔn fɛw so, kaa Onyankopɔn ahenni ho asɛm kyerɛɛ wɔn, saa ayarefo yare."},{"book":"Luka","chapter":"9","verse":"12","text":"Anim rebiribiri no, dumien no baa ne nkyɛn bɛka kyerɛɛ no se, “Ka kyerɛ nnipa no na wɔnkɔ nkurow ne nkuraa a atwa yɛn ho ahyia yi mu nkɔpɛ nea wobedi ne nea wɔbɛda, efisɛ faako a yɛwɔ yi yɛ sare so.”"},{"book":"Luka","chapter":"9","verse":"13","text":"Yesu ka kyerɛɛ wɔn se, “Mo ara momma wɔn biribi nni.”"},{"book":"Luka","chapter":"9","verse":"14","text":"Na nnipa bɛyɛ mpem anum na wɔahyia wɔ hɔ."},{"book":"Luka","chapter":"9","verse":"15","text":"Wɔyɛɛ sɛnea Yesu kae no."},{"book":"Luka","chapter":"9","verse":"16","text":"Afei Yesu faa brodo anum no ne mpataa abien no na ɔhwɛɛ ɔsoro, daa so ase, hyiraa so, bubuu mu de maa nʼasuafo no se wɔnkyɛ mma nnipa no."},{"book":"Luka","chapter":"9","verse":"17","text":"Obiara didi mee. Asuafo no boaboaa nea wodi ma ɛkae no ano no, ɛyɛɛ nkɛntɛn dumien."},{"book":"Luka","chapter":"9","verse":"18","text":"Da bi a Yesu hyɛ kokoa mu baabi rebɔ mpae a nʼasuafo ka ne ho no, obisaa wɔn se, “Nnipa ka se mene hena?”"},{"book":"Luka","chapter":"9","verse":"19","text":"Wobuaa no se, “Ebinom ka se, woyɛ Osuboni Yohane, ebinom nso ka sɛ Elia, na afoforo nso se, woyɛ tete adiyifo no mu baako a wasɔre afi awufo mu aba.”"},{"book":"Luka","chapter":"9","verse":"20","text":"Yesu bisaa wɔn se, “Na mo nso muse mene hena?”"},{"book":"Luka","chapter":"9","verse":"21","text":"Yesu bɔɔ wɔn ano sɛ wɔnnka nkyerɛ obiara."},{"book":"Luka","chapter":"9","verse":"22","text":"Ɔtoaa so se, “Ɛsɛ sɛ Kristo no hu amane pii; Yudafo mpanyimfo ne asɔfo mpanyin ne Kyerɛwsɛm no akyerɛkyerɛfo nso bɛpo no. Akyiri no wobekum no, na ne nnansa so wasɔre.”"},{"book":"Luka","chapter":"9","verse":"23","text":"Afei ɔka kyerɛɛ wɔn nyinaa se, “Sɛ obi pɛ sɛ odi mʼakyi a, ɔmpa ne ho akyi na daa ɔnsoa nʼasennua na onni mʼakyi."},{"book":"Luka","chapter":"9","verse":"24","text":"Na obiara a ɔma nʼani ku ne ho sen me no, ɔbɛhwere ne nkwa; na nea me nti ɔbɛhwere ne nkwa no, ne nsa bɛka."},{"book":"Luka","chapter":"9","verse":"25","text":"Na sɛ onipa nya wiase yi mu nneɛma nyinaa na ɔhwere ne kra a, dɛn mfaso na obenya?"},{"book":"Luka","chapter":"9","verse":"26","text":"Na nea nʼani bewu me ne me nsɛm ho no, ɔno nso, da a me, Onipa Ba no bɛba wɔ me ne Agya no ne abɔfo kronkron no anuonyam mu no, mʼani bewu wɔ ne ho."},{"book":"Luka","chapter":"9","verse":"27","text":"“Na mereka akyerɛ mo se, mo a mugyina ha yi mu bi wɔ hɔ a wɔrenwu kosi sɛ wobehu Onyankopɔn ahenni no.”"},{"book":"Luka","chapter":"9","verse":"28","text":"Yesu kaa ne nsɛm yi wiee no, ɛbɛyɛ nnaawɔtwe akyi, ɔne Petro, Yohane ne Yakobo kɔɔ bepɔw bi so sɛ wɔrekɔbɔ mpae."},{"book":"Luka","chapter":"9","verse":"29","text":"Na Yesu gu so rebɔ mpae no, nʼanimdua sesae, na nʼatade nso hyerɛnee."},{"book":"Luka","chapter":"9","verse":"30","text":"Prɛko pɛ, nnipa baanu a ɛyɛ Mose ne Elia puee wɔ hɔ anuonyam mu ne no bɛkasae."},{"book":"Luka","chapter":"9","verse":"31","text":"Wɔkasa faa ne wu a obewu a ɛde mahyɛ bɛba Yerusalem so no ho."},{"book":"Luka","chapter":"9","verse":"32","text":"Saa bere no na Petro ne nnipa a wɔka ne ho no adeda hatehatee na wonyanyan a wɔn ani so tetew wɔn no, wohuu Yesu sɛ ɔwɔ nʼanuonyam mu ne nnipa baanu bi a wɔka ne ho."},{"book":"Luka","chapter":"9","verse":"33","text":"Na ɛbaa sɛ nnipa no refi Yesu nkyɛn akɔ no, Petro ka kyerɛɛ Yesu se, “Awurade, eye sɛ yɛn nso yɛwɔ ha bi. Ma yɛmmɔ asese abiɛsa; wo de baako, Mose de baako na Elia nso de baako.” Na Petro nnim asɛm a ɔreka no."},{"book":"Luka","chapter":"9","verse":"34","text":"Ogu so rekasa no, omununkum bɛkataa wɔn so ma wosuroe."},{"book":"Luka","chapter":"9","verse":"35","text":"Na nne bi fi omununkum no mu kae se, “Oyi ne me Ba a mayi no. Muntie no!”"},{"book":"Luka","chapter":"9","verse":"36","text":"Kasa yi akyi no, wohuu sɛ aka Yesu nko ara na ogyina hɔ. Na mmere no mu, wɔanka nea wohuu no ankyerɛ obiara."},{"book":"Luka","chapter":"9","verse":"37","text":"Ade kyee a wosian fii bepɔw no so bae no, nnipakuw bi behyiaa Yesu."},{"book":"Luka","chapter":"9","verse":"38","text":"Ɔbarima bi fi nnipakuw no mu teɛɛ mu se, “Kyerɛkyerɛfo, mesrɛ wo, bra bɛhwɛ me ba a midi no bakoro ma me;"},{"book":"Luka","chapter":"9","verse":"39","text":"sɛ honhommɔne ba ne so a, amono mu, ɔteɛ mu, otwa hwe, osinsen, nʼano pu ahuru, na obu fa so, na ɛkyɛ ansa na afi ne so."},{"book":"Luka","chapter":"9","verse":"40","text":"Na mesrɛɛ wʼasuafo no sɛ wontu honhommɔne no nanso wɔantumi.”"},{"book":"Luka","chapter":"9","verse":"41","text":"Yesu kae se, “Ao! Mo a munni gyidi, mentena mo nkyɛn na minnya mo ho boasetɔ nkosi da bɛn!” Afei, ɔdan nʼani ka kyerɛɛ ɔbarima no se, “Fa wo ba no bra ha.”"},{"book":"Luka","chapter":"9","verse":"42","text":"Ɔde abofra no reba no, honhommɔne no twaa no hwee fam ma osinsenii. Na Yesu teɛteɛɛ honhommɔne no maa abofra no ho yɛɛ no den na ɔde no maa nʼagya."},{"book":"Luka","chapter":"9","verse":"43","text":"Onyankopɔn tumi ne ne kɛseyɛ a ɛdaa adi wɔ honhommɔne no tu mu no maa nnipa no ho dwiriw wɔn."},{"book":"Luka","chapter":"9","verse":"44","text":"“Muntie asɛm a merebɛka yi yiye. Wobeyi Kristo no ama.”"},{"book":"Luka","chapter":"9","verse":"45","text":"Nea ɔkaa yi na ɛyɛ ahintasɛm nti, asuafo no ante ase. Nanso na wosuro sɛ wobebisa no ase."},{"book":"Luka","chapter":"9","verse":"46","text":"Asuafo no gyee akyinnye a ɛfa wɔn mu nea ɔbɛyɛ ɔkɛse wɔ Onyankopɔn ahenni mu no ho."},{"book":"Luka","chapter":"9","verse":"47","text":"Na Yesu huu wɔn adwene no, osoo abofra bi mu de no begyinaa ne nkyɛn pɛɛ,"},{"book":"Luka","chapter":"9","verse":"48","text":"na ɔka kyerɛɛ wɔn se, “Obiara a obegye saa abofra yi wɔ me din mu no, gye me; na nea ogye me no nso gye nea ɔsomaa me no. Nea ɔyɛ aketewa wɔ mo nyinaa mu no, ɔno ne ɔkɛse.”"},{"book":"Luka","chapter":"9","verse":"49","text":"Yohane nso ka kyerɛɛ no se, “Awurade, yehuu obi a ɔnka yɛn ho sɛ ɔde wo din tu ahonhommɔne enti yɛbraa no.”"},{"book":"Luka","chapter":"9","verse":"50","text":"Yesu ka kyerɛɛ no se, “Munnsiw no kwan, efisɛ nea ontia mo no, na ɔwɔ mo afa.”"},{"book":"Luka","chapter":"9","verse":"51","text":"Na bere a ɛsɛ sɛ Yesu san kɔ ɔsoro no rebɛn no, osii ne bo sɛ ɔbɛkɔ Yerusalem."},{"book":"Luka","chapter":"9","verse":"52","text":"Ansa na ɔrebɛkɔ no, ɔsomaa nnipa bi dii kan kɔɔ Samaria akuraa bi ase sɛ wonkosiesie baabi mma no."},{"book":"Luka","chapter":"9","verse":"53","text":"Nanso Samariafo no annye Yesu, efisɛ wohuu sɛ na ɔrekɔ Yerusalem."},{"book":"Luka","chapter":"9","verse":"54","text":"Asuafo no tee nea aba no, Yakobo ne Yohane bisaa Yesu se, “Awurade, wopɛ sɛ yɛma ogya fi ɔsoro bɛhyew wɔn pasaa ana?”"},{"book":"Luka","chapter":"9","verse":"55","text":"Yesu dan nʼani kyerɛɛ wɔn kaa wɔn anim,"},{"book":"Luka","chapter":"9","verse":"56","text":"na wofii hɔ kɔɔ akuraa foforo bi ase."},{"book":"Luka","chapter":"9","verse":"57","text":"Bere a wɔrekɔ no, ɔbarima bi baa Yesu nkyɛn bɛka kyerɛɛ no se, “Baabiara a wobɛkɔ no, medi wʼakyi.”"},{"book":"Luka","chapter":"9","verse":"58","text":"Yesu buaa no se, “Sakraman wɔ wɔn abon, wim nnomaa nso wɔ mmerebuw, nanso me, Onipa Ba no de, minni baabi a mede me ti to!”"},{"book":"Luka","chapter":"9","verse":"59","text":"Yesu ka kyerɛɛ ɔbarima foforo bi nso se, “Bedi mʼakyi.”"},{"book":"Luka","chapter":"9","verse":"60","text":"Yesu ka kyerɛɛ no se, “Ma wɔn a wɔte ase na wɔawu wɔ honhom mu no nyɛ saa nnwuma no, na wo de, kɔka Onyankopɔn ahenni no ho asɛm kyerɛ amanaman nyinaa.”"},{"book":"Luka","chapter":"9","verse":"61","text":"Na ɔfoforo nso kae se, “Awurade, medi wʼakyi nanso ma me kwan na me ne mʼabusuafo nkodi nkra ansa.”"},{"book":"Luka","chapter":"9","verse":"62","text":"Nanso Yesu ka kyerɛɛ no se, “Obiara a ɔbɛma nʼadwene ayɛ no ntanta wɔ dwumadi bi a mede ahyɛ ne nsa no ho no, ɔmfata Onyankopɔn ahenni no.”"}]}