{"data":[{"book":"1WAKOLINTO","chapter":"6","verse":"1","text":"Kamba munhu yoyose mmwanza wenu yahagomba na munhu miyage yamtogole Kilisto, kodaha vilihi kuchola ha walamula wa Kimhazi na kuleka kuchola ha wanhu wa Mulungu wang'alile?"},{"book":"1WAKOLINTO","chapter":"6","verse":"2","text":"Ham'vitangile kamba wanhu wamtogole Kilisto wawo wondawaulamule ulumwengu? Na kamba mweye moulamula ulumwengu, vilihi hamdaha kulamula mbuli ndodo?"},{"book":"1WAKOLINTO","chapter":"6","verse":"3","text":"Ham'vitangile kamba tweye towalamula wasenga wa Mulungu wa kuulanga? Kamba vihawa vino modaha ng'hani kulamula mbuli za ugima uno!"},{"book":"1WAKOLINTO","chapter":"6","verse":"4","text":"Avo kamba muhagomba mmbuli zino ndodo, habali mzigala ha wanhu walekile hata kuhishimilwa hagatigati ya wanhu wamtogole Kilisto wawalamule?"},{"book":"1WAKOLINTO","chapter":"6","verse":"5","text":"Nogalonga gano giladi niwagele kinyala. Vino kweli haduhu hata munhu imwe mmwenu yali na ng'hungwe ya kulamula ngomba mwa wanhu wamtogole Kilisto?"},{"book":"1WAKOLINTO","chapter":"6","verse":"6","text":"Kinhu cha kukanganya, munhu yamtogole Kilisto komgala munhu miyage yamtogole Kilisto kukitala na kuwatenda Wamhazi walamule mbuli yake!"},{"book":"1WAKOLINTO","chapter":"6","verse":"7","text":"Kweli mbuli zino za wanhu wamtogole Kilisto wenyego kwa wenyego kuitagusila m'vitala zolagusa vija vimuhumwile kabisa. Havinogile ng'hani mweye kutendelwa gehile? Havinogile ng'hani mweye kubokonywa vinhu venu?"},{"book":"1WAKOLINTO","chapter":"6","verse":"8","text":"Kinhu cha kukanganya, mweye wenyego movwiza na kutenda gehile, na mogatenda gano mwa wanhu waenu wamtogole Kilisto!"},{"book":"1WAKOLINTO","chapter":"6","verse":"9","text":"Ham'vitangile kamba wanhu wotenda gehile hawauhala Undewa wa Mulungu? Sambimuibunyike wenyego. Wagoni, na watambikila miwegu, na wafutuzi, na wenekuigona wambigalo kwa wambigalo, na wambigalo wotenda uchuluzi wa kugonigwa,"},{"book":"1WAKOLINTO","chapter":"6","verse":"10","text":"na wabavi, na wagila, na wang'wa ugimbi, na wavwizi, na vizenzeleganye, haduhu hata imwe mmwanza wa wanhu wano yondayauhale Undewa wa Mulungu."},{"book":"1WAKOLINTO","chapter":"6","verse":"11","text":"Na wayagwe mmwanza wenu mkala kamba vino, ila msuluzwa, abaho, mung'alizwa na mtendigwa wanhu walibule uzenzeleganye mtwaga da Mndewa Yesu Kilisto na Loho wa Mulungu wetu."},{"book":"1WAKOLINTO","chapter":"6","verse":"12","text":"Munhu kodaha kulonga, “Haduhu kinhu kili mwiko kumwangu.” Ila sio vinhu vose vinoga. Nie nodaha kulonga, “Haduhu kinhu kili mwiko kumwangu.” Ila nie sitogola kuwa nyakadala wa kinhu chochose."},{"book":"1WAKOLINTO","chapter":"6","verse":"13","text":"“Mandia sama ya inda, na inda sama ya mandia.” Ila Mulungu kovibananga vose vibili. Lukuli halulumbigwe sama ya ugoni, ila lulumbigwa sama ya Mndewa, na Mndewa sama ya lukuli."},{"book":"1WAKOLINTO","chapter":"6","verse":"14","text":"Na mhiko zake Mulungu kotuzusa tweye kulawa mkudanganhika, kamba viyamzusile Mndewa wetu kulawa mkudanganhika."},{"book":"1WAKOLINTO","chapter":"6","verse":"15","text":"Ham'vitangile kamba ng'huli zenu vivo vipindi va lukuli lwa Kilisto? Nivisole vipindi va Kilisto nivilumbe hamoja na mtenda ugoni ndwanga? Havidahika!"},{"book":"1WAKOLINTO","chapter":"6","verse":"16","text":"Ham'vitangile kamba ayo yokiilumba mwenyego na mtenda ugoni ndwanga ka hamoja na heyo mulukuli? Kwavija yandikigwa Mzinyandiko Zing'alile, “Na wabili wano wowa lukuli lumwe.”6:16 Mbuli zino zolawa mkitabu cha MWANDUSO 2:24."},{"book":"1WAKOLINTO","chapter":"6","verse":"17","text":"Ila ayo yokiilumba mwenyego na Mndewa ka hamoja na heyo muloho."},{"book":"1WAKOLINTO","chapter":"6","verse":"18","text":"Ukimbileni ugoni. Vilozo vose viyagwe voyotenda munhu va hanze ya lukuli lwake, ila munhu yotenda ugoni koloza mulukuli lwake mwenyego."},{"book":"1WAKOLINTO","chapter":"6","verse":"19","text":"Ham'vimanyile kamba ng'huli zenu zizo Ng'anda ya Loho wa Mulungu yali mgati yenu, ayo yumum'bokele kulawa ha Mulungu? Na sio ng'huli zenu mweye wenyego."},{"book":"1WAKOLINTO","chapter":"6","verse":"20","text":"Kawagula na beyu ng'hulu. Avo mmuyenzi Mulungu na ng'huli zenu."}]}