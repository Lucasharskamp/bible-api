{"data":[{"book":"Estere","chapter":"4","verse":"1","text":"Mordekai atamva zonse zimene zinachitika, anangʼamba zovala zake, navala chiguduli ndi kudzola phulusa, ndipo analowa mu mzinda, akulira mokweza ndi mowawidwa mtima."},{"book":"Estere","chapter":"4","verse":"2","text":"Ndipo anapita ndi kuyima pa chipata cha mfumu, chifukwa panalibe wina aliyense amaloledwa kulowa pa chipata cha mfumu atavala chiguduli."},{"book":"Estere","chapter":"4","verse":"3","text":"Chigawo chilichonse kumene mawu a mfumu ndi lamulo lake zinafika, kunali maliro akulu pakati pa Ayuda. Iwo ankasala zakudya, kulira mofuwula ndi kumadandaula. Ambiri anavala ziguduli ndi kudzola phulusa."},{"book":"Estere","chapter":"4","verse":"4","text":"Anamwali otumikira mfumukazi Estere ndi adindo ake ofulidwa atabwera ndi kumuwuza za Mordekai, anavutika kwambiri. Estere anamutumizira zovala kuti avale ndi kuti avule chiguduli chake koma Mordekai sanalole zimenezo."},{"book":"Estere","chapter":"4","verse":"5","text":"Kenaka Estere anayitana Hataki, mmodzi wa adindo a mfumu ofulidwa amene anayikidwa kuti azimutumikira kuti apite kwa Mordekai kuti akamve chimene chimamuvuta komanso chifukwa chochitira zimenezi."},{"book":"Estere","chapter":"4","verse":"6","text":"Choncho Hataki anapita kwa Mordekai ku bwalo la mzinda patsogolo pa chipata cha mfumu."},{"book":"Estere","chapter":"4","verse":"7","text":"Mordekai anamuwuza zonse zimene zinamuchitikira kuphatikizapo mtengo weniweni wa ndalama zimene Hamani analonjeza kupereka mosungira chuma cha mfumu za anthu amene adzawononge a Yuda."},{"book":"Estere","chapter":"4","verse":"8","text":"Mordekai anamupatsanso imodzi mwa makalata a ulamuliro wonena za chiwembuchi amene anawasindikiza ku Susa kukamuonetsa ndi kumufotokozera zonse Estere. Anamuwuzanso kuti akamudandaulire kuti akapite kwa mfumu kukapempha chifundo ndi kuyidandaulira chifukwa cha anthu a mtundu wake."},{"book":"Estere","chapter":"4","verse":"9","text":"Hataki anabwerera ndi kumufotokozera Estere zimene Mordekai ananena."},{"book":"Estere","chapter":"4","verse":"10","text":"Ndipo Estere anamutuma Hataki kuti akanene kwa Mordekai kuti,"},{"book":"Estere","chapter":"4","verse":"11","text":"“Atumiki onse amfumu ndi anthu a zigawo za mfumu ankadziwa kuti mwamuna kapena mkazi aliyense akalowa ku bwalo lake la mʼkati mosayitanidwa ndi mfumu pali lamulo limodzi: lamuloli ndi lakuti aphedwe. Zimasintha pokhapokha ngati mfumu iloza munthuyo ndi ndodo yagolide kuti akhale ndi moyo. Koma papita masiku makumi atatu ndisanayitanidwe ndi mfumu.”"},{"book":"Estere","chapter":"4","verse":"12","text":"Tsono Mordekai anawuzidwa mawu a Estere."},{"book":"Estere","chapter":"4","verse":"13","text":"Kenaka Mordekai anawawuza kuti akamuyankhe Estere motere: “Usaganize kuti iwe wekha mwa Ayuda onse udzapulumuka chifukwa chakuti uli mʼnyumba ya mfumu."},{"book":"Estere","chapter":"4","verse":"14","text":"Pakuti ngati ukhalatu chete nthawi ino, chithandizo ndi chipulumutso cha Ayuda zidzachokera kwina nʼkutheka kuti iwe ndi a pa banja la makolo ako mudzafa. Ndipo adziwa ndani mwina unalowa ufumu chifukwa cha nthawi ngati imeneyi?”"},{"book":"Estere","chapter":"4","verse":"15","text":"Pamenepo Estere anatumiza yankho ili kwa Mordekai:"},{"book":"Estere","chapter":"4","verse":"16","text":"“Pitani, mukasonkhanitse pamodzi Ayuda onse amene ali mu Susa ndipo mundisalire chakudya. Musadye kapena kumwa kwa masiku atatu, usiku ndi usana. Ine ndi anamwali anga onditumikira tidzasala chakudya monga inu. Izi zikachitika, ine ndidzapita kwa mfumu, ngakhale kutero ndikutsutsana ndi lamulo. Ndipo ngati nʼkufa ndife ndithu.”"},{"book":"Estere","chapter":"4","verse":"17","text":"Choncho Mordekai anapita ndi kuchita monga Estere anamupemphera."}]}