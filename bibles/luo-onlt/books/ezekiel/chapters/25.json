{"data":[{"book":"Ezekiel","chapter":"25","verse":"1","text":"Wach Jehova Nyasaye nobirona kama:"},{"book":"Ezekiel","chapter":"25","verse":"2","text":"“Wuod dhano, chom wangʼi kuom jo-Amon kendo kor wach kuomgi kikwedogi."},{"book":"Ezekiel","chapter":"25","verse":"3","text":"Wachnegi ni: ‘Winjuru wach ma Jehova Nyasaye Manyalo Gik Moko Duto wacho: Un jo-Amon ne ubedo mamor ka kara maler mar lemo odwany, kendo ka piny Israel okethi, kendo ka jo-Juda oter e twech,"},{"book":"Ezekiel","chapter":"25","verse":"4","text":"emomiyo abiro chiwi ni joma aa wuok chiengʼ kaka girkeni margi. Gibiro gero kambi mag-gi kendo gibiro guro hembegi e dieru; gibiro chamo olembeu kendo gibiro madho chak maru."},{"book":"Ezekiel","chapter":"25","verse":"5","text":"Abiro loko Raba pap ma ngamia kwaye to Amon kama rombe yweye. Eka unungʼe ni An e Jehova Nyasaye."},{"book":"Ezekiel","chapter":"25","verse":"6","text":"Nimar ma e gima Jehova Nyasaye Manyalo Gik Moko Duto wacho: Nikech usepamo lweteu kendo usegoyo tiendeu piny, kuhimo piny Israel gie chunyu kendo umor ka gineno malit,"},{"book":"Ezekiel","chapter":"25","verse":"7","text":"kuom mano abiro chiwou kaka gima oyaki ni ogendini. Abiro ngʼado karu oko e dier ogendini kendo abiro tiekou mi ulal ua e piny. Abiro kethou, kendo ubiro ngʼeyo ni An e Jehova Nyasaye.’ ”"},{"book":"Ezekiel","chapter":"25","verse":"8","text":"“Ma e gima Jehova Nyasaye Manyalo Gik Moko Duto wacho: ‘Nikech Moab gi Seir nowacho niya, “Neye, dhood Juda koro chalre gi ogendini mamoko duto,”"},{"book":"Ezekiel","chapter":"25","verse":"9","text":"Kuom mano, abiro yawo miech Moab manie tungʼ pinje kuma omew mogik, ne wasike, chakre Beth Jeshimoth, gi Baal Meon kod Kiriathaim, ma gin duongʼ mar pinyno."},{"book":"Ezekiel","chapter":"25","verse":"10","text":"Abiro chiwo Moab kaachiel gi jo-Amon ne joma aa yo Wuok chiengʼ kaka girkeni margi, mondo omi jo-Amon ok nopar kendo e dier ogendini;"},{"book":"Ezekiel","chapter":"25","verse":"11","text":"kendo abiro kumo jo-Moab gi kum. Eka giningʼe ni An e Jehova Nyasaye.’ ”"},{"book":"Ezekiel","chapter":"25","verse":"12","text":"“Ma e gima Jehova Nyasaye Manyalo Gik Moko Duto wacho: ‘Nikech Edom nochulo kuor ne dhood Juda mi gidoko joketho kuom timo mano,"},{"book":"Ezekiel","chapter":"25","verse":"13","text":"omiyo ma e gima Jehova Nyasaye Manyalo Gik Moko Duto wacho: Abiro kumo Edom mi aneg ji duto kod le modak e pinyno. Abiro loke gunda, kendo chakre Teman nyaka Dedan gibiro podho e dho ligangla."},{"book":"Ezekiel","chapter":"25","verse":"14","text":"Abiro chulo kuor kuom Edom gi lwet joga Israel, kendo gibiro tiyo Edom kaluwore gi ich wangʼ mara kod mirimba mager; gibiro ngʼeyo kaka kuor mara chalo, Jehova Nyasaye Manyalo Gik Moko Duto osewacho.’ ”"},{"book":"Ezekiel","chapter":"25","verse":"15","text":"“Ma e gima Jehova Nyasaye Manyalo Gik Moko Duto wacho: ‘Nikech jo-Filistia nochulo kuor gi ich wangʼ ka gigoyo siboi e chunygi kendo ka giramo ni nyaka gitiek Juda nikech sigu machon ma ok rum,"},{"book":"Ezekiel","chapter":"25","verse":"16","text":"omiyo ma e gima Jehova Nyasaye Manyalo Gik Moko Duto wacho: Achiegni kumo jo-Filistia, kendo abiro ngʼado kar jo-Kereth oko mi atiek jogi modongʼ e dho nam."},{"book":"Ezekiel","chapter":"25","verse":"17","text":"Abiro chopo tija mar chulo kuor kuomgi, kendo abiro kuomgi ka iya owangʼ matek. Eka giningʼe ni An e Jehova Nyasaye, ka anachulnigi kuor.’ ”"}]}