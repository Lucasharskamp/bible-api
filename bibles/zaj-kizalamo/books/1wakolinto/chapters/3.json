{"data":[{"book":"1WAKOLINTO","chapter":"3","verse":"1","text":"Ndugu zangu, vunikalile hamoja na mweye sidahile kulonga na mweye kamba wanhu wa muloho, ila kamba wanhu wa ulumwengu, kamba wana wadodo muinhamanila ya Ukilisto."},{"book":"1WAKOLINTO","chapter":"3","verse":"2","text":"Niwang'weza matombo, na sio mandia gazamile, kwavija mkala hamnavikila kuja mandia gazamile. Na hata sambi mng'hali hamnavikila kuja mandia gazamile,"},{"book":"1WAKOLINTO","chapter":"3","verse":"3","text":"kwavija mng'hali wanhu wa ulumwengu uno. Kamba kuna migongo na kugomba wenyego kwa wenyego, gano hagalagusa kamba mweye mwa wanhu wa ulumwengu uno, mkala kamba wanhu wa ulumwengu?"},{"book":"1WAKOLINTO","chapter":"3","verse":"4","text":"Ihawa imwe mmwanza wenu kolonga, “Nie wa Paulo,” na iyagwe, “Nie wa Apolo,” mweye si wanhu wa ulumwengu uno?"},{"book":"1WAKOLINTO","chapter":"3","verse":"5","text":"Tuhagaleka gano gose, niwauze, Apolo iyo yalihi? Na Paulo iyo yalihi? Tweye twa watumigwa wa Mulungu, awo wawalongoze mweye kutogola. Kila munhu mmwanza wetu kosang'hana sang'hano yaamgwelele Mndewa kuitenda."},{"book":"1WAKOLINTO","chapter":"3","verse":"6","text":"Nie nihanda mbeyu, Apolo kagelela mazi, ila Mulungu iyo yokuza."},{"book":"1WAKOLINTO","chapter":"3","verse":"7","text":"Ayo yohanda na ayo yogelela mazi wose si kinhu, ila Mulungu yeiyeka youtenda ukule."},{"book":"1WAKOLINTO","chapter":"3","verse":"8","text":"Ayo yohanda na ayo yogelela mazi wose wali kinhu kimwe, na kila munhu kobokela kitumetume kilinga na sang'hano iyatendile."},{"book":"1WAKOLINTO","chapter":"3","verse":"9","text":"Kwavija tweye twa wasang'hana wa Mulungu, tusang'hanika hamoja, na mweye mwa mgunda wa Mulungu."},{"book":"1WAKOLINTO","chapter":"3","verse":"10","text":"Sama ya bazi da Mulungu diyangwelele nie, niuzenga msingi kamba mzenzi yali galu, na munhu iyagwe kozenga uchana yake. Ila kila munhu yateganye vija voyozenga."},{"book":"1WAKOLINTO","chapter":"3","verse":"11","text":"Kwavija haduhu munhu yodaha kwika msingi uyagwe mbali na uja wishile kwikigwa, na msingi hiwo uwo Yesu Kilisto."},{"book":"1WAKOLINTO","chapter":"3","verse":"12","text":"Kamba munhu yoyose yahazenga mumsingi uno na zahabu, ama madini ga feza, ama mabwe ganogile ng'hani, ama mbao, ama mijani, ama mibelege,"},{"book":"1WAKOLINTO","chapter":"3","verse":"13","text":"sang'hano yake yokoneka kipigiti zua dondayabwele Kilisto vondadiigubule. Kwavija mdizua dija moto woigubula sang'hano ya kila munhu, na kuupima unovu wa sang'hano ya kila munhu."},{"book":"1WAKOLINTO","chapter":"3","verse":"14","text":"Kamba kija kizengigwe uchana ya umsingi hakilukule, ija yazengile kobokela nhunza."},{"book":"1WAKOLINTO","chapter":"3","verse":"15","text":"Ila sang'hano ya munhu yoyose ihalukula, ija yazengile kopata hasala, ila heyo mwenyego kokomboligwa kamba munhu yahonyokwe kubitila uja umoto."},{"book":"1WAKOLINTO","chapter":"3","verse":"16","text":"Ham'vimanyile kamba mweye mwa Ng'anda ya Mulungu na kamba Loho wa Mulungu kokala mgati yenu?"},{"book":"1WAKOLINTO","chapter":"3","verse":"17","text":"Avo kamba munhu yoyose yahaibananga Ng'anda ya Mulungu, Mulungu kom'bananga munhu ija. Kwavija Ng'anda ya Mulungu ing'ala, na mweye wenyego mwa Ng'anda ya Mulungu."},{"book":"1WAKOLINTO","chapter":"3","verse":"18","text":"Sambiuibunyike mwenyego. Kamba uhagiza kamba kwa m'bala muulumwengu uno, kolondigwa ugaluke m'bozi, giladi uwe m'bala wa ikweli."},{"book":"1WAKOLINTO","chapter":"3","verse":"19","text":"Kwavija ng'hungwe ya ulumwengu uno iyo ubozi haulongozi wa Mulungu. Kamba viyandikigwe Mzinyandiko Zing'alile, “Kawanamata iwabala muubala wao,”"},{"book":"1WAKOLINTO","chapter":"3","verse":"20","text":"na Mzinyandiko ziyagwe Zing'alile zolonga, “Mndewa kavimanya kamba ngelegeza za wanhu wabala, si kinhu.”"},{"book":"1WAKOLINTO","chapter":"3","verse":"21","text":"Avo munhu sambiyaitopele kinhu choyodaha kutenda munhu. Kwavija vinhu vose venu mweye,"},{"book":"1WAKOLINTO","chapter":"3","verse":"22","text":"kamba Paulo ama Apolo ama Petulo ama ulumwengu ama ugima ama ifa ama kipigiti kino ama kipigiti kikwiza. Gano gose genu mweye,"},{"book":"1WAKOLINTO","chapter":"3","verse":"23","text":"na mweye wa Kilisto, na Kilisto wa Mulungu."}]}