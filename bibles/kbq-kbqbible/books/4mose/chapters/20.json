{"data":[{"book":"4 Mose","chapter":"20","verse":"1","text":"Hagi ese ikantera miko Israeli vahe'mo'za Zini hagege kokampi ehanati'za Kades kumate emani'nazageno, Miriamu'a frige'za anante asente'naze."},{"book":"4 Mose","chapter":"20","verse":"2","text":"Anampina tima ne'naza zana omanege'za, Israeli vahe'mo'za eritru hu'za Mosesene Aronikiznia kehakare huznante'naze."},{"book":"4 Mose","chapter":"20","verse":"3","text":"Ana vahe'mo'za Mosesena ke ha'rente'za anage hu'naze, tagrira tatranketa Ra Anumzamofo avuga tafuhe'zane fruntesina knare hisine!"},{"book":"4 Mose","chapter":"20","verse":"4","text":"Hagi nahigenka Ra Anumzamofo vahe'mota tavrenka hagege ka'ma kokampina anketa, tagrane zagagafatinena fri'zana nehune?"},{"book":"4 Mose","chapter":"20","verse":"5","text":"Hagi nagafare Isipitira tavrenka ama havizama hu'nea kokampina e'nane? Fikima, wainima witi ragama, pomigreneti zafa ragama, tima nesunazanena amafina omane mopafina tavrenka e'nane."},{"book":"4 Mose","chapter":"20","verse":"6","text":"Mosese'ene Aronikea seli nomofo avuga zanavugosaregati mopafi umaseke, Ra Anumzamofontega nunamu hakeno, Ra Anumzamofo hanavenentake msamo'a efore hu'ne."},{"book":"4 Mose","chapter":"20","verse":"7","text":"Anante Ra Anumzamo'a Mosesena amanage huno asami'ne."},{"book":"4 Mose","chapter":"20","verse":"8","text":"Azompaka'a enerinka mika vahera kehuge'za atru hanagenka negafu Aroni'enena ana vahe zamavuga havemofona nanekea asamigeno, ana havefinti tina herafiramino e'na, miko vahe'mo'zane zagagafa zmimozanena tina negahaze."},{"book":"4 Mose","chapter":"20","verse":"9","text":"Anage higeno Mosese'a Ra Anumzamofo avugama Aroni azompama me'neana erino, Ra Anumzamo'ma huoma huno hunteaza hu'ne."},{"book":"4 Mose","chapter":"20","verse":"10","text":"Hagi anante Mosese'ene Aronikea havemofo avuga Israeli vahera zamazeri atru nehuke, Mosese'a anage huno hu'ne, kehakare'ma hu vahe'mota kama antahiho, ama havefinti tina erifore huramigahupi?"},{"book":"4 Mose","chapter":"20","verse":"11","text":"Anante Mosese'a azana erintesaga huno ana havere tare zupa azompa'aretira amasagigeno ana havefintira tina herafino ege'za vahe'mo'zane zagagafazaminena ne'naze."},{"book":"4 Mose","chapter":"20","verse":"12","text":"Anante Ra Anumzamo'a Mosesene Aronikiznia zanasamino, Nagrikura antahionamitna, ruotge hu'ne huta Israeli vahe zmavufina osu'naku, Nagrama tami'noa mopafina ama vahera zamavareta uofregaha'e."},{"book":"4 Mose","chapter":"20","verse":"13","text":"E'ina tinkura 20:13 Meribe hu'zama hu'naza zamofo agi'a ke hakare hu'naze hu'ne. Meribe hu'za nehaze. Na'ankure Israeli vahe'mo'za, tinkura kehakare hazageno Ra Anumzamo'a Agra'a ruotage hu'noe huno zamaveri hu'ne."},{"book":"4 Mose","chapter":"20","verse":"14","text":"Hagi Mosese'a Kadesi kumate mani'neno Idomu kini ne'tega ke erino vu vahera huzmantege'za amanage hu'za ome asami'naze. Kafuhe'za Israeli vahe'mo'za kea hu'za, Knazama tagrite'ma e'neana, hago kenka antahinka hu'nane hu'za hu'naze."},{"book":"4 Mose","chapter":"20","verse":"15","text":"Hagi neragehoza Isipi mopare urami'za rama'a kafu umani'naze. Anantega umani'nonke'za Isipi vahe'mo'zama tafahe'ine tagri'enena tazeri haviza hu'naze."},{"book":"4 Mose","chapter":"20","verse":"16","text":"Hianagi tagrama Ra Anumzamofontega krafa huntonkeno ana krafama huna ketia nentahino, ankero vahe'a huntegeno, Isipitira tavreno atirami'ne. Hagi antahio, menina kagri mopamofo agentega me'nea kumate Kadesi emani'none."},{"book":"4 Mose","chapter":"20","verse":"17","text":"Hagi muse hugantoanki tatregeta mopakafina ufreta vamaneno. Hagi tagrama vanuta hozatamifine waini hozatamifinena ovugahune. Anahukna huta tinkeri tamifintira tina onegosune. Hagi kini vahe kanema nehaza karanka nevuta, rukrahe huganti hugama osugahunanki, karanka fatgo huta nevuta mopatamia ome agatereta vugahune."},{"book":"4 Mose","chapter":"20","verse":"18","text":"Hianagi Idomu kini ne'mo'a kenona huzamanteno, tamagra mopatifina eovugahaze. Hagi anama hanageta, kazinteti hara eme huramantegahune."},{"book":"4 Mose","chapter":"20","verse":"19","text":"Ete Israeli vahe'mo'za mago'ane kenona hunte'za, tagra rankama avaririta nevanunkeno zagagafatimo'zo, mago vahe'mo'ma tamagri tinkerifinti'ma tima nesigeta, tagra miza hugahune. Hagi tatrenketa mopatamifi rankamofo avariri fatgo huta nevuta mago'zana avakora osugahune."},{"book":"4 Mose","chapter":"20","verse":"20","text":"Hianagi Idomu kini ne'mo'a kenona huno, amafina eovugahaze, huno nehuno hanavenentake sondia vahe zamavreno ha' eme huzmante'naku e'ne."},{"book":"4 Mose","chapter":"20","verse":"21","text":"Hagi Idomu kini ne'mo'ma mopanifima e'ovugahazema huno hiazanku, Israeli vahe'mo'za atre'za, ru kampi vu'naze."},{"book":"4 Mose","chapter":"20","verse":"22","text":"Hagi miko Israeli vahe'mo'zama Kadesi kumara atre'za Hori agonarega vu'naze."},{"book":"4 Mose","chapter":"20","verse":"23","text":"Hagi Idomu mopa atuparega Hori agonare Ra Anumzamo'a Mosesene Aronikiznia zanasamino,"},{"book":"4 Mose","chapter":"20","verse":"24","text":"Aroniga Nagrama Israeli vahe'ma zaminaku'ma hu'noa mopafina uofregahananki, kafu kafahe'zama nehazaza hunka frigahane. Na'ankure e'ina hi'o hu'na tanagri'ma huranantoa kerera Meriba tintera avariri fatgo osu'na'e."},{"book":"4 Mose","chapter":"20","verse":"25","text":"Hagi Aronine ne' mofavre'a Elieasanena zanavrenka Hori agonare mareri'o."},{"book":"4 Mose","chapter":"20","verse":"26","text":"Hagi ana agonare Aronima antani'neno pristi eri'zama eneria kukena'a, hatenka ne'mofo Elieasana antanintegahane. Hanankeno Aroni'a anante frigahie."},{"book":"4 Mose","chapter":"20","verse":"27","text":"Hagi Ra Anumzamo'ma hunteaza huno Mosese'a ana famotrena miko vahe'mo'za nezamageno agonarega zanavreno mareri'ne."},{"book":"4 Mose","chapter":"20","verse":"28","text":"Hagi Mosese'a Aroni'ma antani'neno pristi eri'zama eneria kukena'a hateno nemofo Elieasa antaninte'ne. Ana higeno Aroni'a ana agonare frigeke, Moseseke Elieasakea ana agonaregati erami'na'e."},{"book":"4 Mose","chapter":"20","verse":"29","text":"Hagi Aroni'ma fri'nea zamofoma maka Israeli vahe'mo'zama ke'za antahi'zama nehu'za, 30'a zage knafi zamasunkura hu'za zavira ate'naze."}]}