{"data":[{"book":"Yɛbəc ya Asom a Yesu","chapter":"17","verse":"1","text":"Ntɛ ŋancepər Aŋfipoli kɔ Apoloni mɔ, kɔ ŋambɛrɛ dare da Tɛsaloni, nde aSuyif ŋanayɔ kəlɔ ka dəkətola Kanu mɔ."},{"book":"Yɛbəc ya Asom a Yesu","chapter":"17","verse":"2","text":"Kɔ Pol ɔŋkɔ pəmɔ tɔkɔ ɔncyɔ mɔ, simiti dɔsɔk da kəŋesəm maas ŋacgbɛkəlɛnɛ dəyecicəs yecempi kɔ ŋa."},{"book":"Yɛbəc ya Asom a Yesu","chapter":"17","verse":"3","text":"Pol ɛncmentər ŋa kəsɔk pɛs dəkitabu a pənamar dis dɔlɔl Krist, a pədeyɛfɛ afi dacɔ. Pol oncloku ŋa: «Yesu nwɛ incamər nu tetɔn mɔ, nkɔn ɔyɔnɛ Krist, wəbɛ nwɛ Kanu kəyɛk-yɛk mɔ.»"},{"book":"Yɛbəc ya Asom a Yesu","chapter":"17","verse":"4","text":"Anasɛp haŋ kɔ aŋkafəli alɔma ŋa dacɔ kɔ ŋalaŋ ti, kɔ ŋancəmɛ moloku ma Pol kɔ Silas darəŋ, kəbəp ka akor-koru Kanu aKresi alarəm, kəlɛkɛnɛ sɔ aran abeki alɔma."},{"book":"Yɛbəc ya Asom a Yesu","chapter":"17","verse":"5","text":"Mba kɔ aSuyif aka dare da Tɛsaloni alɔma ŋayɔ kəraca. Kɔ ŋaloŋka afum alɛc alɔma dɔpɔ dacɔ, kɔ ŋayekti pəyamayama dare disrɛ. Kɔ ŋaŋkɔ ŋamɛpnɛ kəlɔ ka Yason, ŋactɛn Pol kɔ Silas kəkekərɛ ŋa kənay ka afum fɔr kiriŋ."},{"book":"Yɛbəc ya Asom a Yesu","chapter":"17","verse":"6","text":"Ntɛ ŋantɔnəŋk Pol kɔ Silas mɔ, kɔ ŋaliŋəs Yason kɔ awɛnc aŋa alaŋ alɔma fɔr ya abɛ a dare kiriŋ. Ŋackulɛ: «Afum akaŋɛ ŋaŋkafəli-kafəli doru dandɛ fəp mɔ, ŋayi oŋ nnɔ,"},{"book":"Yɛbəc ya Asom a Yesu","chapter":"17","verse":"7","text":"kɔ Yason nkɔn ɛmbaŋ ŋa!» Afum akaŋɛ fəp ŋance moloku mmɛ wəbɛ wəka tɔf ya Rom fəp oloku mɔ, ŋacloku a wəbɛ wəlɔma eyi, pacwe kɔ Yesu!»"},{"book":"Yɛbəc ya Asom a Yesu","chapter":"17","verse":"8-9","text":"Ti tɛnasɔŋɛ ŋayekti pəyamayama kənay ka afum dacɔ. Ntɛ abɛ a dare ŋane ti mɔ, ŋambaŋər Yason kɔ awɛnc aŋa alaŋ pəsam, kɔ ŋasak ŋa."},{"book":"Yɛbəc ya Asom a Yesu","chapter":"17","verse":"10","text":"Pibi papɔkɔ disrɛ kɔ awɛnc aŋa alaŋ ŋasak Pol kɔ Silas kəkɔ dare da Bere. Ntɛ ŋambɛrɛ di mɔ, kɔ ŋaŋkɔ nde dəkətola Kanu da aSuyif."},{"book":"Yɛbəc ya Asom a Yesu","chapter":"17","verse":"11","text":"Akakɔ ŋanabɔt mes ŋatas aka Tɛsaloni, kɔ ŋancəŋkəl toloku ta Kanu belbel pəbotu disrɛ. Ŋackɔkcɛ sɔ kitabu belbel dɔsɔk o dɔsɔk kəcərɛ kɔ pəyɔnɛ fɔ moloku min mayi mɔ kɔ tɔkɔ Pol kɔ Silas ŋaŋloku ŋa dəkətola Kanu mɔ."},{"book":"Yɛbəc ya Asom a Yesu","chapter":"17","verse":"12","text":"Kɔ afum alarəm ŋa dacɔ ŋayɔnɛ alaŋ, kəlɛkɛnɛ aran aKresi aŋɛ ŋanabɛk dəkəcəmɛ mɔ, kɔ arkun alarəm."},{"book":"Yɛbəc ya Asom a Yesu","chapter":"17","verse":"13","text":"Mba ntɛ aSuyif aka Tɛsaloni ŋanadecərɛ a Bere sɔ Pol eyi kəcam toloku ta Kanu mɔ, kɔ ŋander sɔ dəndo kədeyekti pəyamayama ŋabɛr kənay ka afum mɛr."},{"book":"Yɛbəc ya Asom a Yesu","chapter":"17","verse":"14","text":"Kɔ awɛnc aŋa alaŋ ŋambɛlkər kəkekərɛ Pol kəca ka dəkəba, mba Silas kɔ Timote ŋayi dəndo Bere."},{"book":"Yɛbəc ya Asom a Yesu","chapter":"17","verse":"15","text":"Afum aŋɛ ŋanasolɛ Pol mɔ, ŋanakekərɛ kɔ haŋ dare da Atɛn. Dəkəlukus daŋan kɔ Pol osom ŋa nde Silas kɔ Timote ŋayi mɔ, a ŋabɛlər kɔ katəna-katəna."},{"book":"Yɛbəc ya Asom a Yesu","chapter":"17","verse":"16","text":"Ntɛ Pol ɛnckar Silas kɔ Timote nde dare da Atɛn mɔ, kənəŋk ka dare dadɔkɔ dɛlarɛ mɛrəŋka kənabɛr-bɛrɛ Pol dɛbəkəc."},{"book":"Yɛbəc ya Asom a Yesu","chapter":"17","verse":"17","text":"Pol ɛncgbɛkəlɛnɛ kɔ aSuyif kɔ alɔma akɔ ŋanader kəkor-koru nde dəkətola Kanu mɔ, pəcgbɛkəlɛnɛ sɔ dɔsɔk o dɔsɔk kɔ afum akɔ ŋancyi nde abaŋka ŋa dare mɔ."},{"book":"Yɛbəc ya Asom a Yesu","chapter":"17","verse":"18","text":"Acɛpsɛ mɛtəksɛ ma Epikuru kɔ ma Seno darəŋ alɔma ŋander ŋacaŋ kɔ moloku. Alɔma ŋacloku: «Wəlok-loku ɔfɔ wəkawɛ! Cəke c'ɛfaŋ kəloku tantɛ?» Akɔ ŋacloku: «Wəkawɛ pəwurɛnɛ pəmɔ ntɛ endecam teta canu cəcikəra mɔ!» Ŋanaloku ti bawo toloku tɔtɔt ta Yesu kɔ kəyɛfɛ kɔn afi dacɔ kɔ Pol oncloku."},{"book":"Yɛbəc ya Asom a Yesu","chapter":"17","verse":"19","text":"Awa kɔ ŋalɛk Pol, kɔ ŋaŋkekərɛ kɔ tɛpɛsa mpɛ ancwe Areyopako mɔ kəroŋ, kɔ ŋayif Pol: «Məloku su kətəksɛ kəfu kaŋkɛ məyi kəloku ta ki mɔ,"},{"book":"Yɛbəc ya Asom a Yesu","chapter":"17","verse":"20","text":"bawo moloku mamɛ məyi kəloku mɔ, mɔyɔnɛ ləŋəs yosu mofu. Səfaŋ kəcərɛ tedisrɛ ta mi.»"},{"book":"Yɛbəc ya Asom a Yesu","chapter":"17","verse":"21","text":"Awa dəmɔyɔ ma aka dare da Atɛn kɔ acikəra aŋɛ ŋanayi di mɔ fəp, ŋanccepərɛnɛ di tɛm taŋan fəp kəcloku, kɔ pəyɔnɛ fɛ ti-ɛ, ŋaccəŋkəl moloku mofu."},{"book":"Yɛbəc ya Asom a Yesu","chapter":"17","verse":"22","text":"Pol pəcəmɛ tɛpɛsa ta Areyopako kəroŋ, k'oloku: «Arkun a dare da Atɛn, inəŋk a afum asumpər dinɛ belbel ŋɔ nəyɔnɛ."},{"book":"Yɛbəc ya Asom a Yesu","chapter":"17","verse":"23","text":"Ntɛ indenakɔt dare donu mɔ, k'inəŋk mɛrəŋka monu, k'iŋkɔkcɛ tetek toloŋnɛ tonu tɔlɔma pacic ti ntɛ: ‹Ta kanu nkɛ antɔcərɛ mɔ.› Awa tes tɔkɔ nəŋkor-koru ta nəncərɛ ti mɔ, tatɔkɔ yati t'inder kəlok'un."},{"book":"Yɛbəc ya Asom a Yesu","chapter":"17","verse":"24","text":"Kanu nkɛ kəlompəs doru kɔ daka ndɛ dɔyɔ mɔ fəp, nkɔn nwɛ ɔyɔnɛ Wəbɛ wəka kɔm kɔ antɔf ɔfɔtam kəyi kəlɔ kəpɔŋ nkɛ alompəsɛ waca wa fum teta kəkor-koru kɔn mɔ."},{"book":"Yɛbəc ya Asom a Yesu","chapter":"17","verse":"25","text":"Waca wa fum wɔfɔtam kəmar Kanu kəyi, pəmɔ ntɛ kəŋfaŋər fum tɔlɔm mɔ. Nkɔn ompocɛ afum yeyinɛ yaŋan doru, kəpɛnɛ kifir kɔ kətorɛ, kəbəp ka ca yɛləpəs nyɛ fəp."},{"book":"Yɛbəc ya Asom a Yesu","chapter":"17","verse":"26","text":"Dəfum wəkin ɔ Kanu kəwurɛ tɔf ya afum alpəs a doru aŋɛ fəp, ntɛ tɔŋsɔŋɛ ŋandɛ antɔf fəp kəroŋ mɔ. Kɔ Kanu kənanuŋkɛnɛ kəcic cələncər ca tɔf yayɔkɔ fəp. Kɔ kəlompəs dɛrən kɔ kətən teren o teren disrɛ."},{"book":"Yɛbəc ya Asom a Yesu","chapter":"17","verse":"27","text":"Kanu kənayɔ ti ntɛ tɔŋsɔŋɛ ŋatɛn kɔ haŋ ŋanəŋk kɔ kəbuma-buma disrɛ mɔ, bawo Kanu kəmbɔlɛ fɛ nwɛ o nwɛ."},{"book":"Yɛbəc ya Asom a Yesu","chapter":"17","verse":"28","text":"Ntɛ tɔ nəne moloku mamɛ: ‹Nkɔn ɔsɔŋɛ su kəyi doru, nkɔn ɔŋsɔŋɛ su kəcepɛ, nkɔn ɔsɔŋɛ su kəyi tantɛ ayi mɔ.› Itɔ aleŋsɛ anu alɔma ŋaloku:"},{"book":"Yɛbəc ya Asom a Yesu","chapter":"17","verse":"29","text":"Kɔ pəyɔnɛ fɔ kəbənda ka dokom dɔn kɔ səna sɔ səyi-ɛ, pəmar fɛ a pacɛm-cɛmnɛ a Kanu kəwurɛnɛ kɔ kɛma, kɔ gbɛti, kɔ pəyɔnɛ fɛ ti-ɛ, tasar mpɛ fum ɛncɛm-cɛmnɛ k'ɛmpatɛ dɛcɛrəŋ dɔn mɔ."},{"book":"Yɛbəc ya Asom a Yesu","chapter":"17","verse":"30","text":"Kanu kənacepsər fɛ afum akɔ ŋanayi tɛm ntɛ anatɔcərɛ mes mɔ, mba kəfaŋ oŋ afum a doru fəp a ŋasəkpər bəkəc."},{"book":"Yɛbəc ya Asom a Yesu","chapter":"17","verse":"31","text":"Kɔ Kanu kəmbonc dɔsɔk ndɛ kəndekɔbocɛ afum a doru fəp kiti kəlompu mɔ. Kanu kənayɛk-yɛk fum nwɛ endekɔboc kiti kaŋkɔ mɔ, kənasɔŋɛ afum fəp kəcərɛ wəkayi ntɛ kənayekti kɔ afi dacɔ mɔ.»"},{"book":"Yɛbəc ya Asom a Yesu","chapter":"17","verse":"32","text":"Ntɛ ŋane Pol pəcloku teta kəyɛfɛ ka defi mɔ, kɔ alɔma ŋayɛfɛ kəfani kɔ, mba alɔma ŋaloku: «Səndesɔ-cəŋkəl'əm kəloku ka tatɔkɔ dɔsɔk dɔlɔma.»"},{"book":"Yɛbəc ya Asom a Yesu","chapter":"17","verse":"33","text":"Kɔ Pol owur ŋa dacɔ, k'ɔŋkɔ."},{"book":"Yɛbəc ya Asom a Yesu","chapter":"17","verse":"34","text":"Kɔ afum alɔma ŋasumpər moloku mɔn kɔ tɔsɔŋɛ ŋa kəyɔnɛ ka alaŋ Yesu, pəmɔ Denis wəka kəgba ka Areyopako, wəran wəlɔma pacwe kɔ Damaris, kɔ afum alɔma."}]}