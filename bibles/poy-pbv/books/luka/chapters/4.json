{"data":[{"book":"Luka","chapter":"4","verse":"1","text":"Yesu kalawiriti mulishemba mwa Yoridani, pakamema makakala ga Rohu Mnanagala na Rohu Mnanagala kamlonguziyiti Yesu kugenda kushiwala."},{"book":"Luka","chapter":"4","verse":"2","text":"Kushiwala kulii, Shetani kamjeriti Yesu mashaka malongu msheshi. Shipindi shoseri ashi Yesu hakeniliyi shintu, pagapititi kala mashaka aga Yesu kaweriti na njala."},{"book":"Luka","chapter":"4","verse":"3","text":"Shetani kamgambiriti Yesu, “Handa gwenga gwa Mwana gwa Mlungu, guligambiziyi libuwi ali liweri libumunda.”"},{"book":"Luka","chapter":"4","verse":"4","text":"Kumbiti Yesu kamwankula, “Galembwa, ‘Muntu hapeni kalikali kwa libumunda hera.’ ”"},{"book":"Luka","chapter":"4","verse":"5","text":"Palaa paliya Shetani kamlonguziyiti Yesu na kumkweniziya pahala pampindi na kumlanguziya ufalumi wa pasipanu poseri."},{"book":"Luka","chapter":"4","verse":"6","text":"Shetani kamgambiriti Yesu, “Hanukupi uwezu wa falumi zoseri na lunda zyakuwi mana wanupa neni vyoseri, panfira kumupa muntu yoseri, weza."},{"book":"Luka","chapter":"4","verse":"7","text":"Vyoseri avi haviweri lunda zyaku gwenga handa pagung'uwira neni.”"},{"book":"Luka","chapter":"4","verse":"8","text":"Yesu kamuwankula, “Galembwa, ‘Gumguwiri Mtuwa Mlungu gwaku na kumtendera yomberi gweka yakuwi.’ ”"},{"book":"Luka","chapter":"4","verse":"9","text":"Shetani kamjega Yesu mpaka Yerusalemu, kamkweniziya Pashitwiku pa Numba nkulu ya Mlungu, kamgambira, “Handa gwenga gwa Mwana gwa Mlungu, guliyasi pasi."},{"book":"Luka","chapter":"4","verse":"10","text":"Toziya galembwa, ‘Mungu hakawagambiri wantumintumi wakuwi wa kumpindi wakuloleli weri."},{"book":"Luka","chapter":"4","verse":"11","text":"Kayi galembwa hawakutoli mumawoku mwawu pota na kulikwala ligulu lyaku mulibuwi.’ ”"},{"book":"Luka","chapter":"4","verse":"12","text":"Kumbiti Yesu kamwankula, “Galonga, ‘Nagumjera Mtuwa Mlungu gwaku.’ ”"},{"book":"Luka","chapter":"4","verse":"13","text":"Shetani pakamjeriti kala Yesu kwa kila njira kasinda, kamleka kwa shipindi na kagenda zakuwi."},{"book":"Luka","chapter":"4","verse":"14","text":"Yesu pakawuyiti Galilaya, keweriti kamema likakala lya Rohu Mnanagala. Shisoweru shakuwi shieneyiti pahala poseri pakwegera."},{"book":"Luka","chapter":"4","verse":"15","text":"Nayomberi kawera pakawafunda wantu mnumba zawu za Mlungu, woseri wamkwisa."},{"book":"Luka","chapter":"4","verse":"16","text":"Su Yesu kagenditi Nazareti, pahala pakaleleritwi na lishaka lya kwoyera kingira munumba ya Mlungu ntambu yayiweriti shitiba shakuwi. Kagoloka kabetuli malembu mananagala kwa liziwu."},{"book":"Luka","chapter":"4","verse":"17","text":"Kawanka shindola sha Mbuyi gwa Mlungu Isaya, kashivugula na kuwona pahala pawalembiti,"},{"book":"Luka","chapter":"4","verse":"18","text":"“Rohu gwa Mtuwa kapamuhera na neni,"},{"book":"Luka","chapter":"4","verse":"19","text":"Na kushibwelera shipindi shilii shankwiza,"},{"book":"Luka","chapter":"4","verse":"20","text":"Yesu pakabetuliti kala, kashigubika shindola na kamupa ntumintumi, mweni kalivaga. Wantu woseri munumba ya Mlungu, wamjodolera masu,"},{"book":"Luka","chapter":"4","verse":"21","text":"su kanja kuwagambira, “Leru Lilembu Linanagala ali liwera nakaka pampikaniriti lyankubetulwa.”"},{"book":"Luka","chapter":"4","verse":"22","text":"Woseri wafiliziwa nentu nayomberi, walikangashira visoweru viwagira vyakatakuliti. Walonga, “Hashi ayu mwana ndiri gwa Yosefu?”"},{"book":"Luka","chapter":"4","verse":"23","text":"Yomberi kawagambira, “Nakaka hamung'ambiri visoweru avi, ‘Mganga guliponiziyi gamweni.’ Viraa hamtakuli, ‘Goseri gatupikiniriti gugatenditi Kafarinaumu, gugatendi panu pa pashijiji shaku.’ ”"},{"book":"Luka","chapter":"4","verse":"24","text":"Kendereya kutakula, “Nankuwagambirani nakaka, mbuyi gwa Mlungu kamanikana ndiri mushijiji mwawu."},{"book":"Luka","chapter":"4","verse":"25","text":"“Munpikiniri weri, Nakaka kweniti na wadala wakenja wavuwa pa isi ya Israeli shipindi sha Eliya, vula ileka kutowa kwa mivinja mitatu na nusu, kweniti njala nkulu pa isi yoseri."},{"book":"Luka","chapter":"4","verse":"26","text":"Ata hangu, Eliya wamtumiti ndiri kwa muntu yoseri Muisiraeri, ira kwa mdala mkenja yakalikaliti Sarepati pa Sidoni."},{"book":"Luka","chapter":"4","verse":"27","text":"Mushipindi sha Elisha mbuyi gwa Mlungu, kweniti wantu wavuwa muisi ya Israeli yawaweriti walwala ungumbula kumbiti kwahera muntu yoseri yakapungitwi kumbiti Naamani yakaweriti gwa isi ya Siriya.”"},{"book":"Luka","chapter":"4","verse":"28","text":"Wantu woseri wawaweriti munumba ya Mlungu pawapikaniriti aga, wakalaliti nentu."},{"book":"Luka","chapter":"4","verse":"29","text":"Wagoloka, wamlaviya Yesu kunja kushijiji shawanyawiti kulugongu. Wamkweniziya mpaka mlupeleru lwa lugongu su wamwasi pasi."},{"book":"Luka","chapter":"4","verse":"30","text":"Kumbiti Yesu kapena pakati pawu kagenda zyakuwi."},{"book":"Luka","chapter":"4","verse":"31","text":"Yesu kagenditi mpaka Kafarinaumu Iushi lwa Galilaya, kaweriti kankuwafunda wantu mulishaka lya kwoyera."},{"book":"Luka","chapter":"4","verse":"32","text":"Walikangashiti mafundu gakafunditi, toziya katakuliti kwa uwezu."},{"book":"Luka","chapter":"4","verse":"33","text":"Mlaa munumba ya Mlungu kweniti na muntu kana shamshera, su kabotanga,"},{"book":"Luka","chapter":"4","verse":"34","text":"“Wuyi! Gwanashishi na twenga, Yesu gwa Nazareti? Gwapanu, gwiza kutulaga? Nukumana gwenga gwa gaa, gwenga gwa Mjumbi yumu Mnanagala gwa Mlungu!”"},{"book":"Luka","chapter":"4","verse":"35","text":"Yesu kamkalipira shamshera ulii pakalonga, “Gunyamali na gumlawi muntu ayu!” Su shamshera ulii kumgusiya pasi muntu ulii kulongolu kwawu na kamlawa pota na kumtenda shintu."},{"book":"Luka","chapter":"4","verse":"36","text":"Wantu woseri walikangasha na walitakuziyana weni kwa weni, “Ashi shitwatila gaa? Mana kwa uwezu na makakala kawagambira washamshera walawi nawomberi walawa!”"},{"book":"Luka","chapter":"4","verse":"37","text":"Visoweru vya Yesu viyeniyiti pahala poseri mumkowa guliya."},{"book":"Luka","chapter":"4","verse":"38","text":"Yesu kalawiti munumba ya Mlungu na kagenditi ukaya kwa Simoni. Nahonga gwa Simoni kaweriti na nshimba ipyupa nentu, wamluwiti Yesu kamuponiziyi."},{"book":"Luka","chapter":"4","verse":"39","text":"Yesu kagenda na kagoloka pakwegera na yomberi, kakukalipira kupyupa kulii na kupyupa kumleka. Palaa mawu uliya kimuka kawatendera."},{"book":"Luka","chapter":"4","verse":"40","text":"Mushenji paguweriti gwankuzyeta, wantu woseri wawaweriti na walweli wawu wawajega kwa Yesu, nayomberi katula mawoku gakuwi kwa kila muntu na kuwaponiziya woseri."},{"book":"Luka","chapter":"4","verse":"41","text":"Washamshera wawalawa wantu wavuwa, wabotanga pawalonga, “Gwenga gwa Mwana gwa Mlungu!” Kumbiti Yesu kawakaripira, kawalewelera nawatakula, mana wavimana kuwera mweni ndo Kristu."},{"book":"Luka","chapter":"4","verse":"42","text":"Pamandawira shirawu yakuwi, Yesu kawukiti kagenda pahala pagweka. Wantu waweriti wankumsakula na pawamwoniti kala, wajeriti kumzyengeta nakawuka."},{"book":"Luka","chapter":"4","verse":"43","text":"Kumbiti yomberi kawagambira, “Nfiruwa kubwera visoweru viwagila vya Ufalumi wa Mlungu mulushi zimonga viraa, toziya ntenda shilii shakantumiti Mlungu.”"},{"book":"Luka","chapter":"4","verse":"44","text":"Su kawera kankubwera munumba za Mlungu Muyudeya."}]}