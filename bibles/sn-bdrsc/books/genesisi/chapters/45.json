{"data":[{"book":"Genesisi","chapter":"45","verse":"1","text":"Ipapo Josefa akanga asisagoni kuzvidzora pamberi pavashandiri vake vose, uye akadanidzira akati, “Munhu wose ngaabve pamberi pangu!” Saka pakanga pasisina mumwe munhu pana Josefa paakazvizivisa kuhama dzake."},{"book":"Genesisi","chapter":"45","verse":"2","text":"Uye akachema zvikuru kwazvo zvokuti vaIjipita vakamunzwa, uye veimba yaFaro vakanzwa nezvazvo."},{"book":"Genesisi","chapter":"45","verse":"3","text":"Josefa akati kuhama dzake, “Ndini Josefa! Ko, baba vangu vachiri vapenyu here?” Asi hama dzake hadzina kugona kumupindura, nokuti vakanga vachitya pamberi pake."},{"book":"Genesisi","chapter":"45","verse":"4","text":"Ipapo Josefa akati kuhama dzake, “Swederai henyu kwandiri.” Vakati vaita izvozvo, akati, “Ndini Josefa hama yenyu, wamakatengesa kuIjipiti!"},{"book":"Genesisi","chapter":"45","verse":"5","text":"Uye zvino, musatambudzika uye musazvitsamwira nokuda kwokuti makanditengesa kuno, nokuti Mwari akandituma mberi kwenyu kuti ndigoponesa upenyu hwavanhu."},{"book":"Genesisi","chapter":"45","verse":"6","text":"Nokuti pava namakore maviri zvino nzara yava munyika, uye makore mashanu ari kutevera kuchange kusingarimwi kana kukohwewa."},{"book":"Genesisi","chapter":"45","verse":"7","text":"Asi Mwari akandituma mberi kwenyu kuti ndikuchengeterei vanosara panyika uye kuti ndiponese upenyu hwenyu nokusunungurwa kukuru."},{"book":"Genesisi","chapter":"45","verse":"8","text":"“Saka zvino, hamusimi makandituma kuno, asi Mwari. Akandiita baba kuna Faro, ishe weimba yake yose nomutongi weIjipiti yose."},{"book":"Genesisi","chapter":"45","verse":"9","text":"Zvino kurumidzai mudzokere kuna baba vangu mundoti kwavari, ‘Zvanzi nomwanakomana wenyu Josefa: Mwari akandiita ishe weIjipiti yose. Burukai muuye kwandiri; musanonoka."},{"book":"Genesisi","chapter":"45","verse":"10","text":"Muchandogara munyika yeGosheni muve pedyo neni, imi, vana venyu navazukuru venyu, zvipfuwo zvenyu nemombe dzenyu nezvose zvamunazvo."},{"book":"Genesisi","chapter":"45","verse":"11","text":"Ndichakuriritirai ikoko, nokuti mamwe makore mashanu enzara ari kuuya. Kana zvikasadaro imi neveimba yenyu navose vamunavo mungazova varombo.’"},{"book":"Genesisi","chapter":"45","verse":"12","text":"“Muri kuzvionera pachenyu, uye kana mununʼuna wangu uyu Bhenjamini, kuti ndini chaiye ari kutaura nemi."},{"book":"Genesisi","chapter":"45","verse":"13","text":"Muudze baba vangu pamusoro pokukudzwa kwangu muIjipiti uye napamusoro pezvinhu zvose zvamaona. Uye muuye nababa vangu kuno nokukurumidza.”"},{"book":"Genesisi","chapter":"45","verse":"14","text":"Ipapo akawira pamutsipa womununʼuna wake Bhenjamini akachema, uye Bhenjamini akamumbundikirawo achichema."},{"book":"Genesisi","chapter":"45","verse":"15","text":"Uye akatsvoda madzikoma ake ose uye akachema pamusoro pavo. Shure kwaizvozvo, madzikoma ake akataura naye."},{"book":"Genesisi","chapter":"45","verse":"16","text":"Shoko rakati rasvika kumuzinda waFaro kuti madzikoma aJosefa akanga auya, Faro namachinda ake ose vakafara."},{"book":"Genesisi","chapter":"45","verse":"17","text":"Faro akati kuna Josefa, “Taurira hama dzako uti, ‘Itai izvi: Takudzai zvipfuwo zvenyu mudzokere kunyika yeKenani,"},{"book":"Genesisi","chapter":"45","verse":"18","text":"mundouya nababa venyu uye nemhuri kuno kwandiri. Ndichakupai nyika yakaisvonaka yeIjipiti uye mugofara nezvakakora zvenyika.’"},{"book":"Genesisi","chapter":"45","verse":"19","text":"“Iwe unorayirwawo kuti uvaudze kuti, ‘Itai izvi: Torerai vana navakadzi venyu dzimwe ngoro dzinobva muIjipiti uye mundotora baba venyu mugodzoka."},{"book":"Genesisi","chapter":"45","verse":"20","text":"Musafunganya henyu nezvenhumbi dzenyu, nokuti zvakaisvonaka zvose zveIjipiti zvichava zvenyu.’ ”"},{"book":"Genesisi","chapter":"45","verse":"21","text":"Saka vanakomana vaIsraeri vakaita saizvozvo. Josefa akavapa ngoro, sezvakanga zvarayirwa naFaro, uye akavapawo mbuva yorwendo rwavo."},{"book":"Genesisi","chapter":"45","verse":"22","text":"Akapa mumwe nomumwe wavo nguo itsva, asi akapa Bhenjamini mazana matatu amashekeri45:22 makirogiramu angaita 3.5 esirivha nenguo shanu dzokupfeka."},{"book":"Genesisi","chapter":"45","verse":"23","text":"Uye izvi ndizvo zvaakatumira kuna baba vake: Mbongoro hono gumi dzakanga dzakatakura zvinhu zvakaisvonaka zveIjipiti, nembongoro hadzi gumi dzakanga dzakatakura zviyo nechingwa nezvimwe zvembuva yorwendo."},{"book":"Genesisi","chapter":"45","verse":"24","text":"Ipapo akaendesa hama dzake uye pavakanga voenda akati kwavari, “Musakakavadzana munzira!”"},{"book":"Genesisi","chapter":"45","verse":"25","text":"Saka vakabuda muIjipiti uye vakaenda vakandosvika kuna baba vavo Jakobho kunyika yeKenani."},{"book":"Genesisi","chapter":"45","verse":"26","text":"Uye vakati kwavari, “Josefa mupenyu! Uye ndiye mutongi weIjipiti yose.” Jakobho akati rukutu; haana kuvatenda."},{"book":"Genesisi","chapter":"45","verse":"27","text":"Asi pavakavaudza zvose zvakanga zvarehwa naJosefa kwavari, uye paakaona ngoro dzakanga dzatumirwa kwavari naJosefa kuti dzizovatakura, mweya wababa wavo Jakobho wakamutsiridzwa."},{"book":"Genesisi","chapter":"45","verse":"28","text":"Uye Israeri akati, “Ndagutsikana! Mwana wangu Josefa achiri mupenyu. Ndichaenda kundomuona ndisati ndafa.”"}]}