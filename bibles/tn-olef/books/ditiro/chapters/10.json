{"data":[{"book":"Ditiro","chapter":"10","verse":"1","text":"Mme mo Kaesarea go ne go nna mo eteledipele wa mophato wa ntwa ya Seroma gotwe Korenelio, e le molaodi wa mophato wa Itale."},{"book":"Ditiro","chapter":"10","verse":"2","text":"E ne e le motho yo o ratang Modimo, a bile a o tlotla thata, le ba ntlo ya gagwe ba ne ba ntse jalo. O ne a aba ka mowa o o gololesegileng a bile a le motho wa thapelo."},{"book":"Ditiro","chapter":"10","verse":"3","text":"Tshokologo nngwe ya letsatsi ya re a santse a ntse, ka nako e ka nna ya boraro, a bona ponatshegelo, mme mo ponatshegelong e, a bona moengele wa Modimo a tla kwa go ene a re, “Korenelio”."},{"book":"Ditiro","chapter":"10","verse":"4","text":"Korenelio a re, “O batlang Morena!” Moengele a fetola a re, “Dithapelo tsa gago le dimpho tsa gago Modimo o di bonye."},{"book":"Ditiro","chapter":"10","verse":"5-6","text":"Jaanong roma banna bangwe kwa Jopa go ya go batla mongwe yo o bidiwang Simone Petere, yo o nnang le Simone wa mosuga matlalo, go bapa le lotshitshi lwa lewatle, mme lo mo kope gore a lo etele.”"},{"book":"Ditiro","chapter":"10","verse":"7","text":"Erile moengele a sena go tsamaya, Korenelio a bitsa batlhanka ba ntlo ya gagwe ba le babedi le motlhabani yo o boifang Modimo, mongwe wa ba ba ikanyegang,"},{"book":"Ditiro","chapter":"10","verse":"8","text":"mme a ba bolelela se se diragetseng a bo a ba roma kwa Jopa."},{"book":"Ditiro","chapter":"10","verse":"9-10","text":"Erile letsatsi le le latelang, fa ba atamela motse, Petere a tlhatlogela kwa godimo ga ntlo ya gagwe go rapela. Go ne go le motshegare ebile o ne a tshwerwe ke tlala, mme erile dijo tsa motshegare di sa ntse di baakanngwa a bona ponatshegelo."},{"book":"Ditiro","chapter":"10","verse":"11","text":"O ne a bona legodimo le bulega, mme a bona letsela le legolo le lepeleditswe ka dinaka tsa lone tse nne, le fitlha fa fatshe."},{"book":"Ditiro","chapter":"10","verse":"12","text":"Mme mo letseleng go ne go le diphologolo tsa mefuta yotlhe, dinoga le dinonyane (tse di idiwang Bajuta go di ja)."},{"book":"Ditiro","chapter":"10","verse":"13","text":"Mme lentswe la mo raya la re, “Tsamaya o bolaye o je nngwe ya tsone e o e batlang.”"},{"book":"Ditiro","chapter":"10","verse":"14","text":"Petere a fetola a re, “Nnyaa, Morena, ga ke ise nke ke je diphologolo tse di ntseng jaana mo botshelong jwa me, gonne di a idiwa ka melao ya rona ya Sejuta.”"},{"book":"Ditiro","chapter":"10","verse":"15","text":"Lentswe la bua gape, la re, “Se ganetsanye le Modimo! Fa o re selo se tshwanetse go jewa go raya gore se siame.”"},{"book":"Ditiro","chapter":"10","verse":"16","text":"Mme ponatshegelo e ya direga gararo. Mme letsela la boela gape kwa legodimong."},{"book":"Ditiro","chapter":"10","verse":"17","text":"Petere o ne a akabala thata gore ponatshegelo e ka ne e raya eng? O ne a tshwanetse go dirang? Mme jaana banna ba ba romilweng ke Korenelio ba ne ba bone ntlo e, mme ba bo ba eme kwa ntle fa kgorong,"},{"book":"Ditiro","chapter":"10","verse":"18","text":"ba botsa gore a ntlo e ke yone e Simone Petere o nnang mo go yone."},{"book":"Ditiro","chapter":"10","verse":"19","text":"Mme erile Petere a sa ntse a hakgamaletse ponatshegelo, Mowa O O Boitshepo wa mo raya wa re, “Banna ba bararo ba tsile kwa go wena."},{"book":"Ditiro","chapter":"10","verse":"20","text":"Fologela kwa tlase o kopane le bone mme o tsamaye nabo. Sengwe le sengwe se siame, ke ba romile.”"},{"book":"Ditiro","chapter":"10","verse":"21","text":"Jalo Petere a fologa, mme a re, “Ke nna yo lo mmatlang. Jaanong ke eng se lo se batlang.”"},{"book":"Ditiro","chapter":"10","verse":"22","text":"Mme jalo ba mmolelela kaga Korenelio molaodi wa Mo-Roma yo o siameng wa Modimo, yo o neng a itsege thata mo Bajuteng le jaaka moengele a ne a mo laetse go ya go bitsa Petere go tla go mmolelela se Modimo o batlang a se dira."},{"book":"Ditiro","chapter":"10","verse":"23","text":"Mme Petere a ba amogela a bo a ba fa boroko sigong joo. Letsatsi le le tlang a tsamaya nabo, ba na le (badumedi) ba ba tswang Jopa."},{"book":"Ditiro","chapter":"10","verse":"24","text":"Ba goroga mo Kaesarea letsatsi le le latelang, mme Korenelio o ne a ba letile a bile a biditse ba losika lwa gagwe le ditsala tsa gagwe tsa botlhokwa go nna le Petere."},{"book":"Ditiro","chapter":"10","verse":"25","text":"Erile fa Petere a tsena mo ga gagwe, Korenelio a wela fa fatshe fa pele ga gagwe a mo obamela."},{"book":"Ditiro","chapter":"10","verse":"26","text":"Mme Petere a re, “Ema! Le nna ka nosi ke motho!”"},{"book":"Ditiro","chapter":"10","verse":"27","text":"Mme a ema ba buisanya ka sebakanyana ba bo ba ya kwa ba bangwe ba neng ba phuthegetse teng."},{"book":"Ditiro","chapter":"10","verse":"28","text":"Mme Petere a ba raya a re, “Lo a itse gore go kgatlhanong, le melao ya Sejuta gore ke tsene mo lolwapeng lwa Modichaba. Mme Modimo o mpontshitse mo ponatshegelong gore ke seka ka ba ka lebela ope kwa tlase."},{"book":"Ditiro","chapter":"10","verse":"29","text":"Mme ka tla fela jaaka ke bidiwa. Jaanong mpolelelang se lo se batlang.”"},{"book":"Ditiro","chapter":"10","verse":"30","text":"Mme Korenelio a fetola a re, “Malatsi a mane a a fetileng ke ne ke rapela jaaka gale ka nako e ya maitseboa, fa ka tshoganetso monna a ema fa pele ga me a apere seaparo se se galalelang!"},{"book":"Ditiro","chapter":"10","verse":"31","text":"Mme a nthaya a re, ‘Korenelio, thapelo tsa gago di utlwetse le dimpho tsa gago di lemogilwe ke Modimo!"},{"book":"Ditiro","chapter":"10","verse":"32","text":"Jaanong roma banna bangwe kwa Jopa go itsise Simone Petere, yo o nnang mo motseng wa ga Simone, wa mosuga matlalo, fa lotshitshing lwa lewatle.’"},{"book":"Ditiro","chapter":"10","verse":"33","text":"Mme ke ne ka re o ye go bidiwa, mme o dirile sentle ka go tla ka bonako. Jaanong ke rona ba, re letile fa pele ga Morena, re batla go itse se o se go boleletseng go se re bolelela!”"},{"book":"Ditiro","chapter":"10","verse":"34","text":"Mme Petere a fetola a re, “Ke bona sentle gore Bajuta ga se bone fela ba Modimo o ba ratang!"},{"book":"Ditiro","chapter":"10","verse":"35","text":"Mo chabeng nngwe le nngwe o na le ba ba mo obamelang ba bile ba dira dilo tse di siameng mme mo go ene ba a amogelesega."},{"book":"Ditiro","chapter":"10","verse":"36-37","text":"Ke tlhomamisa gore lo utlwile kaga Mafoko a a Molemo a batho ba Iseraele, gore go na le kagiso mo Modimong ka Jesu, Mesia, yo e leng Morena wa (lobopo) lotlhe. Molaetsa o, o aname le Judea yotlhe, o simolotswe ke Johane wa Mokolobetsi mo Galalea."},{"book":"Ditiro","chapter":"10","verse":"38","text":"Mme ga go belaesege go itse gore Jesu wa Nasaretha o ne a tlodiwa ke Modimo ka Mowa o o Boitshepo le ka nonofo, mme o ne a tsamaya a dira molemo a bile a fodisa botlhe ba ba neng ba na le mewa e e maswe, gonne Modimo o ne o na nae."},{"book":"Ditiro","chapter":"10","verse":"39","text":"“Mme rona baaposetoloi re basupi ba tsotlhe tse o di dirileng mo Iseraele yotlhe le mo Jerusalema kwa o neng a bolaelwa teng mo sefapaanong."},{"book":"Ditiro","chapter":"10","verse":"40-41","text":"Mme Modimo o ne wa mo tshedisa gape morago ga malatsi a mararo, mme wa mmontsha basupi bangwe ba Modimo o neng o sale o ba tlhopha pele, e seng mongwe le mongwe, mme e leng rona ba re neng ree ja re ba ree nwa nae a sena go tsoga mo baswing."},{"book":"Ditiro","chapter":"10","verse":"42","text":"Mme o ne a re roma go ya go rera Mafoko a a Molemo gongwe le gongwe le go supa gore Jesu o beilwe go nna Moatlhodi wa botlhe, baswi le batshedi."},{"book":"Ditiro","chapter":"10","verse":"43","text":"Mme le baporofiti botlhe ba kwadile ka ga gagwe, ba re mongwe le mongwe yo o dumelang mo go ene o tlaa itshwarelwa dibe ka leina la gagwe.”"},{"book":"Ditiro","chapter":"10","verse":"44","text":"Mme erile Petere a sa ntse a bua dilo tse Mowa O O Boitshepo wa fologela mo go botlhe ba ba neng ba reeditse!"},{"book":"Ditiro","chapter":"10","verse":"45","text":"Mme Bajuta ba ba neng ba tsile le Petere ba ne ba hakgamala gore neo ya Mowa O O Boitshepo e ka newa le Badichaba!"},{"book":"Ditiro","chapter":"10","verse":"46-47","text":"Mme go ne go ka se ka ga nna le pelaelo, gonne ba ba utlwile ba bua ka diteme ba bile ba galaletsa Modimo. Petere o ne a botsa a re, “A mongwe o ka gana gore ke ba kolobetse, ka gore jaanong ba amogetse Mowa O O Boitshepo fela jaaka re ne ra o amogela?”"},{"book":"Ditiro","chapter":"10","verse":"48","text":"Mme o ne a dira jalo, a ba kolobetsa mo leineng la ga Jesu, Mesia. Morago Korenelio a mo kopa go nna le bone malatsinyana."}]}