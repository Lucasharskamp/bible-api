{"data":[{"book":"Luka","chapter":"19","verse":"1","text":"Yesu kingiriti Yeriku, kaweriti kankupita munjira za lushi alu."},{"book":"Luka","chapter":"19","verse":"2","text":"Kuweriti na mkulu gwa watola kodi yawamshema Zakayu, mweni kaweriti mlundamali."},{"book":"Luka","chapter":"19","verse":"3","text":"Kafiriti kumwona Yesu kaweriti gwa ntambu gaa, kumbiti toziya ya lipinga lya wantu na toziya kaweriti mfupi, na kasinditi kumwona Yesu."},{"book":"Luka","chapter":"19","verse":"4","text":"Su kalongolera mbiru, kakwena pampindi pa mkuyu su kawezi kumwona Yesu kaweriti kankupita njira ayi."},{"book":"Luka","chapter":"19","verse":"5","text":"Yesu pakaweriti kankwiza pahala palii, kaloliti kumtera na kumgambira Zakayu, “Kanongola gusuluki, toziya nfiruwa kulikala mnumba mwaku leru.”"},{"book":"Luka","chapter":"19","verse":"6","text":"Zakayu kasuluka kanongola, kumshemera kwa kunemelera."},{"book":"Luka","chapter":"19","verse":"7","text":"Wantu woseri pawawoniti hangu, wanjiti kuhinginika pawalonga, “Muntu ayu kagenda kuwera muhenga yakanaligoya ukaya kwa yakana vidoda!”"},{"book":"Luka","chapter":"19","verse":"8","text":"Zakayu kagoloka, kumgambira Mtuwa, “Gupikaniri, Mtuwa! Hanuwapanani wahushu nusu ya ulunda wangu, na handa panumupokiti muntu yoseri kwa kumupayira hanumuwuzilili mala msheshi.”"},{"book":"Luka","chapter":"19","verse":"9","text":"Yesu kamgambira, “Ulopoziwu usoka mnumba amu leru, toziya muntu ayu vira ndo kamushiyiwuku sha Aburahamu."},{"book":"Luka","chapter":"19","verse":"10","text":"Mwana gwa Muntu kiziti kusakula na kuwalopoziya yawagamiliti.”"},{"book":"Luka","chapter":"19","verse":"11","text":"Wantu pawaweriti wankupikanira aga, Yesu kendereyiti kuwagambira mfanu. Pakaweriti pakwegera kusoka Yerusalemu na wantu walii waliholiti kuwera Ufalumi wa Mlungu sambira usoka."},{"book":"Luka","chapter":"19","verse":"12","text":"Su kawagambira, “Kuweriti na muntu yumu yakaweriti mkulu yakagenda muisi ya kutali kaweri mfalumi, shakapanu kawuyi ukaya."},{"book":"Luka","chapter":"19","verse":"13","text":"Pamberi pa kuwuka, kawashemiti wantumintumi wakuwi lilongu na kuwapanani mpiya kila yumu na kuwagambira, ‘Guloli ntambu yamuweza kutenda pambuka.’"},{"book":"Luka","chapter":"19","verse":"14","text":"Vinu wantu wakuwi wamgalambukiti, pakawukiti kala, wawatumiti wajumbi walongi, ‘Tumfira ndiri muntu ayu kaweri mfalumi gwetu.’"},{"book":"Luka","chapter":"19","verse":"15","text":"“Muntu ulii pawamtyeka kala kuwera mfalumi kawuyiti ukaya. Palii kawashemiti wantumintumi wakuwi kafira kavimani ntambu ya kila muntu kapata mpiya zininga kuliku ntambu yakawayupiti."},{"book":"Luka","chapter":"19","verse":"16","text":"Ntumintumi gwa kwanja kiza na kulonga, ‘Mtuwa, mpata mpiya lilongu nentu ya mpiya yimu yagunupiti.’"},{"book":"Luka","chapter":"19","verse":"17","text":"Nayomberi kamgambira, ‘Gutenda weri, gwenga gwa ntumintumi guherepa! Toziya guwera gwa mwaminika kwa shintu shididini, hanukutuli guweri mkulu kwa lushi zya milongu.’"},{"book":"Luka","chapter":"19","verse":"18","text":"Ntumintumi gwa pili kiza na katakula, ‘Mtuwa, mpata mpiya zyamuhanu nentu ya mpiya yimu yagunupiti.’"},{"book":"Luka","chapter":"19","verse":"19","text":"Kwa yumu ayu kamgambira, ‘Haguweri mkulu gwa lushi zya muhanu.’"},{"book":"Luka","chapter":"19","verse":"20","text":"“Ntumintumi gwingi kiza na kutakula, ‘Mtuwa, mpiya yaku ayi, ntawiti mushitambala."},{"book":"Luka","chapter":"19","verse":"21","text":"Nukutuliriti gwenga toziya gwenga gwa muntu gukalipa. Gwenga gutolaga shilii shaku ndiri na kubena shilii shaguyala ndiri.’"},{"book":"Luka","chapter":"19","verse":"22","text":"Nayomberi kamgambira, ‘Gwenga gwa ntumintumi gufaa ndiri! Nukutoza kulawirana na visoweru vyaku! Guvimana neni muntu nkalipa, ntola shilii shashiwera ndiri shaneni na mbenanga vilii vyanyala ndiri.’"},{"book":"Luka","chapter":"19","verse":"23","text":"Su iwera hashi gutuliti ndiri mpiya zyangu muluhanja? Pambuyiti hampati mpiya yangu pamuhera na mota yakuwi.”"},{"book":"Luka","chapter":"19","verse":"24","text":"“Shakapanu kawagambira woseri yawaweriti wagoloka palii, ‘Mmupoki mpiya ayi na mumupi ntumintumi ulii yakongeriti mpiya lilongu.’"},{"book":"Luka","chapter":"19","verse":"25","text":"Kumbiti womberi wamgambira, ‘Mtuwa, ayu kana mpiya kala mala lilongu!’"},{"book":"Luka","chapter":"19","verse":"26","text":"Nayomberi kawankula, ‘Nukugambirani woseri yawawera na shintu, hawongelerwi, kumbiti woseri yawahera na shintu, ata shilii shididini shawawera nashi hawawapoki."},{"book":"Luka","chapter":"19","verse":"27","text":"Vinu woseri walii yawaweriti wangondu wangu yawanfira ndiri neni nweri mfalumi gwawu, muwajegi panu na kuwalaga palongolu pa masu gangu!’ ”"},{"book":"Luka","chapter":"19","verse":"28","text":"Yesu pakatakuliti kala aga, su kawalonguleriti kugenda Yerusalemu."},{"book":"Luka","chapter":"19","verse":"29","text":"Pakaweriti pakwegera kusoka Betifagi na Betaniya, mulugongu lwa Mizeyituni, kawatumiti wafundwa wawili"},{"book":"Luka","chapter":"19","verse":"30","text":"kawagambira, “Mgendi mushijiji sha palongolu penu, pamwingira hamwoni punda wamtawa mweni hakenitumiki na muntu. Mumyopoli na mumjegi panu."},{"book":"Luka","chapter":"19","verse":"31","text":"Muntu yoseri pakawakosiya, iwera hashi mwankumyopola, mumgambiri Mtuwa kamfira.”"},{"book":"Luka","chapter":"19","verse":"32","text":"Wagenditi munjira yawu, wawona kila shintu Yesu ntambu yakawagambiriti."},{"book":"Luka","chapter":"19","verse":"33","text":"Pawaweriti wankumyopola punda ulii, weni yawawera na punda wawakosiya, “Iwera hashi mwankumyopola punda ayu?”"},{"book":"Luka","chapter":"19","verse":"34","text":"Nawomberi wamwankula, “Mtuwa kamfira,”"},{"book":"Luka","chapter":"19","verse":"35","text":"su wamjega punda ulii kwa Yesu. Shakapanu wamyalikira nguwu zyawu pampindi pa punda na wamtanga Yesu kumkweniziya pampindi pakuwi."},{"book":"Luka","chapter":"19","verse":"36","text":"Yesu kendereya na mwanja, na wantu wayalika nguwu zyawu munjira."},{"book":"Luka","chapter":"19","verse":"37","text":"Pakasokiti pakwegera na Yerusalemu, panjira panda ya lugongu lwa Mizeyituni, lipinga likulu lya wafundwa wanjiti kutenda lusheka na nemeleru walonga mayagashii Mlungu na kumkwisa yomberi kwa liziwu likulu pawatakula mauzauza makulu wagawoniti,"},{"book":"Luka","chapter":"19","verse":"38","text":"“Mlungu gumtekeleri mfalumi yakiza mulitawu lya Mtuwa! Ponga iweri kumpindi nentu kwa Mlungu na ukwisa uweri kwa Mlungu!”"},{"book":"Luka","chapter":"19","verse":"39","text":"Shakapanu Wamafalisayu wamu mulipinga lilii lya wantu wamgambira Yesu, “mfunda, guwanyamaziyi wafundwa waku.”"},{"book":"Luka","chapter":"19","verse":"40","text":"Yesu kawankula, “Nukugambirani, handa pawanyamalila, mabuhi aga haganji kubotanga.”"},{"book":"Luka","chapter":"19","verse":"41","text":"Pawasokiti pakwegera na lushi lwa Yerusalemu, na pakaluwona kanjiti kululilira,"},{"book":"Luka","chapter":"19","verse":"42","text":"kalonga, “Meguvimani! Leru ayi vitwtatira vijega ponga. Kumbiti vinu galififa pamasu paku."},{"book":"Luka","chapter":"19","verse":"43","text":"Shipindi shankwiza ndo sheni wangondu waku hawakuzyengeti kwa maboma, hawakupingili na kukubabanika wega zoseri."},{"book":"Luka","chapter":"19","verse":"44","text":"Hawakwagamiziyi gwenga na wantu yawalikala mngati, hapeni wakulekeli ata libuwi limu panani pa limonga, toziya gushimana ndiri shipindi sha Mlungu pakakwiziriti kukulopoziya.”"},{"book":"Luka","chapter":"19","verse":"45","text":"Shakapanu Yesu kingiriti Mnumba nkulu ya Mlungu na kanja kuwawinga walii yawawuza vintu palii,"},{"book":"Luka","chapter":"19","verse":"46","text":"kawagambira, “Walembiti mumalembu, Mlungu pakalonga, ‘Numba nkulu ya neni hayiweri numba ya kusalira.’ Kumbiti mwenga muyitenda mpanga ya wapoka.”"},{"book":"Luka","chapter":"19","verse":"47","text":"Kila lishaka Yesu kaweriti kankufunda Mnumba nkulu ya Mlungu. Watambika wakulu na wafunda wa Malagaliru, na wakulu wa wantu wafiriti kumlaga,"},{"book":"Luka","chapter":"19","verse":"48","text":"kumbiti wasinditi ntambu yakutenda aga, toziya wantu woseri waweriti wankumpikinira weri kila shisoweru shakatakuliti, na wafiriti ndiri kukosa shisoweru ata shimu."}]}