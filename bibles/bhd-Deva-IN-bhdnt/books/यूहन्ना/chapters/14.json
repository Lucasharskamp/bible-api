{"data":[{"book":"यूहन्ना","chapter":"14","verse":"1","text":"“तुश्शो दिल उदास न भोए, तुस परमेशरे पुड़ विश्वास केरतथ, मीं पुड़ भी विश्वास केरा।"},{"book":"यूहन्ना","chapter":"14","verse":"2","text":"मेरे बाजेरे घरे मां बड़े कमरेन, अगर न भोथी त अवं तुसन सेइं ज़ोथो, किजोकि अवं तुश्शे लेइ ठार तियार केरने च़लोरोईं।"},{"book":"यूहन्ना","chapter":"14","verse":"3","text":"अगर गेइतां तुश्शे लेइ ठार तियार केरि त वापस एइतां तुसन एप्पू सेइं साथी नेलो, ताके ज़ैड़ी अवं भोलो तुस भी तैड़ी भोथ।"},{"book":"यूहन्ना","chapter":"14","verse":"4","text":"ते ज़ेरां अवं च़लोरोईं तुस तैठेरी बत ज़ानतथ।”"},{"book":"यूहन्ना","chapter":"14","verse":"5","text":"थोमा तैस ज़ोवं, “हे प्रभु, असन नईं पतो तू कोरां च़लोरोस, ते फिरी बत केन्च़रे ज़ानम?”"},{"book":"यूहन्ना","chapter":"14","verse":"6","text":"यीशुए तैस सेइं ज़ोवं, “बत, सच़्च़ी ते हमेशारी ज़िन्दगी अव्वें आईं, कोई मेरे ज़िरियेरे बगैर बाजी कां न एज्जी सके।"},{"book":"यूहन्ना","chapter":"14","verse":"7","text":"अगर तुसेईं अवं पिशानोरो भोथो त मेरे बाजी भी पिशानेथे, पन हुनी तुस तैस ज़ानतथ ते कने लाव भी।”"},{"book":"यूहन्ना","chapter":"14","verse":"8","text":"फिलिप्पुसे तैस सेइं ज़ोवं, “हे प्रभु असन बाजी हिरा, तैन्ने इश्शे लेइ बड़ू आए।”"},{"book":"यूहन्ना","chapter":"14","verse":"9","text":"यीशुए तैस सेइं ज़ोवं, “फिलिप्पुस, एत्रे च़िरे अवं तुसन सेइं साथी राव कुन तू मीं न ज़ानस ज़ैनी अवं लाव तैनी बाजी भी लाव तू किजो ज़ोतस असन बाजी हिरा?"},{"book":"यूहन्ना","chapter":"14","verse":"10","text":"कुन तू विश्वास न केरस, कि अवं बाजी मां आईं ते बाजी मीं मां आए? अवं ज़ैना गल्लां तुसन सेइं ज़ोताईं तैना गल्लां अवं अधिकारे सेइं न ज़ोईं, बल्के बाजी मीं मां रेइतां अपनू कम केरते।"},{"book":"यूहन्ना","chapter":"14","verse":"11","text":"मेरो विश्वास केरा, कि अवं बाजी मां आईं ते बाजी मीं मां आए, नईं त ज़ैना कम्मां केरताईं तैन हेरतां मीं पुड़ विश्वास केरा।”"},{"book":"यूहन्ना","chapter":"14","verse":"12","text":"अवं तुसन सेइं सच़-सच़ ज़ोताईं, “कि ज़ै मीं पुड़ विश्वास केरते, एना कम्मां ज़ैना अवं केरताईं तै भी केरेलो, बल्के मीं करां भी बडां कम्मां केरेलो, किजोकि अवं बाजी कां च़लोरोईं।"},{"book":"यूहन्ना","chapter":"14","verse":"13","text":"ज़ैन किछ तुस मेरे नंव्वे सेइं मगेले अवं तुसन देलो कि बाजी केरि महिमा मट्ठेरे वजाई सेइं बांदी भोए।"},{"book":"यूहन्ना","chapter":"14","verse":"14","text":"अगर तुस मेरू नंव्वे सेइं किछ भी मग्गेले त अवं तैन केरेलो।”"},{"book":"यूहन्ना","chapter":"14","verse":"15","text":"“अगर तुस मीं सेइं प्यार केरतथ त मेरे हुक्मन मन्नेले।"},{"book":"यूहन्ना","chapter":"14","verse":"16","text":"ते अवं बाजी कां प्रार्थना केरेलो ते तै तुसन अक मद्दतगार देलो कि हमेशा तुसन सेइं साथी रालो।"},{"book":"यूहन्ना","chapter":"14","verse":"17","text":"मतलब तै आत्मा ज़ै परमेशरेरे बारे मां सच़ बांदू केरेली, ज़ै दुनिया कबूल न केरि सके, किजोकि न तैस लेइहोए न ज़ाने, तुस तैस ज़ातथ किजोकि तै तुसन साथी रहती, ते तै तुसन मां भोली।"},{"book":"यूहन्ना","chapter":"14","verse":"18","text":"अवं तुसन अकैल्लो न शेरेलो बल्के अवं तुसन कां एज्जेलो।"},{"book":"यूहन्ना","chapter":"14","verse":"19","text":"ई दुनिया किछ च़िरेरां बाद मीं न लाएली, पन तुस मीं लांते राले, किजोकि अवं ज़ींतोईं ते तुस भी ज़ींते राले।"},{"book":"यूहन्ना","chapter":"14","verse":"20","text":"ज़ैखन अवं ज़ींतो भोलो तेइस तुसन पतो लग्गेलो, कि अवं अपने बाजी मां आईं ते तुस मीं मां आथ ते अवं तुसन मां आई।"},{"book":"यूहन्ना","chapter":"14","verse":"21","text":"ज़ैस कां मेरे हुक्म आन ते तैन मन्ते, त तैए मीं सेइं प्यार केरते ते मेरो बाजी तैस सेइं प्यार केरेलो, ते अवं तैस सेइं प्यार केरेलो, ते अपनो आप तैस पुड़ बांदो केरेलो।”"},{"book":"यूहन्ना","chapter":"14","verse":"22","text":"तैखन यहूदा (तै यहूदा इस्करियोती न थियो बल्के होरो चेलो थियो) तैस सेइं ज़ोवं, “हे प्रभु कुन भोव कि तू अपनो आप असन पुड़ बांदो केरनो चातस ते दुनियारे लोकन पुड़ नईं?”"},{"book":"यूहन्ना","chapter":"14","verse":"23","text":"यीशुए जुवाब दित्तो, अगर कोई मीं सेइं प्यार केरते त तै मेरी शिक्षाई मन्ते, ते मेरो बाजी भी तैस सेइं प्यार केरेलो, ते अस तैस कां एजमेले ते तैस सेइं साथी रामेले।"},{"book":"यूहन्ना","chapter":"14","verse":"24","text":"ज़ै मीं सेइं प्यार न केरे, तै मेरे शिक्षाई न मन्ने, ज़ै शिक्षा तुस शुन्ने लोरेथ, मेरी नईं पन मेरे बाजी केरि ज़ैने अवं भेज़ोरोईं।"},{"book":"यूहन्ना","chapter":"14","verse":"25","text":"“एना सैरी गल्लां मीं तुसन साथी रेइतां ज़ोई।"},{"book":"यूहन्ना","chapter":"14","verse":"26","text":"पन तै मद्दतगार यानी पवित्र आत्मा ज़ैस बाजी मेरे ठैरी भेज़ेलो, तुसन सैरी गल्लां शिखालेलो, ते हर गल ज़ै मीं तुसन सेइं ज़ोरी याद करालो।”"},{"book":"यूहन्ना","chapter":"14","verse":"27","text":"अवं तुसन शान्ति देइतां ज़ै मीं कां आए, ज़ेन्च़रे दुनिया देचे तेन्च़रे नईं, तुश्शो दिल उदास न भोए ते न डेरथ।"},{"book":"यूहन्ना","chapter":"14","verse":"28","text":"तुसेईं शुनू, मीं तुसन सेइं ज़ोवं, अवं गाताईं तुसन कां फिरी एज्जेलो अगर तुस मीं सेइं प्यार केरते भोते त खुशी भोने थिये, कि अवं बाजी कां च़लोरोईं किजोकि बाजी मीं करां बड्डोए।"},{"book":"यूहन्ना","chapter":"14","verse":"29","text":"मीं सैरी गल्लां पेइले तुसन ज़ोरिन कि ज़ैखन तैना पूरी भोन त तुस विश्वास केरेले।"},{"book":"यूहन्ना","chapter":"14","verse":"30","text":"हुनी अवं तुसन सेइं जादे गल्लां न केरेलो, किजोकि शैतान एइते, ज़ै इस दुनियाई पुड़ राज़ केरनेबालोए। मीं पुड़ तैसेरो किछ अधिकार नईं।"},{"book":"यूहन्ना","chapter":"14","verse":"31","text":"ज़ेन्च़रे बाजीए मीं हुक्म दित्तो, अवं तेन्च़रे केरताईं। पन एन एल्हेरेलेइ भोते कि दुनिया ज़ांने, कि अवं बाजी सेइं प्यार केरताईं। ते उठा इट्ठां च़लम।"}]}