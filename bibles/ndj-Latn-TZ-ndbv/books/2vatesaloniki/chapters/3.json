{"data":[{"book":"2 Vatesaloniki","chapter":"3","verse":"1","text":"Chingomeku, valongu, mutudadavili ili lulayilayi lwa Bambu lukwili munu kalopu na kuyangiwa kwa kutundamila kucha yumwi wumuyangili."},{"book":"2 Vatesaloniki","chapter":"3","verse":"2","text":"Muluvi wuwowu ili Chapanga atulowoli na vandu yivavalewusha vayawu na vawafu, kwanongwa vonda ha tukujumila lulayilayi alu,"},{"book":"2 Vatesaloniki","chapter":"3","verse":"3","text":"Lakini Bambu kava goleki. Mweni davadindashi na kuvadima na yula Mwafu."},{"book":"2 Vatesaloniki","chapter":"3","verse":"4","text":"Na mweni Bambu daatugayili shuvililu ngomi na ngajila hoshu mukugola na kuyendilela kugola fila fituvawombilili."},{"book":"2 Vatesaloniki","chapter":"3","verse":"5","text":"Bambu asilongoshi ndima shenu muutami wa Chapanga na uwunilifu wutugayiliwa na Kilistu."},{"book":"2 Vatesaloniki","chapter":"3","verse":"6","text":"Valongu, tukuvakuvilisha kwa litawa lya Bambu wetu Yesu Kilistu, muyilyepi na valongu vosi yivaveli vagata na vangajila kukombikesha Malawu vatuvapili."},{"book":"2 Vatesaloniki","chapter":"3","verse":"7","text":"Mwaveni mumanya kucha mukudayiliwa kugola nga yufwi. Nongwa patuveyi na yumwi twaveli vagata ha,"},{"book":"2 Vatesaloniki","chapter":"3","verse":"8","text":"tulya ha filivi kwa mundu yoyosi ngajila kumuhomba. Twagolili chichuku kwa nguvilishu na gobuleku, majuva vosi ili tukotoo kuva mbigu kwa mundu yoyosi gati ya yumwi."},{"book":"2 Vatesaloniki","chapter":"3","verse":"9","text":"Twagolili nahawu kwanongwa twavelihela uwesu ha wa kudayila utangi kufuma kwa yumwi, ila tukudayila kuvapa chilangushilu ili mugoli ngimu wutwagolagha yufwi."},{"book":"2 Vatesaloniki","chapter":"3","verse":"10","text":"Patuveyi pamu na yumwi twavakayikili, “Mundu yoyosi yadayila ng'odu kugola chichuku, akotoo kulya.”"},{"book":"2 Vatesaloniki","chapter":"3","verse":"11","text":"Tukudeta filongu afi kwanongwa tupikana kucha vamu gati ya yumwi vava vagata na vakugola ha chichuku chochosi ila veni ndwanga lilomu hela."},{"book":"2 Vatesaloniki","chapter":"3","verse":"12","text":"Kwa litawa lya Bambu wetu Yesu Kilistu tukuvawombela na kuvakayika vandu ava vanyamali na vagoli chichuku ili valyi filivi fivagolilili chichuku veni."},{"book":"2 Vatesaloniki","chapter":"3","verse":"13","text":"Lakini yumwi valongu, mukotoo kutofya kugola usangi."},{"book":"2 Vatesaloniki","chapter":"3","verse":"14","text":"Pamonga aku kuna mundu akulujumila ha lulayilayi lutuvayeghilili mubaluwa ayi, payiva naha, topi, mumulangushi mundu ayu na mukotoo kuva na lighanja lyolyosi na mweni, ili ghavi na chindipa."},{"book":"2 Vatesaloniki","chapter":"3","verse":"15","text":"Lakini mukotoo kumugola mundu ayu kucha chimudwama ila mumukayiki kucha mlongu wenu."},{"book":"2 Vatesaloniki","chapter":"3","verse":"16","text":"Bambu yavelili chikandilu cha kusika, avasangili kusika majuva vosi kwa ndambu yoyonda. Bambu ghavi pamu na yumwi."},{"book":"2 Vatesaloniki","chapter":"3","verse":"17","text":"Kwa liwoku lyangu ndimweni, nguyandika naha, jambu kufuma kwa Pauli! Nahawu ndi wundaya saini yangu kila baluwa, ndi ndambu yinyandika."},{"book":"2 Vatesaloniki","chapter":"3","verse":"18","text":"Mwavosi tukuvaluvila usangi wa Bambu wetu Yesu Kilistu."}]}