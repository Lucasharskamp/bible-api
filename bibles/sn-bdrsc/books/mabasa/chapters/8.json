{"data":[{"book":"Mabasa","chapter":"8","verse":"1","text":"Uye Sauro akanga aripo achibvumirana nokufa kwake."},{"book":"Mabasa","chapter":"8","verse":"2","text":"Varume vaitya Mwari vakaviga Sitefani uye vakamuchema zvikuru."},{"book":"Mabasa","chapter":"8","verse":"3","text":"Asi Sauro akatanga kuparadza kereke. Achipinda muimba neimba, akazvuzvurudza varume navakadzi achivaisa mutorongo."},{"book":"Mabasa","chapter":"8","verse":"4","text":"Vaya vakanga vaparadzirwa vakaparidza shoko kwose kwose kwavaienda."},{"book":"Mabasa","chapter":"8","verse":"5","text":"Firipi akaburuka akaenda kuguta raiva muSamaria akaparidza Kristu ikoko."},{"book":"Mabasa","chapter":"8","verse":"6","text":"Vanhu vazhinji vakati vanzwa Firipi uye vakaona zviratidzo zvaakaita, vose vakanyatsoteerera kune zvaaitaura."},{"book":"Mabasa","chapter":"8","verse":"7","text":"Nokuti mweya yetsvina yakabuda muvanhu ichidanidzira nenzwi guru, uye vazhinji vakanga vakaoma mitezo navakanga vakaremara vakaporeswa."},{"book":"Mabasa","chapter":"8","verse":"8","text":"Nokudaro kwakava nomufaro mukuru muguta iro."},{"book":"Mabasa","chapter":"8","verse":"9","text":"Zvino kwechinguva mumwe murume ainzi Simoni akanga aita unʼanga muguta uye akashamisa vanhu vose veSamaria. Aizvirumbidza achiti iye akanga ari munhu mukuru,"},{"book":"Mabasa","chapter":"8","verse":"10","text":"uye vanhu vose kubva kuna vakakwirira kusvikira kuna vari pasi pasi, vaimuteerera vachiti, “Munhu uyu ndiye simba guru raMwari.”"},{"book":"Mabasa","chapter":"8","verse":"11","text":"Vaimutevera nokuti akanga avashamisa kwenguva refu namashiripiti ake."},{"book":"Mabasa","chapter":"8","verse":"12","text":"Asi vakati vatenda Firipi sezvo aiparidza vhangeri roumambo hwaMwari nezita raJesu Kristu, vakabhabhatidzwa, vose varume navakadzi."},{"book":"Mabasa","chapter":"8","verse":"13","text":"Simoni pachake akatenda uye akabhabhatidzwa. Uye akatevera Firipi kwose kwose, achikatyamadzwa nezviratidzo zvikuru zvaakaona."},{"book":"Mabasa","chapter":"8","verse":"14","text":"Vapostori vaiva muJerusarema vakati vanzwa kuti vaSamaria vagamuchira shoko raMwari, vakatumira Petro naJohani kwavari."},{"book":"Mabasa","chapter":"8","verse":"15","text":"Vakati vasvika, vakavanyengeterera kuti vagamuchire Mweya Mutsvene,"},{"book":"Mabasa","chapter":"8","verse":"16","text":"nokuti Mweya Mutsvene akanga asati auya pamusoro paani zvake wavo; vakanga vangobhabhatidzwa muzita raIshe Jesu."},{"book":"Mabasa","chapter":"8","verse":"17","text":"Ipapo Petro naJohani vakaisa maoko pamusoro pavo, vakagamuchira Mweya Mutsvene."},{"book":"Mabasa","chapter":"8","verse":"18","text":"Simoni akati aona kuti Mweya Mutsvene waipiwa nokuiswa kwamaoko avapostori, akavapa mari"},{"book":"Mabasa","chapter":"8","verse":"19","text":"akati, “Ndipeiwo simba iri kuti munhu wose wandichaisa maoko pamusoro agamuchire Mweya Mutsvene.”"},{"book":"Mabasa","chapter":"8","verse":"20","text":"Petro akapindura akati, “Mari yako ngaiparare pamwe chete newe, nokuti wafunga kuti ungatenga chipo chaMwari nemari!"},{"book":"Mabasa","chapter":"8","verse":"21","text":"Iwe hauna chikamu kana mugove muushumiri uhu, nokuti mwoyo wako hauna kunaka pamberi paMwari."},{"book":"Mabasa","chapter":"8","verse":"22","text":"Tendeuka ubve pakuipa uku uye unyengetere kuna She. Zvimwe achakukanganwira pakuva nepfungwa yakadai mumwoyo mako."},{"book":"Mabasa","chapter":"8","verse":"23","text":"Nokuti ndinoona kuti iwe uzere nduru inovava uye wakasungwa nechivi.”"},{"book":"Mabasa","chapter":"8","verse":"24","text":"Ipapo Simoni akapindura akati, “Ndinyengetererei kuna She kuti zvose zvamataura zvirege kuitika kwandiri.”"},{"book":"Mabasa","chapter":"8","verse":"25","text":"Vakati vapupura uye vakaparidza shoko raShe, Petro naJohani vakadzokera kuJerusarema, vachiparidza vhangeri mumisha yakawanda yomuSamaria."},{"book":"Mabasa","chapter":"8","verse":"26","text":"Zvino mutumwa waShe akati kuna Firipi, “Buruka uende zasi kumugwagwa, wokugwenga, unoburuka uchibva kuJerusarema uchienda kuGaza.”"},{"book":"Mabasa","chapter":"8","verse":"27","text":"Saka akasimuka akapinda munzira uye akasangana nomuyunaki wechiEtiopia, muchinda mukuru aichengeta pfuma yaKandase, mambokadzi weEtiopia. Murume uyu akanga aenda kundonamata kuJerusarema,"},{"book":"Mabasa","chapter":"8","verse":"28","text":"uye pakudzoka kwake kumusha akanga agere mungoro achiverenga bhuku raIsaya muprofita."},{"book":"Mabasa","chapter":"8","verse":"29","text":"Mweya Mutsvene akati kuna Firipi, “Enda kungoro iyo, uswedere pedyo nayo.”"},{"book":"Mabasa","chapter":"8","verse":"30","text":"Ipapo Firipi akamhanya achienda kungoro akanzwa murume uya achiverenga kubva kuna Isaya muprofita. Firipi akati kwaari, “Uri kunzwisisa zvauri kuverenga here?”"},{"book":"Mabasa","chapter":"8","verse":"31","text":"Iye akati, “Ndinganzwisisa seiko kana pasina munhu anonditsanangurira?” Saka akadana Firipi kuti akwire mungoro agare nayemo."},{"book":"Mabasa","chapter":"8","verse":"32","text":"Muyunaki uyu aiverenga chitsauko ichi choRugwaro:"},{"book":"Mabasa","chapter":"8","verse":"33","text":"Mukuninipiswa kwake akashayiwa kururamisirwa."},{"book":"Mabasa","chapter":"8","verse":"34","text":"Muyunaki uyu akabvunza Firipi akati, “Ndapota, ndiudze, muprofita ari kutaura pamusoro paaniko, anozvireva iye kana mumwe munhuwo?”"},{"book":"Mabasa","chapter":"8","verse":"35","text":"Ipapo Firipi akatanga nechitsauko ichocho choRugwaro akamuparidzira vhangeri raJesu."},{"book":"Mabasa","chapter":"8","verse":"36","text":"Zvavakanga vachifamba nomugwagwa, vakasvika pakanga pane mvura saka muyunaki akati, “Tarirai, heino mvura. Chingandikonesa kubhabhatidzwa chiiko?”"},{"book":"Mabasa","chapter":"8","verse":"37","text":"Uye Firipi akati, “Kana uchitenda nomwoyo wako wose, zvinogoneka.” Iye akapindura akati, “Ndinotenda kuti Jesu Kristu ndiye Mwanakomana waMwari.”"},{"book":"Mabasa","chapter":"8","verse":"38","text":"Akarayira kuti ngoro imiswe. Ipapo vose vari vaviri, Firipi nomuyunaki vakapinda mumvura, Firipi akamubhabhatidza."},{"book":"Mabasa","chapter":"8","verse":"39","text":"Vakati vabuda mumvura, Mweya waShe wakatora Firipi pakarepo, uye muyunaki haana kuzomuonazve, asi akafamba munzira yake achifara kwazvo."},{"book":"Mabasa","chapter":"8","verse":"40","text":"Zvakadaro hazvo, Firipi akazoonekwa paAzotasi uye akafamba achiparidza vhangeri mumaguta ose kusvikira asvika kuKesaria."}]}