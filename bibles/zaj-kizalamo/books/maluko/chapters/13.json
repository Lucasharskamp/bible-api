{"data":[{"book":"MALUKO","chapter":"13","verse":"1","text":"Yesu viyakalile yolawa Kuing'anda ya Mulungu, mwanahina wake imwe kamulongela, “Mkulufunzi! Lola mabwe gaja vigali makulu na zing'anda vuzinogile ng'hani!”"},{"book":"MALUKO","chapter":"13","verse":"2","text":"Yesu kamulongela, “Kuzona ng'anda zino ng'hulu? Haduhu dibwe hano dondadisigale hadili, gose gobomoligwa na kwasigwa hasi.”"},{"book":"MALUKO","chapter":"13","verse":"3","text":"Yesu kakala yakalile Hakigongo cha Mizaituni, kikalile kigongo kwa kigongo na Ing'anda ya Mulungu. Petulo, Yakobo, Yohana, na Endelea wamuuza kinyele,"},{"book":"MALUKO","chapter":"13","verse":"4","text":"“Tulongele, mbuli zino zolawila zua jaki? Na tulongele, choni chondakilawile kutulagusila kamba kipigiti kivika cha mbuli zino zose kulawilila?”"},{"book":"MALUKO","chapter":"13","verse":"5","text":"Yesu kawalongela, “Teganyeni, munhu yoyose sambiyawavwizile."},{"book":"MALUKO","chapter":"13","verse":"6","text":"Wanhu bwando wokwiza mtwaga jangu, wolonga ‘Nie iyo Kilisto!’ na kuwavwizila wanhu bwando."},{"book":"MALUKO","chapter":"13","verse":"7","text":"Muhahulika ng'hondo na singilimo za ng'hondo, sambimdumbe. Vinhu kamba avo volondigwa vilawile, ila ikimambukizo hakinavika."},{"book":"MALUKO","chapter":"13","verse":"8","text":"Isi yogomba na isi iyagwe, na undewa wogomba na undewa uyagwe, kowa na mgudemo wa isi hanhu na hanhu na nzala. Gano gose gowa kamba usungu wa mwanduso wa kulela mwana."},{"book":"MALUKO","chapter":"13","verse":"9","text":"“Teganyeni, kwavija mogogigwa na kugaligwa m'vitala, molanhigwa mzing'anda za nhambiko. Mogaligwa haulongozi wa iwakulu wa isi na wandewa sama yangu kamba usindila kumwao."},{"book":"MALUKO","chapter":"13","verse":"10","text":"Na Usenga Unogile wolondigwa tanhu upetigwe muisi zose kipigiti king'hali ikimambukizo hakinavika."},{"book":"MALUKO","chapter":"13","verse":"11","text":"Muhagogigwa na kugaligwa m'vitala, sambimgelegeze kija chondamulonge. Kipigiti kihavika, longeni gogose gondamgweleligwe. Kwavija mbuli zondamulonge haziwa zenu mweye, ila zolawa ha Loho wa Mulungu."},{"book":"MALUKO","chapter":"13","verse":"12","text":"Ndugu komuhonza ndugu yake giladi yakomigwe, na tata komuhonza mwanage. Wana wowahonza watata na wamama zao na kuwatenda wadanganhike."},{"book":"MALUKO","chapter":"13","verse":"13","text":"Wanhu wose wowehila mweye sama yangu, ila yondayananahile mbaka hakimambukizo kokomboligwa."},{"book":"MALUKO","chapter":"13","verse":"14","text":"“Kipigiti chokwiza vondamone ‘Kinhu Kinyolodoke Kigala Ubananzi’ kima hanhu hakilondigwe kukala.” Munhu yosoma na yaitange nhegulo yake! Yesu kagendelela kulonga, “Avo, awo wali Yudea wakimbilile m'vigongo."},{"book":"MALUKO","chapter":"13","verse":"15","text":"Munhu yali mkiswili cha ng'anda yake sambiyahumuluke hasi ama yengile mng'anda yakasole kinhu chochose."},{"book":"MALUKO","chapter":"13","verse":"16","text":"Yali kumgunda sambiyabwele ukae kusola kivalo chake."},{"book":"MALUKO","chapter":"13","verse":"17","text":"Wogaya ng'hani watwanzi wali na inda na wokong'heza mmazua higo!"},{"book":"MALUKO","chapter":"13","verse":"18","text":"Tambikeni giladi Mulungu yazitende mbuli zino sambizilawile mkipigiti cha kihuhe!"},{"book":"MALUKO","chapter":"13","verse":"19","text":"Kwavija mgayo wa mazua higo wowa mkulu kubanza mgayo wowose woneke songela haichanduso Mulungu vayalumbile iisi mbaka vino. Na haulawila mgayo kamba hiwo milongo yose ikwiza."},{"book":"MALUKO","chapter":"13","verse":"20","text":"Kamba Mndewa yahalekile kugahunguza mazua higo, haduhu munhu yahahonile. Ila sama ya awo wamnogele Mulungu, awo yaawasagule, kagahunguza mazua higo."},{"book":"MALUKO","chapter":"13","verse":"21","text":"“Abaho, kamba munhu yoyose yahawalongela, ‘Lola, Kilisto kahano!’ ama ‘Kakuja!’ sambimumtegeleze."},{"book":"MALUKO","chapter":"13","verse":"22","text":"Kwavija wolawila makilisto wa uvwizi na wahokozi wa uvwizi. Wotenda vilaguso na mikanganyo giladi vihadahika wawakonge hata wanhu wasaguligwe na Mulungu."},{"book":"MALUKO","chapter":"13","verse":"23","text":"Teganyeni! Niwalongela mbuli zose kipigiti king'hali hakinavika."},{"book":"MALUKO","chapter":"13","verse":"24","text":"“Avo muna gamazua higo kipigiti cha mgayo vondakimale, zua doziziwala, mulenge haulava mulangaza wake,"},{"book":"MALUKO","chapter":"13","verse":"25","text":"nhondo zolagala kulawa kuulanga, na mhiko za kuulanga zokwekwesigwa kulawa hazikalile."},{"book":"MALUKO","chapter":"13","verse":"26","text":"Abaho, wonyona nie, Mwana wa Munhu, nikwiza na mawingu na mhiko na yenzi ng'hulu."},{"book":"MALUKO","chapter":"13","verse":"27","text":"Abaho, nowatuma wasenga wa Mulungu wa kuulanga kuna zing'ambu nne za ulumwengu wawaduganye wanhu wasaguligwe na Mulungu kulawa ng'ambu imwe ya ulumwengu mbaka ng'ambu iyagwe ya ulumwengu."},{"book":"MALUKO","chapter":"13","verse":"28","text":"“Muifundize mum'biki wa mtini. Matambi gake gahasonga udeke wa kuzuka na kulava matepo, movitanga kamba vuli da mmabehi."},{"book":"MALUKO","chapter":"13","verse":"29","text":"Vivija na mweye, muhazona mbuli zino zolawila, m'vitange kamba mbuli zino za mmabehi kusonga."},{"book":"MALUKO","chapter":"13","verse":"30","text":"Nowalongela ikweli, mbuli zino zose zolawilila ing'hali wanhu wa mulelo uno hawanadanganhika."},{"book":"MALUKO","chapter":"13","verse":"31","text":"Ulanga na isi vose vobita, ila mbuli zangu hazibita."},{"book":"MALUKO","chapter":"13","verse":"32","text":"“Kwa vovose haduhu munhu yoitanga saa ama zua dilihi mbuli zino vondazilawile, sio wasenga wa Mulungu wa kuulanga ama nie, Mwana, ila Tata yeiyeka iyo yoitanga."},{"book":"MALUKO","chapter":"13","verse":"33","text":"Goneleleni na teganyeni, kwavija ham'vitanga kipigiti kilihi mbuli zino vondazilawile."},{"book":"MALUKO","chapter":"13","verse":"34","text":"Volinga kamba munhu yawagwelele nyakadala zake kila munhu na sang'hano yake ya kutenda na kumulongela mwimiliza ulwivi yagonelele, abaho, kachola mwanza na kuwaleka nyakadala zake wosang'hanika."},{"book":"MALUKO","chapter":"13","verse":"35","text":"Avo goneleleni kwavija hamkimanyile kipigiti mwene ng'anda vondayeze, siku ichungulo ama ikilo kikulu ama nzogolo zikwika ama imitondo."},{"book":"MALUKO","chapter":"13","verse":"36","text":"Ihawa yeheza mkuwasinhukiza, sambiyawavike muwasile."},{"book":"MALUKO","chapter":"13","verse":"37","text":"Avo kinilonda kuwagong'ondeza, nowalongela wose kamba, goneleleni!”"}]}