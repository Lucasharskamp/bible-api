{"data":[{"book":"Wagalatia","chapter":"3","verse":"1","text":"Nyuwe Wagalatia, mnda wahezi! Mlogigwa niani? Imbuli yo kuwambigwa Yesu Kilisito mwo msalaba nehiwagambilani pwilili aho mwandaga hawabilikizani enga kugamba nomkamuona."},{"book":"Wagalatia","chapter":"3","verse":"2","text":"Naunga nimanye kint'hu kimwenga. Nyuwe nomhokela Muye ywa Mnungu kwaviya mwadamanya miko ya Mnungu amwink'hile Musa ivo ikuunga, hegu kwaviya mhuwila Mbuli Yedi mwiivile?"},{"book":"Wagalatia","chapter":"3","verse":"3","text":"Mwadaha vivihi kunda wahezi enga ivo? Nomkonga na Muye ywa Mnungu, haluse mwaunga mbindilize kwa udahi wenyu nyuwe wenye?"},{"book":"Wagalatia","chapter":"3","verse":"4","text":"Togoleni, masulumizo mengi mpatile yanda ya bule? Ikindedi havikudahika!"},{"book":"Wagalatia","chapter":"3","verse":"5","text":"Togoleni, Mnungu awenk'hani Muye ywakwe no kudamanya vihungi mgati mwenyu kwaviya mwadamanya yadya yakuungwa ni miko, hegu kwaviya mweva Mbuli Yedi na kuihuwila?"},{"book":"Wagalatia","chapter":"3","verse":"6","text":"Mkauleni Ibulahimu, yehe amhuwilaga Mnungu niyo azumilwa kunda ywedi."},{"book":"Wagalatia","chapter":"3","verse":"7","text":"Haluse elo manyeni kugamba welekwa we kindedi wa Ibulahimu ni wadya wata mhuwi."},{"book":"Wagalatia","chapter":"3","verse":"8","text":"Mawandiko Yakukile yalagisaga kukongela aho kale kugamba, want'hu hi Wayahudi nawazumilwe kunda wedi hameso ha Mnungu kwa sila yo mhuwi wawe. Naho Ibulahimu agambilagwa mbuli yedi kugamba, “Mnungu naawavikile want'hu wose kwombokela weye.”"},{"book":"Wagalatia","chapter":"3","verse":"9","text":"Ibulahimu nakahuwila niyo avikilwa, kwa ivo wose wakuhuwila nawavikilwe enga yehe."},{"book":"Wagalatia","chapter":"3","verse":"10","text":"Mna wose wakukawiila kudamanya yakuungwa ni miko, waligitwa. Kwaviya Mawandiko Yakukile yagamba, “Kaligitwa kila mnt'hu heekutoza na kudamanya yose yawandikwe mwe kitabu che miko.”"},{"book":"Wagalatia","chapter":"3","verse":"11","text":"Ni kindedi kugamba, hahali yeyose akuzumilwa kunda ywedi hameso ha Mnungu kwa sila ye miko, “Kwaviya akuzumilwa kunda ywedi hameso ha Mnungu neekale kwa mhuwi.”"},{"book":"Wagalatia","chapter":"3","verse":"12","text":"Mna miko haikukawila mhuwi, vituhu vakwe, “Mnt'hu yeyose akudamanya mbuli zikuungwa ni miko, neekale kwe zimbuli izo.”"},{"book":"Wagalatia","chapter":"3","verse":"13","text":"Kilisito nakakikombola mwe diligito dye miko ya Mnungu amwink'hile Musa, kwajili yetu kasulumila mwo msalaba enga mnt'hu aligitwe ni Mnungu, kwaviya iwandikwa mwa Mawandiko Yakukile kugamba, “Kaligitwa mnt'hu yeyose aholezwe mwo mti.”"},{"book":"Wagalatia","chapter":"3","verse":"14","text":"Mbuli ino neidamanyika vileke kwa sila ya Yesu Kilisito, uvikilwa enk'higwe Ibulahimu, uwabwiile want'hu wose hi Wayahudi. Na iviyaiviya kwa sila yo mhuwi kimhokele Muye yudya kilaganwe ni Mnungu."},{"book":"Wagalatia","chapter":"3","verse":"15","text":"Wandugu zangu, naunga niwenk'heni mliganyizo wo wikazi wetu wa mazuwa yose. Hake fanyanyeni mwa want'hu waidi waikile ndagano. Ndagano inanda iikwa kale no kuikilwa kilapi, hahali mnt'hu akudaha kuiusa hegu kongezela kint'hu."},{"book":"Wagalatia","chapter":"3","verse":"16","text":"Mnungu alaganaga na Ibulahimu hamwenga na mwelekwa ywakwe. Mawandiko Yakukile hayakugamba, “welekwa wakwe,” enga kugamba ni wengi, mna iwandikwa, “na mwelekwa ywakwo,” nuko kugamba ni yumwenga du, naye nuyo Kilisito."},{"book":"Wagalatia","chapter":"3","verse":"17","text":"Icho hulonga ni iki, Mnungu andaga kuika ndagano aho nk'hongo na kwa kulagana, miko iyo yezaga kulongole kugamba myaka magana mane na milongo mitatu, haikuusa dilagano vileke kulagana uko kubanangwe."},{"book":"Wagalatia","chapter":"3","verse":"18","text":"Kwaviya uneva geleko dya Mnungu dyakawiila miko ya Mnungu amwink'hile Musa, ivo hedidahe naho kukawiila kulagana kwa Mnungu. Mna Mnungu amwink'haga Ibulahimu kwa ukise geleko idyo kwajili ye dilagano."},{"book":"Wagalatia","chapter":"3","verse":"19","text":"Haluse miko ina ndima yani? Miko neiikwa vileke want'hu wamanye ivo weli no udamanyi wa wavu, kubula aho neezile mwelekwa ywa Ibulahimu uyo Mnungu alaganaga. Miko ino neigalwa ni mtumigwa ywa kwe mbingu kwa mkono wo Musa uyo eli mlunganyi."},{"book":"Wagalatia","chapter":"3","verse":"20","text":"Ikindedi, mlunganyi hakuungwa uneva mbuli yenye ni ya mnt'hu yumwenga, na Mnungu ni yumwenga."},{"book":"Wagalatia","chapter":"3","verse":"21","text":"Haluse nuko kugamba miko ya Mnungu amink'hile Musa, yahigana no kulagana kwa Mnungu? Hevikudahika mbwitu! Kwaviya uneva kwegalwe miko neikadaha kuwenk'ha want'hu ugima, ivo want'hu hegu nawazumilwa kunda wedi hameso ha Mnungu kwa sila ye miko."},{"book":"Wagalatia","chapter":"3","verse":"22","text":"Mna Mawandiko Yakukile yagamba, want'hu wose wavugailwa mwo utumwa wo wavu, naivo wakuhuwila wahokele kiya Mnungu alagane kwa sila ya kumhuwila Yesu Kilisito."},{"book":"Wagalatia","chapter":"3","verse":"23","text":"Umwo mhuwi wandile ukei kwiza miko neikitenda wavugailwa kikagojela mhuwi uwo ugubulwe."},{"book":"Wagalatia","chapter":"3","verse":"24","text":"Elo haluse iyo miko yandaga ni mkaulizi ywetu kubula hadya Kilisito ezaga, vileke kizumilwe kunda wedi hameso ha Mnungu kwa sila yo mhuwi."},{"book":"Wagalatia","chapter":"3","verse":"25","text":"Mna kwaviya mhuwi wiza, suwe hakimuli naho mwo kukaulwa ni miko."},{"book":"Wagalatia","chapter":"3","verse":"26","text":"Kwombokela mhuwi, nyose mnda wana Mnungu kwa kulunganywa na Kilisito Yesu."},{"book":"Wagalatia","chapter":"3","verse":"27","text":"Kwaviya nyuwe nyose mbatizwe kwa kulunganywa na Kilisito mwanda enga ivo eli mwenye Kilisito Yesu."},{"book":"Wagalatia","chapter":"3","verse":"28","text":"Naho hahali Myahudi hegu Mgiliki, mtumwa hegu mnt'hu mlekelwa, mgosi hegu mvele. Kwaviya nyuwe nyose mnda kint'hu kimwenga kwa kulungana na Kilisito Yesu."},{"book":"Wagalatia","chapter":"3","verse":"29","text":"Uneva mwi want'hu wa Kilisito, mnda welekwa wa Ibulahimu naho nomhokele yadya Mnungu alagane."}]}