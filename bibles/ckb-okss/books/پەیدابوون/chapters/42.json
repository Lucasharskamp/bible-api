{"data":[{"book":"پەیدابوون","chapter":"42","verse":"1","text":"کاتێک یاقوب زانی کە لە میسر گەنم هەیە، بە کوڕەکانی خۆی گوت: «بۆ سەیری یەکتری دەکەن؟»"},{"book":"پەیدابوون","chapter":"42","verse":"2","text":"گوتی: «بیستوومە لە میسر گەنم هەیە. بڕۆن و لەوێ بۆمان بکڕن، بۆ ئەوەی بژین و نەمرین.»"},{"book":"پەیدابوون","chapter":"42","verse":"3","text":"ئیتر دە برای یوسف بەرەو خوار چوون بۆ کڕینی گەنم لە میسر."},{"book":"پەیدابوون","chapter":"42","verse":"4","text":"بەڵام یاقوب بنیامینی برای یوسفی لەگەڵ براکانی نەنارد، چونکە گوتی نەوەک تووشی بەڵایەک بێت."},{"book":"پەیدابوون","chapter":"42","verse":"5","text":"ئیتر کوڕانی ئیسرائیل هاتن بۆ کڕینی گەنم لەگەڵ ئەو خەڵکەی کە دەهاتن، چونکە لە خاکی کەنعان قاتوقڕی هەبوو."},{"book":"پەیدابوون","chapter":"42","verse":"6","text":"یوسف خۆی دەسەڵاتداری خاکی میسر بوو، هەر خۆشی گەنمی بە هەموو گەل دەفرۆشت. بۆیە کاتێک براکانی یوسف گەیشتنە میسر، کڕنۆشیان بۆ برد و سەریان خستە سەر زەوی."},{"book":"پەیدابوون","chapter":"42","verse":"7","text":"هەرکە یوسف تەماشای براکانی کرد، یەکسەر ئەوانی ناسییەوە، بەڵام خۆی لێ گۆڕین و بە ڕەقی قسەی لەگەڵ کردن و لێی پرسین: «لەکوێوە هاتوون؟»"},{"book":"پەیدابوون","chapter":"42","verse":"8","text":"هەرچەندە یوسف براکانی خۆی ناسییەوە، بەڵام ئەوان ئەمیان نەناسییەوە."},{"book":"پەیدابوون","chapter":"42","verse":"9","text":"ئینجا یوسف ئەو خەونانەی هاتەوە یاد کە بە ئەوانییەوەی بینیبوو، پێی گوتن: «ئێوە سیخوڕن! بۆ ئەوە هاتوون تاکو خاڵی لاوازی خاکەکە ببینن.»"},{"book":"پەیدابوون","chapter":"42","verse":"10","text":"ئەوانیش وەڵامیان دایەوە: «نەخێر گەورەم، بەڵکو خزمەتکارەکانت بۆ ئەوە هاتوون خۆراک بکڕن."},{"book":"پەیدابوون","chapter":"42","verse":"11","text":"ئێمە هەموومان کوڕی پیاوێکین، کەسانێکی سەرڕاستین، خزمەتکارەکانت سیخوڕ نین.»"},{"book":"پەیدابوون","chapter":"42","verse":"12","text":"ئەویش پێی گوتن: «نەخێر، بەڵکو هاتوون تاکو خاڵی لاوازی خاکەکە ببینن.»"},{"book":"پەیدابوون","chapter":"42","verse":"13","text":"بەڵام ئەوان گوتیان: «خزمەتکارەکانت دوازدە بران. ئێمە کوڕی پیاوێکین لە خاکی کەنعان. ئەمڕۆ بچووکەکەمان لەلای باوکمانە، یەکێکیشمان بێ سەروشوێنە.»"},{"book":"پەیدابوون","chapter":"42","verse":"14","text":"یوسفیش پێی گوتن: «ئەوەیە کە پێم گوتن، ئێوە سیخوڕن."},{"book":"پەیدابوون","chapter":"42","verse":"15","text":"بەمە تاقی دەکرێنەوە: بە گیانی فیرعەون، لێرە ناچنە دەرەوە هەتا برا بچووکەکەتان نەیەت بۆ ئێرە."},{"book":"پەیدابوون","chapter":"42","verse":"16","text":"یەکێک لە خۆتان بنێرن تاکو براکەتان بهێنێت. ئێوەش لێرە بەند دەکرێن بۆ ئەوەی قسەکەتان تاقی بکرێتەوە و بزانرێت ئاخۆ ڕاستتان گوتووە. ئەگەر نا، ئەوا بە گیانی فیرعەون ئێوە سیخوڕن.»"},{"book":"پەیدابوون","chapter":"42","verse":"17","text":"ئیتر هەموویانی بۆ ماوەی سێ ڕۆژ زیندانی کرد."},{"book":"پەیدابوون","chapter":"42","verse":"18","text":"لە ڕۆژی سێیەم یوسف پێی گوتن: «ئەمە بکەن و بژین، من کەسێکی لەخواترسم."},{"book":"پەیدابوون","chapter":"42","verse":"19","text":"ئەگەر ئێوە سەرڕاستن، با یەکێک لە براکانتان لێرە زیندانی بکرێت و ئەوانی دیکەشتان بڕۆن و گەنم ببەنەوە بۆ ماڵ و خێزانە برسییەکانتان."},{"book":"پەیدابوون","chapter":"42","verse":"20","text":"بەڵام دەبێت برا بچووکەکەتانم بۆ بهێنن، ئینجا ڕاستی قسەکانتان دەردەکەوێت و نامرن.» ئەوانیش بەم جۆرەیان کرد."},{"book":"پەیدابوون","chapter":"42","verse":"21","text":"بە یەکتریشیان گوت: «بەڕاستی ئێمە بەهۆی براکەمانەوەیە وا ئێستا سزا دەدرێین. کاتێک لێمان پاڕایەوە بینیمان چەند پەرێشان بوو، بەڵام گوێمان لێی نەگرت، لەبەر ئەوەشە ئەم تەنگانەیەمان بەسەرهاتووە.»"},{"book":"پەیدابوون","chapter":"42","verse":"22","text":"ڕەئوبێنیش وەڵامی دانەوە: «ئەی پێم نەگوتن گوناه بەرامبەر بەو کوڕە مەکەن؟ بەڵام ئێوە گوێتان نەگرت! ئێستا داوای خوێنەکەی دەکرێت.»"},{"book":"پەیدابوون","chapter":"42","verse":"23","text":"ئەوان نەیاندەزانی کە یوسف لە قسەکانیان تێدەگات، چونکە لە ڕێگەی وەرگێڕەوە قسەی لەگەڵ دەکردن."},{"book":"پەیدابوون","chapter":"42","verse":"24","text":"ئیتر لێیان جیا بووەوە و دەستی بە گریان کرد، بەڵام دوای ئەوە گەڕایەوە لایان و کەوتەوە قسەکردن لەگەڵیان. ئینجا شیمۆنی لێسەندن و لەپێش چاویان بەستییەوە."},{"book":"پەیدابوون","chapter":"42","verse":"25","text":"دوای ئەوە یوسف فەرمانی دا جەواڵەکانیان پڕ بکرێت لە گەنم و زیوی هەریەکەشیان بخرێتەوە هەگبەکەی خۆی و ئازووقەشیان پێبدرێت بۆ ڕێگا. ئیتر وایان بۆ کرا."},{"book":"پەیدابوون","chapter":"42","verse":"26","text":"گەنمەکەیان لە گوێدرێژەکانیان بارکرد و لەوێ ڕۆیشتن."},{"book":"پەیدابوون","chapter":"42","verse":"27","text":"لەو شوێنەی بۆ مانەوەی شەو لێی ڕاوەستان، یەکێکیان هەگبەکەی خۆی کردەوە بۆ ئەوەی ئالیک بداتە گوێدرێژەکەی، بینی زیوەکەی وا لە دەمی هەگبەکەیەتی."},{"book":"پەیدابوون","chapter":"42","verse":"28","text":"بە براکانی خۆی گوت: «زیوەکەم بۆ گەڕێنراوەتەوە، وا لە هەگبەکەمدایە.»"},{"book":"پەیدابوون","chapter":"42","verse":"29","text":"ئینجا هاتنە لای یاقوبی باوکیان لە خاکی کەنعان، هەرچییەکیان بەسەرهاتبوو بۆیان گێڕایەوە و گوتیان:"},{"book":"پەیدابوون","chapter":"42","verse":"30","text":"«ئەو پیاوەی گەورەی خاکەکەیە بە ڕەقییەوە قسەی لەگەڵ کردین و وای دەزانی ئێمە سیخوڕیی بەسەر خاکەکەوە دەکەین."},{"book":"پەیدابوون","chapter":"42","verse":"31","text":"بەڵام ئێمە پێمان گوت: ”ئێمە سەرڕاستین و سیخوڕ نین."},{"book":"پەیدابوون","chapter":"42","verse":"32","text":"ئێمە دوازدە برای کوڕی باوکێکین. یەکێکمان نەماوە و بچووکەکەشمان ئەمڕۆ لەلای باوکمانە لە خاکی کەنعان.“"},{"book":"پەیدابوون","chapter":"42","verse":"33","text":"«ئەو پیاوەش کە گەورەی خاکەکەیە پێی گوتین: ”بەمەدا دەزانم ئێوە سەرڕاستن: با یەکێک لە براکانتان لەلای من بمێنێتەوە و ئەوەی بۆ ماڵ و خێزانە برسییەکانتان پێویستە بیبەن و بڕۆن."},{"book":"پەیدابوون","chapter":"42","verse":"34","text":"ئینجا برا بچووکەکەتانم بۆ بهێنن. ئیتر بەوەدا دەزانم کە ئێوە سیخوڕ نین و کەسانێکی سەرڕاستن. ئەو کات براکەتان پێدەدەمەوە و دەشتوانن لە خاکەکەدا بازرگانی بکەن.“»"},{"book":"پەیدابوون","chapter":"42","verse":"35","text":"کاتێک هەگبەکانیان بەتاڵ دەکرد، کیسەی زیوی هەریەکەیان لە هەگبەکەی خۆیدا بوو! ئیتر خۆیان و باوکیان کە کیسەی زیوەکانیان بینی، ترسیان لێ نیشت."},{"book":"پەیدابوون","chapter":"42","verse":"36","text":"یاقوبی باوکیشیان پێی گوتن: «منتان لە منداڵەکانم بێبەش کرد. یوسف نەما و شیمۆنیش نەما، ئێستاش بنیامین دەبەن. هەمووی بەسەر مندا شکاوەتەوە.»"},{"book":"پەیدابوون","chapter":"42","verse":"37","text":"ڕەئوبێن بە باوکی گوت: «ئەگەر بۆم نەهێنایتەوە هەردوو کوڕەکەم بکوژە. بیدە دەستی من، خۆم بۆتی دەهێنمەوە.»"},{"book":"پەیدابوون","chapter":"42","verse":"38","text":"بەڵام یاقوب گوتی: «کوڕی من لەگەڵ ئێوە نایەت، چونکە براکەی مردووە و ئەویش بە تەنها ماوەتەوە. ئەگەر لەو ڕێگایەی پێیدا دەڕۆن تووشی شتێک بێت، ئەوا سەری سپیم بە خەمەوە دەنێنە ناو جیهانی مردووانەوە.»"}]}