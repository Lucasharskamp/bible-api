{"data":[{"book":"Ngalatiya","chapter":"1","verse":"1","text":"Minu Polo, mvuala, nditelo mbila, bika sia kuidi batu voti mu nzila yi mutu vayi kuidi niandi veka Yesu Klisto ayi kuidi Nzambi Tata diodi difulukisa Yesu mu bafua."},{"book":"Ngalatiya","chapter":"1","verse":"2","text":"Va kimosi ayi bakhomba zibundani yama kuaku, tufidisidi nkanda wawu kuidi mabundu ma Ngalatiya."},{"book":"Ngalatiya","chapter":"1","verse":"3","text":"Bika Nzambi Dise dieto ayi Pfumu eto Yesu Klisto baluvana nlemvo ayi ndembama."},{"book":"Ngalatiya","chapter":"1","verse":"4","text":"Klisto niandi mutu wukiyekula mu diambu di masumu meto muingi katukula mu tsungi yayi yi mbimbi boso buididi luzolo lu Nzambi, dise dieto."},{"book":"Ngalatiya","chapter":"1","verse":"5","text":"Bika katambula nkembo mu mimvu mioso. Amen !"},{"book":"Ngalatiya","chapter":"1","verse":"6","text":"Minu ndilembo simina mu mona ti beno luyekudi mu nsualu mutu wowo wulutela mbila mu nlemvo wu Klisto mu diambu di landakana Nsamu Wumboti wunkaka."},{"book":"Ngalatiya","chapter":"1","verse":"7","text":"Kuisi ko Nsamu Wumboti wunkaka. Bila batu bankaka balembo kotisa divunzi mu beno ayi batidi balula Nsamu wumboti wu Klisto."},{"book":"Ngalatiya","chapter":"1","verse":"8","text":"Buba ti beto veka voti mbasi yi Diyilu, wukululonga mambu ma Nsamu Wumboti wunkaka, makambu dedakana ayi momo tululonga, buna bika kasingu."},{"book":"Ngalatiya","chapter":"1","verse":"9","text":"Banga bu tutuama tuba ayi buabu ndieka buela vutukila ku dituba : enati mutu wululongidi Nsamu Wumboti wunkaka wunkambu dedakana ayi wowo lutambula, buna bika kasingu."},{"book":"Ngalatiya","chapter":"1","verse":"10","text":"Bila buabu lumbanzila ti ndintomba ti batu bakhikinina voti Nzambi kakhikinina e ? Lummuena ti batu ndintomba monisa khini e ? Enati minu batu ndintomba monisa khini buna ndisiedi kisadi ki Klisto ko."},{"book":"Ngalatiya","chapter":"1","verse":"11","text":"Bakhomba baama, thidi luzaba ti Nsamu wumboti wowo ndilusamunina wusia ba kuidi mutu ko."},{"book":"Ngalatiya","chapter":"1","verse":"12","text":"Bila ndisia kuwu tambula kuidi mutu ko ayi kadi mutu kasia kundonga wawu ko. Vayi niandi veka Yesu Klisto wutsonga wawu."},{"book":"Ngalatiya","chapter":"1","verse":"13","text":"Bila lutuama wa buevi bubela khadulu ama mu dibundu di Bayuda ; buevi ndiyamisina dibundu di Nzambi ayi buevi ndiyamisina diawu ;"},{"book":"Ngalatiya","chapter":"1","verse":"14","text":"ayi buevi minu ndiviatukila Bayuda bawombo baba mu thongꞌama mu matedi kinzika mina mi Bayuda ; minu ndiluta ba bufula mu bawu boso mu matedi kikhulu ki bakulu bama."},{"book":"Ngalatiya","chapter":"1","verse":"15","text":"Vayi Nzambi, mutu wowo wutsobula tona mu vumu ki ngudi ama ayi wuthela mu nlemvo, bu kamona khini"},{"book":"Ngalatiya","chapter":"1","verse":"16","text":"buna wumbonisa Muanꞌandi muingi ndinsamuna kuidi Bapakanu. Buna ndisia tuama kuenda tambula malongi kuidi mutu ko"},{"book":"Ngalatiya","chapter":"1","verse":"17","text":"ayi ndisia kuenda ko ku Yelusalemi kuidi bamvuala bathuamina vayi nditumbu kuenda ku Alabi. Bosi ndibuela vutuka ku Damasi."},{"book":"Ngalatiya","chapter":"1","verse":"18","text":"Mimvu mintatu bu mivioka, bosi ndiyenda ku Yelusalemi mu zabasana ayi Piela. Kumi bilumbu bitanu ndivuandila ku nzo andi."},{"book":"Ngalatiya","chapter":"1","verse":"19","text":"Ndisia mona mvuala yinkaka ko, botula kaka Zaki khomba yi Pfumu Yesu."},{"book":"Ngalatiya","chapter":"1","verse":"20","text":"Mu mambu momo ndikulusonikina, Nzambi niandi mbangi ama ; ndikadi vuna."},{"book":"Ngalatiya","chapter":"1","verse":"21","text":"Bosi ndiyenda ku Sili ayi ku Silisi."},{"book":"Ngalatiya","chapter":"1","verse":"22","text":"Muaki baklisto ba mabundu ma Yuda basia kunzaba ko,"},{"book":"Ngalatiya","chapter":"1","verse":"23","text":"vayi zitsangu kaka baba wanga ti : “Mutu wowo wubedi kutuyamisanga, buabu niandi wulembo longi minu kioki kabedi tombanga vonda.”"},{"book":"Ngalatiya","chapter":"1","verse":"24","text":"Buna mu diambu diama, bakembisa Nzambi."}]}