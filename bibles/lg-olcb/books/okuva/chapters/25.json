{"data":[{"book":"Okuva","chapter":"25","verse":"1","text":"Mukama n’ayogera ne Musa nti,"},{"book":"Okuva","chapter":"25","verse":"2","text":"“Gamba abaana ba Isirayiri bandeetere ekiweebwayo. Buli muntu aleete ekiweebwayo ng’okuteesa kw’omutima gwe bwe kuli, okimunzijireko."},{"book":"Okuva","chapter":"25","verse":"3","text":"“Bino bye biweebwayo bye banaakukwasa:"},{"book":"Okuva","chapter":"25","verse":"4","text":"n’olugoye olwa bbululu, n’olwa kakobe, n’olumyufu, n’olugoye olwa linena erangiddwa mu wuzi ennungi;"},{"book":"Okuva","chapter":"25","verse":"5","text":"n’amaliba g’endiga ennume amakunye amannyike mu langi emyufu, n’ekika ky’eddiba ekirala ekiwangaazi;"},{"book":"Okuva","chapter":"25","verse":"6","text":"n’amafuta g’ettaala;"},{"book":"Okuva","chapter":"25","verse":"7","text":"n’amayinja aga onuku n’amayinja amalala ag’omuwendo, ag’okutona ku kkanzu ey’obwakabona eyitibwa efodi, era ne ku kyomukifuba."},{"book":"Okuva","chapter":"25","verse":"8","text":"“Bankolere ekifo ekitukuvu ndyoke mbeerenga wakati mu bo."},{"book":"Okuva","chapter":"25","verse":"9","text":"Mukole Eweema ya Mukama eyo entukuvu n’ebigibeeramu byonna nga bwe nnaabalagirira."},{"book":"Okuva","chapter":"25","verse":"10","text":"“Bakole essanduuko mu muti gwa akasiya, obuwanvu mita emu ne sentimita kkumi na ssatu, obugazi sentimita nkaaga mu musanvu n’obugulumivu sentimita nkaaga mu musanvu."},{"book":"Okuva","chapter":"25","verse":"11","text":"Ogiteekeko zaabu omuka ennyo munda ne kungulu, era ogyetoolooze omuge ogwa zaabu."},{"book":"Okuva","chapter":"25","verse":"12","text":"Ogiweeseze empeta nnya eza zaabu ozisibe ku magulu gaayo ana, ng’empeta ebbiri ziri ku ludda olumu, n’endala ebbiri ku ludda lwayo olulala."},{"book":"Okuva","chapter":"25","verse":"13","text":"Obajje emisituliro mu muti ogwa akasiya, ogibikkeko zaabu."},{"book":"Okuva","chapter":"25","verse":"14","text":"Ogisonseke mu mpeta eziri ku ssanduuko, okusituzanga essanduuko."},{"book":"Okuva","chapter":"25","verse":"15","text":"Emisituliro egyo ginaalekebwanga mu mpeta ze ssanduuko, si zaakuggyangamu."},{"book":"Okuva","chapter":"25","verse":"16","text":"Mu ssanduuko omwo mw’onossa Amateeka ge nnaakuwa."},{"book":"Okuva","chapter":"25","verse":"17","text":"“Okolereko ekisaanikira, ye ntebe ey’okusaasira, nga kya zaabu omuka ennyo; obuwanvu bwakyo sentimita nkaaga mu musanvu, n’obugazi sentimita nkaaga mu musanvu."},{"book":"Okuva","chapter":"25","verse":"18","text":"Era okolereko ebifaananyi bya bakerubi babiri mu zaabu empeese, ku njuyi ebbiri ez’ekisaanikira."},{"book":"Okuva","chapter":"25","verse":"19","text":"Oteeke ekifaananyi kya kerubi omu ku ludda lumu olw’ekisaanikira, n’ekifaananyi kya kerubi omulala ku ludda olwokubiri, nga ebifaananyi bya bakerubi byombi byekutte wamu n’ekisaanikira."},{"book":"Okuva","chapter":"25","verse":"20","text":"Ebiwaawaatiro bya bakerubi bibe bibikkule nga bisonze waggulu, era nga bisiikiriza ekisaanikira. Bakerubi batunulagane nga boolekedde ekisaanikira."},{"book":"Okuva","chapter":"25","verse":"21","text":"Ekisaanikira onookissa kungulu ku Ssanduuko; ekiwandiiko eky’Endagaano ey’Amateeka kye nnaakuwa, okisse munda mu Ssanduuko."},{"book":"Okuva","chapter":"25","verse":"22","text":"Awo waggulu w’ekisaanikira, mu bakerubi bombi abali ku Ssanduuko ey’Endagaano, we nzija okukusisinkana ndyoke nkuwe ebiragiro byange byonna bye nkoledde abaana ba Isirayiri."},{"book":"Okuva","chapter":"25","verse":"23","text":"“Okole emmeeza mu muti gwa akasiya, obuwanvu bwayo sentimita kyenda, obugazi sentimita amakumi ana mu ttaano, n’obugulumivu sentimita nkaaga mu musanvu."},{"book":"Okuva","chapter":"25","verse":"24","text":"Ogibikkeko zaabu omuka ennyo; era ogyetoolooze ne zaabu omuge gwonna."},{"book":"Okuva","chapter":"25","verse":"25","text":"Era ogyetoolooze olukugiro oluweza sentimita musanvu ne desimoolo ttaano obugazi, n’omuge ogwa zaabu okwetooloola olukugiro olwo."},{"book":"Okuva","chapter":"25","verse":"26","text":"Ogikolere empeta nnya eza zaabu, ozisibe mu nsonda ennya awali amagulu ana."},{"book":"Okuva","chapter":"25","verse":"27","text":"Empeta zijja kubeera waggulu okumpi n’omuge, emisituliro gy’emmeeza mwe ginaayisibwa."},{"book":"Okuva","chapter":"25","verse":"28","text":"Okole emisituliro mu muti gwa akasiya, ogibikkeko zaabu, egyo emmeeza kw’eneesitulirwanga."},{"book":"Okuva","chapter":"25","verse":"29","text":"Era ogikolere essowaani eza zaabu, n’ebijiiko ebya zaabu, n’ensuwa eza zaabu, n’ebibya ebya zaabu eby’okufukanga ebiweebwayo."},{"book":"Okuva","chapter":"25","verse":"30","text":"Era ku mmeeza eno onossaako Emigaati egy’Okulaga, egy’okubeeranga mu maaso gange bulijjo."},{"book":"Okuva","chapter":"25","verse":"31","text":"“Okole ekikondo ky’ettaala nga kya zaabu omuka. Ekikondo kyonna na bino ebikiriko: entobo yaakyo n’enduli, ebikopo ebifaanana ng’ebimuli, amatabi n’emitunsi n’ebimuli byako, byonna byakuweesebwa mu kyuma kya zaabu kimu bulambalamba."},{"book":"Okuva","chapter":"25","verse":"32","text":"Kunaabako amatabi mukaaga omutuula emisubbaawa: amatabi asatu nga gali ku ludda lumu, n’amalala asatu nga gali ku ludda olulala."},{"book":"Okuva","chapter":"25","verse":"33","text":"Ku matabi gonna omukaaga agava ku kikondo ky’ettaala, kubeeko ku buli ttabi, ebikopo bisatu ebikole ng’ebimuli by’alumondi; mu buli kikopo nga mulimu omutunsi n’ekimuli."},{"book":"Okuva","chapter":"25","verse":"34","text":"Ku kikondo ky’ettaala kyennnyini kubeeko ebikopo bina ebifaanana ebimuli by’alumondi nga mulimu emitunsi n’ebimuli."},{"book":"Okuva","chapter":"25","verse":"35","text":"Omutunsi gumu gujja kuba wansi w’amatabi abiri agava ku kikondo, n’omutunsi ogwokubiri gubeere wansi w’amatabi abiri amalala, n’omutunsi ogwokusatu gubeere wansi w’amatabi abiri amalala; amatabi gonna omukaaga ne gaggwaayo."},{"book":"Okuva","chapter":"25","verse":"36","text":"Emitunsi n’amatabi biweesebwe mu kyuma kya zaabu omwereere, nga kiri bulambalamba n’ekikondo ky’ettaala."},{"book":"Okuva","chapter":"25","verse":"37","text":"“Era ekikondo kikolere ettaala musanvu; ettaala zino nga zaakira mu maaso gaakyo."},{"book":"Okuva","chapter":"25","verse":"38","text":"Makansi ezikomola entambi, n’essowaani ez’okussaako ebisirinza, byonna bikolebwe mu zaabu mwereere."},{"book":"Okuva","chapter":"25","verse":"39","text":"Ojja kwetaaga zaabu omwereere aweza obuzito bwa kilo asatu mu nnya, okukola ekikondo ky’ettaala ne byonna ebigenderako."},{"book":"Okuva","chapter":"25","verse":"40","text":"Weegendereze, byonna obikole ng’ogoberera ekifaananyi kye nkulaze wano ku lusozi.”"}]}