{"data":[{"book":"UDutheronomi","chapter":"20","verse":"1","text":"“Lapho liphuma ukuyakulwa lesitha senu empini libe selibona amabhiza lezinqola kanye lebutho elikhulu ukwedlula elenu, lingabesabi, ngoba uThixo uNkulunkulu wenu, owalikhupha eGibhithe, uzakuba lani."},{"book":"UDutheronomi","chapter":"20","verse":"2","text":"Nxa selilungele ukuhlasela, umphristi uzakuza akhulume lebutho."},{"book":"UDutheronomi","chapter":"20","verse":"3","text":"Uzakuthi: ‘Zwana, wena Israyeli, namuhla liya ekuhlaseleni izitha zenu. Lingapheli amandla kumbe lesabe; lingatshaywa luvalo njalo lethuke phambi kwabo."},{"book":"UDutheronomi","chapter":"20","verse":"4","text":"Ngoba uThixo uNkulunkulu wenu nguye ohamba lani ukuyalilwela ezitheni zenu ukuba linqobe.’"},{"book":"UDutheronomi","chapter":"20","verse":"5","text":"Izikhulu zizakuthi ebuthweni: ‘Ukhona owakhe indlu entsha ongakayihlali na? Kabuyele emzini wakhe, funa afe empini kuthi omunye asale esezihlalela endlini yakhe."},{"book":"UDutheronomi","chapter":"20","verse":"6","text":"Ukhona ohlanyele isivini kodwa engakadli izithelo zaso na? Kabuyele emzini wakhe, funa afe empini kuthi omunye azidlele izithelo zaso."},{"book":"UDutheronomi","chapter":"20","verse":"7","text":"Ukhona osethembise owesifazane kodwa engakamthathi ukuthi abe ngumkakhe na? Kabuyele emzini wakhe, funa afe empini kuthi omunye umuntu amthathe’"},{"book":"UDutheronomi","chapter":"20","verse":"8","text":"Izikhulu zizaqhubeka zithi, ‘Ikhona indoda eyesabayo kumbe ephelelwa ngamandla na? Kayibuyele emzini wayo ukuze abafowabo labo bangaphelelwa ngamandla.’"},{"book":"UDutheronomi","chapter":"20","verse":"9","text":"Kuzakuthi lapho izikhulu seziqedile ukukhuluma lebutho, zizakhetha abalawuli bebutho."},{"book":"UDutheronomi","chapter":"20","verse":"10","text":"Nxa lisiya edolobheni ukuthi lihlasele, khulumani labantu bakulelodolobho lidinga ukuthula."},{"book":"UDutheronomi","chapter":"20","verse":"11","text":"Bangavuma njalo balivulele amasango abo, bonke abantu bakulelodolobho bazakuba yizichaka zenu balisebenzele."},{"book":"UDutheronomi","chapter":"20","verse":"12","text":"Kodwa bangala ukwamukela amazwi enu okuthula balihlasele, livimbezeleni lelodolobho."},{"book":"UDutheronomi","chapter":"20","verse":"13","text":"Kuzakuthi lapho uThixo uNkulunkulu wenu esenikele idolobho lelo kini, libulale amadoda wonke ngenkemba."},{"book":"UDutheronomi","chapter":"20","verse":"14","text":"Kodwa abesifazane, abantwana, izifuyo kanye lakho konke okukulelodolobho kuzakuba yimpango yenu. Yonke impango yezitha zenu uThixo uNkulunkulu wenu alinika yona izakuba ngeyenu."},{"book":"UDutheronomi","chapter":"20","verse":"15","text":"Lokhu yikho okumele likwenze emadolobheni wonke akude lani njalo angasiwo ezizwe ezihlala eduzane lani."},{"book":"UDutheronomi","chapter":"20","verse":"16","text":"Kanti-ke, emadolobheni ezizwe uThixo uNkulunkulu wenu alinika wona njengelifa, lingatshiyi lutho oluphefumulayo luphila."},{"book":"UDutheronomi","chapter":"20","verse":"17","text":"Lizawabhubhisa liwaqede wonke amaHithi, ama-Amori, amaKhenani, amaPherizi, amaHivi kanye lamaJebusi njengokulaywa kwenu nguThixo uNkulunkulu wenu."},{"book":"UDutheronomi","chapter":"20","verse":"18","text":"Funa balifundise ukwenza imikhuba yabo enengekayo yokukhonza onkulunkulu babo, lone kuThixo uNkulunkulu wenu."},{"book":"UDutheronomi","chapter":"20","verse":"19","text":"Nxa idolobho selilivimbezele okwesikhathi eside, lilihlasela ukuze lilithumbe, lingatshabalalisi izihlahla zalo ngokuzigamula, ngoba lingadla izithelo zazo. Lingazigamuli. Kambe izihlahla zeganga zingabantu ukuthi lingazivimbezela na?"},{"book":"UDutheronomi","chapter":"20","verse":"20","text":"Kodwa-ke lingagamula izihlahla elizaziyo ukuthi azitheli izithelo ezidliwayo ukuze lizisebenzise ekwakheni amadumba lize linqobe ledolobho lelo empini.”"}]}