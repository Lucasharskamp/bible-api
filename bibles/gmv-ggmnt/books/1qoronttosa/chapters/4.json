{"data":[{"book":"1 Qoronttosa","chapter":"4","verse":"1","text":"Hessa gidida gishshi asi wurikka nuna Kiristoosa oothanchata malane Xoossa xuura qonccisanas hadara ekkida asa mala qoodanas besses."},{"book":"1 Qoronttosa","chapter":"4","verse":"2","text":"Hadara ekidaytika ammanettidayta gidanas besses."},{"book":"1 Qoronttosa","chapter":"4","verse":"3","text":"Nu bolla inte piridinka woykko duulata asay piridinka ta baggara taas aykoy baawa. Haray attoshin tarka ta bolla piridike."},{"book":"1 Qoronttosa","chapter":"4","verse":"4","text":"“Ta eriza mala ta ta wozinara sidhiza miishi baawa; gido attin hessa guusi ta bolla mooroy baawa” guusu gidena. Buro ta bolla piridanay Godakko."},{"book":"1 Qoronttosa","chapter":"4","verse":"5","text":"Hessa gishshi piridana wodey gakontta haara ay yooka piridofite. Goday yaana gakkanaas naagite. Izi dhuma giddon qotetidayssa buro qoncce kessana. Asa wozina giddon diza qofaka qoncce kessana. He wode issi issi uray bees bessiza galata Xoossa achafe ekkana."},{"book":"1 Qoronttosa","chapter":"4","verse":"6","text":"Hessa gishshi ta ishato ta intena go7ana mala ha yoozan tanane Aphilossa intes leemuso shiishadis. Ta hayssa oothiday “Xaafetidayssafe aadhofa” gizayssa inte nuupe tamarana mala gaadakko. Hessa gishshi inte issade sabbidi hara uraa kadhanas bessena."},{"book":"1 Qoronttosa","chapter":"4","verse":"7","text":"Neni aazan adhazii? Neni harape ekkontta attida miishi aazee? Histin ne wursaka ekkiday hara urape gidiko, hara urape ekkontta asa mala aazas ceeqistazii?"},{"book":"1 Qoronttosa","chapter":"4","verse":"8","text":"Ha7i gidiko intes koshizazi inte wursi demidistane duretidista; nuupeka shaaketidi kawotidista. Inte tumuka kawotidako nuka intenara kawotanako shin."},{"book":"1 Qoronttosa","chapter":"4","verse":"9","text":"Gaasoyka Xoossi nuna Hawarista nu bolla hayqo piriday piridetida asata mala asa wursofe wursethi oothidazi taas milates. Hessa gishshi alames, kiitanchatasine asa wursos kaasa miish gididosu."},{"book":"1 Qoronttosa","chapter":"4","verse":"10","text":"Nu Kiristoosa gishshi eeyata gididosu. Inte qass Kiristoosan eranchatakko. Nuni daburanchata, inte gidiko minotakko. Inte bonchetidayta; nuni gidiko kawushatakko."},{"book":"1 Qoronttosa","chapter":"4","verse":"11","text":"Hano gakanas nu gafosu; samotosu; kallotosu; buketosu; aqizaasoy dhayin wayetosu."},{"book":"1 Qoronttosa","chapter":"4","verse":"12","text":"Nu kushera oothi daaburi aqosu. Nuna qangishin nu qass anjosu; Nuna goodishin nu danda7osu."},{"book":"1 Qoronttosa","chapter":"4","verse":"13","text":"Nu sunthu istti moorishin nu qass lo7o zaarosu; Hano gakanas nu biittafe piitetida buura gididosu."},{"book":"1 Qoronttosa","chapter":"4","verse":"14","text":"Ta hayssa intes xaafizay intena ta dosiza ta nayta mala zoranas gaada attin intena yeelachanas gidena."},{"book":"1 Qoronttosa","chapter":"4","verse":"15","text":"Intena Kiristoosan dichiza daro asati diikoka intes daro Aawati deettena. Tani qass Yesus Kiristoosa mishiracho qaalan yeladis."},{"book":"1 Qoronttosa","chapter":"4","verse":"16","text":"Hessa gishshi inte tana milatana mala ta intena woossays."},{"book":"1 Qoronttosa","chapter":"4","verse":"17","text":"Godan daro dosetidayssane ammanetida ta na Xintossa ta inteko kiittiday hessa gaasonkko. Izika duma duma son diza woossa keeththa asa wursi ta tamarisida timirttezara gaggizayssa Yesus Kiristoosan diza deyo oge gishshi intena izi qofisana."},{"book":"1 Qoronttosa","chapter":"4","verse":"18","text":"Intefe issi issi asati ta nam7antho intena beyanas bonttazi isttas milatin otoretida."},{"book":"1 Qoronttosa","chapter":"4","verse":"19","text":"Gido attin Goda shene gidiko matara ta inteko baana. Hee baada he otoranchati hasa7izazi xalala gidontta isttas aaza wolqay dizakone beyana koyayss."},{"book":"1 Qoronttosa","chapter":"4","verse":"20","text":"Gaasoyka Xoossa kawotethi coo duuna xalala gidontta duunape bollara Xoossa wolqakko."},{"book":"1 Qoronttosa","chapter":"4","verse":"21","text":"Ero inte koyzay awaysee? Durqqa ekka boyee? woykko siiqorane ashiketetha ayanara boo?"}]}