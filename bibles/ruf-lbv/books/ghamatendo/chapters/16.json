{"data":[{"book":"Ghamatendo","chapter":"16","verse":"1","text":"Pauli kapfika Deribe, kuya kapfika Lisitira. Baho tsakukala ne imunu yumwe iyomtoghola Yesu, taghwa lyake Timoteo. Mai wake tsakala Myahudi iyamtoghole Imtwatsa, lekeni aba wake tsakakala Mgiriki."},{"book":"Ghamatendo","chapter":"16","verse":"2","text":"Timoteo tsayang'ali yotogholighwa ne iwanu iwamtoghole Yesu iwakalile Lisitira na Ikoniya."},{"book":"Ghamatendo","chapter":"16","verse":"3","text":"Pauli tsakabama yelongotse naye, apfo kamwingitsa ngoma kwaajili ya Wayahudi iwakalile isi ila, kwaapfila wose tsawamanya aba wake kakala Mgiriki."},{"book":"Ghamatendo","chapter":"16","verse":"4","text":"Na hawang'ali wakwanga mne kaye tsila, waweng'a iwanu iwamtoghole Imtwatsa malaghitso ighalamlighwe ne iwatumighwa ne iwabala ako Yerusalemu na kuwalongela waghakinde."},{"book":"Ghamatendo","chapter":"16","verse":"5","text":"Apfo makanisa ghongetseka mne ukutoghola, ne iwanu iwomtoghola Imtwatsa wang'ali wakongetseka chila litsuwa."},{"book":"Ghamatendo","chapter":"16","verse":"6","text":"Pauli na wayaghe waghenda mne isi ya Firigiya na Galatiya, kwaapfila waghomighwa na Ghumuhe Mwenzeluka waleke kulonga imbuli ila mne isi ye Asiya."},{"book":"Ghamatendo","chapter":"16","verse":"7","text":"Hawapfikile habehi na Misiya, tsawabama waghende Bisiniya, lekeni Ghumuhe ghwa Yesu kawaghoma."},{"book":"Ghamatendo","chapter":"16","verse":"8","text":"Apfo wabita Misiya, wahulumkila Tirowa."},{"book":"Ghamatendo","chapter":"16","verse":"9","text":"Chilo chila Pauli tsakona ghamaono ghe imunu wa Makedoniya kema, komlomba, kalonga, “Loka utse Makedoniya utwapfile!”"},{"book":"Ghamatendo","chapter":"16","verse":"10","text":"Pauli hayamalitse kwona ghamaono, baho twiyandaa tughende Makedoniya, kwaapfila twona ka Imulungu katukema kuwalongela Imbuli Inoghile."},{"book":"Ghamatendo","chapter":"16","verse":"11","text":"Kulawa Tirowa, tudina mnumbwi mbaka Samotirake, litsuwa liwinzile tupfika Napoli."},{"book":"Ghamatendo","chapter":"16","verse":"12","text":"Kulawa ako tughenda Filipi, kaye ng'ulu mne isi ya Makedoniya, hane undewa wa Chirumi. Tukala ako kwa ghamatsuwa mengi."},{"book":"Ghamatendo","chapter":"16","verse":"13","text":"Mne litsuwa lya Sabato tsatughenda kune ghumto kunze mwa libani lya ghumji, baho tsatupfikitsa kung'akalile na hanu he ukulombela. Tukala hasi, tulonga ne iwapinga iwatingane hanu hala."},{"book":"Ghamatendo","chapter":"16","verse":"14","text":"Mna awala iwatutegheletse tsakukala ne ipinga yumwe iyompfuka Imulungu. Tsakakemighwa Lidiya, ipinga ayo kolawila mne ghumji ghwa Tiyatira. Yeye tsaang'ali youtsa maghwanda gha bei ng'ulu. Imulungu tsakapfughula ghumoyo ghwake kubokela aghala ghayalongile Pauli."},{"book":"Ghamatendo","chapter":"16","verse":"15","text":"Hayamalitse kubatitsighwa yeye ne iwanu wa kaye yake, katulomba tughende ukaye yake, kalonga, “Ka mmbona nene nomtoghola Imtwatsa, mtse mkale ukaye yangu.” Katulomba ghendo tughende."},{"book":"Ghamatendo","chapter":"16","verse":"16","text":"Litsuwa limwe hatung'ali twoghenda hanu he ukulombela tutingana ne imtumwa yumwe mwali iyakalile ne ichinyamkela wa kulaghula. Mwali ayo tsayang'ali yowapatila sendi nyingi ng'ani iwatwatsa wake kwa ukulaghula kwake."},{"book":"Ghamatendo","chapter":"16","verse":"17","text":"Mwali ayo tsakamkoleletsa Pauli na twetwe, aku kokemelela, “Iwanu wano wa iwatumighwa we Imulungu iyali kuchanya ng'ani. Womlongelani pfamdaha ukukombolighwa!”"},{"book":"Ghamatendo","chapter":"16","verse":"18","text":"Tsakatenda apfo chila litsuwa, mbaka Pauli tsakona maya, kamghalukila ichinyamkela yula kamlongela, “Nokulaghitsa kwa taghwa lya Yesu Kiristu, lawa kuna mwali yuno!” Bahala ichinyamkela kamlawa."},{"book":"Ghamatendo","chapter":"16","verse":"19","text":"Iwatwatsa wake hawamanyile ka lolelo lyawo lya kupata sendi lyuka, wawaghogha Pauli na Sila, wawakwegha mbaka kuna ghulilo hambele he iwakulu we isi."},{"book":"Ghamatendo","chapter":"16","verse":"20","text":"Wawaghala kwe iwalamutsi, walonga, “Iwanu wano Wayahudi, nawo wotenda hengele muisi mwetu,"},{"book":"Ghamatendo","chapter":"16","verse":"21","text":"kuya wolangulitsa mbuli tse ipfihendo ipfatughomighwe twetwe Waroma kupfibokela au kupfiwinza.”"},{"book":"Ghamatendo","chapter":"16","verse":"22","text":"Iwanu wose welunga kuwatowa Pauli na Sila."},{"book":"Ghamatendo","chapter":"16","verse":"23","text":"Hawamalitse kuwatowa ng'ani, waweka mwigheletsa, wamlaghitsa mkalitsi wa chifungo yawalolese ghendo."},{"book":"Ghamatendo","chapter":"16","verse":"24","text":"Naye hayabokele ghamalaghitso agho, kaweka mne ichiheleto cha mghati, kawoha ghamaghulu ghawo kwa libao."},{"book":"Ghamatendo","chapter":"16","verse":"25","text":"Lekeni chilo chikulu Pauli na Sila tsawang'ali womlomba Imulungu na kumwimbila na ukumtunya, ne iwanu wangi iwohighwe wang'ali wowategheletsa."},{"book":"Ghamatendo","chapter":"16","verse":"26","text":"Bahala tsaghulawila mdedemo mkulu ghwe iisi mbaka lukwambatsa lwa chifungo luhighisika. Baho imibani ipfughuka na tsimingu tsa chila imunu tsileghela."},{"book":"Ghamatendo","chapter":"16","verse":"27","text":"Mkalitsi yula wa ligheletsa kalamka, na honile imibani ya ligheletsa ipfughuka, kasola limaghe kabama yekome imwenyegho kwaapfila tsakapfikitsa iwohighwa watsuma."},{"book":"Ghamatendo","chapter":"16","verse":"28","text":"Lekeni Pauli kakemelela, “Uleke kwilagha umwenyegho! Wose twabaha!”"},{"book":"Ghamatendo","chapter":"16","verse":"29","text":"Imkalitsi ayo wa ligheletsa kalomba chitasa chighalighwe, katsumila mng'anda, keghwisa mmaghulu mwa Pauli na Sila aku kodedema."},{"book":"Ghamatendo","chapter":"16","verse":"30","text":"Kuya kawalapfa kunze kawaghutsa, “Watwatsa wangu, nendetse ili ng'ombolighwe?”"},{"book":"Ghamatendo","chapter":"16","verse":"31","text":"Wamwidika, “Umtoghole Imtwatsa Yesu, naghwe kutsokombolighwa hamwe ne kaye yako.”"},{"book":"Ghamatendo","chapter":"16","verse":"32","text":"Wampetela imbuli ye Imtwatsa, yeye ne iwanu wose iwali mkaye mwake."},{"book":"Ghamatendo","chapter":"16","verse":"33","text":"Ichilo chichila yula imkalitsi wa ligheletsa kawasola, kawopfugha ipfilonda pfawo, kuya yeye ne iwanu wa kaye yake wabatitsighwa."},{"book":"Ghamatendo","chapter":"16","verse":"34","text":"Kawasola Pauli na Sila kawaghala ukaye yake, kawekila ichijo, naye na iwanu wa kaye yake yose wadeng'elela kwaapfila sambi tsawang'ali womtoghola Imulungu."},{"book":"Ghamatendo","chapter":"16","verse":"35","text":"Lupfilipfili iwalamutsi wawatuma iwakulu we asikali kwe imkalitsi wa ligheletsa walonga, “Walekeni iwanu wala woke.”"},{"book":"Ghamatendo","chapter":"16","verse":"36","text":"Ayula imkalitsi wa chifungo kamlongela Pauli. “Iwalamutsi walaghitsa ghweghwe na Sila mlekelighwe. Lelo mwodaha kuka, mghende tseghamba.”"},{"book":"Ghamatendo","chapter":"16","verse":"37","text":"Lekeni Pauli kawalongela iwakulu we asikali, “Watutowa hambele he iwanu hata ka ng'atutendile totso, na twetwe twa Waroma, kuya watwika mwigheletsa. Lelo wobama watulapfe chinyelenyele. Bae! Leka watse watulapfe iwenyegho.”"},{"book":"Ghamatendo","chapter":"16","verse":"38","text":"Iwakulu we asikali wawalongela iwalamutsi, na hawahulike kuwa Pauli na Sila tsawakala iwanu wa Roma, wapfuka."},{"book":"Ghamatendo","chapter":"16","verse":"39","text":"Apfo watsa, wawalomba wawasamehe, kuya wawalapfa mne ligheletsa na kuwalomba walawe mne ghumji ghula."},{"book":"Ghamatendo","chapter":"16","verse":"40","text":"Pauli na Sila hawalawile mchifungo waghenda mne ing'anda ya Lidiya, baho wetingana ne iwanu iwamtoghole Yesu, wawaghela ghumoyo. Kuya woka."}]}