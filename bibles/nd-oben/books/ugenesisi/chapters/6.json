{"data":[{"book":"UGenesisi","chapter":"6","verse":"1","text":"Kwathi abantu sebesanda ngobunengi emhlabeni, bezala amadodakazi,"},{"book":"UGenesisi","chapter":"6","verse":"2","text":"amadodana kaNkulunkulu abona ukuthi amadodakazi abantu ayemahle, bazikhethela abawafunayo bawathatha."},{"book":"UGenesisi","chapter":"6","verse":"3","text":"UThixo wasesithi, “UMoya wami kawuyikuphikisana lomuntu ngokungapheliyo, ngoba yena ngowenyama nje; insuku zakhe zizakuba likhulu elilamatshumi amabili kuphela.”"},{"book":"UGenesisi","chapter":"6","verse":"4","text":"AmaNefilimi ayesemhlabeni ngalezonsuku. Njalo langemva kwazo amadodana kaNkulunkulu angenela amadodakazi abantu azala lawo abantwana. Ayengamaqhawe ekadeni, amadoda odumo."},{"book":"UGenesisi","chapter":"6","verse":"5","text":"UThixo wabona ukuthi ukuxhwala kwabantu kwasekukukhulu kakhulu emhlabeni, njalo lokuthi zonke izinkanuko zeminakano yezinhliziyo zabo zaziyibubi kuphela sonke isikhathi."},{"book":"UGenesisi","chapter":"6","verse":"6","text":"UThixo wadabuka ngokuthi wayemenzile umuntu emhlabeni, ngakho inhliziyo yakhe yagcwala ubuhlungu."},{"book":"UGenesisi","chapter":"6","verse":"7","text":"Ngakho uThixo wasesithi, “Umuntu engamdalayo ngizamkhucula emhlabeni, abantu lezinyamazana, lezinanakazana ezihuquzela emhlabathini, lezinyoni zemkhathini ngoba kuyangidabukisa ukuthi ngakwenza.”"},{"book":"UGenesisi","chapter":"6","verse":"8","text":"Kodwa uNowa wathola umusa emehlweni kaThixo."},{"book":"UGenesisi","chapter":"6","verse":"9","text":"Lo ngumlando kaNowa."},{"book":"UGenesisi","chapter":"6","verse":"10","text":"UNowa wayelamadodana amathathu: UShemu, uHamu loJafethi."},{"book":"UGenesisi","chapter":"6","verse":"11","text":"Umhlaba wawuxhwalile phambi kukaNkulunkulu njalo ugcwele ubudlwangudlwangu."},{"book":"UGenesisi","chapter":"6","verse":"12","text":"UNkulunkulu wabona ukuthi umhlaba wawusuxhwale njani, ngoba bonke abantu emhlabeni basebehamba ngezindlela zabo ezixhwalileyo."},{"book":"UGenesisi","chapter":"6","verse":"13","text":"Ngakho uNkulunkulu wasesithi kuNowa, “Ngizabatshabalalisa bonke abantu, ngoba umhlaba ugcwele ubudlwangudlwangu ngenxa yabo. Ngeqiniso ngizababhubhisa bona kanye lomhlaba."},{"book":"UGenesisi","chapter":"6","verse":"14","text":"Ngakho zakhele umkhumbi ngezigodo zesihlahla sokubaza; wenze amakamelo kuwo, uwuhuqe ngenhlaka ngaphakathi langaphandle."},{"book":"UGenesisi","chapter":"6","verse":"15","text":"Uzawakha kanje: Umkhumbi kawube ngamalunga ezingalo ezingamakhulu amathathu ubude, ububanzi bube zingalo ezingamatshumi amahlanu lezingalo ezingamatshumi amathathu ukuphakama kwawo."},{"book":"UGenesisi","chapter":"6","verse":"16","text":"Uwenzele uphahla, utshiye ngaphansi kophahla intuba eyingxenye yelunga lengalo ukufika phezulu. Ufake umnyango eceleni komkhumbi njalo wenze isigcawu saphansi, esaphakathi laphakathi kanye lesaphezulu."},{"book":"UGenesisi","chapter":"6","verse":"17","text":"Ngizathumela uzamcolo emhlabeni ukubhubhisa konke okuphilayo ngaphansi kwezulu, zonke izidalwa eziphefumulayo. Yonke into emhlabeni izabhubha."},{"book":"UGenesisi","chapter":"6","verse":"18","text":"Kodwa ngizakwenza isivumelwano lawe, njalo wena uzangena emkhunjini, wena lamadodana akho lomkakho kanye labomalukazana bakho."},{"book":"UGenesisi","chapter":"6","verse":"19","text":"Kuzamele ulethe emkhunjini okubili kwezidalwa zonke eziphilayo, okuduna lokusikazi, uzigcine ziphila zilawe."},{"book":"UGenesisi","chapter":"6","verse":"20","text":"Okubili kwemihlobo yonke yezinyoni, okwemihlobo yonke yezinyamazana lokwezinanakazana zonke ezihuquzela emhlabathini zizakuza kuwe zizogcinwa ziphila."},{"book":"UGenesisi","chapter":"6","verse":"21","text":"Kumele uthathe yonke imihlobo yokudla okuzadliwa, ukulondolozele wena kanye lazo.”"},{"book":"UGenesisi","chapter":"6","verse":"22","text":"UNowa wakwenza konke njengokulaywa kwakhe nguNkulunkulu."}]}