{"data":[{"book":"Apostolok","chapter":"14","verse":"1","text":"Történt pedig Ikóniumban, hogy együtt mentek be a zsidók zsinagógájába, és úgy prédikáltak, hogy mind a zsidókból, mind a görögökből is nagyon sokan lettek hívővé."},{"book":"Apostolok","chapter":"14","verse":"2","text":"Akik azonban a zsidók közül nem hittek, felingerelték, és megharagították a pogányok lelkét az atyafiak ellen."},{"book":"Apostolok","chapter":"14","verse":"3","text":"Mégis sok időt töltöttek ott, bátran prédikálva az Úrban, aki bizonyságot tett az ő kegyelmének beszéde mellett, és megadta, hogy jelek és csodák történjenek a kezeik által."},{"book":"Apostolok","chapter":"14","verse":"4","text":"De a város sokasága meghasonlott, és némelyek a zsidók mellett, mások pedig az apostolok mellett voltak."},{"book":"Apostolok","chapter":"14","verse":"5","text":"Akkor a pogányok és zsidók a főembereikkel együtt támadást indítottak, hogy bosszút álljanak, és megkövezzék őket."},{"book":"Apostolok","chapter":"14","verse":"6","text":"Ők ezt megtudták, és elmenekültek Likaóniának városaiba, Lisztrába, Derbébe és a körülötte lévő tartományba,"},{"book":"Apostolok","chapter":"14","verse":"7","text":"és ott hirdették az evangéliumot."},{"book":"Apostolok","chapter":"14","verse":"8","text":"Lisztrában élt egy béna lábú ember, aki születésétől fogva sánta volt, és soha nem tudott járni."},{"book":"Apostolok","chapter":"14","verse":"9","text":"Ő hallotta Pált beszélni, aki rátekintett, és látta, hogy van hite, hogy meggyógyuljon,"},{"book":"Apostolok","chapter":"14","verse":"10","text":"és hangosan ezt mondta neki: „Állj fel lábaidra egyenesen!“ És az felszökött, és járt."},{"book":"Apostolok","chapter":"14","verse":"11","text":"A sokaság pedig, amikor látta, amit Pál cselekedett, így kiáltott likaóniai nyelven: „Az istenek jöttek le hozzánk ember képében!“"},{"book":"Apostolok","chapter":"14","verse":"12","text":"Barnabást Jupiternek, Pált pedig Merkúriusnak mondták, mert ő volt a szóvivő."},{"book":"Apostolok","chapter":"14","verse":"13","text":"Jupiter papja pedig, akinek az ő városuk előtt volt temploma, felkoszorúzott bikákat hajtott a kapukhoz, és a sokasággal együtt áldozatot akart bemutatni."},{"book":"Apostolok","chapter":"14","verse":"14","text":"Amikor azonban ezt meghallották az apostolok, Barnabás és Pál, köntösüket megszaggatták, a sokaság közé futottak és ezt kiáltották:"},{"book":"Apostolok","chapter":"14","verse":"15","text":"„Férfiak, miért művelitek ezeket? Mi is hozzátok hasonló természetű emberek vagyunk, és azt az örvendetes üzenetet hirdetjük nektek, hogy ezektől a hiábavaló dolgoktól az élő Istenhez térjetek, aki teremtette a mennyet, a földet, a tengert, és mindent, ami azokban van."},{"book":"Apostolok","chapter":"14","verse":"16","text":"Ő az elmúlt időkben hagyta, hogy a pogányok mind a maguk útján haladjanak,"},{"book":"Apostolok","chapter":"14","verse":"17","text":"bár nem hagyta magát tanúbizonyság nélkül, mert jótevőnk volt, a mennyből esőt és termő időt adott nekünk, és betöltötte eledellel és örömmel a szívünket.“"},{"book":"Apostolok","chapter":"14","verse":"18","text":"Ezeket mondva, nagy nehezen lecsendesítették a sokaságot, hogy nekik ne áldozzanak."},{"book":"Apostolok","chapter":"14","verse":"19","text":"Azonban Antiókhiából és Ikóniumból zsidók jöttek oda, és a sokaságot úgy fellázították, hogy megkövezték Pált, kivonszolták a városból, és azt gondolták, hogy meghalt."},{"book":"Apostolok","chapter":"14","verse":"20","text":"De amikor a tanítványok körülvették őt, felkelt, bement a városba, és másnap Barnabással elment Derbébe."},{"book":"Apostolok","chapter":"14","verse":"21","text":"Miután annak a városnak hirdették az evangéliumot, sokakat tanítvánnyá tettek, visszatértek Lisztrába, Ikóniumba és Antiókhiába."},{"book":"Apostolok","chapter":"14","verse":"22","text":"Erősítették a tanítványok lelkét, intve őket, hogy maradjanak meg a hitben, mivel sok háborúságon keresztül kell nekünk az Isten országába bemennünk."},{"book":"Apostolok","chapter":"14","verse":"23","text":"Miután pedig gyülekezetenként elöljárókat választottak nekik, imádkozva és böjtölve az Úrnak ajánlották őket, akiben hittek."},{"book":"Apostolok","chapter":"14","verse":"24","text":"És Pizidián átmenve elmentek Pamfiliába,"},{"book":"Apostolok","chapter":"14","verse":"25","text":"majd miután Pergében hirdették az igét, lementek Attáliába."},{"book":"Apostolok","chapter":"14","verse":"26","text":"Onnan elhajóztak Antiókhiába, ahonnan az Isten kegyelmére bízták őket, arra a munkára, melyet el is végeztek."},{"book":"Apostolok","chapter":"14","verse":"27","text":"Amikor pedig megérkeztek, és a gyülekezetet egybehívták, elbeszélték milyen nagy dolgokat cselekedett az Isten ő velük, és hogy a pogányoknak kaput nyitott a hitre."},{"book":"Apostolok","chapter":"14","verse":"28","text":"Ott aztán nem kevés időt töltöttek a tanítványokkal."}]}