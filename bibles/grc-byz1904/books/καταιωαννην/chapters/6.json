{"data":[{"book":"ΚΑΤΑ ΙΩΑΝΝΗΝ","chapter":"6","verse":"1","text":"Μετὰ ταῦτα ἀπῆλθεν ὁ Ἰησοῦς πέραν τῆς θαλάσσης τῆς Γαλιλαίας τῆς Τιβεριάδος·"},{"book":"ΚΑΤΑ ΙΩΑΝΝΗΝ","chapter":"6","verse":"2","text":"καὶ ἠκολούθει αὐτῷ ὄχλος πολύς, ὅτι ἑώρων αὐτοῦ τὰ σημεῖα ἃ ἐποίει ἐπὶ τῶν ἀσθενούντων."},{"book":"ΚΑΤΑ ΙΩΑΝΝΗΝ","chapter":"6","verse":"3","text":"ἀνῆλθε δὲ εἰς τὸ ὄρος ὁ Ἰησοῦς καὶ ἐκεῖ ἐκάθητο μετὰ τῶν μαθητῶν αὐτοῦ."},{"book":"ΚΑΤΑ ΙΩΑΝΝΗΝ","chapter":"6","verse":"4","text":"ἦν δὲ ἐγγὺς τὸ πάσχα, ἡ ἑορτὴ τῶν Ἰουδαίων."},{"book":"ΚΑΤΑ ΙΩΑΝΝΗΝ","chapter":"6","verse":"5","text":"ἐπάρας οὖν ὁ Ἰησοῦς τοὺς ὀφθαλμοὺς καὶ θεασάμενος ὅτι πολὺς ὄχλος ἔρχεται πρὸς αὐτόν, λέγει πρὸς τὸν Φίλιππον· πόθεν ἀγοράσωμεν ἄρτους ἵνα φάγωσιν οὗτοι;"},{"book":"ΚΑΤΑ ΙΩΑΝΝΗΝ","chapter":"6","verse":"6","text":"τοῦτο δὲ ἔλεγε πειράζων αὐτόν· αὐτὸς γὰρ ᾔδει τί ἔμελλε ποιεῖν."},{"book":"ΚΑΤΑ ΙΩΑΝΝΗΝ","chapter":"6","verse":"7","text":"ἀπεκρίθη αὐτῷ Φίλιππος· διακοσίων δηναρίων ἄρτοι οὐκ ἀρκοῦσιν αὐτοῖς ἵνα ἕκαστος αὐτῶν βραχύ τι λάβῃ."},{"book":"ΚΑΤΑ ΙΩΑΝΝΗΝ","chapter":"6","verse":"8","text":"λέγει αὐτῷ εἷς ἐκ τῶν μαθητῶν αὐτοῦ, Ἀνδρέας ὁ ἀδελφὸς Σίμωνος Πέτρου·"},{"book":"ΚΑΤΑ ΙΩΑΝΝΗΝ","chapter":"6","verse":"9","text":"ἔστι παιδάριον ἓν ὧδε, ὃς ἔχει πέντε ἄρτους κριθίνους καὶ δύο ὀψάρια· ἀλλὰ ταῦτα τί ἐστιν εἰς τοσούτους;"},{"book":"ΚΑΤΑ ΙΩΑΝΝΗΝ","chapter":"6","verse":"10","text":"εἶπε δὲ ὁ Ἰησοῦς· ποιήσατε τοὺς ἀνθρώπους ἀναπεσεῖν· ἦν δὲ χόρτος πολὺς ἐν τῷ τόπῳ. ἀνέπεσον οὖν οἱ ἄνδρες τὸν ἀριθμὸν ὡσεὶ πεντακισχίλιοι."},{"book":"ΚΑΤΑ ΙΩΑΝΝΗΝ","chapter":"6","verse":"11","text":"ἔλαβε δὲ τοὺς ἄρτους ὁ Ἰησοῦς καὶ εὐχαριστήσας διέδωκε τοῖς μαθηταῖς, οἱ δὲ μαθηταὶ τοῖς ἀνακειμένοις· ὁμοίως καὶ ἐκ τῶν ὀψαρίων ὅσον ἤθελον."},{"book":"ΚΑΤΑ ΙΩΑΝΝΗΝ","chapter":"6","verse":"12","text":"ὡς δὲ ἐνεπλήσθησαν, λέγει τοῖς μαθηταῖς αὐτοῦ· συναγάγετε τὰ περισσεύσαντα κλάσματα, ἵνα μή τι ἀπόληται."},{"book":"ΚΑΤΑ ΙΩΑΝΝΗΝ","chapter":"6","verse":"13","text":"συνήγαγον οὖν καὶ ἐγέμισαν δώδεκα κοφίνους κλασμάτων ἐκ τῶν πέντε ἄρτων τῶν κριθίνων ἃ ἐπερίσσευσε τοῖς βεβρωκόσιν."},{"book":"ΚΑΤΑ ΙΩΑΝΝΗΝ","chapter":"6","verse":"14","text":"Οἱ οὖν ἄνθρωποι, ἰδόντες ὃ ἐποίησε σημεῖον ὁ Ἰησοῦς, ἔλεγον ὅτι οὗτός ἐστιν ἀληθῶς ὁ προφήτης ὁ ἐρχόμενος εἰς τὸν κόσμον."},{"book":"ΚΑΤΑ ΙΩΑΝΝΗΝ","chapter":"6","verse":"15","text":"Ἰησοῦς οὖν γνοὺς ὅτι μέλλουσιν ἔρχεσθαι καὶ ἁρπάζειν αὐτὸν ἵνα ποιήσωσιν αὐτὸν βασιλέα, ἀνεχώρησε πάλιν εἰς τὸ ὄρος αὐτὸς μόνος."},{"book":"ΚΑΤΑ ΙΩΑΝΝΗΝ","chapter":"6","verse":"16","text":"Ὡς δὲ ὀψία ἐγένετο, κατέβησαν οἱ μαθηταὶ αὐτοῦ ἐπὶ τὴν θάλασσαν,"},{"book":"ΚΑΤΑ ΙΩΑΝΝΗΝ","chapter":"6","verse":"17","text":"καὶ ἐμβάντες εἰς τὸ πλοῖον ἤρχοντο πέραν τῆς θαλάσσης εἰς Καπερναούμ. καὶ σκοτία ἤδη ἐγεγόνει καὶ οὐκ ἐληλύθει πρὸς αὐτοὺς ὁ Ἰησοῦς,"},{"book":"ΚΑΤΑ ΙΩΑΝΝΗΝ","chapter":"6","verse":"18","text":"ἥ τε θάλασσα ἀνέμου μεγάλου πνέοντος διηγείρετο."},{"book":"ΚΑΤΑ ΙΩΑΝΝΗΝ","chapter":"6","verse":"19","text":"ἐληλακότες οὖν ὡς σταδίους εἴκοσι πέντε ἢ τριάκοντα θεωροῦσι τὸν Ἰησοῦν περιπατοῦντα ἐπὶ τῆς θαλάσσης καὶ ἐγγὺς τοῦ πλοίου γινόμενον, καὶ ἐφοβήθησαν."},{"book":"ΚΑΤΑ ΙΩΑΝΝΗΝ","chapter":"6","verse":"20","text":"ὁ δὲ λέγει αὐτοῖς· ἐγώ εἰμι· μὴ φοβεῖσθε."},{"book":"ΚΑΤΑ ΙΩΑΝΝΗΝ","chapter":"6","verse":"21","text":"ἤθελον οὖν λαβεῖν αὐτὸν εἰς τὸ πλοῖον, καὶ εὐθέως τὸ πλοῖον ἐγένετο ἐπὶ τῆς γῆς εἰς ἣν ὑπῆγον."},{"book":"ΚΑΤΑ ΙΩΑΝΝΗΝ","chapter":"6","verse":"22","text":"Τῇ ἐπαύριον ὁ ὄχλος ὁ ἑστηκὼς πέραν τῆς θαλάσσης ἰδὼν ὅτι πλοιάριον ἄλλο οὐκ ἦν ἐκεῖ εἰ μὴ ἓν ἐκεῖνο εἰς ὃ ἐνέβησαν οἱ μαθηταὶ αὐτοῦ, καὶ ὅτι οὐ συνεισῆλθε τοῖς μαθηταῖς αὐτοῦ ὁ Ἰησοῦς εἰς τὸ πλοιάριον, ἀλλὰ μόνοι οἱ μαθηταὶ αὐτοῦ ἀπῆλθον·"},{"book":"ΚΑΤΑ ΙΩΑΝΝΗΝ","chapter":"6","verse":"23","text":"ἄλλα δὲ ἦλθε πλοιάρια ἐκ Τιβεριάδος ἐγγὺς τοῦ τόπου, ὅπου ἔφαγον τὸν ἄρτον εὐχαριστήσαντος τοῦ Κυρίου·"},{"book":"ΚΑΤΑ ΙΩΑΝΝΗΝ","chapter":"6","verse":"24","text":"ὅτε οὖν εἶδεν ὁ ὄχλος ὅτι Ἰησοῦς οὐκ ἔστιν ἐκεῖ οὐδὲ οἱ μαθηταὶ αὐτοῦ, ἐνέβησαν αὐτοὶ εἰς τὰ πλοῖα καὶ ἦλθον εἰς Καπερναοὺμ ζητοῦντες τὸν Ἰησοῦν."},{"book":"ΚΑΤΑ ΙΩΑΝΝΗΝ","chapter":"6","verse":"25","text":"καὶ εὑρόντες αὐτὸν πέραν τῆς θαλάσσης εἶπον αὐτῷ· ῥαββί, πότε ὧδε γέγονας;"},{"book":"ΚΑΤΑ ΙΩΑΝΝΗΝ","chapter":"6","verse":"26","text":"ἀπεκρίθη αὐτοῖς ὁ Ἰησοῦς καὶ εἶπεν· ἀμὴν ἀμὴν λέγω ὑμῖν, ζητεῖτέ με, οὐχ ὅτι εἴδετε σημεῖα, ἀλλ᾽ ὅτι ἐφάγετε ἐκ τῶν ἄρτων καὶ ἐχορτάσθητε."},{"book":"ΚΑΤΑ ΙΩΑΝΝΗΝ","chapter":"6","verse":"27","text":"ἐργάζεσθε μὴ τὴν βρῶσιν τὴν ἀπολλυμένην, ἀλλὰ τὴν βρῶσιν τὴν μένουσαν εἰς ζωὴν αἰώνιον, ἣν ὁ υἱὸς τοῦ ἀνθρώπου ὑμῖν δώσει· τοῦτον γὰρ ὁ πατὴρ ἐσφράγισεν ὁ Θεός."},{"book":"ΚΑΤΑ ΙΩΑΝΝΗΝ","chapter":"6","verse":"28","text":"εἶπον οὖν πρὸς αὐτόν· τί ποιῶμεν ἵνα ἐργαζώμεθα τά ἔργα τοῦ Θεοῦ;"},{"book":"ΚΑΤΑ ΙΩΑΝΝΗΝ","chapter":"6","verse":"29","text":"ἀπεκρίθη Ἰησοῦς καὶ εἶπεν αὐτοῖς· τοῦτό ἐστι τὸ ἔργον τοῦ Θεοῦ, ἵνα πιστεύσητε εἰς ὃν ἀπέστειλεν ἐκεῖνος."},{"book":"ΚΑΤΑ ΙΩΑΝΝΗΝ","chapter":"6","verse":"30","text":"εἶπον οὖν αὐτῷ· τί οὖν ποιεῖς σὺ σημεῖον ἵνα ἴδωμεν καὶ πιστεύσωμέν σοι; τί ἐργάζῃ;"},{"book":"ΚΑΤΑ ΙΩΑΝΝΗΝ","chapter":"6","verse":"31","text":"οἱ πατέρες ἡμῶν τὸ μάννα ἔφαγον ἐν τῇ ἐρήμῳ, καθώς ἐστι γεγραμμένον· ἄρτον ἐκ τοῦ οὐρανοῦ ἔδωκεν αὐτοῖς φαγεῖν."},{"book":"ΚΑΤΑ ΙΩΑΝΝΗΝ","chapter":"6","verse":"32","text":"εἶπεν οὖν αὐτοῖς ὁ Ἰησοῦς· ἀμὴν ἀμὴν λέγω ὑμῖν, οὐ Μωϋσῆς δέδωκεν ὑμῖν τὸν ἄρτον ἐκ τοῦ οὐρανοῦ, ἀλλ᾽ ὁ πατήρ μου δίδωσιν ὑμῖν τὸν ἄρτον ἐκ τοῦ οὐρανοῦ τὸν ἀληθινόν."},{"book":"ΚΑΤΑ ΙΩΑΝΝΗΝ","chapter":"6","verse":"33","text":"ὁ γὰρ ἄρτος τοῦ Θεοῦ ἐστιν ὁ καταβαίνων ἐκ τοῦ οὐρανοῦ καὶ ζωὴν διδοὺς τῷ κόσμῳ."},{"book":"ΚΑΤΑ ΙΩΑΝΝΗΝ","chapter":"6","verse":"34","text":"εἶπον οὖν πρὸς αὐτόν· Κύριε, πάντοτε δὸς ἡμῖν τὸν ἄρτον τοῦτον."},{"book":"ΚΑΤΑ ΙΩΑΝΝΗΝ","chapter":"6","verse":"35","text":"εἶπε δὲ αὐτοῖς ὁ Ἰησοῦς· ἐγώ εἰμι ὁ ἄρτος τῆς ζωῆς· ὁ ἐρχόμενος πρός με οὐ μὴ πεινάσῃ, καὶ ὁ πιστεύων εἰς ἐμὲ οὐ μὴ διψήσῃ πώποτε."},{"book":"ΚΑΤΑ ΙΩΑΝΝΗΝ","chapter":"6","verse":"36","text":"ἀλλ᾽ εἶπον ὑμῖν ὅτι καὶ ἑωράκατέ με καὶ οὐ πιστεύετε."},{"book":"ΚΑΤΑ ΙΩΑΝΝΗΝ","chapter":"6","verse":"37","text":"Πᾶν ὃ δίδωσί μοι ὁ πατήρ, πρὸς ἐμὲ ἥξει, καὶ τὸν ἐρχόμενον πρός με οὐ μὴ ἐκβάλω ἔξω·"},{"book":"ΚΑΤΑ ΙΩΑΝΝΗΝ","chapter":"6","verse":"38","text":"ὅτι καταβέβηκα ἐκ τοῦ οὐρανοῦ οὐχ ἵνα ποιῶ τὸ θέλημα τὸ ἐμόν, ἀλλὰ τὸ θέλημα τοῦ πέμψαντός με."},{"book":"ΚΑΤΑ ΙΩΑΝΝΗΝ","chapter":"6","verse":"39","text":"τοῦτο δέ ἐστι τὸ θέλημα τοῦ πέμψαντός με πατρός, ἵνα πᾶν ὃ δέδωκέ μοι μὴ ἀπολέσω ἐξ αὐτοῦ, ἀλλὰ ἀναστήσω αὐτὸ ἐν τῇ ἐσχάτῃ ἡμέρᾳ."},{"book":"ΚΑΤΑ ΙΩΑΝΝΗΝ","chapter":"6","verse":"40","text":"τοῦτο δέ ἐστι τὸ θέλημα τοῦ πέμψαντός με, ἵνα πᾶς ὁ θεωρῶν τὸν υἱὸν καὶ πιστεύων εἰς αὐτὸν ἔχῃ ζωὴν αἰώνιον, καὶ ἀναστήσω αὐτὸν ἐγὼ τῇ ἐσχάτῃ ἡμέρᾳ."},{"book":"ΚΑΤΑ ΙΩΑΝΝΗΝ","chapter":"6","verse":"41","text":"Ἐγόγγυζον οὖν οἱ Ἰουδαῖοι περὶ αὐτοῦ ὅτι εἶπεν, ἐγώ εἰμι ὁ ἄρτος ὁ καταβὰς ἐκ τοῦ οὐρανοῦ,"},{"book":"ΚΑΤΑ ΙΩΑΝΝΗΝ","chapter":"6","verse":"42","text":"καὶ ἔλεγον· οὐχ οὗτός ἐστιν Ἰησοῦς ὁ υἱὸς Ἰωσήφ, οὗ ἡμεῖς οἴδαμεν τὸν πατέρα καὶ τὴν μητέρα; πῶς οὖν λέγει οὗτος ὅτι ἐκ τοῦ οὐρανοῦ καταβέβηκα;"},{"book":"ΚΑΤΑ ΙΩΑΝΝΗΝ","chapter":"6","verse":"43","text":"ἀπεκρίθη οὖν ὁ Ἰησοῦς καὶ εἶπεν αὐτοῖς· μὴ γογγύζετε μετ᾽ ἀλλήλων."},{"book":"ΚΑΤΑ ΙΩΑΝΝΗΝ","chapter":"6","verse":"44","text":"οὐδεὶς δύναται ἐλθεῖν πρός με, ἐὰν μὴ ὁ πατὴρ ὁ πέμψας με ἑλκύσῃ αὐτόν, καὶ ἐγὼ ἀναστήσω αὐτὸν τῇ ἐσχάτῃ ἡμέρᾳ."},{"book":"ΚΑΤΑ ΙΩΑΝΝΗΝ","chapter":"6","verse":"45","text":"ἔστι γεγραμμένον ἐν τοῖς προφήταις· καὶ ἔσονται πάντες διδακτοὶ Θεοῦ. πᾶς ὁ ἀκούων παρὰ τοῦ πατρὸς καὶ μαθὼν ἔρχεται πρός με·"},{"book":"ΚΑΤΑ ΙΩΑΝΝΗΝ","chapter":"6","verse":"46","text":"οὐχ ὅτι τὸν πατέρα τις ἑώρακεν, εἰ μὴ ὁ ὢν παρὰ τοῦ Θεοῦ, οὗτος ἑώρακε τὸν πατέρα."},{"book":"ΚΑΤΑ ΙΩΑΝΝΗΝ","chapter":"6","verse":"47","text":"ἀμὴν ἀμὴν λέγω ὑμῖν, ὁ πιστεύων εἰς ἐμὲ ἔχει ζωὴν αἰώνιον."},{"book":"ΚΑΤΑ ΙΩΑΝΝΗΝ","chapter":"6","verse":"48","text":"ἐγώ εἰμι ὁ ἄρτος τῆς ζωῆς."},{"book":"ΚΑΤΑ ΙΩΑΝΝΗΝ","chapter":"6","verse":"49","text":"οἱ πατέρες ὑμῶν ἔφαγον τὸ μάννα ἐν τῇ ἐρήμῳ καὶ ἀπέθανον·"},{"book":"ΚΑΤΑ ΙΩΑΝΝΗΝ","chapter":"6","verse":"50","text":"οὗτός ἐστιν ὁ ἄρτος ὁ ἐκ τοῦ οὐρανοῦ καταβαίνων, ἵνα τις ἐξ αὐτοῦ φάγῃ καὶ μὴ ἀποθάνῃ."},{"book":"ΚΑΤΑ ΙΩΑΝΝΗΝ","chapter":"6","verse":"51","text":"ἐγώ εἰμι ὁ ἄρτος ὁ ζῶν ὁ ἐκ τοῦ οὐρανοῦ καταβάς· ἐάν τις φάγῃ ἐκ τούτου τοῦ ἄρτου, ζήσεται εἰς τὸν αἰῶνα. καὶ ὁ ἄρτος δὲ ὃν ἐγὼ δώσω, ἡ σάρξ μού ἐστιν, ἣν ἐγὼ δώσω ὑπὲρ τῆς τοῦ κόσμου ζωῆς."},{"book":"ΚΑΤΑ ΙΩΑΝΝΗΝ","chapter":"6","verse":"52","text":"Ἐμάχοντο οὖν πρὸς ἀλλήλους οἱ Ἰουδαῖοι λέγοντες· πῶς δύναται οὗτος ἡμῖν δοῦναι τὴν σάρκα φαγεῖν;"},{"book":"ΚΑΤΑ ΙΩΑΝΝΗΝ","chapter":"6","verse":"53","text":"εἶπεν οὖν αὐτοῖς ὁ Ἰησοῦς· ἀμὴν ἀμὴν λέγω ὑμῖν, ἐὰν μὴ φάγητε τὴν σάρκα τοῦ υἱοῦ τοῦ ἀνθρώπου καὶ πίητε αὐτοῦ τὸ αἷμα, οὐκ ἔχετε ζωὴν ἐν ἑαυτοῖς."},{"book":"ΚΑΤΑ ΙΩΑΝΝΗΝ","chapter":"6","verse":"54","text":"ὁ τρώγων μου τὴν σάρκα καὶ πίνων μου τὸ αἷμα ἔχει ζωὴν αἰώνιον, καὶ ἐγὼ ἀναστήσω αὐτὸν ἐν τῇ ἐσχάτῃ ἡμέρᾳ."},{"book":"ΚΑΤΑ ΙΩΑΝΝΗΝ","chapter":"6","verse":"55","text":"ἡ γὰρ σάρξ μου ἀληθῶς ἐστι βρῶσις, καὶ τὸ αἷμά μου ἀληθῶς ἐστι πόσις."},{"book":"ΚΑΤΑ ΙΩΑΝΝΗΝ","chapter":"6","verse":"56","text":"ὁ τρώγων μου τὴν σάρκα καὶ πίνων μου τὸ αἷμα ἐν ἐμοὶ μένει, κἀγὼ ἐν αὐτῷ."},{"book":"ΚΑΤΑ ΙΩΑΝΝΗΝ","chapter":"6","verse":"57","text":"καθὼς ἀπέστειλέ με ὁ ζῶν πατὴρ κἀγὼ ζῶ διὰ τὸν πατέρα, καὶ ὁ τρώγων με κἀκεῖνος ζήσεται δι᾽ ἐμέ."},{"book":"ΚΑΤΑ ΙΩΑΝΝΗΝ","chapter":"6","verse":"58","text":"οὗτός ἐστιν ὁ ἄρτος ὁ ἐκ τοῦ οὐρανοῦ καταβάς, οὐ καθὼς ἔφαγον οἱ πατέρες ὑμῶν τὸ μάννα καὶ ἀπέθανον· ὁ τρώγων τοῦτον τὸν ἄρτον ζήσεται εἰς τὸν αἰῶνα."},{"book":"ΚΑΤΑ ΙΩΑΝΝΗΝ","chapter":"6","verse":"59","text":"Ταῦτα εἶπεν ἐν συναγωγῇ διδάσκων ἐν Καπερναούμ."},{"book":"ΚΑΤΑ ΙΩΑΝΝΗΝ","chapter":"6","verse":"60","text":"Πολλοὶ οὖν ἀκούσαντες ἐκ τῶν μαθητῶν αὐτοῦ εἶπον· σκληρός ἐστιν οὗτος ὁ λόγος· τίς δύναται αὐτοῦ ἀκούειν;"},{"book":"ΚΑΤΑ ΙΩΑΝΝΗΝ","chapter":"6","verse":"61","text":"εἰδὼς δὲ ὁ Ἰησοῦς ἐν ἑαυτῷ ὅτι γογγύζουσι περὶ τούτου οἱ μαθηταὶ αὐτοῦ, εἶπεν αὐτοῖς· τοῦτο ὑμᾶς σκανδαλίζει;"},{"book":"ΚΑΤΑ ΙΩΑΝΝΗΝ","chapter":"6","verse":"62","text":"ἐὰν οὖν θεωρῆτε τὸν υἱὸν τοῦ ἀνθρώπου ἀναβαίνοντα ὅπου ἦν τὸ πρότερον;"},{"book":"ΚΑΤΑ ΙΩΑΝΝΗΝ","chapter":"6","verse":"63","text":"τὸ πνεῦμά ἐστι τὸ ζωοποιοῦν, ἡ σὰρξ οὐκ ὠφελεῖ οὐδέν· τὰ ῥήματα ἃ ἐγὼ λαλῶ ὑμῖν, πνεῦμά ἐστι καὶ ζωή ἐστιν."},{"book":"ΚΑΤΑ ΙΩΑΝΝΗΝ","chapter":"6","verse":"64","text":"ἀλλ᾽ εἰσὶν ἐξ ὑμῶν τινες οἳ οὐ πιστεύουσιν. ᾔδει γὰρ ἐξ ἀρχῆς ὁ Ἰησοῦς τίνες εἰσὶν οἱ μὴ πιστεύοντες καὶ τίς ἐστιν ὁ παραδώσων αὐτόν."},{"book":"ΚΑΤΑ ΙΩΑΝΝΗΝ","chapter":"6","verse":"65","text":"καὶ ἔλεγε· διὰ τοῦτο εἴρηκα ὑμῖν ὅτι οὐδεὶς δύναται ἐλθεῖν πρός με, ἐὰν μὴ ᾖ δεδομένον αὐτῷ ἐκ τοῦ πατρός μου."},{"book":"ΚΑΤΑ ΙΩΑΝΝΗΝ","chapter":"6","verse":"66","text":"Ἐκ τούτου πολλοὶ ἀπῆλθον [ἐκ] τῶν μαθητῶν αὐτοῦ εἰς τὰ ὀπίσω καὶ οὐκέτι μετ᾽ αὐτοῦ περιεπάτουν."},{"book":"ΚΑΤΑ ΙΩΑΝΝΗΝ","chapter":"6","verse":"67","text":"εἶπεν οὖν ὁ Ἰησοῦς τοῖς δώδεκα· μὴ καὶ ὑμεῖς θέλετε ὑπάγειν;"},{"book":"ΚΑΤΑ ΙΩΑΝΝΗΝ","chapter":"6","verse":"68","text":"ἀπεκρίθη οὖν αὐτῷ Σίμων Πέτρος· Κύριε, πρὸς τίνα ἀπελευσόμεθα; ῥήματα ζωῆς αἰωνίου ἔχεις·"},{"book":"ΚΑΤΑ ΙΩΑΝΝΗΝ","chapter":"6","verse":"69","text":"καὶ ἡμεῖς πεπιστεύκαμεν καὶ ἐγνώκαμεν ὅτι σὺ εἶ ὁ Χριστὸς ὁ υἱὸς τοῦ Θεοῦ τοῦ ζῶντος."},{"book":"ΚΑΤΑ ΙΩΑΝΝΗΝ","chapter":"6","verse":"70","text":"ἀπεκρίθη αὐτοῖς ὁ Ἰησοῦς· οὐκ ἐγὼ ὑμᾶς τοὺς δώδεκα ἐξελεξάμην; καὶ ἐξ ὑμῶν εἷς διάβολός ἐστιν."},{"book":"ΚΑΤΑ ΙΩΑΝΝΗΝ","chapter":"6","verse":"71","text":"ἔλεγε δὲ τὸν Ἰούδαν Σίμωνος Ἰσκαριώτην· οὗτος γὰρ ἔμελλεν αὐτὸν παραδιδόναι, εἷς ὢν ἐκ τῶν δώδεκα."}]}