{"data":[{"book":"Fe Fɔlɔ Fɔlɛ","chapter":"11","verse":"1","text":"Na tɛmui duniɲa mixi birin nu xui keren nan falama."},{"book":"Fe Fɔlɔ Fɔlɛ","chapter":"11","verse":"2","text":"Mixi ndee naxa keli, e siga sogetede mabiri, e geya to Sinari bɔxi ma. E naxa sabati kɛnɛ ma naxan na gulunba kui."},{"book":"Fe Fɔlɔ Fɔlɛ","chapter":"11","verse":"3","text":"E naxa a fala e boore bɛ, «Wo fa, won xa biriki bɔnbɔ, won xa e gan.» E naxa biriki findi gɛmɛ ɲɔxɔɛ ra. E naxa mɔta findi dole ɲɔxɔɛ ra."},{"book":"Fe Fɔlɔ Fɔlɛ","chapter":"11","verse":"4","text":"Na xanbi e naxa a fala, «Won wali suxu, won xa taa ti won yɛtɛ bɛ, a nun banxi belebele naxan tema han koore ma, alako won xili xa gbo. Na na a ra, won mu lɔɛma won boore ma.»"},{"book":"Fe Fɔlɔ Fɔlɛ","chapter":"11","verse":"5","text":"Kɔnɔ Alatala naxa goro na taa matode, a nun na banxi belebele."},{"book":"Fe Fɔlɔ Fɔlɛ","chapter":"11","verse":"6","text":"Alatala naxa a masen, «Xa yi mixie bara kafu e boore ma yi wali rabade, e na xui keren fala, wali birin e wama naxan nabafe, a sɔɔnɛyama nɛ."},{"book":"Fe Fɔlɔ Fɔlɛ","chapter":"11","verse":"7","text":"Won xɛɛ, won xa goro e xa xui masunbude alako e naxa e boore wɔyɛn xui fahaamu.»"},{"book":"Fe Fɔlɔ Fɔlɛ","chapter":"11","verse":"8","text":"Na kui Alatala naxa na gali rayensen yɛ. Na banxi tife naxa dan."},{"book":"Fe Fɔlɔ Fɔlɛ","chapter":"11","verse":"9","text":"Na yire xili naxa sa Babeli, barima Alatala duniɲa mixie xuie rawuya mɛnni nɛ, a fa e rayensen yɛ duniɲa birin ma."},{"book":"Fe Fɔlɔ Fɔlɛ","chapter":"11","verse":"10","text":"Semi xa taruxui nan ya. Banbaranyi dangi xanbi ɲɛ firin, Semi xa simaya naxa ɲɛ kɛmɛ li. A naxa findi Arafaxadi baba ra."},{"book":"Fe Fɔlɔ Fɔlɛ","chapter":"11","verse":"11","text":"A to Arafaxadi sɔtɔ, Semi naxa ɲɛ kɛmɛ suuli sa a fari. A naxa di xɛmɛ nun di ginɛ gbɛtɛe sɔtɔ."},{"book":"Fe Fɔlɔ Fɔlɛ","chapter":"11","verse":"12","text":"Arafaxadi to ɲɛ tongo saxan a nun suuli sɔtɔ, a naxa findi Selaha baba ra."},{"book":"Fe Fɔlɔ Fɔlɛ","chapter":"11","verse":"13","text":"A to Selaha sɔtɔ, Arafaxadi naxa bu ɲɛ kɛmɛ naani nun ɲɛ saxan. A naxa di xɛmɛ nun di ginɛ gbɛtɛe sɔtɔ."},{"book":"Fe Fɔlɔ Fɔlɛ","chapter":"11","verse":"14","text":"Selaha to ɲɛ tongo saxan sɔtɔ, a naxa findi Eberi baba ra."},{"book":"Fe Fɔlɔ Fɔlɛ","chapter":"11","verse":"15","text":"A to Eberi sɔtɔ, Selaha naxa bu ɲɛ kɛmɛ naani nun ɲɛ saxan. A naxa di xɛmɛ nun di ginɛ gbɛtɛe sɔtɔ."},{"book":"Fe Fɔlɔ Fɔlɛ","chapter":"11","verse":"16","text":"Eberi to ɲɛ tongo saxan nun naani sɔtɔ, a naxa findi Pelegi baba ra."},{"book":"Fe Fɔlɔ Fɔlɛ","chapter":"11","verse":"17","text":"A to Pelegi sɔtɔ, Eberi naxa bu ɲɛ kɛmɛ naani nun ɲɛ tongo saxan. A naxa di xɛmɛ nun di ginɛ gbɛtɛe sɔtɔ."},{"book":"Fe Fɔlɔ Fɔlɛ","chapter":"11","verse":"18","text":"Pelegi to ɲɛ tongo saxan sɔtɔ, a naxa findi Ruye baba ra."},{"book":"Fe Fɔlɔ Fɔlɛ","chapter":"11","verse":"19","text":"A to Ruye sɔtɔ, Pelegi naxa bu ɲɛ kɛmɛ firin nun ɲɛ solomanaani. A naxa di xɛmɛ nun di ginɛ gbɛtɛe sɔtɔ."},{"book":"Fe Fɔlɔ Fɔlɛ","chapter":"11","verse":"20","text":"Ruye to ɲɛ tongo saxan a nun firin sɔtɔ, a naxa findi Serugu baba ra."},{"book":"Fe Fɔlɔ Fɔlɛ","chapter":"11","verse":"21","text":"A to Serugu sɔtɔ, Ruye naxa bu ɲɛ kɛmɛ firin nun ɲɛ solofere. A naxa di xɛmɛ nun di ginɛ gbɛtɛe sɔtɔ."},{"book":"Fe Fɔlɔ Fɔlɛ","chapter":"11","verse":"22","text":"Serugu to ɲɛ tongo saxan sɔtɔ, a naxa findi Naxori baba ra."},{"book":"Fe Fɔlɔ Fɔlɛ","chapter":"11","verse":"23","text":"A to Naxori sɔtɔ, Serugu naxa bu ɲɛ kɛmɛ firin. A naxa di xɛmɛ nun di ginɛ gbɛtɛe sɔtɔ."},{"book":"Fe Fɔlɔ Fɔlɛ","chapter":"11","verse":"24","text":"Naxori to ɲɛ mɔxɔɲɛn nun solomanaani sɔtɔ, a naxa findi Tera baba ra."},{"book":"Fe Fɔlɔ Fɔlɛ","chapter":"11","verse":"25","text":"A to Tera sɔtɔ, Naxori naxa bu ɲɛ kɛmɛ nun ɲɛ fu nun solomanaani. A naxa di xɛmɛ nun di ginɛ gbɛtɛe sɔtɔ."},{"book":"Fe Fɔlɔ Fɔlɛ","chapter":"11","verse":"26","text":"Tera to ɲɛ tongo solofere sɔtɔ, a naxa findi Iburama, Naxori, nun Xarani baba ra."},{"book":"Fe Fɔlɔ Fɔlɛ","chapter":"11","verse":"27","text":"Tera xa taruxui nan ya. Tera naxa findi Iburama, Naxori, nun Xarani baba ra. Xarani naxa findi Loti baba ra."},{"book":"Fe Fɔlɔ Fɔlɛ","chapter":"11","verse":"28","text":"Xarani singe naxa faxa a baba Tera bɛ Uru, Kalidi bɔxi ma, a barixi dɛnnaxɛ."},{"book":"Fe Fɔlɔ Fɔlɛ","chapter":"11","verse":"29","text":"Iburama nun Naxori naxa ginɛe fen, e naxa futi xiri. Iburama xa ginɛ xili Sarayi. Naxori xa ginɛ xili Milika. Milika Xarani xa di na a ra. Di firin nu na Xarani yi ra, Milika nun Isika."},{"book":"Fe Fɔlɔ Fɔlɛ","chapter":"11","verse":"30","text":"Sarayi dibaritare nan nu a ra. Di yo mu nu na a bɛ."},{"book":"Fe Fɔlɔ Fɔlɛ","chapter":"11","verse":"31","text":"Tera naxa a xa di Iburama, a xa mamadi Loti, naxan findixi Xarani xa di ra, nun Iburama xa ginɛ Sarayi tongo, e naxa keli Uru Kalidi bɔxi ma sigafe ra Kanaan bɔxi ma. Kɔnɔ e to Xarani li, e naxa sabati mɛnni."},{"book":"Fe Fɔlɔ Fɔlɛ","chapter":"11","verse":"32","text":"Tera xa simaya to ɲɛ kɛmɛ firin ɲɛ suuli li, a naxa laaxira Xarani."}]}