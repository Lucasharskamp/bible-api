{"data":[{"book":"2 Vakolinto","chapter":"4","verse":"1","text":"Hinu, Chapanga, kwa lipyana laki atigotolili lihengu lenili ndava iyo nakuvya mumbele."},{"book":"2 Vakolinto","chapter":"4","verse":"2","text":"Tigabelili mambu goha ga soni na gamfiyu. Titama lepi kavili kwa kukonga amala kwa kuliyagisa lilovi la Chapanga, pahali paki ndi tijova uchakaka muni vandu vamanya mumitima yavi tete chetivili palongolo ya Chapanga."},{"book":"2 Vakolinto","chapter":"4","verse":"3","text":"Muni, ngati Lilovi la Bwina gatikokosa gafiyiki, gafiyiki ndu kwa vala vevayagili."},{"book":"2 Vakolinto","chapter":"4","verse":"4","text":"Venavo vasadiki lepi muni yula Setani mweavi chapanga wa mulima uwu asopili chitita muluhala lwavi vakotoka kulola hotohoto lumuli lwa Lilovi la Bwina ga ukulu wa Kilisitu, mweavi ngati Chapanga cheavili."},{"book":"2 Vakolinto","chapter":"4","verse":"5","text":"Nakujikokosela tavete, ndi tikumkokosa Yesu Kilisitu mwavili BAMBU, tete tavete vanalihengu vinu ndava ya Yesu."},{"book":"2 Vakolinto","chapter":"4","verse":"6","text":"Chapanga mwajovili kuvya “Lumuli ndi lulangasayi kuhuma kuchitita,” Chapanga ndi mwakuyilangasa mitima yitu, na kutihotosa kuumanya ukulu wa Chapanga weulangasa pamihu pa Kilisitu Yesu."},{"book":"2 Vakolinto","chapter":"4","verse":"7","text":"Hinu, kwa tete tivii ngati vindu vya ludaka mugati yaki vivikiwi vindu vya chimpungu vandu valola hotohoto kuvya makakala genago gakulu gihuma kwa Chapanga nambu lepi kuhuma kwa tete tavete."},{"book":"2 Vakolinto","chapter":"4","verse":"8","text":"Magono goha ting'ahiswa, nambu nakusanguliwa, tivya mukuyogopa, nambu nakuvya mumbele,"},{"book":"2 Vakolinto","chapter":"4","verse":"9","text":"Ting'ahiswa nambu nakutileka changali kutangatilwa. Pamonga na kugwiswa pahi nakukomewa."},{"book":"2 Vakolinto","chapter":"4","verse":"10","text":"Lukumbi lwoha tigenda na lifwa la Kilisitu muhiga yitu, muni wumi waki Yesu ndi ulolekana muhiga yitu."},{"book":"2 Vakolinto","chapter":"4","verse":"11","text":"Ena, lukumbi lwatitama titindilwa na lifwa magono goha, ndava ya Yesu, muni wumi waki Yesu ulolekana muhiga yitu yeyifwa."},{"book":"2 Vakolinto","chapter":"4","verse":"12","text":"Ndava yeniyo tete tivii tayali hata kufwa muni nyenye mpata wumi."},{"book":"2 Vakolinto","chapter":"4","verse":"13","text":"Mayandiku Gamsopi gijova, “Nasadiki, ndi mana najovili.” Na tete mewa petivya na mtima wuwowo wa sadika, tisadiki ndava yeniyo tijova."},{"book":"2 Vakolinto","chapter":"4","verse":"14","text":"Timanyili kuvya Chapanga mweamyukisi BAMBU Yesu yati akutiyukisa tete mewa pamonga na Yesu kutivika palongolo yaki pamonga na nyenye."},{"book":"2 Vakolinto","chapter":"4","verse":"15","text":"Goha genago ndava yinu, hati ubwina wa Chapanga pauvahikila vandu vamahele neju, usengusa wene wayonjokisiki neju, na kumpela Chapanga ukulu."},{"book":"2 Vakolinto","chapter":"4","verse":"16","text":"Ndava yeniyo nakuvya mumbele, hati ngati higa yitu yilalile, nambu mugati mwitu mipungu yitu tikitiwa vamupya ligono kwa ligono."},{"book":"2 Vakolinto","chapter":"4","verse":"17","text":"Mang'ahiso gegakutikolela ndi gadebe, kavili galukumbi ndu, nambu yati gakutipela ukulu mvaha neju wa magono goha kuliku mang'ahiso aga."},{"book":"2 Vakolinto","chapter":"4","verse":"18","text":"Hinu tilola lepi vindu vyevilolekana, nambu tilola vindu vyangalolekana vya lukumbi ndu, nambu vila vyangalolekana ndi vya magono goha."}]}