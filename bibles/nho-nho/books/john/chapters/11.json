{"data":[{"book":"JOHN","chapter":"11","verse":"1","text":"Teelaa se tanata e noho i Bethany, tana inoa ko Lazarus. Te tama naa ni maki. Mary laaua ma tana taina Martha, e nnoho hoki i te kina naa.11.1 Lk 10.38-39"},{"book":"JOHN","chapter":"11","verse":"2","text":"(Teenei ko Mary ni nnini tana kaakaa manoni ki naa tapuvae TeAriki ka hakapakupaku ki ana lauru. Teenaa ko tana kave, Lazarus, teelaa e maki.)11.2 Jn 12.3"},{"book":"JOHN","chapter":"11","verse":"3","text":"Te haanau naa ni kkave laaua taratara ki Jesus peelaa, “TeAriki, too soa raa e maki.”"},{"book":"JOHN","chapter":"11","verse":"4","text":"Te saaita Jesus ni lono te taratara nei raa, a Ia ni mee tana taratara peelaa, “Te maki naa ma ki see mee te tama naa no mate. Teenei se ara e mee ki kkite naa tama te maarama nei i naa mahi TeAtua, aa e mee hoki ki ilotia naa mahi e takkoto i te Tama TeAtua.”"},{"book":"JOHN","chapter":"11","verse":"5","text":"Jesus ni llee tana manava i te haikave Lazarus ma Mary aa ko Martha."},{"book":"JOHN","chapter":"11","verse":"6","text":"Tevana iaa tana saaita ni lono i te maki Lazarus raa, a Ia ni noho ake iloo ana aso e lua i tana kina e noho naa."},{"book":"JOHN","chapter":"11","verse":"7","text":"Kimuri raa, mee ake iloo Ia ki ana disaipol, “Taatou ki ahe ki Judea.”"},{"book":"JOHN","chapter":"11","verse":"8","text":"Teenaa ki mee ake ana disaipol, “Rabai, see rooroa koi raa, koe ni haia naa tama te kina naa ma ki tauatia ki naa hatu. Peehea naa ahe atu taatou ki te kina naa?”"},{"book":"JOHN","chapter":"11","verse":"9","text":"Teenaa ki mee ake Jesus, “Te laa raa e sopo i te tahaata no suru i te laasuru, anii? Ttama e sasare i te ao raa see lavaa te llave ana vae no leiho, i te henua koi maarama."},{"book":"JOHN","chapter":"11","verse":"10","text":"Aa ki mee laatou e sassare i te poo, laatou ma ki llave naa vae laatou, i te mee raa e poouri.”"},{"book":"JOHN","chapter":"11","verse":"11","text":"A Ia ki mee ake hoki, “Taatou soa, Lazarus, e moe koi. Nau ma ki hanatu no haarona ia.”"},{"book":"JOHN","chapter":"11","verse":"12","text":"Ana disaipol raa ki mee ake, “TeAriki, ki mee a ia e moe, teenaa a ia ma ki taukareka.”"},{"book":"JOHN","chapter":"11","verse":"13","text":"Laatou ni mannatu maa Jesus e vana maa Lazarus e moe vare koi. Laatou see illoa maa Jesus e taratara raa ko Lazarus ku oti te mate."},{"book":"JOHN","chapter":"11","verse":"14","text":"Teenaa ki taratara ake hakaraaoi Jesus ki laatou, “Lazarus ku oti te mate,"},{"book":"JOHN","chapter":"11","verse":"15","text":"tevana iaa e taukareka iloo i aa nau ni see noho i te kina naa, i aa nau e hiihai maa kootou ki kkite i taku vana ma ki mee ki Lazarus, ki illoa kootou i aku mahi. Taatou ki oo no mmata i aa ia.”"},{"book":"JOHN","chapter":"11","verse":"16","text":"Teenaa ki mee ake Thomas (e ttapa ma ko te Maasana) ki ana soa disaipol, “Taatou hakkaatoa ki oo, ki mmate hakapaa taatou maa Ia!”"},{"book":"JOHN","chapter":"11","verse":"17","text":"Saaita Jesus ni tae atu ki Bethany raa, a Ia ni lono maa teenei ko te haa naa aso Lazarus ni moe iloto te kava."},{"book":"JOHN","chapter":"11","verse":"18","text":"Bethany see mmao i Jerusalem, e noto i naa mael e lua."},{"book":"JOHN","chapter":"11","verse":"19","text":"E tammaki naa Jew ni oo ake no mmata i te haanau Mary ma Martha, ki hakaaneane ki laaua i te mate laaua kave."},{"book":"JOHN","chapter":"11","verse":"20","text":"Saaita Martha ni lono maa Jesus ku hanake raa, a ia ni hanatu kiaa Ia i te ara. Mary iaa ni noho ake i hare."},{"book":"JOHN","chapter":"11","verse":"21","text":"Teenaa ki mee ake Martha ki Jesus, “TeAriki, ki mee koe ni noho i te kina nei, taku kave nei ni see mate are!"},{"book":"JOHN","chapter":"11","verse":"22","text":"Tevana iaa nau e iloa maa TeAtua ma ki haia a Ia oo vana e hiihai maa Ia ki mee.”"},{"book":"JOHN","chapter":"11","verse":"23","text":"Jesus ki mee ake, “Too kave naa ma ki masike no ora.”"},{"book":"JOHN","chapter":"11","verse":"24","text":"Teenaa ki mee ake Martha, “Nau e iloa maa ia ma ki masike i te aso hakaoti.”"},{"book":"JOHN","chapter":"11","verse":"25","text":"Jesus ki mee ake, “Nau nei ko te hakamasike te mate aa te ora maaoni. Te tama e iloa maa nau nei ko te Mesaea raa ma ki ora, niaaina maa ia ku oti te mate."},{"book":"JOHN","chapter":"11","verse":"26","text":"Naa tama hakkaatoa e ora aa e illoa te mee nei ma ki see lavaa hakaoti te mmate. Koe e hakannoo no iloa i aku taratara nei?”"},{"book":"JOHN","chapter":"11","verse":"27","text":"Martha ki mee ake, “TeAriki, nau e iloa maa koe ko te Mesaea, te Tama TeAtua, te Tama ni tukua ki au ki te maarama nei.”"},{"book":"JOHN","chapter":"11","verse":"28","text":"Kimuri naa taratara laaua nei, Martha ni ahe no taratara ake seemuu ki tana taina, Mary, “Te Rabai raa ku oti te tae mai. A Ia e vasiri iaa koe.”"},{"book":"JOHN","chapter":"11","verse":"29","text":"Saaita Mary ni lono i naa taratara nei, a ia ni masike no tere ki haho no mmata i Jesus."},{"book":"JOHN","chapter":"11","verse":"30","text":"(Saaita naa raa, Jesus seki tae ake ki naa hare. A ia koi noho i tana kina ni ttiri i Martha.)"},{"book":"JOHN","chapter":"11","verse":"31","text":"Saaita naa Jew e nnoho i te hare ka hakaaneane i Mary raa ni kkite i Mary e sopo no tere raa, laatou ni ttau maa Mary ku tere hoki ki te kava no noho ka tanitani. Teenaa ki oo atu laatou vaamuri Mary."},{"book":"JOHN","chapter":"11","verse":"32","text":"Tana saaita ni tae atu ki Jesus raa, hakaleiho iloo ia no tuu ki ana turi i naa vae Jesus no mee ake, “TeAriki, ki mee koe ni noho i te kina nei raa, taku kave nei ni see mate are.”"},{"book":"JOHN","chapter":"11","verse":"33","text":"Jesus ni llee iloo tana manava i naa tani Mary. A Ia ni aroha hoki naa ttuu ake naa Jew raa ka ttani."},{"book":"JOHN","chapter":"11","verse":"34","text":"Teenaa ki vasiri ake Ia ki laatou, “Ttama naa e tanumia kootou i hea?”"},{"book":"JOHN","chapter":"11","verse":"35","text":"Teenaa ki tani Jesus."},{"book":"JOHN","chapter":"11","verse":"36","text":"Naa Jew raa ki taratara soko laatou, “Mmata i naa llee te manava te tama nei i Lazarus!”"},{"book":"JOHN","chapter":"11","verse":"37","text":"Aaraa tama iaa e taratara peelaa, “Te tama e ppuni ana karamata raa ni lavaa koi a Ia te haia no taukalleka. A Ia ni see kite peehea maa Lazarus e maki?”"},{"book":"JOHN","chapter":"11","verse":"38","text":"Jesus ni llee tana manava i tana aroha i Lazarus. Teenaa ki hano ia ki te kava e moe Lazarus. Te taaruma naa e ppui ki te hatu pallaha e lasi."},{"book":"JOHN","chapter":"11","verse":"39","text":"Teenaa ki mee ake Ia ki laatou, “Hakatiperia te hatu raa ki te vasi!”"},{"book":"JOHN","chapter":"11","verse":"40","text":"Teenaa ki huri atu Jesus no mee ake ki Martha, “Nau ni see vanaatu maa koe ma ki kite i naa mahi TeAtua ki mee koe e hakannoo ki aku taratara?”"},{"book":"JOHN","chapter":"11","verse":"41","text":"Teenaa oo atu iloo naa tama naa no hakatipe te hatu raa ki te vasi. Jesus ni ttoka ki aruna no taku ki TeAtua, “Taku Tamana. Nau e hakanau iaa koe, i aa koe e lono mai iaa nau."},{"book":"JOHN","chapter":"11","verse":"42","text":"Nau e iloa maa koe maraa e lono peenaa iaa nau. Nau e hiihai maa naa tama e ttuu i te kina nei ki kkite i oo mahi, ki illoa laatou maa nau ni heunatia mai koe ki te maarama nei.”"},{"book":"JOHN","chapter":"11","verse":"43","text":"Tana saaita ni oti raa, kappisi iloo ana varo vaaruna, “Lazarus, uru mai ki haho!”"},{"book":"JOHN","chapter":"11","verse":"44","text":"Lazarus ni masike no uru mai iloo ki haho. Ana rima ma ana vae koi mmini ki naa tapaa maro. Tana pisouru hoki e taakai ki te tapaa maro. Teenaa ki mee ake Jesus, “Veetea naa tapaa maro e taakai i tana haitino, aa ku tiiake ia ki hano.”"},{"book":"JOHN","chapter":"11","verse":"45","text":"Tammaki naa tama ni oo ake no mmata i Mary ka kkite i te vana Jesus ni mee, teenaa laatou ni illoa maa Jesus ko te Tama TeAtua."},{"book":"JOHN","chapter":"11","verse":"46","text":"Aaraa tama iaa ni ffuro no taratara ake ki naa Faarisi raa i te vana Jesus ni mee."},{"book":"JOHN","chapter":"11","verse":"47","text":"Teenaa ki massike naa maatua hakamaatua ma naa Faarisi raa no hakakkutu ma naa tama hakamau naa Jew raa ki taratara laatou i te mee nei. Laatou ni vasirisiri soko laatou peelaa, “Taatou ki mee peehea? Mmata i te lopo mahi TeAtua te tama nei e mee."},{"book":"JOHN","chapter":"11","verse":"48","text":"Ki mee te tama nei e tiiake taatou ki hai ana vana nei, te henua hakkaatoa ma ki tautari kiaa ia no hakannoo kiaa ia. Kimuri naa hakamau i Rome raa ma ki oomai no seua taatou Hare Tapu nei ka kerekereia taatou i taatou henua nei.”"},{"book":"JOHN","chapter":"11","verse":"49","text":"Teenaa ki masike Kaiapas, te Maatua Hakamau laatou raa no mee ake ki laatou, “Kootou ku vvare peehea?"},{"book":"JOHN","chapter":"11","verse":"50","text":"Kootou see illoa maa e taukareka ki mate se tama tokotasi ki tokonaki ki te henua? Te henua hakkaatoa e seua raa e hakallika.”"},{"book":"JOHN","chapter":"11","verse":"51","text":"Tana taratara e mee nei se taratara hakamaatua iloo, i aa ia naa ko te Maatua Hakamau laatou i te ssao naa. A ia naa ku taratara maa Jesus ma ki oti ku mate ki tokonaki ki te henua hakkaatoa."},{"book":"JOHN","chapter":"11","verse":"52","text":"A Ia ma ki see mate koi ki tokonaki ki naa Jew soko laatou. Seai. A Ia ma ki mate ki hakakkutu mai naa tama hakkaatoa TeAtua e nnoho masseu i te maarama nei, ki nnoho laatou ma se tama tokotasi."},{"book":"JOHN","chapter":"11","verse":"53","text":"Kaamata i te aso naa, naa hakamau naa Jew raa ni kaamata te ssee se ara ki taia laatou Jesus."},{"book":"JOHN","chapter":"11","verse":"54","text":"Teenaa ki see sasare ai Jesus i Judea, i naa karamata te henua. A Ia ni ahe ki te matakaaina e ttapa ma ko Ephraim, e tuu taupiri ki mouku, no noho ma ana disaipol raa i te kina naa."},{"book":"JOHN","chapter":"11","verse":"55","text":"Te lopo tama i te kau matakaaina ni oo ki Jerusalem no hakamaarama naa haitino laatou hakaoti, i te aso te Kaikai te Pasova raa ku taupiri."},{"book":"JOHN","chapter":"11","verse":"56","text":"Laatou ni ssee i Jesus, teenaa te saaita laatou ni hakakkutu i te Hare Tapu raa, laatou ni vasirisiri soko laatou, “Kootou e mannatu peehea? Ttama nei ma ki see hakasura mai ki te Kaikai nei?”"},{"book":"JOHN","chapter":"11","verse":"57","text":"Tevana iaa, naa maatua hakamaatua raa ma naa Faarisi raa ku oti te kkave laatou taratara ma ki mee se tama e iloa i te kina Jesus e noho, ku hakaari ake ki oo laatou no tauhia Jesus."}]}