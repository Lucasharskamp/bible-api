{"data":[{"book":"Matayo","chapter":"10","verse":"1","text":"Che Yesu ŵaaŵilasile pamo ŵakulijiganya ŵao likumi ni ŵaŵili, ŵapele ukombole wa kugakoposya masoka, ni kwalamya ŵandu ilwele yose ni kulaga kwakulikose."},{"book":"Matayo","chapter":"10","verse":"2","text":"Ni meena ga ŵele achinduna likumi ni ŵaŵili wo gali gelega: Che Simoni jwakuŵilanjikwa che Petulo ni che Andulea mpwao, che Yakobo mwanagwao che Sebedayo ni che Yohana mpwao,"},{"book":"Matayo","chapter":"10","verse":"3","text":"Che Filipo ni che Batolomayo, che Tomasi ni che Matayo juŵaliji jwakukumbikanya nsongo, che Yakobo mwanagwao che Alufayo ni che Tadayo,"},{"book":"Matayo","chapter":"10","verse":"4","text":"Che Simoni jwa ku Kanani ni che Yuda Isikaliote juŵangalawiche Che Yesu."},{"book":"Matayo","chapter":"10","verse":"5","text":"Nipele, Che Yesu ŵaatumile ŵanyawo kumi na mbili ni kwapa ulamusi achitiji: “Nkajaula mmajumba ga ŵandu ŵangaŵa Ŵayahudi, atamuno nkajinjila mmisi ja Ŵasamalia."},{"book":"Matayo","chapter":"10","verse":"6","text":"Nambo njaule kwa ŵandu ŵa ku Isilaeli ŵasochelele mpela ngondolo syangali ni jwakuchinga."},{"book":"Matayo","chapter":"10","verse":"7","text":"Pinkwaulanga nkalalicheje yeleyi, ‘Umwenye wa kwinani uŵandichile.’"},{"book":"Matayo","chapter":"10","verse":"8","text":"Nkaalamye ŵakulwala, nkaasyusye ŵawile, nkaaswejesye ŵaali ni matana, nkagakoposye masoka. Mwapochele pangali malipilo, nkapeleganye pangali malipilo."},{"book":"Matayo","chapter":"10","verse":"9","text":"Kasinjigala sahabu atamuno mbiya atamuno makobili ga shaba mu ulendo wenu."},{"book":"Matayo","chapter":"10","verse":"10","text":"Nkajigala nsaku wa ulendo atamuno mwinjilo waaŵili, atamuno ilatu, atamuno nkongojo. Pakuŵa jwakupanganya masengo immajile kupegwa chakulya chakwe."},{"book":"Matayo","chapter":"10","verse":"11","text":"“Sooni pachinkajinjile mu musi wauli wose atamuno mu nsinda, nkasose mwelemo mundu juchasache kumpochela, ni nkalonjele mwelemo mpaka pachinkatyoche."},{"book":"Matayo","chapter":"10","verse":"12","text":"Pachinjinjile mu nyuumba mwakomasye nchitiji, ‘Chitendewele chiŵe kukwenu.’"},{"book":"Matayo","chapter":"10","verse":"13","text":"Nipele, ŵele ŵakutama mu nyuumba mo ampochelaga, chitendewele chenu chichitame kwa ŵanyawo. Nambo yaŵaga ngakumpochela, nipele, chitendewele chenu chichimmujile mwachinsyene."},{"book":"Matayo","chapter":"10","verse":"14","text":"Nipele, akanaga kumpochela mundu jwalijose atamuno kugapilikana maloŵe genu, pachinkopoche mu jele nyuumba jo atamuno mu wele musi wo, nkung'unde luundu mmakongolo mwenu kulosya kuti mkwajamuka."},{"book":"Matayo","chapter":"10","verse":"15","text":"Ngunsalila isyene, lyuŵa lya malamulo, ŵandu ŵa wele musi wo chakole magambo gamakulungwa kupunda gegala ga ku Sodoma ni ku Gomola."},{"book":"Matayo","chapter":"10","verse":"16","text":"“Nnole, nguntuma ŵanyamwe mpela ngondolo mmasogo. Nipele nkole lunda mpela majoka, ni ŵakulitimalika mpela nguunda."},{"book":"Matayo","chapter":"10","verse":"17","text":"Mlilolechesye ni ŵandu, pakuŵa chachinjausya ŵanyamwe pankungulu ni chachimputa mbokola mmajumba gao ga kupopelela."},{"book":"Matayo","chapter":"10","verse":"18","text":"Chachinjausya kwa achakulu ni mamwenye kwa ligongo lyangu une, mpatanje kwasalila ŵanyawo Ngani Jambone jankati une ni kwa ŵandu ŵangaŵa Ŵayahudi."},{"book":"Matayo","chapter":"10","verse":"19","text":"Nipele pachachinjausya ŵanyamwe pa nkungulu, nkakola lipamba lyati chimmechete chichi pane chimmechete chinauli, pichikaiche katema, chimpegwe chakuŵecheta."},{"book":"Matayo","chapter":"10","verse":"20","text":"Pakuŵa ngaŵa ŵanyamwe ni uchimmechete, nambo Mbumu jwa Atati ŵenu jwaali nkati mwenu ni juchaŵechete."},{"book":"Matayo","chapter":"10","verse":"21","text":"“Nipele, jwankulungwa changalauche jwamnung'una aulajikwe, ni atati changalauche mwanagwe, ni ŵanache chiŵagalauche achaŵelesi ŵao ni kwaulaga."},{"book":"Matayo","chapter":"10","verse":"22","text":"Ŵandu chanchimanje ŵanyamwe kwaligongo lya kuungulupilila une. Nambo juchapililile mpaka kumbesi, jwelejo ni juchakulupuche."},{"book":"Matayo","chapter":"10","verse":"23","text":"Annagasyaga ŵandu mmusi umo, mmutuchilanje mmusi wine. Ngunsalila isyene, ngammalisya kuutuchila misi jinajose ja ku Isilaeli akanaŵe kwika Mwana jwa Mundu."},{"book":"Matayo","chapter":"10","verse":"24","text":"“Jwakulijiganya ngakumpunda jwakwiganya pane kapolo ngakumpunda mmbujegwe."},{"book":"Matayo","chapter":"10","verse":"25","text":"Paichile pa jwakulijiganya kuŵa mpela jwakujiganya ni kapolo mpela mmbujegwe. Iŵaga ammilasile nsyene nyuumba Belesebuli, uli ana ngati chakapunde kwaŵilanga ŵandu ŵaali mu nyuumba jo meena gakusakala nnope."},{"book":"Matayo","chapter":"10","verse":"26","text":"“Nipele, kasimwajogopa ŵandu. Pakuŵa kila chindu cheunichikwe chichiŵe cheunukukwe, ni kila chachisisikwe chichimanyiche."},{"book":"Matayo","chapter":"10","verse":"27","text":"Chingunsalila pa chipi, nchisale palulanga, ni chinkupilikana mwipikanilo kwakunsongonela, nkachisale kwa ŵandu pangasisa."},{"book":"Matayo","chapter":"10","verse":"28","text":"Kasimwajogopa ŵakuchiulaga chiilu, nambo ngakukombola kujiulaga mbumu. Mmbaya mwajogope ŵakukombola kuchijonanga chiilu ni mbumu ku mooto wangasimika moŵa gose pangali mbesi."},{"book":"Matayo","chapter":"10","verse":"29","text":"Ijojolo iŵili ikusumichikwa kwa senti jimo. Namose ngapagwa hata chimo chachikuwa pangali Atati ŵenu kusaka."},{"book":"Matayo","chapter":"10","verse":"30","text":"Nambo kukwenu ŵanyamwe, atamuno umbo sya muntwe wenu nombe nasyo siŵalanjikwe syose."},{"book":"Matayo","chapter":"10","verse":"31","text":"Kwayele ngasinjogopa, ŵanyamwe ndi ŵakutopela mwakuipunda ijojolo."},{"book":"Matayo","chapter":"10","verse":"32","text":"“Nipele, jwalijose jwakunyitichisya une paujo pa ŵandu kuti jwele ali jwangune, noneji chinankunde jwelejo paujo pa Atati ŵangu ŵaali kwinani."},{"book":"Matayo","chapter":"10","verse":"33","text":"Nambo jwalijose juchachingana paujo pa ŵandu, noneji chinamkane paujo pa Atati ŵangu ŵaali kwinani."},{"book":"Matayo","chapter":"10","verse":"34","text":"“Nkaganisya kuti ichenawo chitendewele pachilambo pano. Ngwamba! Nganiikanawo chitendewele nambo ichenawo ngondo."},{"book":"Matayo","chapter":"10","verse":"35","text":"Pakuŵa iche kukuntindanya mundu ni atatigwe, mwali ni achikulugwe, akwegwe ni nkwegwakwe."},{"book":"Matayo","chapter":"10","verse":"36","text":"Ni ŵammagongo ŵa mundu chaŵe ŵandu ŵaali mu nyuumba jakwe."},{"book":"Matayo","chapter":"10","verse":"37","text":"“Jwakunnonyela atatigwe pane achikulugwe kumbunda une, jwelejo ngakuŵajilwa kuŵa jwakulijiganya jwangu. Ni jwakunnonyela mwana jwannume pane mwana jwankongwe kumbunda une, jwelejo ngakuŵajilwa kuŵa jwakulijiganya jwangu."},{"book":"Matayo","chapter":"10","verse":"38","text":"Mundu jwangakuujigala nsalaba wakwe ni kunguya, jwelejo ngakuŵajilwa kuŵa jwakulijiganya jwangu."},{"book":"Matayo","chapter":"10","verse":"39","text":"Nipele, jwalijose jwakuugosa umi wakwe, chaujase, nambo jwele juchautyosye umi wakwe kwa ligongo lya kungulupilila une, chachiusimana."},{"book":"Matayo","chapter":"10","verse":"40","text":"“Jwakumpochela ŵanyamwe, akumbochela une ni jwakumbochela une, akwapochela ŵele ŵandumile une wo."},{"book":"Matayo","chapter":"10","verse":"41","text":"Jwakumpochela jwakulondola jwa Akunnungu ligongo atekuŵa jwakulondola, chachipochela mbote ja jwakulondola. Nombe jwakumpochela mundu jwakupanganya yambone paujo pa Akunnungu pakuŵa ali jwambone, chachipochela mbote ja mundu jwakupanganya yambone paujo pa Akunnungu."},{"book":"Matayo","chapter":"10","verse":"42","text":"Ngunsalila isyene, jwalijose juchachimpa jumo jwa ŵangamanyika kwannope ŵa ngao wa meesi gamasisi, pakuŵa ali ŵakulijiganya ŵangu, isyene, jwelejo chachipochela mbote jakwe.”"}]}