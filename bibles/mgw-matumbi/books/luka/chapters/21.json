{"data":[{"book":"Luka","chapter":"21","verse":"1","text":"Yesu aatikwalingia matayili, ngaabona kabayi'ya salaka yabe mulisanduku lya mbanje ya mulua lwa Nyumba ya Nnu'ngu',"},{"book":"Luka","chapter":"21","verse":"2","text":"ngammona mau' yumo nng'wi'li'kwa kayi'ya mo ela njene."},{"book":"Luka","chapter":"21","verse":"3","text":"Bai, ngabaya, “Nimmakianga, mau' yu' nng'wi'li'kwa nki'ba ayi'i kiku'lu' mulisanduku kuliko sabayi'i bi'ngi' boti."},{"book":"Luka","chapter":"21","verse":"4","text":"Kwa mwanjaa boti bo bapiyike salaka bu'kana na mali yabe yaipi'tile, lakini mau' yu' muuki'ba wake, ayi'i yoti yabile nayo.”"},{"book":"Luka","chapter":"21","verse":"5","text":"Bandu bi'ngi' balongelyage makowe ga Nyumba ya Nnu'ngu', mwainemekilwe kwa maliwe ga samani, pamope na upo yaipiyilwe kwa Nnu'ngu'. Yesu ngabaya,"},{"book":"Luka","chapter":"21","verse":"6","text":"“Aga goti gamugabona, gaaisa masu'ba lyaigalali ata liwe limo panani ya li'ngi', kila kili'be sasengwanilwa.”"},{"book":"Luka","chapter":"21","verse":"7","text":"Bai, ngabannaluya, “Mwalimu, makowe go gapitya pakubawi? Na kikowe saku' sasalaya panga makowe go gaegelile pitya?”"},{"book":"Luka","chapter":"21","verse":"8","text":"Yesu ngaayangwa, “Mulinguli mwakanekongelwa. Kwa mwanjaa baingi baisa na kulitumya lina lyangu', kila mundu kabaya panga, ywembe nga nenga no panga nsimu gu'lu' wegelile. Lakini mwenga kanemwakoleye!"},{"book":"Luka","chapter":"21","verse":"9","text":"Bai, pamwagayu'wa makowe ga ngondo na mayu'mano, kanemwayogope, kwa mwanjaa ago gapalikwa gapi'te wi'ti', lakini matemulyo ga goti gaapanga balo.”"},{"book":"Luka","chapter":"21","verse":"10","text":"Bu'kapo ngayendelya longela, “Nni'ma gumo waku'mbwana na wi'ngi' na ukulungwa gumo waku'mbwana na wi'ngi'."},{"book":"Luka","chapter":"21","verse":"11","text":"Kila pandu palu'a panga na malendemo maku'lu' ga bwi', njala na utamwe wa tauni. Kai' kwabaa na makowe maakau na myanju miku'lu' kunani."},{"book":"Luka","chapter":"21","verse":"12","text":"Wangapitya ago goti, yalongolya wi'ti' kummoywa mwenga, kummi'ka mungu'su'mbu' no pwatilwa mumayumba ga kunnu'ba Nnu'ngu' na kunnyi'yanga muutabilwe. Mwapelekelwa nnu'ngi' ya akulungwa na atawala kwa mwanjaa ya lina lyangu'."},{"book":"Luka","chapter":"21","verse":"13","text":"Li'nga mukanikong'ondeli kasabe."},{"book":"Luka","chapter":"21","verse":"14","text":"Mukangamale mumyoyo yinu, kanemwaganiye pamwapala kwikengya."},{"book":"Luka","chapter":"21","verse":"15","text":"Kwa mwanjaa nenga namwene nilu'a kumpeyanga milongelo yene malango, ata andumu bako bakukombwali kai' bakutaukyali."},{"book":"Luka","chapter":"21","verse":"16","text":"Abelei binu, anuna, alongo na mambwiga binu balu'a kunsongya mwenga na mwabi'ngi' mwalu'a bulagilwa."},{"book":"Luka","chapter":"21","verse":"17","text":"Bandu boti balu'a kunsukwanga kwa mwanjaa wa lina lyangu'."},{"book":"Luka","chapter":"21","verse":"18","text":"Lakini, ata lunywili lumo lwa mitwe yinu lwaobali."},{"book":"Luka","chapter":"21","verse":"19","text":"Kwo komeya kwinu mwalu'a kosopolya bwu'mi winu."},{"book":"Luka","chapter":"21","verse":"20","text":"“Pamwalu'a kukibona kilambo sa ku Yelusalemu kiti'li'tilwe na mayesi, bai mwatange panga nsimu wisile wo sengwanilwa kwa kilambo so."},{"book":"Luka","chapter":"21","verse":"21","text":"Apo, bababile ku Yudea babutuki muitu'mbi', balu' bababile mukilambo babu'ke na balu' bababile kumigunda kanebaki'li'bu'ki kukilambo."},{"book":"Luka","chapter":"21","verse":"22","text":"Kwa mwanjaa masu'ba go nga ga ukumu, li'nga goti gagaandikilwe mu Maandiko Mapeleteu gatimi."},{"book":"Luka","chapter":"21","verse":"23","text":"Balu'a kibona atopelwe na babayongeya masu'ba go! Kwa mwanjaa kwalu'a baa na siki ngu'lu' munni'ma na nyongo ya Nnu'ngu' yalu'a kwaisilya bandu bo."},{"book":"Luka","chapter":"21","verse":"24","text":"Bi'ngi' babulagilwa kwa lipanga, bi'ngi' batolelwa mateka mumili'ma yoti, na kilambo sa ku Yelusalemu sali'batilwa na bandu bangali Ayahudi, mpaka nsimu wabe pawayomokya."},{"book":"Luka","chapter":"21","verse":"25","text":"“Kwalu'a baa na myanju mulisu'ba, mwei, na ndondwa. Dunia yoti yaba musiki kwa kitumbu sa kyukala so bu'kana na mwago wo yu'gayu'ga kwa masi' ga baali."},{"book":"Luka","chapter":"21","verse":"26","text":"Bandu bainduka kwa mwanjaa ya bwoga, kabalolela makowe gagalu'a pitya, kwa mwanjaa makakala ga kunani galu'a tikatika."},{"book":"Luka","chapter":"21","verse":"27","text":"Bu'kapo, baalu'a kummona Mwana wa Mundu kaisa mulyunde, mwene makakala na utukupu wammese."},{"book":"Luka","chapter":"21","verse":"28","text":"Pagalu'a tumbwa pitya makowe go mwayi'me no tu'ndu'bi'ya mitwe yinu kunani, kwa mwanjaa kosopolelwa kwinu kuegelile.”"},{"book":"Luka","chapter":"21","verse":"29","text":"Bu'kapo ngaabakia lukongo lu'no, “Mulolekeye nkongo wa ntini na mikongo yi'ngi' yoti."},{"book":"Luka","chapter":"21","verse":"30","text":"Pamwibona panga gatumbwile ipuka maakapi, mwatange panga nsimu wa kyuku wegelile."},{"book":"Luka","chapter":"21","verse":"31","text":"Nyinyonyo, pamwagabona makowe go kagapangilwa, mwatange panga Ukulungwa wa Nnu'ngu' wegelile."},{"book":"Luka","chapter":"21","verse":"32","text":"Kakape nimmakianga, lubelekwo lu'no lwa nambi'yambi' lwapi'tali wangalipangika ago goti."},{"book":"Luka","chapter":"21","verse":"33","text":"Makowe goti gagabile padunia na panani ya dunia gapi'ta, lakini mayi'gi'yo gangu' gaapi'tali."},{"book":"Luka","chapter":"21","verse":"34","text":"“Mube minyo, yakanetopelwa myoyo yinu na makowe maakau, lobya na mengo ga bwu'mi gu'no. Mana lili, lisu'ba lyo lyamwisilyanga kwa kiimuimu."},{"book":"Luka","chapter":"21","verse":"35","text":"Kwa mwanjaa lyamwisilya kati kitapa kwa boti babatama mudunia yoti."},{"book":"Luka","chapter":"21","verse":"36","text":"Mutame mwiso bai na mukoye lu'ba Nnu'ngu' li'nga mupate makakala go pi'ta salama mumakowe goti gagalu'a pitya no yi'ma nnu'ngi' ya Mwana wa Mundu.”"},{"book":"Luka","chapter":"21","verse":"37","text":"Muntwekati masu'ba go Yesu ayi'ganage bandu mulua lwa Nyumba ya Nnu'ngu', lakini kilo ayendage ku Kitu'mbi' sa Minjaituni no tama kwo."},{"book":"Luka","chapter":"21","verse":"38","text":"Bandu boti bayendage mulua lwa Nyumba ya Nnu'ngu' kindai' putiputi li'nga kumpi'kania."}]}