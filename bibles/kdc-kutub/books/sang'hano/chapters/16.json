{"data":[{"book":"Sang'hano","chapter":"16","verse":"1","text":"Paulo kavika Delibe na Lusitila, ako kukala na mwanahina wa Yesu imoja yakemigwe Timoseo. Mamake kakala Muyahudi yamtogole Yesu, lakini tatake kakala Mgiliki."},{"book":"Sang'hano","chapter":"16","verse":"2","text":"Wanhu wose wamtogole Yesu ako Lusitila na Ikonia wamtogola Timoseo."},{"book":"Sang'hano","chapter":"16","verse":"3","text":"Paulo kalonda kumsola Timoseo, avo kamwingiza kumbi. Katenda vivo kwavija Wayahudi wose wakalile ako wajuwa kamba tatake Timoseo kakala Mgiliki."},{"book":"Sang'hano","chapter":"16","verse":"4","text":"Viwakalile obita mna gamabuga gaja wawagwaa wanhu malagizo galavigwe na watumigwa na wavele ako Yelusalemu, wawalongela wagagoge."},{"book":"Sang'hano","chapter":"16","verse":"5","text":"Wanhu wamtogole Yesu mziisi azo wagangamizigwa mna ukutamanila na wanhu ongezeka kila siku."},{"book":"Sang'hano","chapter":"16","verse":"6","text":"Wabitila isi ya Fulugia na Galatia kwavija Loho Yang'alile hawatogolele wawapetele wanhu usenga awo mwiisi ya Asiya."},{"book":"Sang'hano","chapter":"16","verse":"7","text":"Viwavikile mna zimbaka za Misiya, walonda kuchola mwiisi ya Bisiniya, lakini Loho wa Yesu hawatogolele bule."},{"book":"Sang'hano","chapter":"16","verse":"8","text":"Avo wabitila Misiya, wachola dimwe kwa dimwe mbaka Tuloasi."},{"book":"Sang'hano","chapter":"16","verse":"9","text":"Ikilo Paulo kalagusiligwa kinhu na Imulungu, kamona munhu wa Makedonia kema kampula, “Loka wize Makedonia ututaze!”"},{"book":"Sang'hano","chapter":"16","verse":"10","text":"Baho Paulo viyalagusiligwe kinhu acho, tuitanda kuchola Makedonia, kwavija tona Imulungu katukema kuwapetela wanhu Mbuli Inogile ako."},{"book":"Sang'hano","chapter":"16","verse":"11","text":"Tulawa Tuloasi, tuloka kwa meli dimwe kwa dimwe mbaka Samotilake, imitondo yake tuvika Neapoli."},{"book":"Sang'hano","chapter":"16","verse":"12","text":"Tulawa ako tuchola mbaka Filipi, buga kulu da Makedonia, buga dizengigwe na Walumi. Tukala ako siku nyingi."},{"book":"Sang'hano","chapter":"16","verse":"13","text":"Siku ya Kubwihila tulawa kudibuga dija tuchola mumgwazo wa lwanda, twagiza aho, baho hooiting'hana Wayahudi kumpula Imulungu. Tukala hasi tulonga na iwatwanzi waiting'hane aho."},{"book":"Sang'hano","chapter":"16","verse":"14","text":"Mna iwaja wakalile otutegeleza kukala na mtwanzi imoja yakalile yomgwaa ukulu Imulungu, mtwanzi ayo twaga jake Lidia mwenekae wa Tuatila ayo kakala mchuuza viwalo vinogile va bei ng'hulu. Mndewa kamfungula umoyo kadaha kuzibokela mbuli ziyalongile Paulo."},{"book":"Sang'hano","chapter":"16","verse":"15","text":"Heyo na wanhu wa mulubuga lwake viwamambukize kubatizigwa katugoneka, kalonga, “Mwahanyona nomtamanila Mndewa mwize ukae mukale.” Avo katunanahiza ng'hani tuchole."},{"book":"Sang'hano","chapter":"16","verse":"16","text":"Siku dimoja vitukalile tochola hanhu ha kumpula Imulungu, tumting'hana mtumwa imoja mtwanzi yakalile na kinyamkela wa ulaguzi. Mtumwa ayo kawapatila sente nyingi wakulu zake mbuli ya kulagula."},{"book":"Sang'hano","chapter":"16","verse":"17","text":"Avo mndele ayo kamkweleleza Paulo na siye, kuno kokemelela, “Wanhu wano wasang'hanaji wa Imulungu Yeli Uchanha Ng'hani! Owapeteleni nzila ya kukomboligwa!”"},{"book":"Sang'hano","chapter":"16","verse":"18","text":"Katenda avo kwa siku nyingi, mbaka siku dimoja Paulo kagevuzika, kahinduka kamulongela iyo ikinyamkela, “Nokulagiza kwa twaga da Yesu Kilisito mulawe mndele ino!” Bahaja kinyamkela kamulawa."},{"book":"Sang'hano","chapter":"16","verse":"19","text":"Iwakulu wa mndele ayo viwone nzila yao ya kupata sente isegela, wawagoga Paulo na Sila, wawabulula mbaka haulongozi wa iwakulu."},{"book":"Sang'hano","chapter":"16","verse":"20","text":"Wawagala kwa wasemi walonga, “Wanhu wano Wayahudi, nao ogala ndwagi mwiisi yetu."},{"book":"Sang'hano","chapter":"16","verse":"21","text":"Ofundiza vihendo vigomigwe na Malagizo getu, siye twa wenekae wa Lumi hatudaha kuvitogola vihendo vino wala hatuvigoga.”"},{"book":"Sang'hano","chapter":"16","verse":"22","text":"Lunhu lwa wanhu luilumba kuwatowa Paulo na Sila."},{"book":"Sang'hano","chapter":"16","verse":"23","text":"Viwamambukize kuwatowa ng'hani, wawagodeka mkifungo, mkulu wa kifungo kalagizigwa yaweke muukalizi mkulu."},{"book":"Sang'hano","chapter":"16","verse":"24","text":"Viyapatile ndagilizi zizo, kaweka mdigati dili mgati ng'hani na kagafunga magulu gao mzimhanda.Wanhu wabili wafungigwa magulu gao mzimhanda"},{"book":"Sang'hano","chapter":"16","verse":"25","text":"Kilo kikulu Paulo na Sila wampula Imulungu na kumwimbila nyila za kumtogola, wafungwa wayao wakala owategeleza."},{"book":"Sang'hano","chapter":"16","verse":"26","text":"Bahaja ulawilila mtigisiko mkulu wa isi, mhanda za kifungo zitigisika. Baho nyivi zose zivuguka na nzabi ziwagodekigwe zifunguka."},{"book":"Sang'hano","chapter":"16","verse":"27","text":"Mkalizi wa ikifungo kalamuka. Viyone nyivi za kifungo zivuguka, kagiza wafungwa wakimbila, avo kasomola panga jake yaikome mwenyego."},{"book":"Sang'hano","chapter":"16","verse":"28","text":"Lakini Paulo kakemelela ng'hani, “Sikuuikome! Siye wose twa baha!”"},{"book":"Sang'hano","chapter":"16","verse":"29","text":"Mkalizi wa kifungo kapula taa igaligwe, kazumhila mng'anda, kalagalila mmagulu ga Paulo na Sila kuno kogwaya."},{"book":"Sang'hano","chapter":"16","verse":"30","text":"Abaho kawalava kunze kawauza, “Mo wakulu, nhende choni ng'homboligwe?”"},{"book":"Sang'hano","chapter":"16","verse":"31","text":"Wamwidika, “Mtogole Mndewa Yesu na gweye kokomboligwa hamoja na wanhu wa mulubuga lwako.”"},{"book":"Sang'hano","chapter":"16","verse":"32","text":"Avo wampetela mbuli ya Mndewa hamoja na wanhu wa mulubuga lwake."},{"book":"Sang'hano","chapter":"16","verse":"33","text":"Mna isaa iija ya ikilo mkalizi wa kifungo kawasola Paulo na Sila kawasunha vilonda vao, abaho bahaja heyo na wanhu wa mulubuga lwake wabatizigwa."},{"book":"Sang'hano","chapter":"16","verse":"34","text":"Abaho kawagala Paulo na Sila uchanha mng'anda yake na kawagwaa ndiya. Heyo na wanhu wa mulubuga lwake wadeng'helela ng'hani, kwavija sambi wakala wamtogole Imulungu."},{"book":"Sang'hano","chapter":"16","verse":"35","text":"Imitondo yake wakulu wa Lumi wawatuma wakulu wa wakalizi kuno wawalagiza, “Walekeni wanhu wao wachole.”"},{"book":"Sang'hano","chapter":"16","verse":"36","text":"Avo mkulu wa kifungo kamulongela Paulo, “Iwakulu watulagiza tuwafungulile gweye na Sila. Avo choleni moyo uholile.”"},{"book":"Sang'hano","chapter":"16","verse":"37","text":"Lakini Paulo kawalongela iwakulu wa wakalizi, “Watutowa mgameso ga wanhu hamoja hatubanange mbuli, siye twa wenekae wa Lumi lakini watugodeka mkifungo. Lelo olonda kutufungulila kinyelegezi, bule! Leka weze watufungulile wenyego.”"},{"book":"Sang'hano","chapter":"16","verse":"38","text":"Wakulu wa wakalizi wawalongela mbuli zino wakulu wa Lumi, na iwakulu viwahulike Paulo na Sila wakala wenekae wa Lumi, wadumba ng'hani."},{"book":"Sang'hano","chapter":"16","verse":"39","text":"Avo weza na kuwapula wagele kumgongo mbuli ziwawatendele, abaho wawalava mkifungo, wawapula wasegele kudibuga dija."},{"book":"Sang'hano","chapter":"16","verse":"40","text":"Paulo na Sila walawa mkifungo wachola mng'anda ya Lidia. Mumo wawavika Wakilisito, wawalongela mbuli za kuwagangamiza, abaho walawanya."}]}