{"data":[{"book":"Dɨboboniba","chapter":"4","verse":"1","text":"Ezɨ Ikiavɨra Itir God Moses ko Aron mɨgɨa ghaze,"},{"book":"Dɨboboniba","chapter":"4","verse":"2","text":"“Gua Kohatɨn ikɨzimɨn adarasi, men gumaziba ko ikɨzir me aven itiba, men ziaba osirigh me mengegh. Kohatɨn ikɨzim, a Livain anabamɨn ikɨzibar ikɨzir mam."},{"book":"Dɨboboniba","chapter":"4","verse":"3","text":"Gumazir 30plan azeniba itibar ikegh mangɨ 50plan azeniba itibar tugh, gua ingangarim bagh men ziaba osirigh me mengegh. Gumazir kaba, God bativamin Purirpenimɨn ingangarim damuam."},{"book":"Dɨboboniba","chapter":"4","verse":"4","text":"Men ingangarim kamakɨn, me God bativamin Purirpenimɨn bizir bar zuruzibar ganam."},{"book":"Dɨboboniba","chapter":"4","verse":"5","text":"“Israelia danganir mam ategh mangɨsɨ, Aron uan otariba ko Purirpenimɨn aven mangɨ, Akar Dɨkɨrɨzir Gavgavimɨn Boksiam modir inir aghuarir ekiam adegh a inigh an onegh Boksiam avaragh."},{"book":"Dɨboboniba","chapter":"4","verse":"6","text":"Egh ongarimɨn itir asɨzir ekiabar inir aghuitamra inigh anevaragh, bluplan initam uam anevaragh. Egh Boksiam atersɨ an iter otevir pumuning isɨ, tam vongɨn itir Boksiamɨn ringning darugh, egh tam vongɨn itir ringning darugh."},{"book":"Dɨboboniba","chapter":"4","verse":"7","text":"“Egh me inir bluplan tam isɨ dakozir nan damazimɨn ikiavɨra itim gisɨn a ghuaragh. Egh itariba, ko mɨneba, ko ababa, wainɨn dɨpam ingiamin ofa bagh itarir koniba isɨ, dakozir kam dafagh. Me zurara bretɨn na ganɨdim, me dakozir kam darɨgh, eghtɨ a nan damazimɨn ikɨvɨra ikɨ."},{"book":"Dɨboboniba","chapter":"4","verse":"8","text":"Egh bizir kaba bar moghɨra, inir aghevitamɨn da avegh. Egh ongarimɨn itir asɨzir ekiabar inir aghuitamra isɨ bizir kaba bar da avegh. Egh dakozir kam atersɨ, me an iter otevimning isɨ, tam vongɨn itir dakozimɨn ringning darugh, egh tam vongɨn itir ringning darugh."},{"book":"Dɨboboniba","chapter":"4","verse":"9","text":"“Egh me inir bluplan tam inigh, lamɨn aghorim ko an lamba, ko akamimɨn mɨn avimɨn suizir biziba, ko an itariba, ko olivɨn boreba itir mɨneba, ko an itir bizir igharaziba, bar moghɨra da avegh."},{"book":"Dɨboboniba","chapter":"4","verse":"10","text":"Egh a ko an itir bizir kaba bar, ongarimɨn itir asɨzir ekiabar inir aghuitamɨn da rɨkigh. Egh anetersɨ, nogorim a datɨgh a ikegh."},{"book":"Dɨboboniba","chapter":"4","verse":"11","text":"“Egh inir bluplan tam isɨ, golɨn ingarizir ofa gamir dakozim avaragh, egh ongarimɨn itir asɨzir ekiabar inir aghuitam a gisɨn uam anevaragh, egh anetersɨ, aneteramin iter otevimning an gol ringbar aghuigh."},{"book":"Dɨboboniba","chapter":"4","verse":"12","text":"Egh Anogoroghezir Danganimɨn aven Godɨn ingangarim damuamin biziba bar da akuvagh inir bluplan tamɨn aven da rɨkigh, egh ongarimɨn itir asɨzir ekiabar inir aghuitam bar da nomkegh, egh da atersɨ nogorim a datɨgh a ikegh."},{"book":"Dɨboboniba","chapter":"4","verse":"13","text":"“Egh ofa gamir dakozir ekiamɨn averenim rueghɨva, inir pɨghaghevitamɨn anevaragh."},{"book":"Dɨboboniba","chapter":"4","verse":"14","text":"Egh ofa gamir dakozimɨn Godɨn ingangarim damuamin biziba bar da isɨ, ofa gamir dakozimɨn pɨn dar arɨkigh. Bizir kaba, itarir ekiaba, ko fokba, ko savolɨn muziariba, ko itarir avim ateramiba, ko averenim iniamin itariba. Egh ongarimɨn itir asɨzir ekiabar inir aghuitam isɨ ofa gamir dakozim avaragh. Egh anetersɨ, an iter otevimning isɨ, an gol ringbar aghuigh."},{"book":"Dɨboboniba","chapter":"4","verse":"15","text":"“Israelia dɨkavigh danganir igharazimɨn mangɨsɨ damutɨ, Aron uan otariba ko Purirpenimɨn aven itir biziba bar da noeghtɨ, Kohatɨn adarazi izɨ bizir kaba ateram. Arazir kamɨn, me bizir bar zuruzibar suighan kogham. Puvatɨghtɨ, me arɨghiregham. Kohatɨn adarasi, God bativamin Purirpenimɨn biziba ateramin ingangarir kam iti."},{"book":"Dɨboboniba","chapter":"4","verse":"16","text":"“Ofa gamir gumazim Aronɨn otarim Eleasar, Purirpenim ko an aven itir bizibar ganam. Egh lambar boreba, ko mɨgharir mughuriar aghuim zuir paura, ko wit tuamin ofan me zuraram amiba, ko olivɨn borer me ofa gamir gumazibagh inga me amɨsɨvamiba, a bizir kabar ganam.”"},{"book":"Dɨboboniba","chapter":"4","verse":"17","text":"Ikiavɨra Itir God Moses ko Aron mɨgɨa ghaze,"},{"book":"Dɨboboniba","chapter":"4","verse":"18-19","text":"“Gua oragh. Livain anabamɨn adarazir tongɨn itir Kohatɨn ikɨzimɨn gumaziba, me nan bizir zuruzir kabar boroghɨn izɨtɨ, gua bar deraghvɨra men gan. Bar guizbangɨra, Kohatɨn ikɨzimɨn adarazi arazir kuratam damightɨ, kɨ me mɨsueghtɨ me arɨmɨghiregham. Kamaghɨn, Aron uan otariba ko, men ikɨzim faragh Purirpenimɨn aven mangɨ, bizir me damuamiba deraghvɨra vaghvagh men akakagh, me ateramin bizibar me mɨkɨm."},{"book":"Dɨboboniba","chapter":"4","verse":"20","text":"Egh ofa gamir gumaziba Purirpenimɨn aven nan bizir zuruziba nogha da aver dughiamɨn, Kohatɨn ikɨzimɨn adarazi Purirpenimɨn aven mangɨ bizir kabar ganan kogham. Me dar ganamin dughiamra, me maghɨram arɨghiregham.”"},{"book":"Dɨboboniba","chapter":"4","verse":"21","text":"Ikiavɨra Itir God kamaghɨn Moses mɨgei,"},{"book":"Dɨboboniba","chapter":"4","verse":"22","text":"“Nɨ Gersonɨn ikɨzimɨn adarasi, men gumaziba ko ikɨzir me aven itiba, men ziaba osirigh me mengegh. Gersonɨn ikɨzim, a Livain anabamɨn ikɨzibar ikɨzir mam."},{"book":"Dɨboboniba","chapter":"4","verse":"23","text":"Gumazir 30plan azeniba itibar ikegha ghua 50plan azenibar tuzɨba, gua ingangarim bagh men ziaba osirigh me mengegh. Gumazir kaba, God bativamin Purirpenimɨn ingangarim damuam."},{"book":"Dɨboboniba","chapter":"4","verse":"24","text":"Men ingangarim kamakɨn, me God bativamin Purirpenimɨn bizir kaba ateram."},{"book":"Dɨboboniba","chapter":"4","verse":"25","text":"Me Purirpenimɨn bɨrimɨn mɨn duir inir aghuir ekiaba, ko God bativamin Purirpenim aver inir me ongarimɨn itir asɨzir ekiabar inibar ingariziba, ko God bativamin Purirpenimɨn aven zuir tiar akamɨn inir ekiaba, me bar da ateram."},{"book":"Dɨboboniba","chapter":"4","verse":"26","text":"Egh Purirpenim ko ofa gamir dakozim avɨnizir dɨvazimɨn inir ekiaba, ko dɨvazimɨn azenan zuir tiar akamɨn iniba, ko inir kaba duir beniba ko dar bizir igharaziba, me bar dar ganam. Gersonɨn ikɨzim, me bizir kabar ganɨva dar kɨr da ateramin ingangarim iti."},{"book":"Dɨboboniba","chapter":"4","verse":"27","text":"Aron uan otariba ko, Gersonɨn adarazir ganɨva me vaghvagh damuamin biziba ko ateramin biziba ko damuamin ingangarir igharazibar me mɨkɨmam."},{"book":"Dɨboboniba","chapter":"4","verse":"28","text":"Gersonɨn adarasi, God bativamin Purirpenimɨn ingangarir kaba iti. Eghtɨ ofa gamir gumazim Aronɨn otarim Itamar, men ingangarir kabar ganamin gumazir dapanim.”"},{"book":"Dɨboboniba","chapter":"4","verse":"29","text":"Egha Ikiavɨra Itir God kamaghɨn Moses mɨgei, “Nɨ Merarin ikɨzimɨn adarasi, men gumaziba ko ikɨzir me aven itiba, men ziaba osirigh me mengegh. Merarin ikɨzim, a Livain anabamɨn ikɨzibar ikɨzir mam."},{"book":"Dɨboboniba","chapter":"4","verse":"30","text":"Gumazir 30plan azeniba itibar ikegha ghua 50plan azenibar tuzɨba, gua ingangarim bagh men ziaba osirigh me mengegh. Gumazir kaba, God bativamin Purirpenimɨn ingangarim damuam."},{"book":"Dɨboboniba","chapter":"4","verse":"31-32","text":"Ia danganir igharazimɨn mangamin dughiamɨn, Merarin ikɨzimɨn adarasi, me na bativamin Purirpenimɨn ingangarir kaba iti. Me, Purirpenimɨn bɨrir aghariba, ko an bɨribar ighuvir ruariba, ko an dɨpenir akɨniba, ko boksiar bɨrir agharibar poviba gavgavim dagh anɨdiba, ko dar bizir muziariba sara, ko Purirpenim avɨnizir dɨvazir ekiamɨn dɨpenir akɨniba, ko dɨpenir akɨnir kabar poviba gavgavim dagh anɨdir boksiaba, ko dɨvazimɨn suirazir afughafuziba ko beniba, me bizir kaba bar da ateramim ingangarim iti. Nɨ Merarin ikɨzimɨn adarazi vaghvagh ateramin bizibar me mɨkɨm."},{"book":"Dɨboboniba","chapter":"4","verse":"33","text":"Merarin ikɨzimɨn adarasi, God bativamin Purirpenimɨn ingangarir kabar amuam. Eghtɨ ofa gamir gumazim Aronɨn otarim Itamar, men ingangarir kabar ganamin gumazir dapanim.”"},{"book":"Dɨboboniba","chapter":"4","verse":"34-48","text":"Kamaghɨn, Moses ko Aron ko Israelian gumazir dapaniba Ikiavɨra Itir Godɨn akamɨn gɨn ghua, Livain anabamɨn adarazir ziaba osirigha me menge. Kar, Kohatɨn ikɨzimɨn adarazi ko Gersonɨn ikɨzimɨn adarazi ko Merarin ikɨzimɨn adarasi. Men gumaziba ko ikɨzir me aven itiba, me men ziaba osirigha me menge. Gumazir 30plan azeniba itibar ikegha ghua 50plan azeniba itibar tuzɨba, me God bativamin Purirpenimɨn ingangarim bagha men ziaba osirigha me menge."},{"book":"Dɨboboniba","chapter":"4","verse":"49","text":"Ikiavɨra Itir God, Moses mɨkemezɨ moghɨra, me gumaziba menge. Egha ingangarir me vaghvagh damuamiba ko ateramin biziba, Ikiavɨra Itir God Moses mɨkemezɨ moghɨn, me me ganɨngi."}]}