{"data":[{"book":"Amsāl","chapter":"14","verse":"1","text":"Hikmat bībī apnā ghar tāmīr kartī hai, lekin hamāqat bībī apne hī hāthoṅ se use ḍhā detī hai."},{"book":"Amsāl","chapter":"14","verse":"2","text":"Jo sīdhī rāh par chaltā hai wuh Allāh kā ḳhauf māntā hai, lekin jo ġhalat rāh par chaltā hai wuh use haqīr jāntā hai."},{"book":"Amsāl","chapter":"14","verse":"3","text":"Ahmaq kī bātoṅ se wuh ḍanḍā nikaltā hai jo use us ke takabbur kī sazā detā hai, lekin dānishmand ke hoṅṭ use mahfūz rakhte haiṅ."},{"book":"Amsāl","chapter":"14","verse":"4","text":"Jahāṅ bail nahīṅ wahāṅ charnī ḳhālī rahtī hai, bail kī tāqat hī se kasrat kī fasleṅ paidā hotī haiṅ."},{"book":"Amsāl","chapter":"14","verse":"5","text":"Wafādār gawāh jhūṭ nahīṅ boltā, lekin jhūṭe gawāh ke muṅh se jhūṭ nikaltā hai."},{"book":"Amsāl","chapter":"14","verse":"6","text":"Tānāzan hikmat ko ḍhūṅḍtā hai, lekin befāydā. Samajhdār ke ilm meṅ āsānī se izāfā hotā hai."},{"book":"Amsāl","chapter":"14","verse":"7","text":"Ahmaq se dūr rah, kyoṅki tū us kī bātoṅ meṅ ilm nahīṅ pāegā."},{"book":"Amsāl","chapter":"14","verse":"8","text":"Zahīn kī hikmat is meṅ hai ki wuh soch-samajhkar apnī rāh par chale, lekin ahmaq kī hamāqat sarāsar dhokā hī hai."},{"book":"Amsāl","chapter":"14","verse":"9","text":"Ahmaq apne qusūr kā mazāq uṛāte haiṅ, lekin sīdhī rāh par chalne wāle Rab ko manzūr haiṅ."},{"book":"Amsāl","chapter":"14","verse":"10","text":"Har dil kī apnī hī talḳhī hotī hai jis se sirf wuhī wāqif hai, aur us kī ḳhushī meṅ bhī koī aur sharīk nahīṅ ho saktā."},{"book":"Amsāl","chapter":"14","verse":"11","text":"Bedīn kā ghar tabāh ho jāegā, lekin sīdhī rāh par chalne wāle kā ḳhaimā phale phūlegā."},{"book":"Amsāl","chapter":"14","verse":"12","text":"Aisī rāh bhī hotī hai jo deḳhne meṅ ṭhīk to lagtī hai go us kā anjām maut hai."},{"book":"Amsāl","chapter":"14","verse":"13","text":"Dil haṅste waqt bhī ranjīdā ho saktā hai, aur ḳhushī ke iḳhtitām par dukh hī bāqī rah jātā hai."},{"book":"Amsāl","chapter":"14","verse":"14","text":"Jis kā dil bewafā hai wuh jī bhar kar apne chāl-chalan kā kaṛwā phal khāegā jabki nek ādmī apne āmāl ke mīṭhe phal se ser ho jāegā."},{"book":"Amsāl","chapter":"14","verse":"15","text":"Sādālauh har ek kī bāt mān letā hai jabki zahīn ādmī apnā har qadam soch-samajhkar uṭhātā hai."},{"book":"Amsāl","chapter":"14","verse":"16","text":"Dānishmand ḍarte ḍarte ġhalat kām se dareġh kartā hai, lekin ahmaq ḳhudetimād hai aur ek dam mushta'il ho jātā hai."},{"book":"Amsāl","chapter":"14","verse":"17","text":"Ġhusīlā ādmī ahmaqānā harkateṅ kartā hai, aur log sāzishī shaḳhs se nafrat karte haiṅ."},{"book":"Amsāl","chapter":"14","verse":"18","text":"Sādālauh mīrās meṅ hamāqat pātā hai jabki zahīn ādmī kā sar ilm ke tāj se ārāstā rahtā hai."},{"book":"Amsāl","chapter":"14","verse":"19","text":"Sharīroṅ ko nekoṅ ke sāmne jhuknā paṛegā, aur bedīnoṅ ko rāstbāz ke darwāze par aundhe muṅh honā paṛegā."},{"book":"Amsāl","chapter":"14","verse":"20","text":"Ġharīb ke hamsāe bhī us se nafrat karte haiṅ jabki amīr ke beshumār dost hote haiṅ."},{"book":"Amsāl","chapter":"14","verse":"21","text":"Jo apne paṛosī ko haqīr jāne wuh gunāh kartā hai. Mubārak hai wuh jo zarūratmand par tars khātā hai."},{"book":"Amsāl","chapter":"14","verse":"22","text":"Bure mansūbe bāndhne wāle sab āwārā phirte haiṅ. Lekin achchhe mansūbe bāndhne wāle shafqat aur wafā pāeṅge."},{"book":"Amsāl","chapter":"14","verse":"23","text":"Mehnat-mashaqqat karne meṅ hameshā fāydā hotā hai, jabki ḳhālī bāteṅ karne se log ġharīb ho jāte haiṅ."},{"book":"Amsāl","chapter":"14","verse":"24","text":"Dānishmandoṅ kā ajr daulat kā tāj hai jabki ahmaqoṅ kā ajr hamāqat hī hai."},{"book":"Amsāl","chapter":"14","verse":"25","text":"Sachchā gawāh jāneṅ bachātā hai jabki jhūṭā gawāh farebdeh hai."},{"book":"Amsāl","chapter":"14","verse":"26","text":"Jo Rab kā ḳhauf māne us ke pās mahfūz qilā hai jis meṅ us kī aulād bhī panāh le saktī hai."},{"book":"Amsāl","chapter":"14","verse":"27","text":"Rab kā ḳhauf zindagī kā sarchashmā hai jo insān ko mohlak phandoṅ se bachāe rakhtā hai."},{"book":"Amsāl","chapter":"14","verse":"28","text":"Jitnī ābādī mulk meṅ hai utnī hī bādshāh kī shān-o-shaukat hai. Riāyā kī kamī hukmrān ke tanazzul kā bāis hai."},{"book":"Amsāl","chapter":"14","verse":"29","text":"Tahammul karne wālā baṛī samajhdārī kā mālik hai, lekin ġhusīlā ādmī apnī hamāqat kā izhār kartā hai."},{"book":"Amsāl","chapter":"14","verse":"30","text":"Pursukūn dil jism ko zindagī dilātā jabki hasad haḍḍiyoṅ ko galne detā hai."},{"book":"Amsāl","chapter":"14","verse":"31","text":"Jo pasthāl par zulm kare wuh us ke Ḳhāliq kī tahqīr kartā hai jabki jo zarūratmand par tars khāe wuh Allāh kā ehtirām kartā hai."},{"book":"Amsāl","chapter":"14","verse":"32","text":"Bedīn kī burāī use ḳhāk meṅ milā detī hai, lekin rāstbāz marte waqt bhī Allāh meṅ panāh letā hai."},{"book":"Amsāl","chapter":"14","verse":"33","text":"Hikmat samajhdār ke dil meṅ ārām kartī hai, aur wuh ahmaqoṅ ke darmiyān bhī zāhir ho jātī hai."},{"book":"Amsāl","chapter":"14","verse":"34","text":"Rāstī se har qaum sarfarāz hotī hai jabki gunāh se ummateṅ ruswā ho jātī haiṅ."},{"book":"Amsāl","chapter":"14","verse":"35","text":"Bādshāh dānishmand mulāzim se ḳhush hotā hai, lekin sharmnāk kām karne wālā mulāzim us ke ġhusse kā nishānā ban jātā hai."}]}