{"data":[{"book":"लूका","chapter":"21","verse":"1","text":"तेबे यीशुए आखी चकी की अमीर लोक आपणा-आपणा दान पण्डारो रे पाँदे ऊए देखे।"},{"book":"लूका","chapter":"21","verse":"2","text":"तिने एक कंगाल़ बिदुआ खे बी तिदे दो दमड़िया पाँदे ऊई देखी।"},{"book":"लूका","chapter":"21","verse":"3","text":"तेबे तिने बोलेया, “आऊँ तुसा खे सच बोलूँआ कि एसे कंगाल़ बिदुए सबी ते जादा पाई राखेया।"},{"book":"लूका","chapter":"21","verse":"4","text":"कऊँकि तिने सबी आपणिया सारिया सम्पतिया बीचा ते थोड़ा जा पाया, पर एसे आपणी कमाईया ते सारी आऊँदणी पाई ती।”"},{"book":"लूका","chapter":"21","verse":"5","text":"जेबे कई जणे मन्दरो रे बारे रे बोलणे लगी रे थे कि यो कितणे सुन्दर पात्थर और पेंटा रिया चीजा साथे सजाई राखेया, तेबे तिने बोलेया,"},{"book":"लूका","chapter":"21","verse":"6","text":"“सेयो दिन आऊणे, जेबे, जो तुसे लगी रे देखणे, तिना बीचा ते एती जो पात्थरो पाँदे पात्थर लगी रे, सब टाल़े जाणे।”"},{"book":"लूका","chapter":"21","verse":"7","text":"तिने यीशुए ते पूछेया, “ओ गुरू! ये सब कदी ऊणा? और जेबे यो सब गल्ला पुरिया ऊणे वाल़िया ऊणिया, तेबे, तेस बखतो रा क्या चिह्न् ऊणा?”"},{"book":"लूका","chapter":"21","verse":"8","text":"यीशुए बोलेया, “चौकस रओ कि कोई तुसा खे बईकाओ नि जाओ, कऊँकि बऊत जणे मेरे नाओं ते आऊणे और बोलणा कि आऊँ सेईए और ये बी कि बखत नेड़े आईगा रा, तुसे तिना पीछे नि चली जाणा।"},{"book":"लूका","chapter":"21","verse":"9","text":"जेबे तुसे लड़ाई और हुड़दंगा रे बारे रे सुणो, तेबे कबराणा नि, कऊँकि इना रा पईले ऊणा जरूरी ए, पर तेस बखते तेबुई अंत नि ऊणा।”"},{"book":"लूका","chapter":"21","verse":"10","text":"तेबे तिने तिना खे बोलेया, “जातिया पाँदे जातिया और राज्य पाँदे राज्य अमला करना"},{"book":"लूका","chapter":"21","verse":"11","text":"और बऊत ईल्लण ऊणे और जगा-जगा अकाल़ और बमारिया पड़नियां और सर्गो रे डराऊणिया गल्ला और बड़े-बड़े चिह्न् प्रगट ऊणे।"},{"book":"लूका","chapter":"21","verse":"12","text":"पर इना सबी गल्ला ते पईले तिना तुसे मेरे नाओं ते पकड़ने और सताणे, प्रार्थना रे कअरो रे देई देणे, जेला रे पाणे और राजेया और हाकिमो सामणे लयी जाणे।"},{"book":"लूका","chapter":"21","verse":"13","text":"पर तुसा खे ये गवाई देणे रा मोका ऊई जाणा।"},{"book":"लूका","chapter":"21","verse":"14","text":"इजी री खातर आपणे-आपणे मनो रे ठाणी लो कि आसे पईले तेई जवाब देणे री चिन्ता नि करूँगे।"},{"book":"लूका","chapter":"21","verse":"15","text":"कऊँकि मां तुसा खे एड़ा बोल और बुद्धि देणी कि तुसा रे सब बिरोदी तुसा रा सामणा या खण्डन नि करी सकदे।"},{"book":"लूका","chapter":"21","verse":"16","text":"तुसा रे माए-बाओ, पाई-बईण, टब्बरो रे और दोस्ता बी तुसे पकड़वाणे, एथो तक कि तुसा बीचा ते कई जणे काई देणे।"},{"book":"लूका","chapter":"21","verse":"17","text":"मेरे नाओं री वजह ते सबी लोका तुसा ते बैर राखणा।"},{"book":"लूका","chapter":"21","verse":"18","text":"पर तुसा रे सिरो रा एक बी बाल़ बांगा नि ऊणा।"},{"book":"लूका","chapter":"21","verse":"19","text":"आपणे सब्रो ते तुसा आपणे प्राण बचाणे।"},{"book":"लूका","chapter":"21","verse":"20","text":"“जेबे तुसे यरूशलेमो खे सेना ते घिरे रा देखो, तो जाणी लणा कि तीजी रा नाश नेड़े ए।"},{"book":"लूका","chapter":"21","verse":"21","text":"तेबे जो यहूदिया प्रदेशो रे ओ, तिने पाह्ड़ो खे नठी जाणा और जो यरूशलेमो नगरो रे पीतरे ओ, सेयो बारे निकल़ी जाएओ और जो गांव रे ओ। सेयो तिदे नि जाओ।"},{"book":"लूका","chapter":"21","verse":"22","text":"कऊँकि यो बदला लणे रे एड़े दिन ऊणे, जिना रे लिखी रिया सारिया गल्ला पुरिया ऊई जाणिया।"},{"book":"लूका","chapter":"21","verse":"23","text":"तिना दिना रे जो गर्भवती और दूद पल़याणे वाल़ी ऊणी, तिना खे हाय! हाय! कऊँकि देशो रे बड़ा क्ल़ेश और लोका पाँदे बड़ा प्रकोप ऊणा।"},{"book":"लूका","chapter":"21","verse":"24","text":"सेयो तलवारा रे ग्रा ऊई जाणे और बऊत सारे देशो रे लोका बीचे बन्दुए ऊई की पऊँछाए जाणे और जदुओ तक दुजिया जातिया रा बखत पूरा नि ऊई जाणा, तदुओ तक यरूशलेम दुजिया जातिया साथे केसेया जाणा।"},{"book":"लूका","chapter":"21","verse":"25","text":"“सूरज, चाँद और तारेया रे चिह्न् दिखणे और तरतिया पाँदे देशो-देशो रे जातिया रे लोका खे संकट ऊणा, कऊँकि सेयो समुद्रो रे गिड़ने और लईरा री छेड़ा ते कबराई जाणे"},{"book":"लूका","chapter":"21","verse":"26","text":"और डरो रे मारे और दुनिया रे आऊणे वाल़ी घटणा री बाट देखदे-देखदे लोका रे जानी पाँदे जान नि रणी, कऊँकि सर्गो रिया शक्तिया इलाईया जाणिया।"},{"book":"लूका","chapter":"21","verse":"27","text":"तेबे तिना माणूं रा पुत्र सामर्थ और बड़ी महिमा साथे बादल़ो पाँदिए आऊँदा ऊआ देखणा।"},{"book":"लूका","chapter":"21","verse":"28","text":"जेबे यो गल्ला ऊणे लगो, तेबे सीदे ऊई की आपणा सिर ऊबे चकणा, कऊँकि तुसा रा छुटकारा नेड़े ऊणा।”"},{"book":"लूका","chapter":"21","verse":"29","text":"यीशुए तिना खे एक उदारण बी बोलेया, “दाऊगल़े रे डाल़ो खे और सबी डाल़ा खे बी देखो।"},{"book":"लूका","chapter":"21","verse":"30","text":"जिंयाँ ई तिना रे पलँगूर निकल़ोए, तेबे तुसे देखी की आपू ई जाणी लओए कि तऊँदी नेड़े ए।"},{"book":"लूका","chapter":"21","verse":"31","text":"ईंयां ई जेबे तुसे इना गल्ला खे ऊँदे ऊआ देखो, तेबे जाणी लो कि परमेशरो रा राज्य नेड़े ए।"},{"book":"लूका","chapter":"21","verse":"32","text":"आऊँ तुसा खे सच लगी रा बोलणे कि जदुओ तक यो सब गल्ला पूरिया नि ऊई जाओगिया, तदुओ तक एसा पीढ़िया रे लोका री मौत नि ऊणी।"},{"book":"लूका","chapter":"21","verse":"33","text":"सर्ग और तरती टल़ी जाओगी, पर मेरा वचन कदी नि टल़ना।"},{"book":"लूका","chapter":"21","verse":"34","text":"इजी री खातर सावधान रओ, एड़ा नि ओ कि तुसा रे मन, खुमार, मतवाल़ापण और एसा जिन्दगिया री चिन्ता ते सुस्त ऊई जाओ और सेयो दिन तुसा पाँदे फंदे जेड़ा अचाणक आयी जाओ।"},{"book":"लूका","chapter":"21","verse":"35","text":"“कऊँकि से सारी तरतिया पाँदे और सब रणे वाल़ेया पाँदे ईंयां ई पड़ना।"},{"book":"लूका","chapter":"21","verse":"36","text":"इजी री खातर जागदे रओ, हर बखत प्रार्थना करदे रओ, ताकि तुसे इना सबी आऊणे वाल़िया घटणा ते बचणे, और माणूं रे पुत्रो सामणे खड़े ऊणे जोगे बणो।”"},{"book":"लूका","chapter":"21","verse":"37","text":"यीशु दिने मन्दरो रे उपदेश करो थे और राती बारे जाई की जैतून नाओं रे पाह्ड़ो पाँदे रओ थे"},{"book":"लूका","chapter":"21","verse":"38","text":"और प्यागा तड़के सब लोक तिना री सुणने खे मन्दरो रे तिना गे आया करो थे।"}]}