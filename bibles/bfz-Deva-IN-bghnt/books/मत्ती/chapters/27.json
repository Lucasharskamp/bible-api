{"data":[{"book":"मत्ती","chapter":"27","verse":"1","text":"जेबे प्याग ऊई तेबे सबी बड़े पुरोईत और लोका रे बुजुर्गे यीशुए खे काणे री योजना बणाई।"},{"book":"मत्ती","chapter":"27","verse":"2","text":"तेबे सेयो यीशुए खे बानी की लईगे और पिलातुस हाकिमो रे आथो रे देई ते।"},{"book":"मत्ती","chapter":"27","verse":"3","text":"जेबे यीशुए खे तोखे ते पकड़वाणे वाल़े यहूदे देखेया कि सेयो दोषी ठराई ते, तेबे से बऊत पछताया और तिना चाँदिए रे तीई सिक्केया लयी की बड़े पुरोईता गे और बुजुर्गा गे फेर ली आया"},{"book":"मत्ती","chapter":"27","verse":"4","text":"और बोलणे लगेया, “मैं बेकसुर मांणूए री मौत करवाणे खे पकड़वाई की पाप करी राखेया।” तेबे तिने बोलेया, “आसा खे क्या ए? तूँ ई जाण।”"},{"book":"मत्ती","chapter":"27","verse":"5","text":"तेबे यहूदा तिना सिक्केया खे मन्दरो रे सेटी की चली गा और जाई की आपू खे गल़फा लगाईता।"},{"book":"मत्ती","chapter":"27","verse":"6","text":"तेबे बड़े पुरोईते तिना सिक्केया खे लयी की बोलेया, “इना खे पण्डारो रे राखणा ठीक निए, कऊँकि ये खून कराणे खे दित्ती री कीमत ए।”"},{"book":"मत्ती","chapter":"27","verse":"7","text":"तेबे तिने योजना बणाई की तिना सिक्केया ते परदेशिया खे दबाणे रिया तंईं कुम्हारो रा डोरू मोले लयी ला।"},{"book":"मत्ती","chapter":"27","verse":"8","text":"तेबेई तो आजो तक तेस डोरूआ खे खूनो रा डोरू बोलोए।"},{"book":"मत्ती","chapter":"27","verse":"9","text":"तेबे जो वचन यिर्मयाह भविष्यबक्ते बोलेया था, से पूरा ऊआ, “तिने सेयो तीई सिक्के, मतलब जो मोल था राखेया रा (जो इस्राएलो री ल्वादा बीचा ते कितणेया जणे ठराया था) लयी ला"},{"book":"मत्ती","chapter":"27","verse":"10","text":"और जिंयाँ माखे प्रभुए आज्ञा दित्ती थी, तिंयाँ ई से कुम्हारा रे डोरूआ रे मोलो रे देईता।”"},{"book":"मत्ती","chapter":"27","verse":"11","text":"जेबे यीशु हाकिमो सामणे खड़े थे, तेबे हाकिमे पूछेया, “क्या तूँ यहूदिये रा राजा ए?” यीशुए तेसखे बोलेया, “तूँ आपू ई लगी रा बोलणे।”"},{"book":"मत्ती","chapter":"27","verse":"12","text":"जेबे बड़े पुरोईत और बुजुर्ग तिना पाँदे दोष लगी रे थे लगाणे, तेबे तिने कोई जवाब नि दित्तेया।"},{"book":"मत्ती","chapter":"27","verse":"13","text":"तेबे पिलातुसे तिना खे बोलेया, “क्या तूँ सुणने नि लगी रा कि यो तेरे खलाफ कितणिया गवाईया लगी रे देणे।”"},{"book":"मत्ती","chapter":"27","verse":"14","text":"पर यीशुए तेसरी एक बी गल्ला रा जवाब नि दित्तेया, ये देखी की हाकिमो खे बऊत हैरानी ऊई।"},{"book":"मत्ती","chapter":"27","verse":"15","text":"हाकिमो रा ये रवाज था कि तेस त्योआरो खे लोका री तंईं जेसखे सेयो चाओ थे, एकी बन्दुओ खे छाडी देयो था।"},{"book":"मत्ती","chapter":"27","verse":"16","text":"तेस बखते तिना गे बरअब्बा नाओं रा एक मानेया रा बन्दुआ था।"},{"book":"मत्ती","chapter":"27","verse":"17","text":"तेबे, जेबे सेयो कट्ठे ऊए, तेबे पिलातुसे तिना खे बोलेया, “तुसे केसखे चाओए कि आऊँ तुसा री तंईं छाडी देऊँ? बरअब्बे खे या यीशुए खे, जेसखे मसीह बी बोलोए?”"},{"book":"मत्ती","chapter":"27","verse":"18","text":"कऊँकि पिलातुस जाणो था कि तिने से जल़नी रे पकड़वाया।"},{"book":"मत्ती","chapter":"27","verse":"19","text":"जेबे से न्याय आसणो री गद्दिया पाँदे था बैठे रा, तेबे तेसरी लाड़िए तेसखे सन्देशा पेजेया कि, “तूँ तेस तर्मी मांणूए रे बारे रे दखलंदाजी नि कर; कऊँकि आज माखे सुपने रे तेसरी बजअ ते बऊत दु:ख ऊआ।”"},{"book":"मत्ती","chapter":"27","verse":"20","text":"बड़े पुरोईत और बुजुर्गे लोक ऊकसाए कि तुसे बरअब्बे खे माँगो और यीशुए खे नाश कराओ।"},{"book":"मत्ती","chapter":"27","verse":"21","text":"हाकिमे तिना ते पूछेया, “तुसे इना दूँईं बीचा ते केसखे चाओए कि आऊँ तुसा खे छाडी देऊँ?” तिने बोलेया, “बरअब्बे खे।”"},{"book":"मत्ती","chapter":"27","verse":"22","text":"पिलातुसे तिना ते पूछेया, “तेबे यीशुए खे, जेसखे मसीह बोलोए, तेस साथे क्या करुँ?” सबी तेसखे बोलेया, “एसखे क्रूसो पाँदे चढ़ाओ।”"},{"book":"मत्ती","chapter":"27","verse":"23","text":"हाकिमे पूछेया, “कऊँ, तिने क्या बुरा करी राखेया?” पर सेयो ओर बी चींगी-चींगी की बोलणे लगे, “एसखे क्रूसो पाँदे चढ़ाओ।”"},{"book":"मत्ती","chapter":"27","verse":"24","text":"जेबे पिलातुसे देखेया कि कोई बात नि लगी री बणने, बल्कि बिगड़ने ई लगी री, तेबे तिने पाणी लई की पीड़ा सामणे आपणे आथ तोए और बोलेया, “आऊँ एस तर्मिंयों रे खूनो ते निर्दोष ए; तुसेई जाणो।”"},{"book":"मत्ती","chapter":"27","verse":"25","text":"सबी जवाब दित्तेया, “एसरे खूनो री अत्या आसा खे और आसा री ल्वादा खे लगो!”"},{"book":"मत्ती","chapter":"27","verse":"26","text":"तेबे तिने बरअब्बा तिना खे छाडीता और यीशु कोड़े लगवाई की तिना खे देई ते कि क्रूसो पाँदे चढ़ाई देयो।"},{"book":"मत्ती","chapter":"27","verse":"27","text":"तेबे हाकिमो रे सिपाई यीशुए खे किले दे लईगे और सारी पल़टण तिना रे चऊँ कनारे कट्ठी करी ती,"},{"book":"मत्ती","chapter":"27","verse":"28","text":"और तिना रे टाले खोली की तिना खे लाल रंगो रा चौगा पणयाई ता"},{"book":"मत्ती","chapter":"27","verse":"29","text":"और कांडेया रा मुकट बूणी की तिना रे सिरो पाँदे राखेया और तिना रे दाँणे आथो रे एक नगल़ो रा डण्डा देईता और तिना रे आगे कुटणे टेकी की तिना रा मजाक ऊड़ाणे लगे और बोलणे लगे, “ओ यहूदिया रे राजा नमस्कार!”"},{"book":"मत्ती","chapter":"27","verse":"30","text":"और तिना पाँदे थूकेया और सेई नगल़ो रा डण्डा लयी की तिना रे सिरो पाँदे बाणे लगे।"},{"book":"मत्ती","chapter":"27","verse":"31","text":"जेबे सेयो तिना रा मजाक ऊड़ाई चुके, तेबे तिने तिना पाँदो ते से चौगा उतारेया और तिना खे तिना रेई टाल्ले पणयाईते और क्रूसो पाँदे चढ़ाणे खे लयी चले।"},{"book":"मत्ती","chapter":"27","verse":"32","text":"बारे जाई की तिना खे शमौन नाओं रा एक कुरेनी मांणू, जो दूजे गांव ते आऊणे लगी रा था, तेसी बखते से तिसिये निकल़ेया। तेबे सिपाईए से ईंयां ई पकड़ी ता कि यीशु रा क्रूस चकी की लई चल।"},{"book":"मत्ती","chapter":"27","verse":"33","text":"तेसा जगा रे जो गुलगुता, मतलब-जेथो खे खोपड़िया री जगा बी बोलोए, तेती पऊँछी की"},{"book":"मत्ती","chapter":"27","verse":"34","text":"तिने यीशुए खे पित्त मलाए रा अँगूरा रा रस पीणे खे दित्तेया, पर तिने चाखी की पीणा नि चाया।"},{"book":"मत्ती","chapter":"27","verse":"35","text":"तेबे तिने यीशु क्रूसो पाँदे चढ़ाई ते और चिट्ठिया पाई की तिना रे टाले बांडी ते"},{"book":"मत्ती","chapter":"27","verse":"36","text":"और तेती बैठी की तिना रा पईरा देणे लगे।"},{"book":"मत्ती","chapter":"27","verse":"37","text":"तेबे तिना रा दोष पत्र तिना रे सिरो पाँदे लगाया,"},{"book":"मत्ती","chapter":"27","verse":"38","text":"तेबे तिना साथे दो डाकू, एक दाँणे कनारे और दूजा खूँजे कनारे क्रूसो पाँदे चढ़ाए।"},{"book":"मत्ती","chapter":"27","verse":"39","text":"आऊणे जाणे वाल़े सिर इलाई-इलाई की तिना री निन्दा करदे रओ थे"},{"book":"मत्ती","chapter":"27","verse":"40","text":"और ये बोलदे रओ थे, “ओ मन्दरो खे टाल़ने वाल़े और तीन दिना रे बनाणे वाल़े, आपू खे तो बचा! जे तूँ परमेशरो रा पुत्र ए, तो क्रूसो पाँदो ते उतरी की थाले आओ।”"},{"book":"मत्ती","chapter":"27","verse":"41","text":"तिंयाँ ई बड़े पुरोईत, शास्त्री और बुजुर्ग मजाक ऊड़ाई की बोलो थे,"},{"book":"मत्ती","chapter":"27","verse":"42","text":"“इने ओर बचाए, पर आपू खे नि बचाई सकदा। ये तो ‘इस्राएलो रा राजा’ ए जे एबे क्रूसो ते ऊतरी की आओ, तो आसे विश्वास करिए।"},{"book":"मत्ती","chapter":"27","verse":"43","text":"इने तो परमेशरो पाँदे विश्वास राखी राखेया, जे से एसखे चाओआ, तो एबे एसखे छुड़ाई लो, कऊँकि इने बोलेया था, कि आऊँ परमेशरो रा पुत्र ए”"},{"book":"मत्ती","chapter":"27","verse":"44","text":"तिंयाँ ई सेयो डाकू बी, जो यीशुए साथे क्रूसो पाँदे चढ़ाई राखे थे, निन्दा करदे रओ थे।"},{"book":"मत्ती","chapter":"27","verse":"45","text":"त्याड़िया ते लयी की तीजे पईरो तक सारे देशो रे न्हेरा ई रया।"},{"book":"मत्ती","chapter":"27","verse":"46","text":"तीजे पईरो रे नेड़े यीशुए जोरे की आक्का पाई की बोलेया, “एली, एली, लमा शबक्तनी?” मतलब “ओ मेरे परमेशर, ओ मेरे परमेशर! तैं आऊँ कऊँ छाडीता?”"},{"book":"मत्ती","chapter":"27","verse":"47","text":"जो तेती थे खड़े रे, तिना बीचा ते बऊत जणेया ये सुणी की बोलेया, “ये एलिय्याह खे लगी रा आक्का पाणे।”"},{"book":"मत्ती","chapter":"27","verse":"48","text":"तिना बीचा ते एक फटाफट दौड़ेया और स्पंज लयी की सिरके बीचे डबोया और नगल़ो रे डण्डे रे राखी की तिना खे चुसाया।"},{"book":"मत्ती","chapter":"27","verse":"49","text":"तेबे ओरी बोलेया, “देखी लऊँए कि एलिय्याह एसखे बचाणे आओआ कि नई।”"},{"book":"मत्ती","chapter":"27","verse":"50","text":"तेबे यीशु फेर जोरे की चींगे और प्राण छाडी ते।"},{"book":"मत्ती","chapter":"27","verse":"51","text":"तेबे मन्दरो रा पड़दा पाँदो ते लई की थालो तक फटीगा और तिजी रे दो टुकड़े ऊईगे। ये ए दखाओआ कि एबे कोई बी मांणू परमेशरो री हजुरिया रे जाई सकोआ। तरती ईलणे लगी और जानी तिड़की गिया"},{"book":"मत्ती","chapter":"27","verse":"52","text":"और कब्रा खुली गिया और मरे रे पवित्र लोका रिया बऊत लोथा उठी गिया।"},{"book":"मत्ती","chapter":"27","verse":"53","text":"और तिना रे जिऊँदे ऊणे ते बाद सेयो कब्रा ते निकल़ी की पवित्र नगरो खे गए और बऊत लोका खे दिखे।"},{"book":"मत्ती","chapter":"27","verse":"54","text":"तेबे सूबेदार और जो तेस साथे पईरा देणे लगी रे थे, ईल्लण और जो कुछ तेती ऊआ, देखी की बऊत डरी गे और बोलणे लगे, “सच्ची, ये तो परमेशरो रा ई पुत्र था।”"},{"book":"मत्ती","chapter":"27","verse":"55","text":"तेती बऊत जवाणसा, जो गलील प्रदेशो ते यीशुए साथे तिना री सेवा करदिया ऊईया आईया थिया, ये दूरो ते लगी री थिया देखणे।"},{"book":"मत्ती","chapter":"27","verse":"56","text":"तिना बीचे मरियम मगदलिनी और याकूब और योसेसो री आम्मा मरियम और जब्दिए रे पाऊए री आम्मा थी।"},{"book":"मत्ती","chapter":"27","verse":"57","text":"जेबे साँज ऊई तेबे यूसुफ नाओं रा अरिमतियाह रा एक अमीर मांणू, जो आपू बी यीशुए रा चेला था, आया।"},{"book":"मत्ती","chapter":"27","verse":"58","text":"तिने पिलातुसो गे जाई की यीशुए री लोथ मांगी। तेबे पिलातुसे देणे री आज्ञा देईती।"},{"book":"मत्ती","chapter":"27","verse":"59","text":"यूसुफे लोथ लई और सफेद चादरी रे लपेटी ती"},{"book":"मत्ती","chapter":"27","verse":"60","text":"और से आपणी नईया कब्रा रे राखी, जो तिने चट्टानी रे थी खणवाई री और कब्रा रे द्वारो पाँदे एक बड़ा पात्थर खसकेयी की चली गा।"},{"book":"मत्ती","chapter":"27","verse":"61","text":"मरियम मगदलिनी और दूजी मरियम तेती कब्रा सामणे बैठी रिया थिया।"},{"book":"मत्ती","chapter":"27","verse":"62","text":"दूजे दिने, जो आरामो रा दिन था, बड़े पुरोईत और फरीसिये कट्ठे ऊई की पिलातुसो खे बोलेया,"},{"book":"मत्ती","chapter":"27","verse":"63","text":"“ओ महाराज! आसा खे याद ए कि तिने भरमाणे वाल़े, जेबे से जिऊँदा था तिने बोलेया था कि, मां मरने ते बाद तीजे दिने जिऊँदा ऊई जाणा।"},{"book":"मत्ती","chapter":"27","verse":"64","text":"तो आज्ञा दे कि तीन दिना तक कब्रा री रखवाल़ी ओ, एड़ा नि ओ कि तेसरे चेले आयी की तेसखे चोरी की लयी जाओ और लोका खे बोलो कि, से मरे रे बीचा ते जिऊँदा ऊईगा; तेबे पिछला तोखा, पईले ते बी बुरा ऊणा।”"},{"book":"मत्ती","chapter":"27","verse":"65","text":"पिलातुसे तिना खे बोलेया, “तुसा गे पईरेदार आए। तिना खे लयी जाओ और आपणी समजा रे मुताबिक रखवाल़ी करो।”"},{"book":"मत्ती","chapter":"27","verse":"66","text":"तेबे सेयो पईरेदारा खे साथे लयी गे और पात्थरो पाँदे मोहर लगाई की कब्रा री रखवाल़ी करने लगे।"}]}