{"data":[{"book":"Luka","chapter":"9","verse":"1","text":"Yesu akavakemela vawuliwa vaki kumi na vavili pamonga akavapela makakala na uhotola panani ya mizuka yoha na kulamisa matamu."},{"book":"Luka","chapter":"9","verse":"2","text":"Kangi akavatuma vahamba vakakokosa Unkosi wa Chapanga na kulamisa vatamu."},{"book":"Luka","chapter":"9","verse":"3","text":"Akavajovela, “Mkotoka kutola chindu chochoha chila mulugendu lwinu ngati ndonga amala lihaku amala chakulya amala mashonga amala kuvya na magwanda gavili pagati yinu."},{"book":"Luka","chapter":"9","verse":"4","text":"Nyumba yeyoha yemwiyingila na vavapokili mutama penapo mbaka pemwiwuka pamuji wenuwo,"},{"book":"Luka","chapter":"9","verse":"5","text":"Na vandu ngati vabelili kuvapokela, muwukayi pamuji wenuwo, na pemwiwuka muvakung'undila lububu lwa mumagendelu ginu kuvalangisa kuvya vene vahagwili kubela ujumbi wa Chapanga.”"},{"book":"Luka","chapter":"9","verse":"6","text":"Vawuliwa vakawuka penapo, vakahamba muhijiji na kuvakokosela vandu Lilovi la bwina na kuvalamisa vandu vana matamu."},{"book":"Luka","chapter":"9","verse":"7","text":"Hinu, nkosi Helodi peayuwini mambu goha gegahengiki, akavagaya ndava muni vandu vajovayi, “Yohani Mbatizaji ayukili!”"},{"book":"Luka","chapter":"9","verse":"8","text":"Vangi vakajova Eliya ahumalili na vangi vakajova mwenuyu mmonga wavi vamlota va Chapanga va kadeni vawuyili pamulima."},{"book":"Luka","chapter":"9","verse":"9","text":"Nambu Helodi akajova, “Ngati Yohani namdumwili mutu, hinu yani mwenuyu mweniyuwana malovi gaki?” Akanogela kumlola."},{"book":"Luka","chapter":"9","verse":"10","text":"Vamitumi vala pavawuyili vakamjovela Yesu goha gavahengili. Yesu akavatola vene, akahamba nawu kuchiyepela kumuji wavaukemela Betisaida."},{"book":"Luka","chapter":"9","verse":"11","text":"Nambu msambi wa vandu pawamanyili kwa ahambili Yesu vakamlanda. Yesu avapokili, akavajovela malovi ga Unkosi wa Chapanga na kuvalamisa vandu voha vevavi na matamu vakalama."},{"book":"Luka","chapter":"9","verse":"12","text":"Lilanga palatumbula kutipama, vawuliwa kumi na vavili vala vakamjovela, “Valagayi vandu vahamba muhijiji na mumigunda ya papipi vakajilondela vyakulya na pandu pa kugona muni petivii palugangatu.”"},{"book":"Luka","chapter":"9","verse":"13","text":"Nambu Yesu akavajovela, “Muvapelayi nyenye chindu chakulya.” Vakamyangula."},{"book":"Luka","chapter":"9","verse":"14","text":"Muni vavi vagosi, ngati elufu mhanu."},{"book":"Luka","chapter":"9","verse":"15","text":"Vawuliwa vakakita ngati cha avajovili, vakavatamisa voha."},{"book":"Luka","chapter":"9","verse":"16","text":"Yesu akatola mabumunda mhanu na somba zivili zila, akalola kunani, akayimotisa, akayinukula akavapela vawuliwa vaki vavagavanisila vandu."},{"book":"Luka","chapter":"9","verse":"17","text":"Vandu voha valili na kuyukuta. Ndi vakanonga na kumemesa madengu kumi na gavili ga hipandi yeyisigalili."},{"book":"Luka","chapter":"9","verse":"18","text":"Ligono limonga Yesu ayupayi kwa Chapanga mwene ndu, na vawuliwa vaki vavi papipi. Ndi, akavakota, “Vandu vijova kuvya nene ndi nayani?”"},{"book":"Luka","chapter":"9","verse":"19","text":"Vene vakamyangula, “Vangi vijova veve Yohani Mbatizaji na vangi vijova Eliya na vangi vijova wa mmonga wa vamlota va Chapanga va kadeni mweayukili.”"},{"book":"Luka","chapter":"9","verse":"20","text":"Penapo Yesu akavakota, “Nambu nyenye mwijova kuvya nene ndi yani?”"},{"book":"Luka","chapter":"9","verse":"21","text":"Kangi Yesu akavalagiza na kuvabesa vakotokayi kumjovela mundu yoyoha yula genago."},{"book":"Luka","chapter":"9","verse":"22","text":"Mewa akavajovela, “Mwana wa Mundu iganikiwa kung'ahika neju na kubelelewa na vagogo na Vakulu va Kuteta na vawula va malagizu ga Chapanga geampeli Musa na kukomewa na muligono la datu yati iyuka.”"},{"book":"Luka","chapter":"9","verse":"23","text":"Ndi akavajovela vandu voha, “Mundu yoyoha yula mweigana kunilanda na ajibelayi hoti mwene agega msalaba waki magono goha anilandayi."},{"book":"Luka","chapter":"9","verse":"24","text":"Muni mundu mweigana kuugombola wumi waki yati awuyagisa na yoyoha mweauyagisa wumi waki kwa kunilanda nene yati akuusangula."},{"book":"Luka","chapter":"9","verse":"25","text":"Ngati mundu apatili vindu vyoha pamulima apa kuni iyagisa amala kujikomakesa mwene wumi waki, mundu mwenuyo apatili chindu kiki chabwina?"},{"book":"Luka","chapter":"9","verse":"26","text":"Ndava muni mundu yeyoha yula ngati ikola soni kwa nene na mawuliwu gangu, Mwana wa Mundu, yati ikola soni kwa mundu mwenuyo peibwelayi muukulu waki na wa Dadi waki na mitumu va msopi wa kunani kwa Chapanga."},{"book":"Luka","chapter":"9","verse":"27","text":"Chakaka nikuvajovela, vavi vandu vangi penapa yati vifwa lepi changaulola Unkosi wa Chapanga.”"},{"book":"Luka","chapter":"9","verse":"28","text":"Magono nane kuhuma Yesu peavajovili malovi genago, ndi Yesu akavatola Petili na Yohani na Yakobo kuhamba nawu kuchitumbi kumuyupa kwa Chapanga."},{"book":"Luka","chapter":"9","verse":"29","text":"Peavili mukuyupa Chapanga, ulolekanu wa pamihu paki pang'anamwiki na nyula zaki zikavya zamsopi na kung'asima neju."},{"book":"Luka","chapter":"9","verse":"30","text":"Bahapo vandu vavili vawonikini kulongela nayu, vandu vene vavi Musa na Eliya,"},{"book":"Luka","chapter":"9","verse":"31","text":"vahumili muukulu, ndi valongela nayu ndava ya lifwa laki, na kukita lihengu lelimalikisila ku Yelusalemu."},{"book":"Luka","chapter":"9","verse":"32","text":"Petili na vayaki vavi mulugono tipi tipi, nambu pavayimwiki vauwene ukulu wa Yesu, vavawene na vandu veayimili nawu vala."},{"book":"Luka","chapter":"9","verse":"33","text":"Pavamlekili, Petili akamjovela Yesu, “Bambu, nilola chabwina tete kutama bahapa! Hinu tijengi tundanda tudatu, chimonga chaku na chingi cha Musa na chingi cha Eliya.” Chakaka mwene nakumanya chavamjovili."},{"book":"Luka","chapter":"9","verse":"34","text":"Petili peajovayi ago, bahapo lihundi likahumila na kuvahulukila ndi lihundi palavahulukili vene vavi na wogohi neju."},{"book":"Luka","chapter":"9","verse":"35","text":"Lwami lukayuwanika mulihundi mula. “Mwenuyu ndi Mwana vangu mwenimuhagwili, mumyuwanila.”"},{"book":"Luka","chapter":"9","verse":"36","text":"Lwami lula Palwayuwanika, Yesu awonakini avi mwene. Vawuliwa vaki vakavya nuu mu mambu genago na lukumbi lwenulo kawaka mundu mwavamjovili. Gevagaweni."},{"book":"Luka","chapter":"9","verse":"37","text":"Chilau yaki Yesu pamonga na vawuliwa vadatu vala vahelelayi kuhuma kuchitumbi kula, vakakonganeka na msambi wa vandu."},{"book":"Luka","chapter":"9","verse":"38","text":"Penapo mundu mmonga akamkemela na kujova, “Muwula! Chondi mhengela lipyana mwana vangu, muni avili ngayuyu mwene!"},{"book":"Luka","chapter":"9","verse":"39","text":"Yuwanila mzuka ukumzangila, na bahapo liywanga, kuni litovesa ligoji na lihuluhulu lihuma mumlomo, na likumung'aisa palukumbi lutali changamleka."},{"book":"Luka","chapter":"9","verse":"40","text":"Navayupili vawuliwa vaku vauvinga mzuka wula, nambu nakuhotola.”"},{"book":"Luka","chapter":"9","verse":"41","text":"Yesu akayangula, akajova, “Nyenye chiveleku changasadika, na chechiyagili, yati nitama na nyenye na kuvasindimalila mbaka ndali?” Ndi akamjovela mkolo mwana yula, “Mleta mwana waku apa.”"},{"book":"Luka","chapter":"9","verse":"42","text":"Mwana yula peambwelili Yesu, mzuka ukamgwisa pahi na kumsopa ligoji. Nambu Yesu akauhakalila mzuka wula na kumlamisa mwana yula, akampela dadi waki."},{"book":"Luka","chapter":"9","verse":"43","text":"Vandu voha vakakangasa makakala gakulu ga Chapanga."},{"book":"Luka","chapter":"9","verse":"44","text":"“Muyuwanila bwina malovi aga, Mwana wa Mundu ihamba kusopiwa mumawoko ga vandu.”"},{"book":"Luka","chapter":"9","verse":"45","text":"Nambu vawuliwa vaki vavi nakugamanya malovi gaavajovili muni malovi gala gafiyiki kwavi ndava vakotoka kugamanya. Na vene vavi na wogohi kumkota mana ya malovi ago."},{"book":"Luka","chapter":"9","verse":"46","text":"Vawuliwa va Yesu vakatumbula kukotana veve kwa veve, yani mkulu kuliku voha."},{"book":"Luka","chapter":"9","verse":"47","text":"Yesu amanyili maholo ga mumitima yavi, ndi akamtola mwana mng'enya, akamuvika papipi yaki,"},{"book":"Luka","chapter":"9","verse":"48","text":"na akavajovela, “Mundu mweakumpokela mwana mdebe uyu kwa liina langu, mwenuyo akunipokela nene, na mundu yeyoha yula mweakunipokela nene, akumpokela mweanitumili. Muni mundu mweavi mdebe pagati yinu, ndi mkulu.”"},{"book":"Luka","chapter":"9","verse":"49","text":"Yohani akamjovela Yesu, “Bambu, tikamuweni mundu ivinga mizuka kwa liina laku na tete talingili kumbesa ndava mwene alongosini lepi na tete.”"},{"book":"Luka","chapter":"9","verse":"50","text":"Yesu akavajovela, “Mkotoka kulinga kumbesa, ndava yeyoha mwangatovana na nyenye avi upandi winu.”"},{"book":"Luka","chapter":"9","verse":"51","text":"Lukumbi lwa Yesu palwahegalili lwa kutoliwa kuhamba kunani kwa Chapanga, ndi Yesu akagana neju kuhamba ku Yelusalemu."},{"book":"Luka","chapter":"9","verse":"52","text":"Na, avatumili vajumbi vamulongolela, vakayingila muchijiji chimonga cha Vasamaliya ndava ya kumtendelekeha bwina kila chindu."},{"book":"Luka","chapter":"9","verse":"53","text":"Nambu vakolo njinji va penapo nakugana kumpokela Yesu ndava vamanyili ngati Yesu aganili kuhamba ku Yelusalemu."},{"book":"Luka","chapter":"9","verse":"54","text":"Lukumbi vawuliwa vaki vakina Yohani na Yakobo pavaloli genago, vakajova, “Bambu ugana tilagizayi motu kuhuma kunani kwa Chapanga luvatinyisayi?”"},{"book":"Luka","chapter":"9","verse":"55","text":"Nambu Yesu akavang'anamukila, akavahakalila."},{"book":"Luka","chapter":"9","verse":"56","text":"Kangi Yesu na vawuliwa vaki vakahamba kuchijiji chingi."},{"book":"Luka","chapter":"9","verse":"57","text":"Pavagendayi munjila, mundu mmonga akamjovela Yesu, “Yati nikulanda kokoha kula kwewihamba.”"},{"book":"Luka","chapter":"9","verse":"58","text":"Yesu akamjovela, “Mahogo gana mbugu za kugona na videge vina chisakanilu nambu mwana wa Mundu avi lepi na pandu pakupumulila.”"},{"book":"Luka","chapter":"9","verse":"59","text":"Yesu akamjovela mundu yungi, “Nilandayi.”"},{"book":"Luka","chapter":"9","verse":"60","text":"Nambu Yesu akamyangula, “Valeka vevafwili vavazikayi vevafwili vavi, nambu veve uhamba ukakokosa Unkosi wa Chapanga.”"},{"book":"Luka","chapter":"9","verse":"61","text":"Na mundu yungi akamjovela, “Bambu yati nikukulanda, nambu nikuyupa nikavalaga hoti vandu va kunyumba yangu.”"},{"book":"Luka","chapter":"9","verse":"62","text":"Nambu Yesu akamyangula, “Mundu yeyoha mweikamula ligela kutumbula kulima kuni ilolokesa mumbele, mwenuyo nakuganikiwa muunkosi wa Chapanga.”"}]}