{"data":[{"book":"LINJIILA LUUKA","chapter":"21","verse":"1","text":"Onsay Iisaa ɓanti gite mun ɗen, o yi'i alɗuɓe no itta sadakaaji, watta ka nder arkawal sadaka."},{"book":"LINJIILA LUUKA","chapter":"21","verse":"2","text":"O yi'i kadi keynguujo baaso no liɓa ton tammahoy ɗiɗoy."},{"book":"LINJIILA LUUKA","chapter":"21","verse":"3","text":"Onsay o wi'i: «Miɗo haalande on goonga, oo keynguujo baaso no ɓuri ɓeya fow ko ittaa."},{"book":"LINJIILA LUUKA","chapter":"21","verse":"4","text":"Ko fii ɓeya fow ko ko ɓurtani ɗun kon ɓe waɗi, kono kanko keynguujo on e waasiɗude, ko ko o mari kon fow fii ko o wuurira o waɗoyi ton.»"},{"book":"LINJIILA LUUKA","chapter":"21","verse":"5","text":"Nde tawnoo woɓɓe no yewta fii *juulirde mawnde nden e kon ko nde fotiniraa kaaƴe labaaɗe e piiji ittaaɗi sadaka, onsay Iisaa wi'i ɓe:"},{"book":"LINJIILA LUUKA","chapter":"21","verse":"6","text":"«Ɲalaaɗe no ara nde tawata koo ko yi'oton ɗoo fow lancaama, hay hayre e hoore hayre luttoytaa ɗoo.»"},{"book":"LINJIILA LUUKA","chapter":"21","verse":"7","text":"Onsay ɓe landii mo, ɓe wi'i: «Karamoko'en, ko honde tuma ɗun waɗoyta e ko honɗun wonoyta maande laatagol ɗun?»"},{"book":"LINJIILA LUUKA","chapter":"21","verse":"8","text":"Iisaa jaabii ɓe, wi'i: «Reenee e faljineede, ko fii buy aroyay ɓaarora innde an nden hara no wi'a ko kaɲun woni *Almasiihu on, saa'i on ɓadike. Wota on jokkoy ɓen."},{"book":"LINJIILA LUUKA","chapter":"21","verse":"9","text":"Awa kadi nde nanoyɗon fii hareeji e murtaldu woo, haray wota on hulu. Ko fii ko ɗun haani adaade waɗude, kono lannoode nden hinaa ɗon kisan.»"},{"book":"LINJIILA LUUKA","chapter":"21","verse":"10","text":"O wi'i ɓe kadi: «Hareeji waɗoyay hakkunde leƴƴi ɗin. Laamateeriiji ɗin kadi immondirana."},{"book":"LINJIILA LUUKA","chapter":"21","verse":"11","text":"Awa kadi dimbanɗe leydi tiiɗuɗe waɗa, heege e ɲabbeeli raaɓooji waɗa e nokkeeli goo, kaawakeeji hulbiniiɗi waɗa, maandeeji njani kadi waɗa ka kammu."},{"book":"LINJIILA LUUKA","chapter":"21","verse":"12","text":"«Kono ɗoo e ɗun, ɓe faway on juuɗe, ɓe cukkoo on, ɓe naɓoyay on ka juulirɗe, ɓe bugoo on ka kaso, ɓe ardoo on haa e lamɓe ɓen e yeesooɓe diiwe ɗen sabu innde an nden."},{"book":"LINJIILA LUUKA","chapter":"21","verse":"13","text":"Kono ɗun wonanoyay on sabu no seeditoron."},{"book":"LINJIILA LUUKA","chapter":"21","verse":"14","text":"Fiɓee ka ɓerɗe mon wonde on hebulotaako jaabagol ko liddeteɗon kon."},{"book":"LINJIILA LUUKA","chapter":"21","verse":"15","text":"Ko fii mi okkoyay on faamu, mi longina on konguɗi haa ka tawata ayɓe mon ɓen waawataa dartaade on maa yedda."},{"book":"LINJIILA LUUKA","chapter":"21","verse":"16","text":"Awa hay mawɓe mon ɓen e neene-gootooɓe mon ɓen e siɓɓe mon ɓen e yiɓɓe mon ɓen waɗoyay on e joge ɓe wona sabu woɓɓe e mon waree."},{"book":"LINJIILA LUUKA","chapter":"21","verse":"17","text":"Fow aɲoyay on sabu innde an nden."},{"book":"LINJIILA LUUKA","chapter":"21","verse":"18","text":"Kono cukulol hoore mon hay gootol majjoytaa."},{"book":"LINJIILA LUUKA","chapter":"21","verse":"19","text":"Kono si on ŋaɲɲike, haray on hiwii wonkiiji mon ɗin."},{"book":"LINJIILA LUUKA","chapter":"21","verse":"20","text":"«Nde yi'uɗon koneeli ɗin daakanike saare Yerusalaam nden haa hunditii woo, haray andee lancagol mayre ɓadike."},{"book":"LINJIILA LUUKA","chapter":"21","verse":"21","text":"Onsay yo hoɗuɓe ka diiwal Yahuuda ɓen dogir ka pelle, yo wonɓe ka nder saare Yerusalaam ɓen kadi yaltu. Wota wonɓe ka fulawaa ɓen kadi aru ka saare."},{"book":"LINJIILA LUUKA","chapter":"21","verse":"22","text":"Ko fii ɗen wonoyay ɲalaaɗe yottanɗe fii laatingol kala ko windinoo."},{"book":"LINJIILA LUUKA","chapter":"21","verse":"23","text":"E nder ɗen balɗe ɗon, bone wonanay sowiiɓe ɓen e muyninayɓe ɓen. Ko fii annde tiiɗunde waɗay e leydi ndin, tikkere yana e hoore oo jamaa."},{"book":"LINJIILA LUUKA","chapter":"21","verse":"24","text":"Ɓe liɓiroyee mbelndi kaafa, ɓe naɓee, ɓe maccindinanoyoo leyɗe ɗen fow. Ɓe wonaa Yahuudiyanke ɓen yaaɓita Yerusalaam haa saa'iiji ɗi ɓe happanaa ɗin timma."},{"book":"LINJIILA LUUKA","chapter":"21","verse":"25","text":"«Awa kadi maandeeji waɗoyay ka naange e ka lewru e ka koode. Jamaaji ɗin maapoo ka hoore leydi haa ɓe jiɓoo ko ɓe waɗa sabu uumaango ndiyan ɗan ka baharu e ko ɗan piyondirta kon."},{"book":"LINJIILA LUUKA","chapter":"21","verse":"26","text":"Yimɓe ɓen faɗɗee kulol e nder ko ɓe miijotoo fii ko aroyta ka hoore leydi kon, ko tiiɗi kon ka kammu kadi dimboyoo.›"},{"book":"LINJIILA LUUKA","chapter":"21","verse":"27","text":"Ontuma non *Ɓii-Aaden on yi'oyte, no ara e duulere, hara himo arda e bawgal e mangural mawngal."},{"book":"LINJIILA LUUKA","chapter":"21","verse":"28","text":"Nde ɗun fuɗɗii waɗude woo, haray ɓantee townon ko'e mon ɗen, ko fii haray kisiyee mon on ɓadike.»"},{"book":"LINJIILA LUUKA","chapter":"21","verse":"29","text":"Onsay o waɗani ɓe ngal misal ɗoo, o wi'i ɓe: «Ndaaree kii ƴibbehi maa leɗɗe goo."},{"book":"LINJIILA LUUKA","chapter":"21","verse":"30","text":"No ɗe wilitiri, on andanay hoore mon wonde setto ngon ɓadike."},{"book":"LINJIILA LUUKA","chapter":"21","verse":"31","text":"Ko wano non kadi, no yiiruɗon ɗii piiji no waɗa woo, haray andee wonde *laamu Alla ngun ɓadike."},{"book":"LINJIILA LUUKA","chapter":"21","verse":"32","text":"Ka haqiiqa mi andinii on, ɗun fow waɗay ado nguu jamaanu feƴƴude."},{"book":"LINJIILA LUUKA","chapter":"21","verse":"33","text":"Kammu ngun e leydi ndin feƴƴay, kono min konguɗi an ɗin feƴƴataa."},{"book":"LINJIILA LUUKA","chapter":"21","verse":"34","text":"«Reenee hoore mon fii wota ɓerɗe mon ɗen heewu anndeeji aduna maa faale ɲaamugol yara haa ɓetoo, haa nde ndee ɲalaande mawnde juhirta on wa pircol."},{"book":"LINJIILA LUUKA","chapter":"21","verse":"35","text":"Ko fii nde hewtay e hoore kala wonɗo e ndelo oo aduna."},{"book":"LINJIILA LUUKA","chapter":"21","verse":"36","text":"Findinee hakkillaaji mon ɗin saa'i woo saa'i, toroɗon fii no heɓiron doole daɗugol ɗin piiji waɗoyayɗi, e fii no daroroyoɗon yeeso Ɓii-Aaden on.»"},{"book":"LINJIILA LUUKA","chapter":"21","verse":"37","text":"Tawi e nder ɲalle ɗen, Iisaa waajotono ka juulirde mawnde, o waaloya jemma e hoore ngoo fello wi'eteengo *Zaytuuni."},{"book":"LINJIILA LUUKA","chapter":"21","verse":"38","text":"Jamaa on fow dawrayno ka juulirde mawnde fii heɗagol mo kanko Iisaa."}]}