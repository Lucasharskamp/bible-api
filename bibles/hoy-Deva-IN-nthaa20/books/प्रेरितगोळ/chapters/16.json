{"data":[{"book":"प्रेरितगोळ","chapter":"16","verse":"1","text":"बाक पौलुस दिरबे अदिक लुस्त्रा दा भी होदुन. अल तीमुथियुस हेसुर इन ऊंद मसीह ईरोन, आऊन मोय यहूदी विश्वासी ईरोर, लेकीन आऊन आप्प गैरयहूदी ईरोन."},{"book":"प्रेरितगोळ","chapter":"16","verse":"2","text":"आव लुस्त्रा अदिक इकुनियुम उन वार्टुर दा वळ्लेव मंळसा ईरोन."},{"book":"प्रेरितगोळ","chapter":"16","verse":"3","text":"पौलुस उन इच्छा ईरोद कि तीमुथियुस आऊन सांगुळ बरूल; अदिक जो यहूदी लॉकुर आ जागागोळ दा ईरोर आंदुर कारण आव आऊंद खतना माळदुन, यतिकी आंदुर सप्पा जानसोर, कि आऊन आप्प गैरयहूदी ईरोन."},{"book":"प्रेरितगोळ","chapter":"16","verse":"4","text":"अदिक नगर नगर होगतेला आंदुर आ नियमगोळी जो यरूशलेम इन प्रेरितगोळ अदिक स्याणागोळ ठहरूसीदुर, मानसोर साटी आंदरी हेळकु आगोद."},{"book":"प्रेरितगोळ","chapter":"16","verse":"5","text":"ई प्रकार मंडलीगोळ विश्वास दा संची आगतेला होत अदिक संख्या दा रोज वाळुस्त होत."},{"book":"प्रेरितगोळ","chapter":"16","verse":"6","text":"आंदुर फ्रूगिया अदिक गलातिया प्रदेशगोळ दा टु आगकु होदुर, यतिकी पवित्र आत्मा आंदरी आसिया दा वचन केळसोर से मना माळ्त."},{"book":"प्रेरितगोळ","chapter":"16","verse":"7","text":"आंदुर मूसिया अन्द सीमा अन हात्‍ती पोहचुस्कु, बितूनिया क्षेत्र दा होगोद चाहासदुर; लेकीन यीशु उन आत्मा आंदरी इजाजत कोटीदील."},{"book":"प्रेरितगोळ","chapter":"16","verse":"8","text":"इदुरसाटी आंदुर मूसिया टु आगकु त्रोआस दा बंदुर."},{"book":"प्रेरितगोळ","chapter":"16","verse":"9","text":"अल पौलुस ईळ्लकी ऊंद दर्शन नोळदुन कि ऊंद मकिदुनी मंळसा निदुरकु आऊन से विनती माळकु अनेत्यान, “ईपाटी ईळुकु मकिदुनिया दा बा, अदिक नाम्द मदत माळ.”"},{"book":"प्रेरितगोळ","chapter":"16","verse":"10","text":"आऊन ईद दर्शन नोळतेला अच नाव तुरन्त मकिदुनिया होगोद चाहासदेव, ईद सम्सकु कि परमेश्वर नामी आंदरी खुशखबरी केळसोर साटी कारस्यान."},{"book":"प्रेरितगोळ","chapter":"16","verse":"11","text":"इदुरसाटी त्रोआस टु जहाज कुर्तकु नाव सिधा सुमात्राके होदेव अदिक दुसरा दिशी नियापुलिस दा बंदेव."},{"book":"प्रेरितगोळ","chapter":"16","verse":"12","text":"अल टु नाव फिलिप्पी पोहचुसदेव, जो मकिदुनिया द्याश इन मुख्य नगर अदिक रोमीगोळ्द ऊर हुन; अदिक नाव आ नगर दा थ्वाळासा दिन ताका ईत्‍तेव."},{"book":"प्रेरितगोळ","chapter":"16","verse":"13","text":"आराम इन दिन नाव नगर इन फाटक इन व्हार्या गांगा अन्द किनारा ईद सम्सकु होदेव कि अल प्रार्थना माळोद जागा ईतीदाद, अदिक कुर्तकु आ आर्तेर से जो जमा आगीदुर, मातगोळी माळली कुरतेव."},{"book":"प्रेरितगोळ","chapter":"16","verse":"14","text":"लुदिया हेसुर इन थुआतीरा नगर इन जांभळा रंग इन कपळा मारावळ्त ऊंद भक्त आर्त केळोर. प्रभु आकिन मन खोल्सदुन कि आक पौलुस उन मातगोळ मा मन हचुल."},{"book":"प्रेरितगोळ","chapter":"16","verse":"15","text":"याग लुदिया तान घराना समेत बपतिस्मा ताकोंडुर, रा आक नाम से विनती माळदुर, “अगर नीव नानी प्रभु उन विश्वासिनी सम्सतीर, रा नळुकु नान मान्या ईरी,” अदिक आक नामी मान्सकु ओतुर."},{"book":"प्रेरितगोळ","chapter":"16","verse":"16","text":"ऊंद दिशी याग नाव प्रार्थना माळोद जागा मा होगेव, रा नाम मुलाकात ऊंद हारोद आर्त दासी से आत यारदा भविष्य हेळावाळा दुष्टआत्मा ईरोद; अदिक लॉकुर्द भविष्य हेळदुर देल स्वामीगोळ साटी हापाळ पैस्या कमुसकु तरतोगोद."},{"book":"प्रेरितगोळ","chapter":"16","verse":"17","text":"आक पौलुस उन दी नाम हींद बंदकु चिल्ळासली कुरतुर, “ई मंळसा परमप्रधान परमेश्वर उन दास हुय, जो नामी उद्धार इन हादी इन कात्‍ता केळ्सतार.”"},{"book":"प्रेरितगोळ","chapter":"16","verse":"18","text":"आक हापाळ दिन ताका हिंग अच माळतेला ईत्‍तुर; लेकीन पौलुस परेशान आदुन, अदिक पलटुस्कु आ दुष्टआत्मा से अंदुन, “ना नीनी यीशु मसीह अन्द हेसुर देल आग्या कोळतीन कि आकिन दा टु होटबुळ.” अदिक अद आत्मा अदा घळी होट बुळ्त."},{"book":"प्रेरितगोळ","chapter":"16","verse":"19","text":"याग आ पोर इन स्वामीगोळ नोळदुर कि नाम्द कमाई इन आशा होग्त ईत्‍त, रा पौलुस अदिक सीलास उक हुळकु चौक दा प्रधानगोळ हात्‍ती जेडुकु ओतुर;"},{"book":"प्रेरितगोळ","chapter":"16","verse":"20","text":"अदिक आंदरी रोमन अधिकारीगोळ हात्‍ती ओतुर अदिक अंदुर, “ई लॉकुर जो यहूदी आर, नाम नगर दा बळा अशांती फैलुसेत्यार;"},{"book":"प्रेरितगोळ","chapter":"16","verse":"21","text":"अदिक हिंग रीति रिवाजगोळी कल्सेत्यार, यारी ग्रहण माळोद या मानसोद नाम रोमीगोळ साटी वळ्लीद हैलेच अदिक नाव ईदुर्द पालन भी माळ सकालेव अदिक मान्स भी सकालेव.”"},{"book":"प्रेरितगोळ","chapter":"16","verse":"22","text":"आग भीळ इन लॉकुर आंदुर्द विरोध दा जमा आगकु पौलुस अदिक सीलास उन मा येरतेला बंदुर, अदिक शासकगोळ आंदुर कपळा हरदुर अदिक अदिक आंदरी कोळागोळ बडोद आग्या कोट्टुर."},{"book":"प्रेरितगोळ","chapter":"16","verse":"23","text":"हापाळ कोळा बळसुस्कु आंदुर आंदरी बंदीगृह दा हाक बुटुर अदिक दरोगा अक आग्या कोट्टुर कि आंदरी कळक बंदोबस्त दा ईटुल."},{"book":"प्रेरितगोळ","chapter":"16","verse":"24","text":"आऊक हिंग आग्या सिक्तेला अच आव आंदरी बुळ्क इन कोठरी दा ईटदुन अदिक आंदुर कालगोळ कोल इक ठोक्स बुटुन."},{"book":"प्रेरितगोळ","chapter":"16","verse":"25","text":"आर्धा ईळ्लक इन लगभग पौलुस अदिक सीलास प्रार्थना माळतेला परमेश्वर उन भजन हाळोर, अदिक कैदी आंदुर्द केळोर."},{"book":"प्रेरितगोळ","chapter":"16","verse":"26","text":"इटुर दा अचानक धोळ्द भूकम्प बत्‍त, ईल ताका कि बंदीगृह अन्द पायवा हालुसेदव अदिक तुरन्त सप्पा दरवाजा खुलसेदव; अदिक सप्पा कैदीगोळव बंधन खुलसेदव."},{"book":"प्रेरितगोळ","chapter":"16","verse":"27","text":"दरोगा जप दा टु येद्दुन, अदिक बंदीगृह अन्द दरवाजा खुला नोळकु सम्सदुन कि कैदी ओळेग्यार, इदुरसाटी आव तलवार तेगुकु तान तान इक कोंद बुळोद चाहासदुन."},{"book":"प्रेरितगोळ","chapter":"16","verse":"28","text":"लेकीन पौलुस धोळ शब्द दा कारूकु अंदुन, “तान तान इक येनु हानि पहचुसबाळ, यतिकी नाव सप्पा ईल्या आयेव.”"},{"book":"प्रेरितगोळ","chapter":"16","verse":"29","text":"आग बंदीगृह अन्द दरोगा दिंग्या कार्सदुन अदिक राटनेरी बुळ्क होदुन, अदिक अंज्क देल नळ्गतेला पौलुस अदिक सीलास उन मुंद बिदोदुन;"},{"book":"प्रेरितगोळ","chapter":"16","verse":"30","text":"अदिक आंदरी व्हार्या तनकु अंदुन, “हे सज्जनगोळा, उद्धार सिक्‍कोर साटी ना येन माळाईन?”"},{"book":"प्रेरितगोळ","chapter":"16","verse":"31","text":"आंदुर अंदुर, “प्रभु यीशु मसीह मा विश्वास माळ, रा नीनी अदिक नीन घराना अक उद्धार सिक्‍कीत.”"},{"book":"प्रेरितगोळ","chapter":"16","verse":"32","text":"अदिक आंदुर आऊक अदिक आऊंद सप्पा मान्ना अन्द लॉकुरी प्रभु उन वचन केळ्सदुर."},{"book":"प्रेरितगोळ","chapter":"16","verse":"33","text":"ईळ्लकी अदा घळी दरोगा आंदरी ओतकु आंदुर्द जखमगोळी तोळदुन, अदिक आव तान सप्पा घराना समेत तुरन्त बपतिस्मा ताकोंडुन."},{"book":"प्रेरितगोळ","chapter":"16","verse":"34","text":"आग आव पौलुस अदिक बरनबास उक तान मान्या ओतकु आंदुर्द मुंद भोजन ईटदुन, अदिक सप्पा घराना समेत परमेश्वर मा विश्वास माळकु खुशी माळदुन."},{"book":"प्रेरितगोळ","chapter":"16","verse":"35","text":"याग हागुल आत आग रोमन शासकगोळ तान सिपाहीगोळ अधिकारीगोळ्द कय देल बातणी कळुदुर कि आ मंळसागोळी बिट बुळी."},{"book":"प्रेरितगोळ","chapter":"16","verse":"36","text":"दरोगा ईद मातगोळी पौलुस से अंदुन, “शासकगोळ नीमी बिट बुळोद आग्या कळु बुटार. इदुरसाटी ईग होटकु शांती देल होटोगी.”"},{"book":"प्रेरितगोळ","chapter":"16","verse":"37","text":"लेकीन पौलुस सिपाहीगोळ अधिकारीगोळ से अंदुन, “आंदुर नामी जो रोमी मंळसा आर, दोषी ठहरूस्द बिना लॉकुर मुंद बळदुर अदिक बंदीगृह दा हाकदुर. ईग येन नामी चुपचाप तेगेत्यार? हिंग ईला; लेकीन आंदुर खुद बंदकु नामी व्हार्या तेगुल.”"},{"book":"प्रेरितगोळ","chapter":"16","verse":"38","text":"सिपाहीगोळ्द अधिकारीगोळ ई मातगोळ्द रोमी शासकगोळी जानकारी कोट्टुर, अदिक आंदुर ईद केळकु कि पौलुस अदिक सीलास रोमन नागरीत्वावाळेर लॉकुर उर, अंजेदुर,"},{"book":"प्रेरितगोळ","chapter":"16","verse":"39","text":"आग रोमन अधिकारीगोळ बंदकु आंदुर से माफ विनती माळदुर, अदिक आंदरी बंदीगृह टु व्हार्या तनकु नगर बिटकु होगली हेळदुर."},{"book":"प्रेरितगोळ","chapter":"16","verse":"40","text":"पौलुस अदिक सीलास बंदीगृह टु होटकु लुदिया अन्द ईल होदुर, अदिक विश्वासी वार्टुर से भेंट माळकु आंदरी प्रोत्साहन कोटकु होटोदुर."}]}