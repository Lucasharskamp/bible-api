{"data":[{"book":"UGenesisi","chapter":"18","verse":"1","text":"UThixo wabonakala ku-Abhrahama eduzane lezihlahla ezinkulu zikaMamure, ehlezi emnyango wethente lakhe, ilanga litshisa kakhulu."},{"book":"UGenesisi","chapter":"18","verse":"2","text":"U-Abhrahama waphosa amehlo wabona amadoda amathathu emi eduze. Wonela ukuwabona wasuka ngokuphangisa emnyango wethente lakhe wawahlangabeza wafika wakhothama phansi."},{"book":"UGenesisi","chapter":"18","verse":"3","text":"Wathi, “Nxa ngifumene umusa kuwe, nkosi yami, ungedluli eceleni kwenceku yakho."},{"book":"UGenesisi","chapter":"18","verse":"4","text":"Akulethwe amanzi amalutshwana nje, ukuze lonke ligeze inyawo zenu, keliphumule ngaphansi kwesihlahla lesi."},{"book":"UGenesisi","chapter":"18","verse":"5","text":"Wothini ngilidingele ukudla ukuze lizuze amandla andubana liqhubeke ngohambo lwenu njengoba nje selizile encekwini yenu.”"},{"book":"UGenesisi","chapter":"18","verse":"6","text":"Ngakho u-Abhrahama waphanga waya ethenteni kuSara. Wathi, “Phangisa, thatha izilinganiso ezintathu zefulawa ecolekileyo, uvube inhlama wenze isinkwa.”"},{"book":"UGenesisi","chapter":"18","verse":"7","text":"Waphanga waya emhlambini wakhetha iguqana elihle, elibuthakathaka walipha isisebenzi ukuba silihlinze."},{"book":"UGenesisi","chapter":"18","verse":"8","text":"Waseletha izankefu zamasi, lochago kanye leguqa elaselilungisiwe, konke wakubeka phambi kwabo. Bathi besidla yena wema eduzane labo ngaphansi kwesihlahla."},{"book":"UGenesisi","chapter":"18","verse":"9","text":"Bambuza bathi, “Ungaphi umkakho uSara na?”"},{"book":"UGenesisi","chapter":"18","verse":"10","text":"UThixo wasesithi, “Ngizabuya ngempela kuwe ngalesisikhathi ngomnyaka ozayo, njalo umkakho uSara uzakuba lendodana.”"},{"book":"UGenesisi","chapter":"18","verse":"11","text":"U-Abhrahama loSara basebevele sebebadala kakhulu, uSara esedlule isikhathi sokuba labantwana."},{"book":"UGenesisi","chapter":"18","verse":"12","text":"Ngakho uSara wahleka yedwa, wakhumbula wathi, “Kambe sengigugile kanje lenkosi yami isindala, ngingakhona ngizuza intokozo le?”"},{"book":"UGenesisi","chapter":"18","verse":"13","text":"UThixo wasesithi ku-Abhrahama, “Kungani uSara ehlekile njalo wathi, ‘Kambe sibili ngizakuba lomntwana mina sengiluphele?’"},{"book":"UGenesisi","chapter":"18","verse":"14","text":"Kambe kulolutho olwehlula uThixo na? Ngizabuya kuwe ngesikhathi esimisiweyo ngomnyaka ozayo, njalo uSara uzakuba lendodana.”"},{"book":"UGenesisi","chapter":"18","verse":"15","text":"USara wesaba, yikho waqamba amanga wathi, “Kangizange ngihleke mina.”"},{"book":"UGenesisi","chapter":"18","verse":"16","text":"Amadoda asuka ahamba aqonda eSodoma, u-Abhrahama wawaphelekezela ukuwakhupha."},{"book":"UGenesisi","chapter":"18","verse":"17","text":"UThixo wasesithi, “Ngimfihlele yini u-Abhrahama lokho esengizakwenza na?"},{"book":"UGenesisi","chapter":"18","verse":"18","text":"Ngempela u-Abhrahama uzakuba yisizwe esikhulu esilamandla, njalo zonke izizwe zomhlaba zizabusiswa ngaye."},{"book":"UGenesisi","chapter":"18","verse":"19","text":"Ngoba sengimkhethile, ukuze aqondise abantwabakhe lomuzi wakhe, yena esedlule, ukugcina indlela kaThixo ngokwenza okulungileyo lokuqondileyo, ukuze uThixo amenzele u-Abhrahama lokho amthembise khona.”"},{"book":"UGenesisi","chapter":"18","verse":"20","text":"UThixo wasesithi kuye, “Insolo ngeSodoma leGomora inkulu kakhulu njalo isono sakhona siyesabeka"},{"book":"UGenesisi","chapter":"18","verse":"21","text":"okokuthi sengizakuya khona ngiyebona ingabe lokho abakwenzileyo kubi okulingana lensolo le esifikile kimi. Nxa kungenjalo, ngizakwazi.”"},{"book":"UGenesisi","chapter":"18","verse":"22","text":"Amadoda akhangela phambili aqonda eSodoma, kodwa u-Abhrahama wasala emi phambi kukaThixo."},{"book":"UGenesisi","chapter":"18","verse":"23","text":"Ngakho u-Abhrahama waya kuye wathi: “Uzabhubhisa abalungileyo kanye lababi na?"},{"book":"UGenesisi","chapter":"18","verse":"24","text":"Pho nxa kukhona abangamatshumi amahlanu kulelodolobho ke? Ngempela uzalikhucula na ungalixoleli ngenxa yabangamatshumi amahlanu abalungileyo abakulo na?"},{"book":"UGenesisi","chapter":"18","verse":"25","text":"Akube khatshana lawe ukwenza into enjalo, ukubulala abalungileyo lababi. Kakube khatshana lawe lokho! Kambe uMahluleli womhlaba wonke kayikwenza okufaneleyo na?”"},{"book":"UGenesisi","chapter":"18","verse":"26","text":"UThixo wathi, “Nxa ngifumana abangamatshumi amahlanu abalungileyo edolobheni laseSodoma, ngizalixolela lonke idolobho ngenxa yabo.”"},{"book":"UGenesisi","chapter":"18","verse":"27","text":"U-Abhrahama waphinda wakhuluma njalo wathi: “Njengoba sengibe lesibindi esingaka sokukhuluma loThixo, loba ngingasulutho mina, ngiluthuli nje lomlotha,"},{"book":"UGenesisi","chapter":"18","verse":"28","text":"pho nxa inani labalungileyo lingaphansi ngabahlanu ematshumini amahlanu? Uzalibhubhisa idolobho lonke ngenxa yabantu abahlanu na?”"},{"book":"UGenesisi","chapter":"18","verse":"29","text":"Waphinda njalo wakhuluma laye wathi, “Nxa kufunyanwa amatshumi amane kuphela-ke?”"},{"book":"UGenesisi","chapter":"18","verse":"30","text":"Ngakho wasesithi, “UThixo makangathukutheli, kodwa ake ngikhulume. Kungafunyanwa khona amatshumi amathathu ke?”"},{"book":"UGenesisi","chapter":"18","verse":"31","text":"U-Abhrahama wathi, “Kambe njengoba ngibe lesibindi esingaka ngaze ngakhuluma loThixo, pho nxa kufunyanwa abangamatshumi amabili khona kuphela-ke?”"},{"book":"UGenesisi","chapter":"18","verse":"32","text":"Waphinda wathi, “UThixo angathukutheli, kodwa ake ngikhulume kanye kuphela njalo. Kambe nxa kungafunyanwa itshumi lodwa-ke?”"},{"book":"UGenesisi","chapter":"18","verse":"33","text":"Kwathi uThixo eseqedile ukukhuluma lo-Abhrahama wasuka, lo-Abhrahama wabuyela ngekhaya."}]}