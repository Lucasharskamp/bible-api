{"data":[{"book":"Namako","chapter":"3","verse":"1","text":"Yesu ahokelha tho wi inupa yo unlhapelha Nlhuku, mwaari awe ntu mmoka o moono wo uririyacha."},{"book":"Namako","chapter":"3","verse":"2","text":"Attu nkayammweha awehereraka yoone yakhalhaka Yesu nonlhamiha ntu uyo Nihuku no Wiittuwa nno, apatte nlhatu wo mwootheria wiira howonya."},{"book":"Namako","chapter":"3","verse":"3","text":"Yesu nkaamwiihana ntu ulhe, “Mmweeke variyari vavaa.”"},{"book":"Namako","chapter":"3","verse":"4","text":"Nkaakoha attu eeraka, “Malhehero a ashinna Musa ihu anolhehera chani cho upanga Nihuku no Wiittuwa? Upanga ittu yo urera ama yo uhilhoka? Woopolha ukumi wa ntu ama wiiva.”"},{"book":"Namako","chapter":"3","verse":"5","text":"Yesu nkaarushiya vaaweha awe attu, ni uwonelha ikiriri, ukhalhawaya mirima chaya chaari choolhipa. Nkamwirelha ntu uyo “Wookolheke moono awo uyo.” Nkookolha nkawaalhama."},{"book":"Namako","chapter":"3","verse":"6","text":"Paahi etu Amafarisayo nkayaakhumacha vathe ni ukumaana ni attu o nlhoko wa Naherode, waapa iphiro yo mwiivelha Yesu."},{"book":"Namako","chapter":"3","verse":"7","text":"Yesu ni owiittucha awe ahothamacha vavawo, nkaarwa mpaka uchereshere nttiya no Ugalilaya ni milhoko cha attu chaari chinttwaraka. Attu aakhumme ilhapo cho Ugalilaya ni cho Uyudea,"},{"book":"Namako","chapter":"3","verse":"8","text":"Uyerusalemu ni Udumea akina akhumaka ukhopelhelhe mwoolhoko wo Yorodani iwani cho Utiro ni Usidoni. Yayo attu onkhaye ayo aawa wa Yesu wo wiiwa chittu chaapangacha awe."},{"book":"Namako","chapter":"3","verse":"9","text":"Milhoko chaari chinchi mpaka Yesu nkeerelha o wiittucha awe amweeshere ikalhava rata, hiwe aathuriya ni attu."},{"book":"Namako","chapter":"3","verse":"10","text":"Ahaalhamiha attu enchi, mpaka areta akhwawe ahuramanaka athananaka inakhalhaka unkwakwanya."},{"book":"Namako","chapter":"3","verse":"11","text":"Attu o mashoka o unanara vaamwonne aya, nkayankhoromelha akhuwelhaka wiira, “Inyuva phi Mwaana a Nlhuku!”"},{"book":"Namako","chapter":"3","verse":"12","text":"Yesu nkaachiichiha mashoka o unanara ahinromolhache wiira aari mpani."},{"book":"Namako","chapter":"3","verse":"13","text":"Yesu nkaawelha vamwaakoni ni weehana aathananne awe. Nkayaawa,"},{"book":"Namako","chapter":"3","verse":"14","text":"nkaathanlha attu khumi ni elhi, ehanne awe akarumiya, nkeerelhacha, “Kihoothanlhani wiira nkhalhe vamoka ni mii, kuurumeni nvira nhimiachaka malhove,"},{"book":"Namako","chapter":"3","verse":"15","text":"ni inyu nnookhalha ni ikuru yo woomolhacha mashoka o unanara.”"},{"book":"Namako","chapter":"3","verse":"16","text":"Alha phi khumi ni elhi aathanlhiye, Nasimoni aavahiye ni Yesu nchina Napeturo,"},{"book":"Namako","chapter":"3","verse":"17","text":"Nayakhobo ni ahima aya Nayohana, ashaana a Nazebedayo aavahiye ni Yesu nchina no Buanege, maana aya “Ashaana o uritima”,"},{"book":"Namako","chapter":"3","verse":"18","text":"Naandorea ni Nafilipo ni Nabatolomayo ni Namatayo ni Natomaso ni Nayakhobo mwaana a Naalufayo ni Natadayo ni Nasimoni nnenchi o Ukaanani,"},{"book":"Namako","chapter":"3","verse":"19","text":"ni Yuda Isikariote aapannge miruku cho nthumiha Yesu."},{"book":"Namako","chapter":"3","verse":"20","text":"Yesu nkaahokolhia uwannyawe. Milhoko cha attu nkachaawa tho, mpaka Yesu ni owiittucha awe nkayoochelha upatta nipesha no ulhia yolhia."},{"book":"Namako","chapter":"3","verse":"21","text":"Manyaalhoko awe veewilhe aya, nkayathanana ummara, ukhalhawaya attu eera wiira, “Hokelhiya ihalhahalha!”"},{"book":"Namako","chapter":"3","verse":"22","text":"Owiittuchiha Malhehero a ashinna Musa akina aakhumme Uyerusalemu nkoolhumacha wiira, “Ri ni Belzebuli! Nshoka nholhelhi ninommaha machiri o wooomolha mashoka o unanara makina.”"},{"book":"Namako","chapter":"3","verse":"23","text":"Yesu nkeehanacha ni wolhumana wo malhikaaniho eeraka wiira, “Inooria chani Nakare umoomolha Nakare nkina?”"},{"book":"Namako","chapter":"3","verse":"24","text":"Imwene imianelhe yaatakanaka ineneru, yeyo khinolhokelha inowulhuwa."},{"book":"Namako","chapter":"3","verse":"25","text":"Ni iwani iriyoothe yeemianihaka ni waatakana ineneru, yeyo khinolhama inowulhuwa."},{"book":"Namako","chapter":"3","verse":"26","text":"Yakhalhaka etu imwene yo Nakare inowiimianiha ineeneru, yeyo khineemelha, inowulhuwa ni ulhakalhaka."},{"book":"Namako","chapter":"3","verse":"27","text":"“Wo ikekhiaye khaawo ntu nokelha inupa ya ntu o machiri ni uwiaa nhakhu awe aahichokholheke thoko unttuka mwanene uyo wo machiri, vavawo phi nowiaa awe chittu chiyo."},{"book":"Namako","chapter":"3","verse":"28","text":"“Kinouhimeriani wo ikekhiaye wiira, Nlhuku nowa waahiyerera attu uwonya waya wonkhaye ni ulhava waya wonkhaye."},{"book":"Namako","chapter":"3","verse":"29","text":"Nansho ntu nolhava ni unttekelha Iphumu ya Nlhuku, yoyo kanohiyereriya uwonya ngu! Ukhalhawaya hotteka nlhatu wo uhimalha.”"},{"book":"Namako","chapter":"3","verse":"30","text":"Yesu aahimiacha chechiyo ukhalhawaya attu amwiirelha, “Ri ni nshoka no unanara.”"},{"book":"Namako","chapter":"3","verse":"31","text":"Anumwanawe ni ashihimawe nkayaawa. Nkayeemelha vathe anrumaka ntu wiira ehaniye."},{"book":"Namako","chapter":"3","verse":"32","text":"Veehaniya awe attu enchi aari ananrukurenrie nkayaamwiirelha, “Anumwaninyu ni ashilhoko inyu arii vathe vawo, anowiihanani.”"},{"book":"Namako","chapter":"3","verse":"33","text":"Yesu nkaakhulha wiira, “Anumwanaka phi apani? Ashilhoko aka phi apani?”"},{"book":"Namako","chapter":"3","verse":"34","text":"olhumachaka uno aawehaka attu anrukurenrie, nkeera, “Mwooneke alha va! Alha phi manyaanumwanaka ni ashihimaka!"},{"book":"Namako","chapter":"3","verse":"35","text":"Ntu riyoothe nopanga chittu chinonteelhiha Nlhuku yoyo phi mwanhimaka phi mwanrokoraka ni uyo phi anumwanaka.”"}]}