{"data":[{"book":"YOHANA","chapter":"10","verse":"1","text":"Yesu kalonga, “Nowalongela ikweli, munhu yolema kwingila mulwigo lwa ng'hondolo mkubitila mulwivi, ila kozumha mkiwambaza, munhu hiyo m'bavi na m'bokonyi."},{"book":"YOHANA","chapter":"10","verse":"2","text":"Munhu yokwingila mkubitila mulwivi iyo mchunga wa ng'hondolo."},{"book":"YOHANA","chapter":"10","verse":"3","text":"Mwimilizi wa ulwivi kom'vugulila, na ng'hondolo wodihulika dizwi jake. Kowakema ng'hondolo zake na matwaga gao, na kuwalava hanze."},{"book":"YOHANA","chapter":"10","verse":"4","text":"Yahamala kuwalava hanze, kolongola haulongozi wao, na iwang'hondolo womkweleleza kwavija waditanga dizwi jake."},{"book":"YOHANA","chapter":"10","verse":"5","text":"Muhenza hawamkweleleza ila womkimbila, kwavija hawaditangile dizwi jake.”"},{"book":"YOHANA","chapter":"10","verse":"6","text":"Yesu kawalongela hala dino, ila hawaitangile nhegulo yake."},{"book":"YOHANA","chapter":"10","verse":"7","text":"Avo Yesu kalonga kabili, “Nowalongela ikweli, nie iyo ulwivi lwa ng'hondolo."},{"book":"YOHANA","chapter":"10","verse":"8","text":"Awo wayagwe wose wanilongole wabavi na mibokonyi, ila ng'hondolo hawawahulike."},{"book":"YOHANA","chapter":"10","verse":"9","text":"Nie iyo ulwivi. Munhu yoyose yondayengile mkubitila nie kokomboligwa. Kokwingila na kulawa kuchola kuzahila mandia."},{"book":"YOHANA","chapter":"10","verse":"10","text":"M'bavi kokwiza giladi yebe na kukoma na kubananga. Nie niza giladi muwe na ugima, na muwe nao bwando.”"},{"book":"YOHANA","chapter":"10","verse":"11","text":"“Nie iyo mchunga yanogile. Mchunga yanogile koulava ugima wake sama ya ng'hondolo."},{"book":"YOHANA","chapter":"10","verse":"12","text":"Munhu wa kitumetume ayo yali sio mchunga, na ng'hondolo sio zake. Yahamona mbwizi yokwiza, kowaleka iwang'hondolo na kukimbila. Avo mbwizi kowagoga iwang'hondolo na wayagwe wopwililika."},{"book":"YOHANA","chapter":"10","verse":"13","text":"Munhu wa kitumetume kokimbila kwavija munhu wa kitumetume hawagelegeza ng'hondolo, kwavija si ng'hondolo zake."},{"book":"YOHANA","chapter":"10","verse":"14","text":"Nie iyo mchunga yanogile. Nowatanga ng'hondolo zangu na hewo wonitanga,"},{"book":"YOHANA","chapter":"10","verse":"15","text":"kamba vija Tataangu viyonitanga nie na nie vinimtanga Tataangu. Noulava ugima wangu sama ya ng'hondolo."},{"book":"YOHANA","chapter":"10","verse":"16","text":"Hana ng'hondolo zangu wayagwe hawali mdikonhi dino. Vivija nolondigwa niwengize, woihulika nongelo yangu na kugaluka dale dimwe na mchunga imwe."},{"book":"YOHANA","chapter":"10","verse":"17","text":"“Tata kaninogela nie kwavija noulava ugima wangu, giladi niubokele kabili."},{"book":"YOHANA","chapter":"10","verse":"18","text":"Haduhu munhu yonisegezela ugima wangu. Noulava nene mwenyego. Nodaha kuulava na nodaha kuubweza kabili. Vino vivo Tataangu vayanilagize nitende.”"},{"book":"YOHANA","chapter":"10","verse":"19","text":"Wayahudi wakiigola kabili sama ya mbuli zino."},{"book":"YOHANA","chapter":"10","verse":"20","text":"Wayahudi bwando walonga, “Kana kinyamkela, na kana luwege! Habali mumtegeleza?”"},{"book":"YOHANA","chapter":"10","verse":"21","text":"Ila wayagwe walonga, “Munhu yali na kinyamkela hadaha kulonga kamba vino! Kodahaze kinyamkela kuwatenda wanhu vimbugumbugu walole?”"},{"book":"YOHANA","chapter":"10","verse":"22","text":"Ukala msimu wa kihuhe, na Lusona lwa Kuifumbika Ng'anda ya Mulungu Mmakono ga Mulungu lukala lugendelela ako Yelusalemu."},{"book":"YOHANA","chapter":"10","verse":"23","text":"Yesu kakala yobita hanhu hokemigwa Lubuga lwa Selemani muja mgati ya idikonhi da Ing'anda ya Mulungu."},{"book":"YOHANA","chapter":"10","verse":"24","text":"Wakulu wa Wayahudi wammemela wamzunguluka, abaho, wamuuza, “Kotululunganya mbaka zua dilihi? Tulongele ikweli kamba gweye iyo Kilisto!”"},{"book":"YOHANA","chapter":"10","verse":"25","text":"Yesu kawalongela, “Niwalongela nisha, ila hamulondile kutogola. Mbuli zinitenda mtwaga da Tataangu zolonga vinili nie."},{"book":"YOHANA","chapter":"10","verse":"26","text":"Ila hamunitogola kwavija mweye hamuli ng'hondolo zangu."},{"book":"YOHANA","chapter":"10","verse":"27","text":"Ng'hondolo zangu wodihulika dizwi jangu. Nowatanga, na wonikweleleza nie."},{"book":"YOHANA","chapter":"10","verse":"28","text":"Nowagwelela ugima wa digunge, na hawadanganhika, na haduhu munhu yondayadahe kuwabokonya kulawa kumwangu."},{"book":"YOHANA","chapter":"10","verse":"29","text":"Tataangu, yangwelele wano, iyo mkulu kubanza vinhu vose. Haduhu munhu yondayadahe kuwabokonya kulawa mmakono gake Tata."},{"book":"YOHANA","chapter":"10","verse":"30","text":"Tata na nie twa kinhu kimwe.”"},{"book":"YOHANA","chapter":"10","verse":"31","text":"Abaho, Wayahudi wenula mabwe kabili wamtoe nago."},{"book":"YOHANA","chapter":"10","verse":"32","text":"Yesu kawalongela, “Niwalagusila mizonza bwando mikulu kulawa ha Tataangu, mbuli ilihi ihile yumulondela kunitoela na mabwe?”"},{"book":"YOHANA","chapter":"10","verse":"33","text":"Wamulongela, “Hatulonda kukutoa gweye na mabwe sama ya mbuli zinogile, ila sama ya ufukuzi wako! Gweye kwa munhu, abaho, kokiitenda mwenyego kuwa Mulungu!”"},{"book":"YOHANA","chapter":"10","verse":"34","text":"Yesu kawedika kalonga, “Hayandikigwe Mmalagizo genu, ‘Nilonga, mweye mwa miungu’?"},{"book":"YOHANA","chapter":"10","verse":"35","text":"Kamba Mulungu kawakema ‘miungu’ awo wavikiligwe na usenga wake, na Nyandiko Zing'alile hazidahika kubezigwa,"},{"book":"YOHANA","chapter":"10","verse":"36","text":"kamba nie Tata kanisagula na kunhuma muulumwengu, vilihi mweye molonga nofukula kwavija nilonga nie iyo Mwana wa Mulungu?"},{"book":"YOHANA","chapter":"10","verse":"37","text":"Kamba sitendile sang'hano zoyonilonda nitende Tataangu, sambimunitogole."},{"book":"YOHANA","chapter":"10","verse":"38","text":"Ila kamba nihazitenda, hata kamba hamunitogola, mogatogola gaja gondanitende, giladi m'vitange kamba Tata ka mgati yangu, na nie na mgati ya Tataangu.”"},{"book":"YOHANA","chapter":"10","verse":"39","text":"Walonda kumgoga mwanza uyagwe kabili, ila kawazuluhuka mmakono gao."},{"book":"YOHANA","chapter":"10","verse":"40","text":"Abaho, Yesu kabweleganya mwambu wa ikabili wa Ulwanda lwa Yolodani kachola hanhu haja hayakalile yobatiza Yohana umwaka, kakala haja."},{"book":"YOHANA","chapter":"10","verse":"41","text":"Wanhu bwando wamcholela, walonga, “Yohana hatendile mzonza wowose, ila mbuli zose zayamulongile munhu ino zilawila kweli.”"},{"book":"YOHANA","chapter":"10","verse":"42","text":"Avo wanhu bwando haja wamtogola Yesu."}]}