{"data":[{"book":"Lementesen-Zavi Krafa","chapter":"3","verse":"1","text":"Ra Anumzamo'a arimpa ahenanteno, knaza namino nazeri haviza hige'na, tusi natama kria zana nagra ke'noe."},{"book":"Lementesen-Zavi Krafa","chapter":"3","verse":"2","text":"Ana nehuno narotago higena, hanimpi tavira omane'nea kante vu'noe."},{"book":"Lementesen-Zavi Krafa","chapter":"3","verse":"3","text":"Tamagerfa huno maka zupa nagrike'za nazeri haviza huvava huno nevuno, mago'a vahera anara osu'ne."},{"book":"Lementesen-Zavi Krafa","chapter":"3","verse":"4","text":"Ama navufga nazeri navesra nehuno, navufga nazeri haviza nehuno zaferinani'aramina ruhantagi'ne."},{"book":"Lementesen-Zavi Krafa","chapter":"3","verse":"5","text":"Knaza atregeno eno eme nazeri kanegigeno, hazenke zamo'a maka kaziga nazeri kagi'ne."},{"book":"Lementesen-Zavi Krafa","chapter":"3","verse":"6","text":"Korapa'ma fri'za vu'naza vahe'mo'zama hanimpima mani'nazaza huno, natrege'na hanimpi mani'noe."},{"book":"Lementesen-Zavi Krafa","chapter":"3","verse":"7","text":"Tusi'a vihu kegina huno nazeri agu'atege'na, anampintira atre'na atiorami'noe. Ana nehuno seni nofiteti nagia nazampina kinarente'ne."},{"book":"Lementesen-Zavi Krafa","chapter":"3","verse":"8","text":"Nazama hinogu'ma Anumzamofontega nunamuna hu'na antahige'noanagi, krafa keni'a eri atre'ne."},{"book":"Lementesen-Zavi Krafa","chapter":"3","verse":"9","text":"Kama vunaku'ma hua kampina Anumzamo'a ra have ome anteno rehiza nehuno, vunaku'ma huankana eri kazakinkazoko hige'na haviza hu'nea kante vu'noe."},{"book":"Lementesen-Zavi Krafa","chapter":"3","verse":"10","text":"Beamo'o laionimo'o afi zaga azerinaku kafo anteno maniaza huno, Ra Anumzamo'a nazeri haviza hunaku kafonteno mani'neno,"},{"book":"Lementesen-Zavi Krafa","chapter":"3","verse":"11","text":"navazuhu kanti atreno, laionimo nehiaza huno navufga tagnataganu vaziteno, natrege'na vahe'mo'a eme naza osige'na mase'noe."},{"book":"Lementesen-Zavi Krafa","chapter":"3","verse":"12","text":"Anumzamo'a keve'a atifi erinteteno, avazuhu krarapeno nahenaku krinkenke hu'ne."},{"book":"Lementesen-Zavi Krafa","chapter":"3","verse":"13","text":"Ana huteno keve'areti tumoni'a ahetane'ne."},{"book":"Lementesen-Zavi Krafa","chapter":"3","verse":"14","text":"Maka nagri vahe'mo'zama nenage'za tusi nagiza re'naze. Ana nehu'za amnea omani'za maka zupa zagame nehu'za ana zagamepi kiza zokago ke hunante vava hu'naze."},{"book":"Lementesen-Zavi Krafa","chapter":"3","verse":"15","text":"Rama'a knazanteti nagu'afina antevi'neteno, aka trazanteti tro hu'naza ti namige'na ne'noe."},{"book":"Lementesen-Zavi Krafa","chapter":"3","verse":"16","text":"Anumzamo'a ne'onse haverami nagipina eri hatrentege'na navera ani futagi'noe. Ana nehugeno kugusopa hatreno nagofetu ante'ne."},{"book":"Lementesen-Zavi Krafa","chapter":"3","verse":"17","text":"Arimpa fruma huno mani'zana nomanizanifina omanegeno, knare huno musema huno mani'zankura nagekani'noe."},{"book":"Lementesen-Zavi Krafa","chapter":"3","verse":"18","text":"Ana hige'na amanage hu'noe, hanaveni'a omanegeno, Ra Anumzamofonkuma amuhama nehuazana huonantegahie hu'na antahi'noe."},{"book":"Lementesen-Zavi Krafa","chapter":"3","verse":"19","text":"Hagi nagrama ranknazama eri'noa zamo'ene vahe moparegama kraga vahe kna'ma hu'na vano vanoma hu'noa zamo'enena, mago aka tima neazama hu'noa zana nagera okani'ne."},{"book":"Lementesen-Zavi Krafa","chapter":"3","verse":"20","text":"Maka zupa ana zanku'ma nagesa nentahugeno'a, nagu'amo'a kna nehigeno havizantfa hu'ne."},{"book":"Lementesen-Zavi Krafa","chapter":"3","verse":"21","text":"E'ina hu'neanagi mago zanku nagesa nentahi'na, amuhara nehue."},{"book":"Lementesen-Zavi Krafa","chapter":"3","verse":"22","text":"Ra Anumzamo'ma avesiranteno knare'ma hunerantea avesi'zamo'a, tamagerfa huno vagaore mevava nehie. Na'ankure agri asunkuzamo'a vagaore meno nevie."},{"book":"Lementesen-Zavi Krafa","chapter":"3","verse":"23","text":"Maka nanterana Anumzamoka kagri kasunku zamo'a egasefa huvava nehiankino, hugahuema hunka hu'nana zama nehana kavukvazamo'a tusi zankerfa me'ne."},{"book":"Lementesen-Zavi Krafa","chapter":"3","verse":"24","text":"Nagra'ma nagesa antahuana, Agra nagri Ra Anumza mani'negu nagra Agriteke amuhara huntegahue."},{"book":"Lementesen-Zavi Krafa","chapter":"3","verse":"25","text":"Ra Anumzamo'a agrite'ma amuha'ma nehu'za, zamagu'areti'ma hu'za agriku'ma nehakaza vahera zamazeri knare nehie."},{"book":"Lementesen-Zavi Krafa","chapter":"3","verse":"26","text":"Akoheno avega anteno mani'nenigeno Ra Anumzamo'ma ete agu'vazino avre avu'ava zamo'a knare hu'ne."},{"book":"Lementesen-Zavi Krafa","chapter":"3","verse":"27","text":"Nahezavema mani'nesire'ma knazama eri'zamo'a, e'i knare hu'ne."},{"book":"Lementesen-Zavi Krafa","chapter":"3","verse":"28","text":"Ra Anumzamo'ma mago vahe'ma knazama neminigeno'a, anazankura keaga osu agraku akoheno manino."},{"book":"Lementesen-Zavi Krafa","chapter":"3","verse":"29","text":"Anama nehanigeno keaga osu agra avufgama anteramino kugusopafima mani'nesigeno, negeno azama hunaku'ma hanuno'a aza hugahie."},{"book":"Lementesen-Zavi Krafa","chapter":"3","verse":"30","text":"Hagi mago vahemo'ma ameragente'ma rupro huminaku'ma nehanigeno'a, amne ante vivi hu'nesnigeno rupro humina, agra amne agazea erigahie."},{"book":"Lementesen-Zavi Krafa","chapter":"3","verse":"31","text":"Na'ankure Ra Anumzamo'a mago vahera amagena humi vava huno ovugahie."},{"book":"Lementesen-Zavi Krafa","chapter":"3","verse":"32","text":"Ra Anumzamo'a vahera knazana amigahianagi, Agra vaga ore mevava avesi zama'agu nentahino, avesinezmanteno knare avu'ava hunezmante."},{"book":"Lementesen-Zavi Krafa","chapter":"3","verse":"33","text":"Ra Anumzamo'ma knazama atregeno eno vahe'ma zamazeri havizama nehiana, Agra'a anaza hunakura nosie."},{"book":"Lementesen-Zavi Krafa","chapter":"3","verse":"34","text":"Hanki vahe'mo'zama kina vahe'ma zamazeri havizama huge,"},{"book":"Lementesen-Zavi Krafa","chapter":"3","verse":"35","text":"mago vahe'mo'ma Marerisa Anumzamofo avure'ma fatgo avu'ava'ma nehanigeno'ma, haviza hane huno'ma huntege,"},{"book":"Lementesen-Zavi Krafa","chapter":"3","verse":"36","text":"keagare'ma oti zupama havige hu'za zamazeri havizama nehaza avu'ava zanku'enena Ra Anumzamo'a ave'nosie."},{"book":"Lementesen-Zavi Krafa","chapter":"3","verse":"37","text":"Ra Anumzamo'ma osu'nenia nanekerera, iza agra'a avesitera mago zana eri forera hugahie?"},{"book":"Lementesen-Zavi Krafa","chapter":"3","verse":"38","text":"Ra Anumzana Marerisa Anumzamo'a Agra agipinti huama huno, knare zane havi zanena forera huo huno higeno forera nehie."},{"book":"Lementesen-Zavi Krafa","chapter":"3","verse":"39","text":"Ofri kasefa'ma huno mani'nesnia vahe'mo'a, agri kumi'mofo nonama huno azeri havizama hania zankura ke hakarea osino."},{"book":"Lementesen-Zavi Krafa","chapter":"3","verse":"40","text":"Hagi tagrama nehuna tavutavara rezaganeta ke so'e huteta, ana tavutva zampintira ete rukrahe huta Ra Anumzamofontega esanune."},{"book":"Lementesen-Zavi Krafa","chapter":"3","verse":"41","text":"Hanki tagu'areti huta tazana erisga nehuta, monafinkama mani'nea Anumzamofontega amanage huta nunamuna hugahune,"},{"book":"Lementesen-Zavi Krafa","chapter":"3","verse":"42","text":"tagra kumi huta kagrira tamefi hugamunkenka, kumitia atre orante'nane."},{"book":"Lementesen-Zavi Krafa","chapter":"3","verse":"43","text":"Kagrira karimpa ahe'zamo'a avitegenka, kasunkura hunka oratrenka tavaririnka tahe fri'nane."},{"book":"Lementesen-Zavi Krafa","chapter":"3","verse":"44","text":"Kagrira tusi hampomo refitegenka mani'nanketa, nunamuna hu'nonanagi tagri nunamumo'a kagritera ovu'ne."},{"book":"Lementesen-Zavi Krafa","chapter":"3","verse":"45","text":"Tagrira tatranketa vahe moparega vano nehunke'za, amne zama hiaza hu'za tage so'ea osu'naze."},{"book":"Lementesen-Zavi Krafa","chapter":"3","verse":"46","text":"Maka ha' vahetimo'za huhaviza hurante'naze."},{"book":"Lementesen-Zavi Krafa","chapter":"3","verse":"47","text":"Anama hazageta koro hu'none. Na'ankure tagesa ontahuna hazenke zamo eme tazeri havizantfa hu'ne."},{"book":"Lementesen-Zavi Krafa","chapter":"3","verse":"48","text":"Knazamo'ma eno nagri vahe'ma eme zamazeri havizama hiazama negogeno'a, navunumo'a tima eviankna huno,"},{"book":"Lementesen-Zavi Krafa","chapter":"3","verse":"49","text":"navufintira navunura hu vava nehie."},{"book":"Lementesen-Zavi Krafa","chapter":"3","verse":"50","text":"Ana zavira ontagane ate vava nehanugeno, Ra Anumzamo'a monafinti kefenka ateno nagegahie."},{"book":"Lementesen-Zavi Krafa","chapter":"3","verse":"51","text":"Jerusalemi rankumanifi a'neneramima, ha' vahe'mo'zama eme zamazeri havizama hazazama negogeno'a, tumonimo'a netanegeno nagu'amo'a havizantfa hu'ne."},{"book":"Lementesen-Zavi Krafa","chapter":"3","verse":"52","text":"Nagra mago havizana osu'noanagi, ha' vahe'nimo'za namama ahenakuma rotago'ma hazaza hu'za nagene re'naze."},{"book":"Lementesen-Zavi Krafa","chapter":"3","verse":"53","text":"Zamagra nahe'za nagrira kerifi eri nevazi'za, ana kerigana havenu refite'naze."},{"book":"Lementesen-Zavi Krafa","chapter":"3","verse":"54","text":"Ana hazageno timo nazeri nakari'aza higena, nagra frigahue hu'na antahi'noe."},{"book":"Lementesen-Zavi Krafa","chapter":"3","verse":"55","text":"Ana kerifima mani'nofintira Ra Anumzamoka kagra naza huogu kagri kagia ahe'na nunamuna nehue."},{"book":"Lementesen-Zavi Krafa","chapter":"3","verse":"56","text":"Hagi Kagra nunamu keni'a nentahinanki, kagesa renkani oro."},{"book":"Lementesen-Zavi Krafa","chapter":"3","verse":"57","text":"Hagi nazama huogu'ma kema hugenka Kagra nagrite erava'o nehunka, korora osuo hunka nasami'nane."},{"book":"Lementesen-Zavi Krafa","chapter":"3","verse":"58","text":"Ra Anumzamoka keagani'a refko hunka nentahinka nagu'vazinke'na knare hu'na mani'noe."},{"book":"Lementesen-Zavi Krafa","chapter":"3","verse":"59","text":"Ra Anumzamoka nagri'ma hazenkema eme nami'naza vahera hago kenka antahinka hu'nane. Ana hu'nananki nagri kaziga antenka agra fatgo hu'ne hunka ana vahera keaga huzmanto."},{"book":"Lementesen-Zavi Krafa","chapter":"3","verse":"60","text":"Ana vahe'mo'zama nagri'ma nazeri havizama hunaku'ma, maka keagama retro'ma hu'nazana hago ke'nane."},{"book":"Lementesen-Zavi Krafa","chapter":"3","verse":"61","text":"Hagi ana vahe'mo'zama kiza zokago kema hunenante'za, nagri'ma nazeri haviza hu kema anakiza nanekea Ra Anumzamoka hago antahi'nane."},{"book":"Lementesen-Zavi Krafa","chapter":"3","verse":"62","text":"Ha' vaheni'amo'za maka zupa, nagri'ma nazeri havizama hanaza nanekea, zamagira magopi ante'neza sumisumi hu'za keaga huvava nehaze."},{"book":"Lementesen-Zavi Krafa","chapter":"3","verse":"63","text":"Manizafina zagamepi erinte'za kiza zokago zagame ke hunante'naze."},{"book":"Lementesen-Zavi Krafa","chapter":"3","verse":"64","text":"Ra Anumzamoka ana vahe'mo'zama hu'naza havi zamavu'zamava negenka, mizana zamitere hugahane."},{"book":"Lementesen-Zavi Krafa","chapter":"3","verse":"65","text":"Ana vahe'mokizmi zamagu'a eri hankavetige'za, sifnafi maniho."},{"book":"Lementesen-Zavi Krafa","chapter":"3","verse":"66","text":"Ana vahera Kagra krimpa ahenezmantenka, zamarotago hunka zamahe hana huge'za, Ra Anumzamoka mopamofo agofetura omanitfa hiho."}]}