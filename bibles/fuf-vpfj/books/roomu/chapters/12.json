{"data":[{"book":"ROOMU","chapter":"12","verse":"1","text":"Awa mi wakkilinii on, yo musiɓɓe an, sabu yurmeende Alla nden, okkitirgol ɓalli mon ɗin wa sadaka wurɗo laaɓuɗo, weloowo mo, ko ɗun wonanoyta on dewal haanungal."},{"book":"ROOMU","chapter":"12","verse":"2","text":"Wota on ɲembu aduna fewndiiɗo on, kono wonee waylaaɓe, ɓe hakkillaaji mun heyɗintinaa, fii no andiron ko honɗun woni faale Alla on: ɗun ko ko moƴƴi kon e ko welata mo kon e ko timmi kon."},{"book":"ROOMU","chapter":"12","verse":"3","text":"Tippude e moƴƴere nde o yeɗimmi nden, mi wi'ay kala e mon wota o miijo himo hitti haa feƴƴiti, kono yo o miijito fii hoore makko wano haaniri non, mo kala embere gomɗinal ngal Alla yeɗi ɗun ngal."},{"book":"ROOMU","chapter":"12","verse":"4","text":"Wano tawiri non hiɗen mari tere buy e nder ɓandu wooturu, awa kadi tere ɗen fow hinaa golle goote mari,"},{"book":"ROOMU","chapter":"12","verse":"5","text":"ɗun non, fii kala hiɗen ɗuuɗi, en fow ko en ɓandu wooturu e nder humondiral e *Almasiihu on, en fow ko en tere jogondirɗe."},{"book":"ROOMU","chapter":"12","verse":"6","text":"Kono hiɗen mari dokke seeduɗe, wano Alla yeɗiri mo kala e men moƴƴere non. Si tawii ko dokkal haalugol ko Alla longini ɗun, yo taw ko ko yaadi e gomɗinal."},{"book":"ROOMU","chapter":"12","verse":"7","text":"Si ko dokkal fii wallugol, yo o wallu, si ko dokkal jannugol, yo o jannu."},{"book":"ROOMU","chapter":"12","verse":"8","text":"Mo no mari kadi dokkal wakkilingol, yo o wakkilin. On marɗo kadi dokkal okkugol, yo o okkir no yaajiri. On marɗo dokkal ardagol kadi, yo o ardor no kelɗiri. On marɗo dokkal yurmeende kadi, yo o waɗir ɗun weltaare."},{"book":"ROOMU","chapter":"12","verse":"9","text":"Yo giggol ngol wonu sellungol. Aɲon ko boni kon, humoɗon no tiiɗiri e ko moƴƴi kon."},{"book":"ROOMU","chapter":"12","verse":"10","text":"Yiɗindiron giggol siɗɗankaaku, mo kala e mon jogitora oya wa burɗo ɗun teddude."},{"book":"ROOMU","chapter":"12","verse":"11","text":"Wakkiloɗon hara on aamaali, kurkoranon Joomiraaɗo on ɓerɗe mon ɗen fow."},{"book":"ROOMU","chapter":"12","verse":"12","text":"Weltee e hoore tanƴinagol, ŋaɲɲoɗon tampereeji ɗin, duumoɗon e toraare Alla."},{"book":"ROOMU","chapter":"12","verse":"13","text":"Faaboron gomɗinɓe ɓen ko ɓe handi kon, newanoɗon wernugol."},{"book":"ROOMU","chapter":"12","verse":"14","text":"Du'anoɗon cukkotooɓe on ɓen, du'ee, wota on huɗu."},{"book":"ROOMU","chapter":"12","verse":"15","text":"Weltodee e ɓen wonɓe weltaade, wullidon e wonɓe wullude ɓen."},{"book":"ROOMU","chapter":"12","verse":"16","text":"Miijondiranee miijo wooto, wota on mawnintino, kono jaɓon jippinde hoore mon. Wota on waɗu hoore mon faamuɓe."},{"book":"ROOMU","chapter":"12","verse":"17","text":"Wota on yoɓitir gooto bone bone. Waɗee ko yimɓe ɓen fow ndaarata tawa no moƴƴi."},{"book":"ROOMU","chapter":"12","verse":"18","text":"Si tawii no gasa, yeru hiɗon waawi, wondee e yimɓe ɓen fow e nder ɓuttu."},{"book":"ROOMU","chapter":"12","verse":"19","text":"Wota on yottano hoore mon onon tigi, yo yiɗaaɓe an, kono accee tikkere Alla nden yottoo, ko fii no windii: «Joomiraaɗo on wi'i: Ko min yottannde wonani, ko min woni Yoɓoowo.»"},{"book":"ROOMU","chapter":"12","verse":"20","text":"Ko fii no windii kadi:"},{"book":"ROOMU","chapter":"12","verse":"21","text":"Wota bone foolu on, kono fooliree bone on moƴƴere."}]}