{"data":[{"book":"कुलुस्सियों","chapter":"3","verse":"1","text":"जबकि तुसे मसीह साथे जिऊँदे कित्ते, तो स्वर्गो रिया चीजा री टोल़ा रे रओ, जेती मसीह परमेशरो री बगला रे दाँणे कनारे बऊत ई सम्मानित जगा रे बैठी रा और परमेशरो रे दाँणे कनारे बैठी रा।"},{"book":"कुलुस्सियों","chapter":"3","verse":"2","text":"तरतिया पाँदलिया नि, पर स्वर्गो री चीजा री टोल़ा रे रओ।"},{"book":"कुलुस्सियों","chapter":"3","verse":"3","text":"कऊँकि तुसे तो पापी सबाओ रे मरी गे और तुसा रा जीवन मसीह साथे परमेशरो रे छिपे राए।"},{"book":"कुलुस्सियों","chapter":"3","verse":"4","text":"मसीह जो म्हारा जीवन ए जेबे एसा दुनिया रे वापस आऊणा, तेबे तुसे बी तेस साथे महिमा समेत सामणे ल्याए जाणे।"},{"book":"कुलुस्सियों","chapter":"3","verse":"5","text":"इजी री खातर आपणी तिना शरीरो री इच्छा खे काई देओ, जो तरतिया पाँदे ए, मतलब-व्याभिचार, अशुद्धता, बुरी इच्छा, बुरी लालसा और लोब, जो मूर्तिपूजा रे बराबर ए।"},{"book":"कुलुस्सियों","chapter":"3","verse":"6","text":"इना ई कामा खे करने री ई बजअ ते परमेशरो रा प्रकोप आज्ञा ना मानणे वाल़ेया पाँदे पड़ोआ।"},{"book":"कुलुस्सियों","chapter":"3","verse":"7","text":"और तुसे बी, जेबे इना बुराईया रे जीवन बिताओ थे, तो इना रेई मुताबिक चलो थे।"},{"book":"कुलुस्सियों","chapter":"3","verse":"8","text":"पर एबे तुसे बी इना सबी खे, मतलब-गुस्सा रोष, बैर, निन्दा और गाल़िया बकणा, इना सबी गल्ला खे छाडी देओ।"},{"book":"कुलुस्सियों","chapter":"3","verse":"9","text":"एकी-दूजे ते चूठ नि बोलो कऊँकि तुसे पुराणा पापी सबाओ तेसरे कामो समेत त्वारी ता रा।"},{"book":"कुलुस्सियों","chapter":"3","verse":"10","text":"और एबे तुसे नया सबाओ तारण करी ला रा, जो आपणे बनाणे वाल़े रे रूपो रे मुताबिक ज्ञान पाणे खे नया बणदा जाओआ।"},{"book":"कुलुस्सियों","chapter":"3","verse":"11","text":"तिदे ना तो यूनानी रया, ना यहूदी, ना खतना, ना बिना खतने ते, ना जंगल़ी, ना स्कूती, ना दास और ना आजाद; बस मसीह ईए जो सब कुछ ए और सबी रे ए।"},{"book":"कुलुस्सियों","chapter":"3","verse":"12","text":"तुसे लोक परमेशरो री पवित्र और प्यारी चुणी री प्रजा ए। तेबेई तुसे लोक बड़ी करूणा और पलाई, दीनता, नरमाई और सईन शीलता खे तारण करो।"},{"book":"कुलुस्सियों","chapter":"3","verse":"13","text":"और जे केसी गे केसी पाँदे दोष लगाणे री कोई बजअ ओ, तो एकी-दूजे खे सईन करी लो और एकी-दूजे रे अपराध माफ करो, जेड़े प्रभुए तुसा रे अपराध माफ कित्ते, तिंयाँ ईं तुसे बी करो।"},{"book":"कुलुस्सियों","chapter":"3","verse":"14","text":"और इना सबी पाँदे, प्यारो खे जो सिद्धता रा कटिबन्द ए बानी लो।"},{"book":"कुलुस्सियों","chapter":"3","verse":"15","text":"शान्ति जो मसीह देओआ तुसा रे दिलो रे राज्य करो। एड़ी शान्तिया खे तुसे एक शरीर ऊई की बुलाई बी राखे। तुसे सदा धन्यवादी बणे रे रओ।"},{"book":"कुलुस्सियों","chapter":"3","verse":"16","text":"मसीह रे वचनो खे आपणे दिलो रे बऊत जादा बसणे देओ। सिद्ध ज्ञानो समेत एकी-दूजे खे सिखाओ और चिताओ। आपणे-आपणे मनो रे धन्यावादो साथे परमेशरो खे पजन, स्तुतिगान और आत्मिक गीत गाओ।"},{"book":"कुलुस्सियों","chapter":"3","verse":"17","text":"और वचनो ते और कामो ते जो कुछ बी करो, सब प्रभु यीशुए रे नाओं ते करो और तेस साथे परमेशर पिते रा धन्यवाद करो।"},{"book":"कुलुस्सियों","chapter":"3","verse":"18","text":"ओ लाड़ियो! जेड़ा प्रभुए रे खरा ए, तेड़े ई आपणे-आपणे लाड़े रे अधीन रओ।"},{"book":"कुलुस्सियों","chapter":"3","verse":"19","text":"ओ लाड़ेयो! आपणी-आपणी लाड़िया साथे प्यार राखो और तिना साथे सख्ती नि करो।"},{"book":"कुलुस्सियों","chapter":"3","verse":"20","text":"ओ बाल़को! सबी गल्ला रे आपणे-आपणे माया-बाओ री आज्ञा रा पालण करो, कऊँकि प्रभु इजी ते खुश ओआ।"},{"book":"कुलुस्सियों","chapter":"3","verse":"21","text":"ओ बाल-बच्चेया वाल़ेयो! आपणे बाल़का खे तंग नि करो, एड़ा नि ओ कि तिना रा सब्र टूटी जाओ।"},{"book":"कुलुस्सियों","chapter":"3","verse":"22","text":"ओ दासो! जो शरीरो रे मुताबिक तुसा रे मालक ए, सबी गल्ला रे तिना री आज्ञा खे मानो, मांणूआ खे खुश करने जेड़ा दखाणे खे नि, पर सीदे मनो ते और प्रभुए रे डरो ते।"},{"book":"कुलुस्सियों","chapter":"3","verse":"23","text":"और जो कुछ तुसे करोए, तनो-मनो ते करो, ये सोची की कि मांणूआ खे नि पर प्रभुए खे करने लगी रे।"},{"book":"कुलुस्सियों","chapter":"3","verse":"24","text":"कऊँकि तुसे जाणोए कि तुसा खे इजी रे बदले प्रभुए ते जायदात मिलणी, तुसे प्रभु यीशु मसीह री सेवा करोए।"},{"book":"कुलुस्सियों","chapter":"3","verse":"25","text":"कऊँकि जो बुरा करोआ, परमेशरो तिना खे तेसा बुराईया री खातर सजा देणी, तेती केसी साथे भेद-भाव नि ऊँदा।"}]}