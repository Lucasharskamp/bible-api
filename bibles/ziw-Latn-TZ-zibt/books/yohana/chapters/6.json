{"data":[{"book":"Yohana","chapter":"6","verse":"1","text":"Yeze yajinke ayo, Yesu aita ntendele ya kaidi ye diziwa dya Galilaya hegu ziwa dya Tibeliya seivyo nendile hamwenga diketangwa."},{"book":"Yohana","chapter":"6","verse":"2","text":"Lukudidi lwa wantu lwamtimila kwaviya wantu awo nawawona vilagiso nakadamanya kwa kuwahonya wanyonje."},{"book":"Yohana","chapter":"6","verse":"3","text":"Yesu niyo akwela kolugulu, ekala hamwenga na wanampina wakwe."},{"book":"Yohana","chapter":"6","verse":"4","text":"Ngasu ya Pasaka ya Wayahudi yendaga ihaguhi."},{"book":"Yohana","chapter":"6","verse":"5","text":"Yesu eze akaule na kuwona lukudidi lwa wantu lukeza kwakwe, amgamba Filipo, “Chikagulehi nkande chani wantu wano wadye?”"},{"book":"Yohana","chapter":"6","verse":"6","text":"Kalonga ivyo chani amjeze Filipo, kwaviya nakavimanya mwenye ivyo nadamanye."},{"book":"Yohana","chapter":"6","verse":"7","text":"Filipo amhitula, “Hata chendile na matundu yakwitangwa dinali yakubula magana maidi, hayakudaha kugula migate chila yumwenga adye egute.”"},{"book":"Yohana","chapter":"6","verse":"8","text":"Yumwenga mwa wanampina wakwe, akwitangwa Anduleya, yudya endaga mlukolo ywa Simoni Petulo, amgamba,"},{"book":"Yohana","chapter":"6","verse":"9","text":"“Hano hana mbwanga yumwenga mta migate mishano ya shaili na samaki waidi, mna vino navichinte mbwani wantu walozize savino?”"},{"book":"Yohana","chapter":"6","verse":"10","text":"Yesu amgamba. “Wekazeni wantu hasi,” Hendaga na mani yalozize ahantu aho. Ivyo wantu niyo wekala hasi, wagosi awodu nawakabula magana milongo mishano."},{"book":"Yohana","chapter":"6","verse":"11","text":"Yesu niyo aiguha idya migate, amtogola Chohile, awapangila wantu wadya wekale. Atenda saivyo mwe ziya samaki, na chila mntu kapata saviya aungile."},{"book":"Yohana","chapter":"6","verse":"12","text":"Wantu weze wegute, Yesu awagamba wanampina wakwe, “Logotani vibesulo visigale visekwaga.”"},{"book":"Yohana","chapter":"6","verse":"13","text":"Wowo nawo walogota vibesulo vya migate mishano ye shaili wasigaze wadya wantu wadile niyo wamemeza ntangulu mlongo na mbili."},{"book":"Yohana","chapter":"6","verse":"14","text":"Wantu weze wawone chilagiso icho Yesu adamanye, wagamba, “Chindedi yuno nuyo Muwoni akwiza mwe isi.”"},{"book":"Yohana","chapter":"6","verse":"15","text":"Yesu niyo amanya kugamba wantu na wakaunga wamguhe wamtende seuta kwa nguvu, niyo aita vituhu kolugulu ichedu."},{"book":"Yohana","chapter":"6","verse":"16","text":"Ize ibule chisingi, wanampina wakwe Yesu wasela kubula kwediziwa,"},{"book":"Yohana","chapter":"6","verse":"17","text":"niyo wakwela mwe ngalawa, wakonga kudeluka idiziwa wahinge Kapelinaumu. Chiza nachingila, Yesu nendile hanati kuwabwila."},{"book":"Yohana","chapter":"6","verse":"18","text":"Chipindi icho ziwa niyo dyakonga kutibukila kwa chausa cha luzimu lukulu."},{"book":"Yohana","chapter":"6","verse":"19","text":"Wanampina kudya waitile utali wa chilometa shano hegu mtandatu wamwona Yesu akajenda mlanga mwa mazi, akeisogeila ingalawa, niyo wogoha vidala."},{"book":"Yohana","chapter":"6","verse":"20","text":"Yesu awagamba, “Ni miye!” “Msekogoha,”"},{"book":"Yohana","chapter":"6","verse":"21","text":"Nawakaunga wamguhe Yesu mwe ngalawa, aho ingalawa niyo yabula kwe isi nawakaita."},{"book":"Yohana","chapter":"6","verse":"22","text":"Mtondo wakwe fyo dya wadya wasigale nkanana ya kaidi ye diziwa. Niyo wabunkula kugamba nakuna ngalawa imwenga du hadya, naho Yesu hengile mwe ngalawa hamwenga na wanampina wakwe, mna wanampina awo nawaita wowo wenye."},{"book":"Yohana","chapter":"6","verse":"23","text":"Ngalawa ntuhu, zikulaila Tibeliya, niyo zabula aho wantu wadile imigate Zumbe amtogolaga Chohile."},{"book":"Yohana","chapter":"6","verse":"24","text":"Umo awo wantu weze wabunkule kugamba Yesu na wanampina wakwe hawahali aho, niyo wakwela ngalawa waita Kapelinaumu, wakamlonda."},{"book":"Yohana","chapter":"6","verse":"25","text":"Wadya wantu weze wambwile Yesu ntendele ya kaidi ye diziwa, wamuza, “Mhinyi, kubula ini hano?”"},{"book":"Yohana","chapter":"6","verse":"26","text":"Yesu awahitula, “Nawagambilani chindedi, mwanilonda siyo kwaviya muwona vilagiso, mna kwaviya mdile idya imigate niyo mweguta."},{"book":"Yohana","chapter":"6","verse":"27","text":"Msekwevinya kwa nkande ikubanika, mna, kwevinyeni kwa nkande ya ujima wa mazuwa yose. Ino niyo natende Mwana ywa Mntu nawenkeni, kwaviya Chohile, Tate, kajela hula kugamba kamsagula na kumzumila.”"},{"book":"Yohana","chapter":"6","verse":"28","text":"Wowo niyo wamwuza, “Chitende mbwani chani chisankanile ndima ya Chohile?”"},{"book":"Yohana","chapter":"6","verse":"29","text":"Yesu awahitula, “Ino niyo ndima ya Chohile mumzumile yudya amsigile.”"},{"book":"Yohana","chapter":"6","verse":"30","text":"Aho wamgamba, “Naudamanye chilagiso chani chiwone chani chikuzumile? Nautende chibwani?"},{"book":"Yohana","chapter":"6","verse":"31","text":"Wakale wetu wadyaga mana kudya kwedijangwa, saviya viwandikwe mwa mawandiko Yakukile, ‘Kawalisa nkande ilaile kwembingu.’ ”"},{"book":"Yohana","chapter":"6","verse":"32","text":"Yesu awagamba. “Nawagambilani chindedi,” “Musa hawenkileni nkande ilaile kwembingu, mna Tate nuyo akuwenkani nyuwe nkande ya chindedi ikulaila kwembingu."},{"book":"Yohana","chapter":"6","verse":"33","text":"Kwaviya nkande ya Chohile ni yudya akusela kulaila kwembingu na akwinkiza ujima kwa wantu we isi.”"},{"book":"Yohana","chapter":"6","verse":"34","text":"Niyo wamgamba, “Zumbe, chinke mgate uwo kalenakale.”"},{"book":"Yohana","chapter":"6","verse":"35","text":"Yesu awagamba, “Miye nuwo mgate ukujela ujima. Mntu akwiza kwangu halumwe ni sala, yoyose akunizumila halumwe ni nchilu naho."},{"book":"Yohana","chapter":"6","verse":"36","text":"Nasiwagambilani kugamba mniwona mna hamkunizumila."},{"book":"Yohana","chapter":"6","verse":"37","text":"Wose akuninka Tate naweze kwangu, mntu yoyose akwiza kwangu, sanimdule kuse,"},{"book":"Yohana","chapter":"6","verse":"38","text":"kwaviya sisela kulaila kwembingu siyo kwaviya hweungila miye, mna kwaviya vikungwa ni yudya anisigile vino."},{"book":"Yohana","chapter":"6","verse":"39","text":"Vino nivyo akunga yudya anisigile, nisekumwaza hata yumwenga mgati mwa wadya aninkile, mna niwauyuse wose zuwa dya udumo."},{"book":"Yohana","chapter":"6","verse":"40","text":"Kwaviya akunga Tate nicho chino, chila namwone Mwana na kumzumila atende na ujima wa mazuwa yose, nami nanimuuyuse zuwa dya uhelo.”"},{"book":"Yohana","chapter":"6","verse":"41","text":"Wayahudi wakonga kumng'ung'uzikila Yesu kwaviya nakagamba, “Miye ni mgate useile kulaila kwembingu.”"},{"book":"Yohana","chapter":"6","verse":"42","text":"Wagamba, “Togola, yuno suyo Yesu mwana ywa Yusufu? Ise na nine Chiwamanya! Ivyo adaha vivihi kulonga kugamba kasela kulaila kwembingu?”"},{"book":"Yohana","chapter":"6","verse":"43","text":"Yesu awagamba, “Lekani kung'ung'uzikilana."},{"book":"Yohana","chapter":"6","verse":"44","text":"Hahana mntu akudaha kwiza kwangu, ukaleka wadya wakwesigwe kwangu ni Tate anisigile hana mkwesize kwangu, nami nanimuyuse mwedizuwa dyo udumo."},{"book":"Yohana","chapter":"6","verse":"45","text":"Mwa mawandiko ya wawoni muwandikwa vino, wantu wose nawatende wahinywa ni Chohile, chila mntu akumwiva Tate na kuhina kwakwe eza kwangu."},{"book":"Yohana","chapter":"6","verse":"46","text":"Ivyo hulonga ni vino, hahana mntu amwone Tate, yudya alaile kwa Chohile nuyo du amwone Tate."},{"book":"Yohana","chapter":"6","verse":"47","text":"Nawagambilani chindedi, mntu akuzumila ana ujima wa mazuwa yose."},{"book":"Yohana","chapter":"6","verse":"48","text":"Miye nuyo mgate ukujela ujima."},{"book":"Yohana","chapter":"6","verse":"49","text":"Wakale wenyu wadyaga nkande ikwitangwa mana kudya kwedijangwa, mna niyo wabanika."},{"book":"Yohana","chapter":"6","verse":"50","text":"Mna ino ni nkande ikusela kulaila kwembingu chani yoyose naidye asekubanika."},{"book":"Yohana","chapter":"6","verse":"51","text":"Miye nuyo mgate ukujela ujima useile kulaila kwembingu. Mntu yoyose na adye nkande ino nekale mazuwa yose. Nkande nanimwinke nu mwili wangu huulavya kwa chausa cha ujima wa wantu we isi.”"},{"book":"Yohana","chapter":"6","verse":"52","text":"Naho wayahudi wakonga kuhigana mgati mwawo; “Yuno adaha vivihi kuchinka umwili wakwe chiudye?”"},{"book":"Yohana","chapter":"6","verse":"53","text":"Yesu awagamba, “Nawagambilani chindedi, hamnadile mwili wa Mwana ywa Mntu na kunywa isakame yakwe, hamtende na ujima mndani mwenyu."},{"book":"Yohana","chapter":"6","verse":"54","text":"Nadye umwili wangu na kunywa sakame yangu ana ujima wa mazuwa yose, nami nanimuuyuse mwe zuwa dya uhelo."},{"book":"Yohana","chapter":"6","verse":"55","text":"Kwaviya mwili wangu ni nkande ya chindedi, na sakame yangu ni chikunywegwa cha chindedi."},{"book":"Yohana","chapter":"6","verse":"56","text":"Nadye umwili wangu na kunywa isakame yangu, ekala mndani mwangu, nami nekala mndani mwakwe."},{"book":"Yohana","chapter":"6","verse":"57","text":"Saviya Tate anisigile eli mjima, nami nekala kwa chausa cha nguvu zakwe; Seivyo akudya umwili nekale kwa chausa cha nguvu zangu."},{"book":"Yohana","chapter":"6","verse":"58","text":"Uno ni mgate useile kulaila kwembingu, siyo saviya mana wadile wadalahala wenyu, niyo wabanika. Akudya umgate uno natende mjima mazuwa yose.”"},{"book":"Yohana","chapter":"6","verse":"59","text":"Yesu alongaga ayo umo endile akahinya mwe nyumba yo kumvikila Chohile kudya Kapelinaumu."},{"book":"Yohana","chapter":"6","verse":"60","text":"Ivyo, wanampina walozize weze weve ivyo, wagamba “Yano ni mahinyo madala! Ni yuhi akudaha kuyategeleza?”"},{"book":"Yohana","chapter":"6","verse":"61","text":"Yesu nakamanya hegambilwe ni mntu kugamba wanampina wakwe na wakang'ung'uzika mwe mbuli iyo, niyo awauza, “Togolani mbuli ino ni ndala?"},{"book":"Yohana","chapter":"6","verse":"62","text":"Navitende vivihi hegu hadya namumwone Mwana ywa Mntu akakwela kwita kudya endaga nkongo?"},{"book":"Yohana","chapter":"6","verse":"63","text":"Muye wa Chohile nuyo ukuleta ujima, mna nguvu za mntu hazikutenda chintu. Mbuli zino niwagambileni ni za Muye Ukukile zikuleta ujima."},{"book":"Yohana","chapter":"6","verse":"64","text":"Mna weyaho mgati mwenyu hewekuzumila.” Yesu nakalonga ivyo kwaviya nakamanya kukongela nkongo ni wahi hawamzumile, naho ni yuhi namhituke."},{"book":"Yohana","chapter":"6","verse":"65","text":"Akaheza agamba, “Nivyo vikuleka nasiwagambilani kugamba hahana akudaha kwiza kwangu hanadahizwe ni Tate.”"},{"book":"Yohana","chapter":"6","verse":"66","text":"Kulawana na ayo, watendile wanampina wakwe walozize wauya kunyuma, wasekutimilizana naye vituhu."},{"book":"Yohana","chapter":"6","verse":"67","text":"Ivyo, Yesu niyo awauza wadya mlongo na waidi, “Togolani nanywi mwaunga mwite kwenyu?”"},{"book":"Yohana","chapter":"6","verse":"68","text":"Simoni Petulo amhitula, “Zumbe, chite kwa yuhi? Weye una ulosi ukujela ujima wa mazuwa yose."},{"book":"Yohana","chapter":"6","verse":"69","text":"Suwe chazumila, naho chimanya kugamba weye nuyo Mkuka ywa Chohile.”"},{"book":"Yohana","chapter":"6","verse":"70","text":"Yesu niyo awagamba, “Togolani siwasagulani nyuwe mlongo na waidi? Mna yumwe ywenyu ni Mwavu!”"},{"book":"Yohana","chapter":"6","verse":"71","text":"Yesu nakalonga ayo kwachausa cha Yuda Isikaliote, mwana Simoni Isikaliyote kwaviya nuyo akunga amhituke, hata uneva nendile yumwe ywa wadya wanampina mlongo na waidi."}]}