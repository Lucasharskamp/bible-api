{"data":[{"book":"Lukka","chapter":"22","verse":"1","text":"Embaga ey’Emigaati Egitazimbulukuswa eyitibwa Okuyitako yali esembedde."},{"book":"Lukka","chapter":"22","verse":"2","text":"Bakabona abakulu n’abannyonnyozi b’amateeka baali bakola kaweefube okusala amagezi okutta Yesu, naye nga batya abantu okusasamala."},{"book":"Lukka","chapter":"22","verse":"3","text":"Awo Setaani n’ayingira mu Yuda Isukalyoti eyali omu ku bayigirizwa ekkumi n’ababiri,"},{"book":"Lukka","chapter":"22","verse":"4","text":"n’agenda eri bakabona abakulu n’abakuumi ba Yeekaalu abakulu, n’ateesa nabo nga bw’anaamuwaayo gye bali."},{"book":"Lukka","chapter":"22","verse":"5","text":"Ne basanyuka nnyo, era ne bakkiriza okumusasula."},{"book":"Lukka","chapter":"22","verse":"6","text":"Yuda n’akkiriza okuwaayo Yesu, n’anoonya akakisa konna mw’anaamuweerayo gye bali nga tewali kibiina."},{"book":"Lukka","chapter":"22","verse":"7","text":"Awo olunaku olw’Emigaati Egitazimbulukuswa, okuttirwa omwana gw’endiga ogw’embaga y’Okuyitako, ne lutuuka."},{"book":"Lukka","chapter":"22","verse":"8","text":"Yesu n’atuma Peetero ne Yokaana n’abagamba nti, “Mugende mututegekere ekyekiro kyaffe eky’okuyitako, tujje tukirye.”"},{"book":"Lukka","chapter":"22","verse":"9","text":"Ne bamubuuza nti, “Oyagala tukitegekere wa?”"},{"book":"Lukka","chapter":"22","verse":"10","text":"Yesu n’abaddamu nti, “Munaaba mwakayingira mu kibuga, mujja kulaba omusajja eyeetisse ensuwa y’amazzi ng’atambula. Mumugoberere okutuuka mu nnyumba mw’anaayingira,"},{"book":"Lukka","chapter":"22","verse":"11","text":"mugambe nnyinimu nti, ‘Omuyigiriza atutumye gy’oli ng’agamba nti: Ekisenge ky’abagenyi kiruwa mwe nnaaliira Okuyitako n’abayigirizwa bange?’"},{"book":"Lukka","chapter":"22","verse":"12","text":"Ajja kubalaga ekisenge ekinene ekya waggulu nga kitegekeddwa bulungi. Omwo mwe muba mutegekera.”"},{"book":"Lukka","chapter":"22","verse":"13","text":"Ne balaga mu kibuga, ne basanga buli kimu nga Yesu bwe yabagamba. Ne bateekateeka Okuyitako."},{"book":"Lukka","chapter":"22","verse":"14","text":"Awo ekiseera ky’okulya bwe kyatuuka, Yesu n’atuula n’abayigirizwa be okulya."},{"book":"Lukka","chapter":"22","verse":"15","text":"Yesu n’agamba abayigirizwa be nti, “Ebbanga eryo lyonna mbadde ndowooza nnyo ku Kyekiro kino eky’Okuyitako, nga njagala nkirye nammwe nga sinnaba kubonyaabonyezebwa."},{"book":"Lukka","chapter":"22","verse":"16","text":"Kubanga mbagamba nti sigenda kuddayo kulya nammwe Okuyitako okutuusa lwe kulituukirizibwa mu bwakabaka bwa Katonda.”"},{"book":"Lukka","chapter":"22","verse":"17","text":"Awo Yesu n’addira ekikompe ky’envinnyo, bwe yamala okwebaza Katonda, n’agamba nti, “Mukwate, munyweko mwenna."},{"book":"Lukka","chapter":"22","verse":"18","text":"Kubanga mbagamba nti, Sigenda kuddayo kunywa ku kibala kya muzabbibu okutuusa ng’obwakabaka bwa Katonda buzze.”"},{"book":"Lukka","chapter":"22","verse":"19","text":"Ate n’atoola omugaati, bwe yamala okwebaza Katonda, n’agumenyaamenyamu, n’abagabira ng’agamba nti, “Guno gwe mubiri gwange oguweebwayo ku lwammwe. Mukolenga bwe muti nga munzijukira.”"},{"book":"Lukka","chapter":"22","verse":"20","text":"Bwe baamala okulya ekyekiro, n’addira nate ekikompe era mu ngeri y’emu n’akibakwasa ng’agamba nti, “Ekikompe kino ke kabonero ak’endagaano ya Katonda empya ekakasibwa mu musaayi gwange oguyiyibwa ku lwammwe."},{"book":"Lukka","chapter":"22","verse":"21","text":"Naye muwulire kino. Omuntu agenda okundyamu olukwe atudde wano nange ku mmere."},{"book":"Lukka","chapter":"22","verse":"22","text":"Kigwanira Omwana w’Omuntu, okufa nga Katonda bwe yateekateeka. Naye zimusanze omuntu oyo amulyamu olukwe.”"},{"book":"Lukka","chapter":"22","verse":"23","text":"Awo abayigirizwa ne batandika okwebuuzaganya bokka na bokka nti ani ku bo ayinza okukola ekintu ng’ekyo!"},{"book":"Lukka","chapter":"22","verse":"24","text":"Era ne batandika okuwakana bokka ne bokka, ani asinga ekitiibwa mu bo?"},{"book":"Lukka","chapter":"22","verse":"25","text":"Naye Yesu n’abagamba nti, “Bakabaka b’abamawanga bafuga abantu baabwe, n’ab’obuyinza ne babazunza mu kino na kiri, naye abafugibwa tebalina kya kukola wabula okubayita abayambi baabwe."},{"book":"Lukka","chapter":"22","verse":"26","text":"Naye mu mmwe tekisaanira kuba bwe kityo. Oyo asinga ekitiibwa mu mmwe asaana yeeyisenga ng’asembayo, n’omukulembeze mu mmwe asaana abeere ng’omuweereza wammwe."},{"book":"Lukka","chapter":"22","verse":"27","text":"Mu nsi muno omukungu y’atula ku mmeeza abaddu be ne bamuweereza. Naye wano mu ffe nze muweereza wammwe."},{"book":"Lukka","chapter":"22","verse":"28","text":"Naye mmwe mubadde wamu nange mu biseera bino eby’okugezesebwa kwange,"},{"book":"Lukka","chapter":"22","verse":"29","text":"era kubanga Kitange ampadde obwakabaka, noolwekyo mbaatulira kati nti mbawadde ekifo"},{"book":"Lukka","chapter":"22","verse":"30","text":"okutuula n’okulya era n’okunywera ku mmeeza yange mu bwakabaka bwange obwo, era mulituula ku ntebe ne mulamula ebika bya Isirayiri ekkumi n’ebibiri."},{"book":"Lukka","chapter":"22","verse":"31","text":"“Simooni, Simooni, Setaani asabye okukuwewa ng’eŋŋaano,"},{"book":"Lukka","chapter":"22","verse":"32","text":"naye ggwe nkusabidde okukkiriza kwo kuleme kukuggwaamu. Era bw’olimala okwenenya, yamba mu kuzimba n’okunyweza okukkiriza kwa baganda bo.”"},{"book":"Lukka","chapter":"22","verse":"33","text":"Awo Peetero n’addamu nti, “Mukama wange, neeteeseteese okusibirwa awamu naawe mu kkomera, era n’okufiira awamu naawe.”"},{"book":"Lukka","chapter":"22","verse":"34","text":"Yesu n’amuddamu nti, “Peetero, nkutegeeza nti leero ononneegaana emirundi esatu enkoko nga tennakookolima.”"},{"book":"Lukka","chapter":"22","verse":"35","text":"Awo Yesu n’ababuuza nti, “Bwe nabatuma okubuulira Enjiri, ne mutatwala nsimbi wadde ensawo, oba omugogo omulala ogw’engatto, mwalina okwetaaga ekintu kyonna?” Ne baddamu nti, “Nedda.”"},{"book":"Lukka","chapter":"22","verse":"36","text":"Yesu n’abagamba nti, “Naye kaakano alina ensawo eterekebwamu ensimbi agitwale, n’ensawo ng’ey’omusabiriza bwe mutyo. Atalina kitala, atunde ku ngoye ze akyegulire!"},{"book":"Lukka","chapter":"22","verse":"37","text":"Kubanga mbagamba nti kyetaagisa okutuukirizibwa mu nze ekyawandiikibwa nti, ‘Yabalirwa wamu n’abamenyi b’amateeka,’ ebinkwatako biteekwa okutuukirira.”"},{"book":"Lukka","chapter":"22","verse":"38","text":"Abayigirizwa ne bamugamba nti, “Mukama waffe, wano tulinawo ebitala bibiri!” N’abaddamu nti, “Bimala!”"},{"book":"Lukka","chapter":"22","verse":"39","text":"Awo Yesu n’afuluma mu kibuga awamu n’abayigirizwa be n’akwata ekkubo erigenda ku lusozi olwa Zeyituuni nga bwe yali empisa ye."},{"book":"Lukka","chapter":"22","verse":"40","text":"Bwe yatuuka eyo n’agamba abayigirizwa be nti, “Musabe Katonda, muleme kuwangulwa kukemebwa.”"},{"book":"Lukka","chapter":"22","verse":"41","text":"Ye n’abavaako akabanga ng’awakasukwa ejjinja, n’afukamira n’asaba nti,"},{"book":"Lukka","chapter":"22","verse":"42","text":"“Kitange, obanga kwe kusiima kwo ekikompe kino kinzigyeko. Naye si nga Nze bwe njagala, wabula ky’oyagala kye kiba kikolebwa.”"},{"book":"Lukka","chapter":"22","verse":"43","text":"Awo malayika eyava mu ggulu n’ajja n’amugumya."},{"book":"Lukka","chapter":"22","verse":"44","text":"Yali mu kunyolwa kunene nnyo okw’omwoyo, ne yeeyongera okusaba ennyo n’atuuyana n’entuuyo ezamuvaamu ne ziba ng’amatondo g’omusaayi, era ne gatonnya wansi."},{"book":"Lukka","chapter":"22","verse":"45","text":"Bwe yayimuka ng’amaze okusaba n’addayo eri abayigirizwa be, naye n’abasanga nga beebase, olw’ennaku eyali ebakutte."},{"book":"Lukka","chapter":"22","verse":"46","text":"N’abagamba nti, “Lwaki mwebase? Muzuukuke, musabe, muleme kuwangulwa kukemebwa.”"},{"book":"Lukka","chapter":"22","verse":"47","text":"Awo Yesu bwe yali ng’akyayogera, ekibiina ky’abantu ne batuuka nga Yuda, omu ku bayigirizwa be ekkumi n’ababiri, y’abakulembedde. Yuda n’ajja butereevu awali Yesu, n’amunywegera."},{"book":"Lukka","chapter":"22","verse":"48","text":"Naye Yesu n’amugamba nti, “Yuda, Omwana w’Omuntu omulyamu olukwe ng’omugwa mu kifuba?”"},{"book":"Lukka","chapter":"22","verse":"49","text":"Abayigirizwa abalala bwe baalaba ekyali kigenda okubaawo ne babuuza Yesu nti, “Mukama waffe, tubateme n’ebitala byaffe?”"},{"book":"Lukka","chapter":"22","verse":"50","text":"Era omu ku bo n’atemako n’ekitala okutu kw’omuweereza wa Kabona Asinga Obukulu."},{"book":"Lukka","chapter":"22","verse":"51","text":"Naye Yesu n’abagamba nti, “Temwongera kubalwanyisa.” N’akwata ku kutu kw’omusajja, n’amuwonya!"},{"book":"Lukka","chapter":"22","verse":"52","text":"Yesu kwe kukyukira bakabona abakulu, n’abakulu b’abakuumi ba Yeekaalu, n’abakulembeze b’Abayudaaya abaali bakulembedde ekibiina ky’abantu, n’abagamba nti, “Ndi munyazi, n’okujja ne mujja gye ndi nga mwambalidde ebitala n’emiggo?"},{"book":"Lukka","chapter":"22","verse":"53","text":"Lwaki temwankwatira mu Yeekaalu? Nabeeranga omwo buli lunaku. Naye nammwe eno ye ssaawa yammwe, n’ekizikiza we kiragira obuyinza bwakyo.”"},{"book":"Lukka","chapter":"22","verse":"54","text":"Awo ne bakwata Yesu ne bamutwala mu nnyumba ya Kabona Asinga Obukulu. Peetero n’agoberera nga yeesuddeko akabanga."},{"book":"Lukka","chapter":"22","verse":"55","text":"Bwe baamala okukuma omuliro wakati mu luggya ne batuula okwota; Peetero naye n’atuula wakati mu bo, n’ayota omuliro."},{"book":"Lukka","chapter":"22","verse":"56","text":"Omuwala omuweereza n’amulengera ng’omuliro gumumulisizza, n’amutunuulira enkaliriza, okutuusa lwe yagamba nti, “Omusajja ono yali ne Yesu!”"},{"book":"Lukka","chapter":"22","verse":"57","text":"Peetero ne yeegaana nti, “Omukazi, oyo gw’oyogerako nze simumanyi.”"},{"book":"Lukka","chapter":"22","verse":"58","text":"Bwe waayitawo akabanga omuntu omulala n’alaba Peetero n’amugamba nti, “Naawe oli omu ku bo.” Peetero ne yeegaana nti, “Nedda, ssebo, si bwe kiri.”"},{"book":"Lukka","chapter":"22","verse":"59","text":"Bwe waali wayiseewo ng’essaawa nnamba, omuntu omu n’ayogera ng’akakasa nti, “Ddala n’ono yali wamu ne Yesu kubanga naye Mugaliraaya.”"},{"book":"Lukka","chapter":"22","verse":"60","text":"Peetero n’addamu nti, “Omusajja, by’oyogerako sibimanyi!” Peetero bwe yali akyayogera enkoko n’ekookolima."},{"book":"Lukka","chapter":"22","verse":"61","text":"Mu kaseera ako Mukama waffe n’akyuka n’atunuulira Peetero. Peetero n’ajjukira Yesu kye yagamba nti, “Enkoko eneeba tennakookolima ononneegaana emirundi esatu.”"},{"book":"Lukka","chapter":"22","verse":"62","text":"Awo Peetero n’afuluma okuva mu luggya n’akaaba nnyo amaziga!"},{"book":"Lukka","chapter":"22","verse":"63","text":"Awo abasajja abaali bakuuma Yesu ne batandika okumuduulira n’okumukuba."},{"book":"Lukka","chapter":"22","verse":"64","text":"Ne bamusiba ekitambaala ku maaso ne bamukuba ebikonde, oluvannyuma ne bamubuuza nti, “Nnabbi! yogera ani akukubye?”"},{"book":"Lukka","chapter":"22","verse":"65","text":"Ne bamuvuma n’ebigambo ebirala bingi."},{"book":"Lukka","chapter":"22","verse":"66","text":"Enkeera mu makya Olukiiko Olukulu olw’Abayudaaya, nga lulimu bakabona abakulu, n’abannyonnyozi b’amateeka, n’abakulembeze b’Abayudaaya, ne lutuula. Yesu n’aleetebwa mu maaso g’Olukiiko olwo."},{"book":"Lukka","chapter":"22","verse":"67","text":"Ne bamubuuza nti, “Obanga ggwe Kristo, tubuulire.”"},{"book":"Lukka","chapter":"22","verse":"68","text":"ne bwe nnaababuuza ebibuuzo temujja kunnyanukula."},{"book":"Lukka","chapter":"22","verse":"69","text":"Naye ekiseera kituuse, Nze, Omwana w’Omuntu, okutuula ku mukono ogwa ddyo ogwa Katonda Ayinzabyonna.”"},{"book":"Lukka","chapter":"22","verse":"70","text":"Bonna ne baleekaana nti, “Kwe kugamba nti ggwe Mwana wa Katonda?”"},{"book":"Lukka","chapter":"22","verse":"71","text":"Ne bagamba nti, “Ate twetaagira ki obujulizi obulala? Kubanga ffe ffennyini twewuliridde ng’ebigambo bino biva mu kamwa ke.”"}]}