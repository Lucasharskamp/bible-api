{"data":[{"book":"LINJIILA MATTA","chapter":"24","verse":"1","text":"Ɓay wonii Iisaa fokkitii yaltude ka *juulirde mawnde, taalibaaɓe makko ɓen ɓadii mo fii hollugol mo darnoodi juulirde nden."},{"book":"LINJIILA MATTA","chapter":"24","verse":"2","text":"Kono o jaabii ɓe, o wi'i: «On yi'ii ɗun fow? Ka haqiiqa mi andinii on, hay hayre e hoore hayre luttoytaa ɗoo ko lancaaka.»"},{"book":"LINJIILA MATTA","chapter":"24","verse":"3","text":"Onsay o jooɗoyii ka Fello *Zaytuuni. Taalibaaɓe ɓen ari tawi mo e gundoo, ɓe wi'i mo: «Yeetee men, ko honde tuma ɗun waɗoyta, e ko honɗun wonoyta maande aroygol mon ngol e lannoode aduna on?»"},{"book":"LINJIILA MATTA","chapter":"24","verse":"4","text":"Iisaa jaabii ɓe, wi'i: «Reenee fii wota gooto faljin on,"},{"book":"LINJIILA MATTA","chapter":"24","verse":"5","text":"ko fii buy aroyay ɓaarora innde an nden, hara no wi'a ko kaɲun woni *Almasiihu on. Awa ɓen faljinoyay yimɓe ɗuuɗuɓe."},{"book":"LINJIILA MATTA","chapter":"24","verse":"6","text":"On nanoyay kadi fii hareeji no wowlee, e haalaaji fii gereeji. Awa wota on hulu, ko fii bee ɗun waɗa. Kono hinaa ɗon wonata lannoode nden."},{"book":"LINJIILA MATTA","chapter":"24","verse":"7","text":"Hareeji kadi waɗoyay hakkunde leƴƴi ɗin. Laamateeriiji ɗin kadi immondirana, nokkeeli goo heegeeji waɗa, kaɲun e dimbanɗe leydi."},{"book":"LINJIILA MATTA","chapter":"24","verse":"8","text":"Kono ko ɗun fow wonata fuɗɗoode sattendeeji nanditayɗi e muuseendi ŋata ɗin."},{"book":"LINJIILA MATTA","chapter":"24","verse":"9","text":"«Awa ɓe wattoyay on e juuɗe tampinooɓe ɓen, ɓe wara on. Leƴƴi ɗin fow kadi aɲa on sabu innde an nden."},{"book":"LINJIILA MATTA","chapter":"24","verse":"10","text":"Buy seloyay gomɗinal ngal, ɓe janfondira, ɓe aɲindira."},{"book":"LINJIILA MATTA","chapter":"24","verse":"11","text":"Awa waɗitiiɓe annaba ɗuuɗuɓe yaltitoyay, ɓe faljina yimɓe buy."},{"book":"LINJIILA MATTA","chapter":"24","verse":"12","text":"Sabu ɓeydagol angal peewal ngal, giggol ɗuuɗuɓe ɗuytoyto,"},{"book":"LINJIILA MATTA","chapter":"24","verse":"13","text":"kono kala ŋaɲɲiiɗo haa ka lannoode, o dandoyte."},{"book":"LINJIILA MATTA","chapter":"24","verse":"14","text":"Oo Kibaaru Moƴƴo fii *laamu Alla ngun feɲɲinte e aduna on fow, fii no leƴƴi ɗin fow nanira seeditoore nden. Ko onsay aduna on lannata."},{"book":"LINJIILA MATTA","chapter":"24","verse":"15","text":"«Awa, nde yi'uɗon huunde harmunde caabinaynde nde annabi Danu'iila wowlunoo fii mun nden daakanike nokkuure hormorde nden woo"},{"book":"LINJIILA MATTA","chapter":"24","verse":"16","text":"onsay yo hoɗuɓe ka diiwal Yahuuda ɓen dogir ka pelle."},{"book":"LINJIILA MATTA","chapter":"24","verse":"17","text":"On wonɗo ka fowtorde hoore suudu mun wota tippano ko woni kon ka nder suudu."},{"book":"LINJIILA MATTA","chapter":"24","verse":"18","text":"On wonɗo kadi ka ngesa wota yiltito fii ƴettugol dolokke mun on."},{"book":"LINJIILA MATTA","chapter":"24","verse":"19","text":"E nder ɗen balɗe ɗon, bone wonanay sowiiɓe ɓen e muyninayɓe ɓen."},{"book":"LINJIILA MATTA","chapter":"24","verse":"20","text":"Awa toree fii wota ndun dogudu mon ardu ndungu maa e *ɲalaande fowteteende e mun nden."},{"book":"LINJIILA MATTA","chapter":"24","verse":"21","text":"Ko fii onsay satteende mawnde waɗay, nde sifa mun waɗaali gila aduna dawi haa hande, e nde ɓuri mun waɗitataa han kadi."},{"book":"LINJIILA MATTA","chapter":"24","verse":"22","text":"Si tawno ɗen ɲalaaɗe raɓɓinɗinanooka, hay gooto daɗataano. Kono sabu suɓaaɓe ɓen, ɗen ɲalaaɗe raɓɓinɗinte."},{"book":"LINJIILA MATTA","chapter":"24","verse":"23","text":"«Awa si goɗɗo aru on e wi'oyde wonde: ‹Almasiihu on no ɗoo!› maa ‹himo ɗaa!›, wota on hoolo mo."},{"book":"LINJIILA MATTA","chapter":"24","verse":"24","text":"Ko fii waɗitiiɓe almasiihu e waɗitiiɓe annaba feeɲoyay, ɓe waɗoya maandeeji njani e kaawakeeji fii no ɓe faljinira hay suɓaaɓe ɓen, si no gasaynoo."},{"book":"LINJIILA MATTA","chapter":"24","verse":"25","text":"Awa mi *hiitanike on fii ɗun."},{"book":"LINJIILA MATTA","chapter":"24","verse":"26","text":"«Awa si ɓe wi'ii on: ‹E hino himo ka wulaa›, wota on yahu, maa: ‹Himo ka nder cuuɗi›, wota on hoolo!"},{"book":"LINJIILA MATTA","chapter":"24","verse":"27","text":"Awa ko wano maƴande maƴirta non iwra ka funnaange, jalba haa ka hirnaange, ko wano non ardu *Ɓii-Aaden on woniroyta."},{"book":"LINJIILA MATTA","chapter":"24","verse":"28","text":"Ko ka ko maayi kon woni woo, jigaaje ɗen mooɓotoo."},{"book":"LINJIILA MATTA","chapter":"24","verse":"29","text":"«Kisan ɓawto satteende ɗen ɲalaaɗe, ‹Naange ngen niɓɓitay, tawa lewru ndun jalbataa, koode ɗen ka kammu kadi yana, ko tiiɗi kon ka kammu kadi dimboyoo.›"},{"book":"LINJIILA MATTA","chapter":"24","verse":"30","text":"«Ko onsay maande Ɓii-Aaden on feeɲata ka kammu, bolondaaji ɗin fow ka hoore leydi fesa, ɓe yi'oya non Ɓii-Aaden on no ara e duule iwrude ka kammu, hara himo arda e bawgal e mangural mawngal."},{"book":"LINJIILA MATTA","chapter":"24","verse":"31","text":"Onsay o nuliroya malaa'ikaaɓe makko ɓen hito moolanaango *liital, ɓe mooɓa suɓaaɓe makko ɓen, gila funnaange heɓi hirnaange e gila nano heɓi ɲaamo, gila ka kammuuli ɗin fuɗɗi haa ka ɗi haaɗi."},{"book":"LINJIILA MATTA","chapter":"24","verse":"32","text":"«Yo misal ƴibbehi kin wonan on gandal. Nde calɗi makki ɗin hecciɗiri, ɗi wiliti, on andanay hoore mon wonde setto ngon ɓadike."},{"book":"LINJIILA MATTA","chapter":"24","verse":"33","text":"Ko wano non kadi, no yiiruɗon ɗii piiji fow no waɗa woo, haray andee wonde Ɓii-Aaden on ɓadike ka dambugal."},{"book":"LINJIILA MATTA","chapter":"24","verse":"34","text":"Ka haqiiqa mi andinii on, ɗun fow waɗay ado nguu jamaanu feƴƴude."},{"book":"LINJIILA MATTA","chapter":"24","verse":"35","text":"Kammu ngun e leydi ndin feƴƴay, kono min konguɗi an ɗin feƴƴataa.»"},{"book":"LINJIILA MATTA","chapter":"24","verse":"36","text":"«Kono hay gooto andaa fii nden ɲalaande e on saa'i, hinaa hay malaa'ikaaɓe ɓen ka kammuuli, hinaa hay Ɓiɗɗo on, kono ko Baabaajo on tun andi fii nden ɲalaande e on saa'i."},{"book":"LINJIILA MATTA","chapter":"24","verse":"37","text":"Ko waɗunoo kon fewndo jamaanu Nuuhu, waɗoyay kadi ka ɲalaaɗe ado artugol Ɓii-Aaden on."},{"book":"LINJIILA MATTA","chapter":"24","verse":"38","text":"Ko fii, e ɗee ɲalaaɗe ado waamere nden waɗude, hari yimɓe ɓen no ɲaamaynoo yara, no jomba jombanee, haa ɲande Nuuhu naatunoo ka laana."},{"book":"LINJIILA MATTA","chapter":"24","verse":"39","text":"Ɓe sogitaaki hay huunde haa nde waamere nden arnoo, nde yooli ɓe ɓe fow. Ko wano non woniroyta ardu Ɓii-Aaden on."},{"book":"LINJIILA MATTA","chapter":"24","verse":"40","text":"«Onsay yimɓe ɗiɗo wonduɓe e ngesa woota, goɗɗo e maɓɓe ƴettete, oya on lutta."},{"book":"LINJIILA MATTA","chapter":"24","verse":"41","text":"Wano non kadi, rewɓe ɗiɗo wonɓe unidude, goɗɗo e maɓɓe ƴettete, oya on lutta."},{"book":"LINJIILA MATTA","chapter":"24","verse":"42","text":"Awa wattanee yiila, ko fii on andaa ko e ɲalaande honde Joomiraaɗo mon on aroyta."},{"book":"LINJIILA MATTA","chapter":"24","verse":"43","text":"Ko fii andee fota, si tawno jom galle no andunoo nde ngujjo on araynoo wujjugol e nder jemma on, o wattanayno yiila, hara o accaali galle makko ɗen fusee."},{"book":"LINJIILA MATTA","chapter":"24","verse":"44","text":"Ko ɗun waɗi, onon kadi hebilee, ko fii Ɓii-Aaden on aroyay e saa'i nde on sogitaaki.»"},{"book":"LINJIILA MATTA","chapter":"24","verse":"45","text":"«Hara ko jiyaaɗo hombo reeniiɗo holniiɗo woni ko jom mun halfinta neemingol kurkaaɗi mun ɗin e saa'i haanuɗo?"},{"book":"LINJIILA MATTA","chapter":"24","verse":"46","text":"Maloore wonanii on jiyaaɗo, mo jom mun ari tawi no jokkiri non."},{"book":"LINJIILA MATTA","chapter":"24","verse":"47","text":"Ka haqiiqa mi andinii on, o halfinay mo jawle makko ɗen fow."},{"book":"LINJIILA MATTA","chapter":"24","verse":"48","text":"Kono si tawii on jiyaaɗo ko bonɗo, wi'oowo: ‹Jom an neeɓii araali›,"},{"book":"LINJIILA MATTA","chapter":"24","verse":"49","text":"onsay, o nangana tilfugol ɗimmooɓe makko ɓen, hara kanko himo ɲaama yarida e mandilooɓe ɓen,"},{"book":"LINJIILA MATTA","chapter":"24","verse":"50","text":"jom on jiyaaɗo aray nde on jiyaaɗo sabbaaki mo, e saa'i mo o sogitaaki,"},{"book":"LINJIILA MATTA","chapter":"24","verse":"51","text":"o letta mo lette sattuɗe, o waɗa mo ka faasiqiiɓe ɓen waɗetee ton, ka wullaandu e ŋatindiro ɲiiƴe woni ton."}]}