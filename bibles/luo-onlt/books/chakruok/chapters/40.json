{"data":[{"book":"Chakruok","chapter":"40","verse":"1","text":"Bangʼ ndalo moko jagam divai kod jated makati mar Farao ruodh Misri nochwanyo ruoth."},{"book":"Chakruok","chapter":"40","verse":"2","text":"Mirima nomako Farao gi jotichge ariyogo, ma gin jotend jagam divai kod jatend joma tedo makati."},{"book":"Chakruok","chapter":"40","verse":"3","text":"Kendo noketogi e od twech kama jatend askeche mar od twech notweyoe Josef."},{"book":"Chakruok","chapter":"40","verse":"4","text":"Jatend askeche noketogi e lwet Josef mondo oritgi."},{"book":"Chakruok","chapter":"40","verse":"5","text":"moro ka moro kuom ji ariyogi mane gin jatend jogam divai kod jatend joted makati mar ruodh Misri mane oyudo otwe, noleko lek otienono moro ka moro, kendo lek ka lek ne nigi tiende mopogore gi machielo."},{"book":"Chakruok","chapter":"40","verse":"6","text":"Kane Josef obiro irgi kinyne gokinyi, noneno ka chunygi ool."},{"book":"Chakruok","chapter":"40","verse":"7","text":"Kuom mano nopenjo jatich Farao mane ni kode e od twechgo niya, “Angʼo ma omiyo uol kawuono?”"},{"book":"Chakruok","chapter":"40","verse":"8","text":"Negidwoke niya, “Waduto nyoro waleko lek mopogore opogore, to onge ngʼama nyalo lokonwa tiendgi.”"},{"book":"Chakruok","chapter":"40","verse":"9","text":"Kuom mano jatend jogam Divai nonyiso Josef lek mane oleko. Nowachone niya, “E lekna nende aleko ni aneno yadh mzabibu e nyima,"},{"book":"Chakruok","chapter":"40","verse":"10","text":"kendo e yadh mzabibuno ne nitie bede adek. Kane ochako loth, nogolo thiepene kendo neginyago mzabibu mochiek mana gikanyono."},{"book":"Chakruok","chapter":"40","verse":"11","text":"Kikombe Farao ne ni e lweta, kendo nakawo olembe mag mzabibu mi abiyogi e kikombe mar Farao kendo aketo kikombe e lwete.”"},{"book":"Chakruok","chapter":"40","verse":"12","text":"Josef nowachone niya, “Ma e tiend lek mane ilekono. Bede yadh mzabibu adekgo nyiso ndalo adek."},{"book":"Chakruok","chapter":"40","verse":"13","text":"Bangʼ ndalo adek Farao biro gonyi kendo dwoki e tiji, kendo ibiro keto kikombe Farao e lwete mana kaka yande kitimo kane in jatingʼ divai mare."},{"book":"Chakruok","chapter":"40","verse":"14","text":"To ka gik moko duto otimoreni maber, ipara kendo itimna ngʼwono; iwuona gi Farao mondo ogola e od twech."},{"book":"Chakruok","chapter":"40","verse":"15","text":"Nikech nomaka githuon ka igola e piny jo-Hibrania, kendo kata mana kaonge gima rach ma asetimo manyalo miyo abedie od twech ka.”"},{"book":"Chakruok","chapter":"40","verse":"16","text":"Kane jatend joted makati oneno ni Josef oloko tiend lek maber, nowachone Josef niya, “An bende ne aleko kama: Atonge adek mag makati ne ni e wiya."},{"book":"Chakruok","chapter":"40","verse":"17","text":"Ei atonga mamalo ne nitie chiemo duto motedi ni Farao, to winy ne chamogi ei atonga mamalono.”"},{"book":"Chakruok","chapter":"40","verse":"18","text":"Josef nowachone niya, “Ma e tiend leknino. Atonge adek nyiso ndalo adek."},{"book":"Chakruok","chapter":"40","verse":"19","text":"Kapok okadho ndalo adek Farao biro golie od twech, kendo obiro ngʼado wiyi oko manolieri e yath kendo winy biro chamo ringri.”"},{"book":"Chakruok","chapter":"40","verse":"20","text":"Koro odiechiengʼ mar adek ne en odiechieng rapar mar nywol Farao, kendo noloso nyasi ne jotije duto. Nogonyo jatend jogam divai kod jatend joted makati moketogi e nyim jodonge."},{"book":"Chakruok","chapter":"40","verse":"21","text":"Nodwoko jatend jogam divai e tije, mondo omi ochak oket kikombe e lwet Farao,"},{"book":"Chakruok","chapter":"40","verse":"22","text":"to jatend joted makati nonego, mana kaka Josef noselokonegi tiend lekgi."},{"book":"Chakruok","chapter":"40","verse":"23","text":"To kata kamano jatend jogam divai ne ok oparo Josef; wiye nowil kode."}]}