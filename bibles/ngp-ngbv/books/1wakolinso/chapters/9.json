{"data":[{"book":"1Wakolinso","chapter":"9","verse":"1","text":"Miye hiye mlekelwa? Miye hiye mwigala ulosi? Hinati nimuwone Zumbe ywetu Yesu, togoleni nyuwe hicho cheleko we indima yangu kwa Zumbe?"},{"book":"1Wakolinso","chapter":"9","verse":"2","text":"Hata uneva wamwenga hawakunizumila kugamba miye ni mwigala ulosi. Ikindedi miye ni mwigala ulosi kwenyu. Nyuwe mwi kiwalo changu kulagisa wigala ulosi wangu, kwa kulunganywa kwenyu na Zumbe."},{"book":"1Wakolinso","chapter":"9","verse":"3","text":"Umwo want'hu wakanihiga, ivi nivo hukegombela."},{"book":"1Wakolinso","chapter":"9","verse":"4","text":"Hiwagilwe kwink'higwa nk'hande, hegu vakunywa, kwajili ye indima yangu?"},{"book":"1Wakolinso","chapter":"9","verse":"5","text":"Hiwagilwe kutenda enga wegala ulosi watuhu na wanduguze wa Zumbe na Kefa, kumguha mkazangu mhuwila ywa Kilisito ande hamwenga na miye mwe zint'hambo zangu?"},{"book":"1Wakolinso","chapter":"9","verse":"6","text":"Hegu ni miye na Banaba du, vileke kipate yadya kikuunga mwo wikazi wetu?"},{"book":"1Wakolinso","chapter":"9","verse":"7","text":"Hegu ni ani mtowani yeyose akukelihila mwenye Umwo akanda kwe nk'hambi? Niani mlimi heekudya ulozo we miti yakwe? Mdimi yuhi heekudaha kunywa mele yo ludimo lwakwe."},{"book":"1Wakolinso","chapter":"9","verse":"8","text":"Ivo nalonga aho kimnt'humnt'hu du, hata miko ya Musa nayo haikulonga iivo?"},{"book":"1Wakolinso","chapter":"9","verse":"9","text":"Iwandikwa mwe Miko ya Musa kugamba, “Use kuifupa mnomo ng'ombe ikaidamanyila ndima yo kuhuta uhule.” Haluse Mnungu alonga mbuli ya ng'ombe?"},{"book":"1Wakolinso","chapter":"9","verse":"10","text":"Togola, hakilongele suwe akalonga ivo? Ikindedi ayo yawandikagwa suwe, kwaviya umlimi no mvuni, wose waidi wakawiila kupata kint'hu mwo uvuni uwo."},{"book":"1Wakolinso","chapter":"9","verse":"11","text":"Uneva suwe kiwahandilani mbeyu za kimuye mwa nyuwe, togoleni yanda mbuli nk'hulu uneva kikapata vint'hu kikuviunga kwa wikazi wetu kulawa kwenyu?"},{"book":"1Wakolinso","chapter":"9","verse":"12","text":"Uneva watuhu wawagilwa kukawiila aya kulawa kwenyu, togoleni, suwe hakiwagiliswe kujink'ha woho?"},{"book":"1Wakolinso","chapter":"9","verse":"13","text":"Mmanya kindedi kugamba mnt'hu akudamanya ndima mwe nyumba ya Mnungu, apata nk'hande umwo mwe nyumba ya Mnungu, naho wose wakulavila malavo he kilingo, apangilwa kwink'higwa mwa malavo ayo?"},{"book":"1Wakolinso","chapter":"9","verse":"14","text":"Zumbe nakasigiila, wadya wose wakubilikiza Mbuli Yedi ukudya kwawe kwaungwa kulawe uumo."},{"book":"1Wakolinso","chapter":"9","verse":"15","text":"Mna miye hitumiye uwagilwa wowose uno. Naho hikuwandika vileke niupate uwagilwa uwo, kwa miye ni vedi nibanike kujink'ha kumtenda yeyose aone kugamba naketogola haheina kint'hu."},{"book":"1Wakolinso","chapter":"9","verse":"16","text":"Uneva nabilikiza Mbuli Yedi iyo hiyo mbuli ya kukefenyela. Mna hamwenga na ayo yose nimwe yadya nigambigwe nitende. Naho makulu yaihile nayanibwiile uneva hina bilikize Mbuli Yedi ya Mnungu."},{"book":"1Wakolinso","chapter":"9","verse":"17","text":"Yandile nehadamanya ndima ino kwa usaguzi wangu nehahuwila maliho, mna nadamanya enga ivo huungigwa nidamanye. Mnungu niye anigambile nidamanye."},{"book":"1Wakolinso","chapter":"9","verse":"18","text":"Nt'hunyo yangu ni kint'hu chani? Nu uluneka lwo kubilikiza Mbuli Yedi bule haheina kulihigwa, haheina kutigiza icho huungigwa kulihigwa kwa kubilikiza."},{"book":"1Wakolinso","chapter":"9","verse":"19","text":"Miye ni mlekelwa, hiyo mtumwa ywa mnt'hu yeyose, mna naketenda mwenye kunda mtumwa ywa kila mnt'hu vileke nimpatile Kilisito want'hu wengi kwa ivo vikudahika."},{"book":"1Wakolinso","chapter":"9","verse":"20","text":"Umwo nandile hadamanya ndima na Wayahudi nehinda enga Myahudi vileke niwapate Wayahudi, naho hata uneva miye hikulongozwa nu Mwiko wa Musa. Hikailwa nu mwiko vileke niwapate wadya wekailwe nu Mwiko wa Musa."},{"book":"1Wakolinso","chapter":"9","verse":"21","text":"Umwo nandile hadamanya ndima kwa want'hu hi Wayahudi, nehikala enga hi Myahudi, kuse yo Mwiko wa Musa, vileke niwapate want'hu hi Wayahudi, hiyo kugamba hikuutimila mwiko wa Mnungu, ikindedi nalongozwa nu Mwiko wa Kilisito."},{"book":"1Wakolinso","chapter":"9","verse":"22","text":"Kwa wasokezi wo mhuwi, name hiketenda kunda msokezi vileke niwapate wasokezi. Niyo naketenda kunda kila kint'hu vileke wamwenga wawe wayokolwe kwa kila sila ikudahika."},{"book":"1Wakolinso","chapter":"9","verse":"23","text":"Nayadamanya aya yose kwa ajili ye Mbuli Yedi ya Mnungu vileke name nihokele uvikilwa wa Mnungu."},{"book":"1Wakolinso","chapter":"9","verse":"24","text":"Mwe kindedi mmanya kugamba wakuhigana nguluko wengi, mna akuunga ahokele geleko dyo uhumi ni yumwenga. Gulukeni enga ivo vileke mdahe kuhokela digeleko."},{"book":"1Wakolinso","chapter":"9","verse":"25","text":"Mhigani yeyose wa misezigo, akehiniza no kukenyima vint'hu vose, vileke ahokele taji ikubanika, mna suwe kihokele taji heikubanika."},{"book":"1Wakolinso","chapter":"9","verse":"26","text":"Ivi nivo vikuleka naguluka kwa makawiilo yo uhumi, nivo hutoana, hiyo enga mnt'hu akwaza nguvu zakwe bule."},{"book":"1Wakolinso","chapter":"9","verse":"27","text":"Nausulumiza mwili wangu no kuutenda unitegeleze, vileke miye mwenye nnase kuoneka hikuungigwa kwo kuhokela digeleko umwo habinda kuwabilikiza want'hu watuhu."}]}