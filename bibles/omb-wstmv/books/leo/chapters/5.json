{"data":[{"book":"Leo","chapter":"5","verse":"1","text":"Mosis mo warera Israel doluegi me mo veve vena, “Ei Israel, ne rongo na leoi tamwata mena leo vevegi nam veve sere lawe gimiu bagataha. Nein huhuire me siu nein huri vurugegi nire."},{"book":"Leo","chapter":"5","verse":"2","text":"Noda Huqe Mauri u teu na waratau siaga mei ginde lo vusi Saenai5.2 Vusi Saenai henagi tuegi Horeb."},{"book":"Leo","chapter":"5","verse":"3","text":"I Huqe hi teu na waratau siaga ngaha tea lawe retamada, nge lawe ginde, ginde doluegi hano dam mwaso bagataha."},{"book":"Leo","chapter":"5","verse":"4","text":"Huqe u gato mei go lo nagomu lo vusi dena livugei avi."},{"book":"Leo","chapter":"5","verse":"5","text":"Lo taro ngehi neu nau labe lo livugei Huqe me lo livuge miu ve nain matamwasaragi na leo noi Huqe lawe gimiu, ba huri gimiu neu matagu gena avi me nein hage tea lo vusi. Me mo veve vena:"},{"book":"Leo","chapter":"5","verse":"6","text":"‘Neu nom nomu Huqe Mauri, nau lei vohogi niko dena vanue Ijib, a vanuei tangaloi gimiu neu tabana gagarasi lune."},{"book":"Leo","chapter":"5","verse":"7","text":"Goin mese huduhudu goro na huqe wagineu. Neu Huqe gategale."},{"book":"Leo","chapter":"5","verse":"8","text":"Goin mese vai na nunui huqe tau eulu lolo taetae, sige nunui gineu mwaso talo tano me lo vavai tano, me lo buloi tahi vuine."},{"book":"Leo","chapter":"5","verse":"9","text":"Goin mese huduhudu goro na huqe vurogi huri neu nomu Huqe Mauri, neu a domi gagarasi. Nain vevegi na maresu huri na bugui tamara vin dadari lo bambai maresu gaitolu, gaivesigi ngere hi rau leo masi eu."},{"book":"Leo","chapter":"5","verse":"10","text":"Nge a noku vaigarea lawe na sinobu teriteri ngere hi rau leogareagi eu me ram wiribibi na noku leohora."},{"book":"Leo","chapter":"5","verse":"11","text":"Goin mese ware vurogi na henai nomu Huqe Mauri, huri Huqe vin vevegi nire ram ware vurogi na henana."},{"book":"Leo","chapter":"5","verse":"12","text":"Goin wiribibi na rani gaibitugi vin gogona, a rani mangana mwere hi nomu Huqe Mauri u veve lawego."},{"book":"Leo","chapter":"5","verse":"13","text":"Lolo rani gaiono goin tabana me goin vei na tabanagi doluegi lolona."},{"book":"Leo","chapter":"5","verse":"14","text":"Nge a rani gaibitugi a rani mangana noi nomu Huqe Mauri. Goin mese vai na tabana lune, niko mei renetumu, sige a nomu tangaloi tabanagi doluegi sige a bulugi sige a donki, sige hala. Sige hine bulemu gangarue, me hala lolo nomu ara, huri a nomu tangaloi tabanagi rain manga mwereigo."},{"book":"Leo","chapter":"5","verse":"15","text":"Huri goin lado bibi ve niko a tangaloi tabana vurogi, lolo Ijib, nge a nomu Huqe Mauri u lei vohogi niko dena Ijib gena nona huireana. Siu nomu Huqe Mauri mo veve lawego huri ve goin wiribibi na rani gaibitugi."},{"book":"Leo","chapter":"5","verse":"16","text":"Goin lado mavagi tamamu mei retahimu mwerei nomu Huqe Mauri u veve lawego, huri nein mwaso vin tuei, me nein toga vurugegi vin qaravu lolo vanue nomu Huqe Mauri vin betea lawego."},{"book":"Leo","chapter":"5","verse":"17","text":"Goin mese ue vagamate na tangaloi."},{"book":"Leo","chapter":"5","verse":"18","text":"Goin mese maturu mena vavine dolue nge hate i horamu sige a mwera hate tamainetumu."},{"book":"Leo","chapter":"5","verse":"19","text":"Goin mese balubelu."},{"book":"Leo","chapter":"5","verse":"20","text":"Goin mese gaivutugi retuemu gena leo kalikeli."},{"book":"Leo","chapter":"5","verse":"21","text":"Goin mese vai huri gaihorai tuemu, a valena, a nona tano, a nona tangaloi tabanagi, a bulana gangarue, sige a nona gineu doluegi.’”"},{"book":"Leo","chapter":"5","verse":"22","text":"Me taligu, Mosis mo veve vena, “Ngere ngaha a leohora i Huqe u veve lawe gimiu, tavohe neu kalo bubugi lo vusi Saenai. Me mo gato gena dilo lawua dena tailengi mena dodo gena avi. Siu hate gineu vage. Mo reve na leo lo tavisei vatu tatavola gairue, me mo betera lawe au."},{"book":"Leo","chapter":"5","verse":"23","text":"Me tavohe a avi mo gao na vusi gam rongo na leo mo vomai dena dodo lawua, me ira sesea meire ira tomtomuegi doluegi ramo vomai ram lehi eu."},{"book":"Leo","chapter":"5","verse":"24","text":"Me go ve, ‘Wo! Noda Huqe Mauri, u haharagi na varavarai nona muremure mena lawuana lawe ginde lo dilo lawua gau rongoe lo livugei avi. Bagataha dambei ilo huri ve Huqe Mauri u gato me tangaloi he mate tea."},{"book":"Leo","chapter":"5","verse":"25","text":"Siserigi ngaha gamai gam rao huri ve gain kakarani lobei mateana taligu. A avi lawua vin gao gamai me vin ngehigi gamai. Tareve gamai gain rongo na diloi noda Huqe Mauri taligu gamai gain mate."},{"book":"Leo","chapter":"5","verse":"26","text":"Gu ilo beno! Hate tangaloi tangaha huri ve Huqe vomai lobena lolo avi vena gato mwere u gato mei ginde siu lo tagugi dahe mate tea."},{"book":"Leo","chapter":"5","verse":"27","text":"Ko vano kakarani ko rorongtagi na leo doluegi noda Huqe Mauri vin veve lawego me lo tagugi goin vomai gom vevesere lawe gamai. Gamai gai rongora me gain tabera.’"},{"book":"Leo","chapter":"5","verse":"28","text":"Me i Huqe u rongo na diloi nomu leo tavohe gu gato mei eu me i Huqe mo veve vena, ‘Nau rongo na diloi leo noi sinobu me havai ngere rau veve doluegi rau hogo."},{"book":"Leo","chapter":"5","verse":"29","text":"Neu nam tarani ve rain lado mavagieu, me rain tabe na noku lehora tamwere, me lo nora mwasoana, noi reneture me i reneture rain vomai lo tagure vin garea vin tuei,"},{"book":"Leo","chapter":"5","verse":"30","text":"siserigi ngaha goin veve lawera, rain mule taligu lo nora vale siusiu."},{"book":"Leo","chapter":"5","verse":"31","text":"Niko hogosie goin toga mei eu hano. Neu nain bete na noku leohora mena noku leo tamwata, me leo vevegi, lo tagugi goin vano goin huhui na tangaloi ngere hi ginie, me lo tagugi rain toga lolo vanue nain bete lawera, rain tabe na noku tamwata.’”"},{"book":"Leo","chapter":"5","verse":"32","text":"Me taligu, Mosis mo veve vena, “Nein dige lo turegi hi a nomiu Huqe Mauri u veve lawe gimiu. Nein lehuri ve nein vei na havagi a Huqe Mauri u veve lawe gimiu. Mese begi sulo matue sige sulo mawiri."},{"book":"Leo","chapter":"5","verse":"33","text":"Nein dige lo turegi hi a nomiu Huqe Mauri u veve lawe gimiu. Tareve nein vei mwere hi, nomiu mwasoana vin garea me nein mwaso vurugegi siu nein toga vin qaravu lolo vanue ngere hi nein leie vin vuragi nomiu.”"}]}