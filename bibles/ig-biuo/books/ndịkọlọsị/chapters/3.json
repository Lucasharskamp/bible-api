{"data":[{"book":"Ndị Kọlọsị","chapter":"3","verse":"1","text":"Ya mere, ebe e mere ka unu bụrụ ndị so Kraịst bilie nʼọnwụ, tụkwasịnụ obi unu nʼihe dị nʼeluigwe ebe Kraịst nọ nʼakụkụ aka nri Chineke."},{"book":"Ndị Kọlọsị","chapter":"3","verse":"2","text":"Ka echiche gbasara eluigwe ju unu obi. Unu atụfukwala oge ichegbu onwe unu banyere ihe dị nʼụwa."},{"book":"Ndị Kọlọsị","chapter":"3","verse":"3","text":"Nʼihi na unu anwụọla. E zokwara ndụ unu nʼime Chineke site na Kraịst."},{"book":"Ndị Kọlọsị","chapter":"3","verse":"4","text":"Mgbe Kraịst onye bụ ndụ unu ga-apụta ihe, unu ga-esokwa ya pụta ìhè nʼebube ya."},{"book":"Ndị Kọlọsị","chapter":"3","verse":"5","text":"Meenụ ka ọchịchọ ọjọọ niile nke ụwa dị nʼime unu bụrụ ihe nwụrụ anwụ. Unu etinyekwala aka nʼịkwa iko, adịghị ọcha, ọchịchọ ọjọọ, agụụ ime ihe ọjọọ, na anya ukwu (nke bụkwa ikpere arụsị)."},{"book":"Ndị Kọlọsị","chapter":"3","verse":"6","text":"Ọ bụkwa nʼihi ihe ndị a ka ọnụma Chineke na-abịakwasị ndị ahụ na-enupu isi."},{"book":"Ndị Kọlọsị","chapter":"3","verse":"7","text":"Ihe ndị a bụ ihe unu na-eme nʼoge gara aga mgbe unu na-adị ndụ nʼime ha."},{"book":"Ndị Kọlọsị","chapter":"3","verse":"8","text":"Ma ugbu a bụ oge iwezuga ihe ndị a niile na ndụ unu: iwe, na ọnụma, na obi ọjọọ, na nkwulu niile, ya na okwu ihere niile na-esi unu nʼọnụ na-apụta."},{"book":"Ndị Kọlọsị","chapter":"3","verse":"9","text":"Unu agwala ibe unu okwu ụgha, nʼihi na unu eyipụla mmadụ ochie ahụ na-eme ụdị omume a."},{"book":"Ndị Kọlọsị","chapter":"3","verse":"10","text":"Ugbu a, unu eyikwasịla ndụ ọhụrụ ahụ, nke e ji amamihe na-eme ka ọ dị ọhụrụ nʼoyiyi nke onye kere ya."},{"book":"Ndị Kọlọsị","chapter":"3","verse":"11","text":"Nkewa ọbụla adịghị nʼime ndụ a. Ọ dịghị mkpa maọbụ onye Juu maọbụ onye mba ọzọ, maọbụ onye e biri ugwu, maọbụ onye a na-ebighị ugwu. Ọ dịkwaghị mkpa maọbụ onye na-asụ asụsụ ọzọ, ma ọ bu onye ime ọhịa, maọbụ onye Sitia, maọbụ ohu, ma ọ bụkwanụ onye nwe onwe ya. Ihe dị mkpa bụ na Kraịst bụ ihe niile, nọrọkwa nʼime ihe niile."},{"book":"Ndị Kọlọsị","chapter":"3","verse":"12","text":"Ya mere, dị ka ndị Chineke họpụtara, ndị dị nsọ na ndị ọ hụrụ nʼanya, yikwasịnụ onwe unu obi ọmịiko, na obi ebere, na obi dị umeala, na ịdị nwayọọ, na ntachiobi."},{"book":"Ndị Kọlọsị","chapter":"3","verse":"13","text":"Na-anagidenụ ibe unu, gbagharakwa mmejọ ọbụla ibe unu na-emejọ unu. Gbagharanụ dị ka Onyenwe anyị sị gbaghara unu."},{"book":"Ndị Kọlọsị","chapter":"3","verse":"14","text":"Nke kachasị nke, kwerenụ ka ịhụnanya na-achị achị na ndụ unu, nʼihi na ọ bụ nke a na-ejikọta ihe niile nʼotu."},{"book":"Ndị Kọlọsị","chapter":"3","verse":"15","text":"Ka udo Kraịst na-achị achị nʼime obi unu, ebe unu bụ akụkụ nke otu anụ ahụ ahụ, a kpọrọ unu ka unu nọdụ nʼudo. Mgbe niile, nọọnụ na-ekele."},{"book":"Ndị Kọlọsị","chapter":"3","verse":"16","text":"Ka okwu nke Kraịst biri nʼime unu nʼuju ya. Werenụ amamihe niile na-akụzirịta ibe unu ihe, ma na-adụrịtakwa ibe unu ọdụ. Werekwanụ abụ ọma na abụ nke ime mmụọ bụọrọ Chineke abụ ekele nʼobi unu."},{"book":"Ndị Kọlọsị","chapter":"3","verse":"17","text":"Ka ihe niile unu na-eme, nʼokwu maọbụ nʼomume bụrụ nke e mere na nke e kwuru site nʼaha Onyenwe anyị Jisọs, na-enyekwanụ Chineke Nna ekele site na ya."},{"book":"Ndị Kọlọsị","chapter":"3","verse":"18","text":"Ndị bụ nwunye, doonụ onwe unu nʼokpuru di unu, dị ka ọ kwesiri ime nʼime Onyenwe anyị."},{"book":"Ndị Kọlọsị","chapter":"3","verse":"19","text":"Unu ndị bụ di, hụnụ nwunye unu nʼanya, unu ejikwala obi ilu na-emeso ha omume."},{"book":"Ndị Kọlọsị","chapter":"3","verse":"20","text":"Ụmụntakịrị, ruberenụ nne na nna unu isi nʼihe niile, nʼihi na nke a na-amasị Onyenwe anyị."},{"book":"Ndị Kọlọsị","chapter":"3","verse":"21","text":"Unu bụ nna, unu emela ihe ga-akpasu ụmụ unu iwe, ka ha ghara ịda mba nʼobi."},{"book":"Ndị Kọlọsị","chapter":"3","verse":"22","text":"Ndị bụ ohu, na-eruberenụ ndị bụ nna unu ukwu nʼanụ ahụ isi nʼihe niile, na-emenụ nke a, ọ bụghị naanị mgbe ha nọ na-ele unu anya, maọbụ mgbe unu chọrọ ịnata ihuọma, kama werenụ obi unu niile, na ịtụ egwu Onyenwe anyị rubere ha isi."},{"book":"Ndị Kọlọsị","chapter":"3","verse":"23","text":"Ihe ọbụla unu na-eme, werenụ obi unu niile mee ya. Ka ọ dị ka ọ bụ Onyenwe anyị ka unu na-arụrụ ya, ọ bụghị dị ka unu na-arụrụ ya mmadụ."},{"book":"Ndị Kọlọsị","chapter":"3","verse":"24","text":"Chetanụ nke ọma na unu nwere ụgwọ ọrụ nke Onyenwe anyị kwadobere inye unu, ndị ya. Nʼihi na ọ bụ Onyenwe anyị Kraịst ka unu na-ejere ozi."},{"book":"Ndị Kọlọsị","chapter":"3","verse":"25","text":"Onye ọbụla na-eme ihe ọjọọ ga-anata ụgwọ ọrụ nʼihi ihe ọjọọ niile o mere. Nʼihi na ile mmadụ anya nʼihu adịghị ya."}]}