{"data":[{"book":"Jon","chapter":"16","verse":"1","text":"“Gu nathek shii hì è yao pha ji ne, nyieliieshii nathek migi ji atho yi pha ji yao.”"},{"book":"Jon","chapter":"16","verse":"2","text":"Nathek shii Jewthek misiahò è khia mua phro, jimagungde ji re-è rek pha ishak thog ruii phro, ithek è nathek shii ua srane hì è now phro ithek mirek ji ne Hamangkhung-aphuii ro blia ro."},{"book":"Jon","chapter":"16","verse":"3","text":"Bran è nathek shii ji rek pha ji ne, nyieliieshii ithek ne Aphuii nane gu shii ne a-ìd ro."},{"book":"Jon","chapter":"16","verse":"4","text":"Jishii gu è nathek shii hì yao pha ji ne, nathek shii ji è rek pha airo ishak thog mage shii, gu è nathek shii nyie yao pha nathek ji now ruii phro."},{"book":"Jon","chapter":"16","verse":"5","text":"Jishii thuh gu shii hanyie è thoh ge ai hà dun sha pha ro, na khi hà dun sha pha lei ne nathek è hanyie de gu shii asiie sha phro."},{"book":"Jon","chapter":"16","verse":"6","text":"Jishii thuh gu nathek shii hì yao phro, nathek lubu ne ley duhug ro."},{"book":"Jon","chapter":"16","verse":"7","text":"Jishii gu nathek shii izai yao: Gu ichiih è dun liak shii ne nathek shii wie ro, chiih-è gu ichiih re-è adun arone, nongpho ji ne nathek shii awuii ruii phro. Jimagungde gu dun arone, gu è aishii nathek hà thoh ge pha ro."},{"book":"Jon","chapter":"16","verse":"8","text":"Ai wuii ruii shii, ai è ichiih sohjambling pha branthek ne layog miyao ji nane rangsua miyao ji chiih-è Hamangkhung-aphuii ro gua pha miyao shii ne bia dun rone khagi rek ruii phro."},{"book":"Jon","chapter":"16","verse":"9","text":"Aishii layog ro è yao pha miyao ji ne, nyieliieshii ai ne gu shii migi arek;"},{"book":"Jon","chapter":"16","verse":"10","text":"ithek ne niye izai chiang shii ichiig ro, nyieliieshii gune Aphuii shii dun sha, chiih-è gu shii ariig mua sha ruii phro;"},{"book":"Jon","chapter":"16","verse":"11","text":"Chiih-è chua pha ji shii de ichiig rey dun ro, nyieliieshii ichiih sohjambling shii bohkhothek è khuchung muzo aishii guajong ro."},{"book":"Jon","chapter":"16","verse":"12","text":"“Gu nathek shii yao pha ne bajo um shii, jimagungde thuh shii nathek ne azud mua ro,"},{"book":"Jon","chapter":"16","verse":"13","text":"khuchung magunde ragung wuii ruii shii Hamangkhung-aphuii pha chiang izai miyao ji yao ruii phro, ai è nathek zab pha izai hà noh ruii phro, ai ne awai pha rangsua è ayao ro, jimagungde ai ne nyie ai è yoi pha ji chiih-è nyie rey ruii pha ji nathek shii yao ruii phro."},{"book":"Jon","chapter":"16","verse":"14","text":"Chiih-è ai ne gu shii biisiie phi ruii phro, nyieliieshii gu è nyie yao pha ji yie srane nathek shii yao pha um ro."},{"book":"Jon","chapter":"16","verse":"15","text":"Gu Aphuii shii um pha ji ne zab guro ro; jiè gu hì yao phro chiih-è gu è nyie yao pha ji yie srane Ragung re-è nathek shii yao ruii phro."},{"book":"Jon","chapter":"16","verse":"16","text":"“Iùjia pha iidoh shii nathek ne gu shii adoh sha ruii phro, chiih-è ìujia pha iidoh shii nathek gu shii doh ruii phro.”"},{"book":"Jon","chapter":"16","verse":"17","text":"Giak samoythek è awaithek chung sai rai, “Hì pha miyaosiu ne nyie ga?” Ai è gethek shii yao ìujia ishak pha iidoh shii gethek ne aishii adoh ruii phro è yao, chiih-è ìujia pha iidoh shii gethek aishii doh; chiih-è ai hì de yao, “Nyieliieshii gune Aphuii shii dun sha.”"},{"book":"Jon","chapter":"16","verse":"18","text":"Iùjia pha iidoh pha miyao ji nyie yao phlei? Chiih-è ai nyie yao pha ji gethek ne athieg!"},{"book":"Jon","chapter":"16","verse":"19","text":"Isu è thieg jong nathek ne aishii sai pha now, jiè ai è ithek shii yao, “Gu è yao, ìujia pha iidoh shii nathek gu shii adoh sha ruii phro, chiih-è ìujia pha iidoh ishak nathek gu shii doh ruii phro. Nawaithek chung hì pha miyao chiang è sai rai ne bey?”"},{"book":"Jon","chapter":"16","verse":"20","text":"Gu nathek shii izai yao: Nathek ne duhug rek ne choh ruii phro, jimagungde sohjambling pho ne sang ruii phro, nathek ne duhug rek ruii phro, jimagungde nathek duhug ji ne sang bsa hà khid ruii phro."},{"book":"Jon","chapter":"16","verse":"21","text":"Hò-amuii ne ani giak pha rey mage shii, ai bajo duhug rek nyieliieshii airo diig rey pha ne ishak thog sha; jimagunde ai ani giak mage shii, ai ne awairo riie pha ji bia dun, ai ne sang nyieliieshii ani jia ne sohjambling shii giak ge."},{"book":"Jon","chapter":"16","verse":"22","text":"Ji duiine nathek rog shii de um phro, thuh shii nathek ne duhug, jimagungde gu ne nathek shii dinne riig ruii phro, chiih-è nathek lubu ne sang pha ji re-è zan ruii phro, chiih-è ji pha sang pha ji ne nathek è hanyie de ariao mua."},{"book":"Jon","chapter":"16","verse":"23","text":"“Gu nathek shii izai yao” “Gu beng è nathek Aphuii shii nyie lia pha ji ne phi ruii phro.” Ji pha inai thog mage shii nathek ne gu shii nyie alia ruii phro."},{"book":"Jon","chapter":"16","verse":"24","text":"Thuh thog pha nathek è gu beng shii nyie de alia ba ro, lia bo chiih-è na mua ruii phro, chiihphado nathek ro sang ne zab rey ruii phro."},{"book":"Jon","chapter":"16","verse":"25","text":"“Gu è nathek shii hìthek yao pha ne shan ne yao, jimagungde ji re-è rek pha ishak thog ruii phro gu ne nathek shii shan ne ayao sha ruii phro. Jishii miang è Aphuii chiang shii yao sha ruii phro."},{"book":"Jon","chapter":"16","verse":"26","text":"Ji pha inai thog mage shii, nathek aishii gu beng è lia ruii phro; jimagungde gu nathek haro è aishii lia phi pha gu ayao,"},{"book":"Jon","chapter":"16","verse":"27","text":"nyieliieshii Aphuii awai è nathek shii miie ro. Ai è nathek shii miie rek nyieliieshii nathek gu shii miie chiih-è gune Aphuii è wuii phrone migi rek."},{"book":"Jon","chapter":"16","verse":"28","text":"Gu ne Aphuii è wuii thog, gu ichiih sohjambling shii wuii; jiè gune ichiih sohjambling hì thoh marui srane gui Aphuii shii dun sha pha ro.”"},{"book":"Jon","chapter":"16","verse":"29","text":"Chiihphado ai samoythek è aishii yao, “Thuh shii na è nyie de ashan pha miang è yao."},{"book":"Jon","chapter":"16","verse":"30","text":"Gathek ne thieg sha ge ro nane zab thieg; na shii ne gai è nyie sai chid pha oi sha ro, jiè nane Hamangkhung-aphuii è wuii chak phrone gathek shii migi rab phi bo.”"},{"book":"Jon","chapter":"16","verse":"31","text":"Isu è ithek shii chang, thuh shii ne nathek migi rey sha bey?"},{"book":"Jon","chapter":"16","verse":"32","text":"Hì è rek pha ishak thog ruii phro, chiih-è thogjong ro, nathek ne dayiingdayang rey ne hanyie hanyie hò hà dundun phro, chiih-è nathek zab ne gu shii ji thoh muii phro. Jimagungde izai shii gune gui ji asi phro, nyieliieshii Aphuii ne gu rog shii um ro."},{"book":"Jon","chapter":"16","verse":"33","text":"“Gu nathek shii hì yao pha ji ne nyieliieshii nathek gu rog shii rai srane liijiing mua bo. Sohjambling pho è nathek shii diig rek ruii phro. Jishii lubu chuh rek bo! Gu è sohjambling yang ge ro!”"}]}