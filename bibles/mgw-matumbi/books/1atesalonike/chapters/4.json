{"data":[{"book":"1 Atesalonike","chapter":"4","verse":"1","text":"Nambi'yambi' mwalongo bangu', mwiyi'ganiye bu'ka kwitu mu'lu' mwamupalikwa tama li'nga yi'ki'tyana na Nnu'ngu'. Kakape mwaai kamutama nyo, lakini twendakunnu'ba muno kwa lina lya Bwana Yesu panga muyongeye panga wiso."},{"book":"1 Atesalonike","chapter":"4","verse":"2","text":"Kwa mwanjaa mutangite malagyo gaku' gatumpeile bu'ka kwa Bwana Yesu."},{"book":"1 Atesalonike","chapter":"4","verse":"3","text":"Nnu'ngu' ampala mwenga mube mwapeleteu, mutame kuutalu muno na makowe ga upege."},{"book":"1 Atesalonike","chapter":"4","verse":"4","text":"Mwenga mwaboti mwitawale yi'ga yinu kwa kwiisimu li'nga ba mwapeleteu."},{"book":"1 Atesalonike","chapter":"4","verse":"5","text":"Kanemube na maminyikio ga payi'ga kati bandu bangali kuntanga Nnu'ngu'."},{"book":"1 Atesalonike","chapter":"4","verse":"6","text":"Mundu ywoywoti kaneampangi malau wala kunnyu'nju'ya nnyine. Bwana nga mwene uweso wo bukiya kwa aga goti, kati mwatwammakiye patumbu na kunking'indya muno."},{"book":"1 Atesalonike","chapter":"4","verse":"7","text":"Kwa mwanjaa, Nnu'ngu' aatukemiteli li'nga tupange maakau, ila tutame maisa mapeleteu."},{"book":"1 Atesalonike","chapter":"4","verse":"8","text":"Kwa nyo, mundu mana kaagakana mayi'gano go, ankanali mundu, ila ankana Nnu'ngu' ywampeya mwenga Loo wake Mpeleteu."},{"book":"1 Atesalonike","chapter":"4","verse":"9","text":"Nambi'yambi', twibona ntu'pu' kitumbu sa kumwandikya mwenga likowe lyo pendana, kwa mwanjaa mwabene muyi'ganilwe na Nnu'ngu' mu'lu' mwaipalikwa pendana."},{"book":"1 Atesalonike","chapter":"4","verse":"10","text":"Kai' kakape mwapangya babau'bi'lya boti bababile Makedonia. Twendakunnu'ba panga muyongeye munomuno upendo winu."},{"book":"1 Atesalonike","chapter":"4","verse":"11","text":"Mube na mwoyo wo tama kwa amani. Kanemwiyingiye mumakowe ga bandu bi'ngi', ila mupange mengo kwa maboko ginu kati mwatunnagile."},{"book":"1 Atesalonike","chapter":"4","verse":"12","text":"Apo, mwalu'a kwalaya bandu bangali kumwu'bi'lya Yesu nnyendo unannoga na mwaayegekyali bi'ngi'."},{"book":"1 Atesalonike","chapter":"4","verse":"13","text":"Mwalongo bitu, tupala mugatange gagaalu'a pitya kwa aumini babawile, li'nga mukotoke nyopa kati mwabapanga bandu bi'ngi' bangali u'bi'lya uyu'ki wa awi'li."},{"book":"1 Atesalonike","chapter":"4","verse":"14","text":"Twenga tuu'bi'lya panga Yesu aatiwaa no yu'ka kai'. Nyinyonyo, tuu'bi'lya kai' panga Nnu'ngu' aalu'a kwayu'ya na kwaleta pamope na Yesu aumini babawile."},{"book":"1 Atesalonike","chapter":"4","verse":"15","text":"Tummakiyanga bu'kana na mwayi'ganiye Bwana Yesu. Bwana paalu'a buya, twatwaalu'a ba twabau'mi twaalu'a kwalongolyali babawile."},{"book":"1 Atesalonike","chapter":"4","verse":"16","text":"Kwa mwanjaa Bwana aaisa bu'ka kunani pamope na lilobe liku'lu' lyene amuli, na lilobe bu'ka kwa malaika nku'lu', na lilobe lya lipenga lya Nnu'ngu'. Na aumini ba Kilisitu babawile baalu'a longolya yu'ka."},{"book":"1 Atesalonike","chapter":"4","verse":"17","text":"Bu'kapo, twatwaalu'a ba twabau'mi twaalu'a yangabanika pamope nabo li'nga kwembana na Bwana Yesu kumaunde. Ngapo twaatama nakwe milele."},{"book":"1 Atesalonike","chapter":"4","verse":"18","text":"Bai, muyi'yane myoyo kwa mayi'gi'yo go."}]}