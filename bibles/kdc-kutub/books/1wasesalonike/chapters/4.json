{"data":[{"book":"1 Wasesalonike","chapter":"4","verse":"1","text":"Lelo, ndugu zangu, muifunza kulawa kumwetu vija vimulondigwa kumnogeza Imulungu na vivo vimukala. Na sambi towamba kuwapula kwa twaga da Mndewa Yesu mutende vinogile kubanza aho."},{"book":"1 Wasesalonike","chapter":"4","verse":"2","text":"Kwavija mugajuwa mafundizo gatuwagwelele kwa udahi wa Mndewa Yesu."},{"book":"1 Wasesalonike","chapter":"4","verse":"3","text":"Imulungu kolonda muwe wanhu wang'alile na sikumutende ugoni."},{"book":"1 Wasesalonike","chapter":"4","verse":"4","text":"Kila munhu kolondigwa yalutawale lukuli lwake kwa kung'ala na kuitegeleza,"},{"book":"1 Wasesalonike","chapter":"4","verse":"5","text":"siyo kwa kusulukila vihile kamba viwotenda wanhu wa mwiisi walekile kumjuwa Imulungu."},{"book":"1 Wasesalonike","chapter":"4","verse":"6","text":"Kwa mbuli ino, munhu yoyose sikuyamtendele vihile miyage hebu kumbunza. Tuwalongela mwaka mbuli ino na tuwazuma ng'hani kuwa Mndewa kowatagusa wose otenda mbuli azo."},{"book":"1 Wasesalonike","chapter":"4","verse":"7","text":"Imulungu hatukemile bule tukale muugoni, ila tung'ale."},{"book":"1 Wasesalonike","chapter":"4","verse":"8","text":"Avo munhu yoyose iyolema mafundizo gano hamulema munhu ila komulema Imulungu mwenyego yowagwaa Loho wake Yang'alile."},{"book":"1 Wasesalonike","chapter":"4","verse":"9","text":"Hailondigwa kuwandikila mbuli ya kuwanogela waenu wamtogole Kilisito. Mweye wenyego mufunzigwa na Imulungu vija vimulondigwa kuinogela."},{"book":"1 Wasesalonike","chapter":"4","verse":"10","text":"Na mukala muwatendela vivo ndugu zenu wose weli kila hanhu kuko Makedonia. Avo ndugu zangu, towapula, muwambe ng'hani kutenda vivo."},{"book":"1 Wasesalonike","chapter":"4","verse":"11","text":"Avo kaleni goya, kila munhu yatende mbuli zake mwenyego na yasang'hane kwa makono gake mwenyego kamba vituwalongele."},{"book":"1 Wasesalonike","chapter":"4","verse":"12","text":"Kwa kutenda vivo motegelezigwa na waja hawamtogola Kilisito na hamulonda kuwatamanila wanhu wayagwe mbuli ya kija kimulonda."},{"book":"1 Wasesalonike","chapter":"4","verse":"13","text":"Ndugu zetu tolonda mujuwe ukweli mbuli ya waja wafile, ili sambi munyunyuwale kamba wanhu awo hawatamanila."},{"book":"1 Wasesalonike","chapter":"4","verse":"14","text":"Siye totogola kuwa Yesu kafa na kazilibuka kabili na totogola kuwa Imulungu kowagala hamoja na Yesu waja wose wafile kuno omtogola."},{"book":"1 Wasesalonike","chapter":"4","verse":"15","text":"Dino dituwalongeleni ni fundizo da Mndewa, siye tuli wagima mbaka vonda yeze Mndewa, honda tuwalongolele waja wafile."},{"book":"1 Wasesalonike","chapter":"4","verse":"16","text":"Avo sauti ng'hulu yolagiza na sauti ya msenga mkulu wa kuulanga na sauti ya mhalati ya Imulungu, nayo Mndewa mwenyego kohumuluka kulawa kuulanga. Baho waja wafile wang'hali omtogola Kilisito osonga kuzilibuligwa,"},{"book":"1 Wasesalonike","chapter":"4","verse":"17","text":"abaho siye tuli wagima kipindi acho tokwikigwa hamoja nao mna gamawingu kuiting'hana na Mndewa kuulanga. Avo siku zose tokala hamoja na Mndewa."},{"book":"1 Wasesalonike","chapter":"4","verse":"18","text":"Avo muigangamize mmizoyo yenu kwa mbuli zino."}]}