{"data":[{"book":"Efɛsi Kaane","chapter":"4","verse":"1","text":"N tan naxan findixi kasorasaan na Marigina fe ra, n na ɛ mafanma, Ala bata ɛ xili naxan liga fe ma, ɛ sigati kiin xa lan na ma."},{"book":"Efɛsi Kaane","chapter":"4","verse":"2","text":"Ɛ xa ɛ yɛtɛ magodo, ɛ limaniya feen birin yi, ɛ yi diɲa. Ɛ diɲa ɛ bode xa xanuntenyani,"},{"book":"Efɛsi Kaane","chapter":"4","verse":"3","text":"ɛ yi kata kiin birin yi alogo Alaa Nii Sariɲanxin lanna naxan fixi ɛ ma, na xa lu ɛ tagi, bɔɲɛ xunbenla yi ɛ tugun ɛ bode ra."},{"book":"Efɛsi Kaane","chapter":"4","verse":"4","text":"Dɛnkɛlɛya yamaan luxi nɛn alo fati bɛndɛ kedenna. Alaa Nii Sariɲanxi kedenna na a ra alo ɛ xilixi yigi kedenna ma kii naxan yi."},{"book":"Efɛsi Kaane","chapter":"4","verse":"5","text":"Marigi kedenna na a ra e nun dɛnkɛlɛya kedenna e nun marafu kedenna igeni tubi xinla ma."},{"book":"Efɛsi Kaane","chapter":"4","verse":"6","text":"Ala kedenna na a ra, muxun birin Fafe naxan seen birin xunna, naxan walima feen birin xɔn, naxan feen birin kui."},{"book":"Efɛsi Kaane","chapter":"4","verse":"7","text":"Ala bata kisena nde fi en keden kedenna birin ma alo a Muxu Sugandixina en kixi kiseen sifan naxan na."},{"book":"Efɛsi Kaane","chapter":"4","verse":"8","text":"Nanara, Kitabun naxa,"},{"book":"Efɛsi Kaane","chapter":"4","verse":"9","text":"Nba, fa fala, “A bata te kore,” na bunna nanse ra? Na bunna nɛɛn fa fala a godo nɛn dunuɲa yi bɔxɔn ma."},{"book":"Efɛsi Kaane","chapter":"4","verse":"10","text":"Naxan godo dunuɲa yi, na nan mɔn te kore xɔnna ma pon, alogo a xa feen birin nakamali."},{"book":"Efɛsi Kaane","chapter":"4","verse":"11","text":"A tan nan kiseene yitaxunxi, a yi muxuna ndee findi xɛrane ra, a yi ndee findi nabine ra, a yi ndee findi Xibaru Faɲin nali muxune ra, a yi ndee findi yɛɛratine ra, a yi ndee findi karamɔxɔne ra."},{"book":"Efɛsi Kaane","chapter":"4","verse":"12","text":"A en kixi na kii nin alogo muxu sariɲanxine birin xa nɔ a wanla kɛ, alogo a yamaan xa sabati naxan luxi alo Alaa Muxu Sugandixin fati bɛndɛna."},{"book":"Efɛsi Kaane","chapter":"4","verse":"13","text":"Na ligama nɛn han en birin yi findi kedenna ra dɛnkɛlɛyani Alaa Dii Xɛmɛn kolonni. En findi muxu kamalixine ra alo Alaa Muxu Sugandixin kamalixi kii naxan yi."},{"book":"Efɛsi Kaane","chapter":"4","verse":"14","text":"Nayi, en mi findɛ dii ɲɔrɛne ra sɔnɔn, alo foyen nun ige walanna kunkin xalin kii naxan yi, en yi bira xaranne birin fɔxɔ ra, muxune yi en mayenden e kɔtɛne nun wulene xɔn."},{"book":"Efɛsi Kaane","chapter":"4","verse":"15","text":"Koni xa en ɲɔndin fala xanuntenyani, en kɔxɔma nɛn, en yi findi Alaa Muxu Sugandixin maligane ra feen birin yi, a tan naxan findixi en xunna ra."},{"book":"Efɛsi Kaane","chapter":"4","verse":"16","text":"A tan nan a ligaxi dɛnkɛlɛya yamaan xa findi fati bɛndɛ kedenna ra, a muxune yi lu e bode yi alo fati bɛndɛn yirene to tugunxi e bode ra fasane xɔn. Nayi, xa fatin yirene birin a wanla kɛ, a gboma nɛn, a kɔxɔ xanuntenyani."},{"book":"Efɛsi Kaane","chapter":"4","verse":"17","text":"Nba, n xa maxadi falani ito ti ɛ xa Marigin xinli: Ɛ nama fa sigan ti alo dɛnkɛlɛyatarene. E miriyane biraxi fufafu feene nan fɔxɔ ra."},{"book":"Efɛsi Kaane","chapter":"4","verse":"18","text":"E xaxinle yidimixi. E fe mi Alaa nii rakisina fe yi masɔtɔ e fe kolontareyaan nun e bɔɲɛ xɔdɛxɛyaan xɔn."},{"book":"Efɛsi Kaane","chapter":"4","verse":"19","text":"E mi fa yagima sɔnɔn. E yi e yɛtɛ findi haramu fe rabane ra alogo e xa fe xɔsixin sifan birin naba han e lu kunfɛ ayi."},{"book":"Efɛsi Kaane","chapter":"4","verse":"20","text":"Koni ɛ tan mi Alaa Muxu Sugandixina fe xaranxi na kiini."},{"book":"Efɛsi Kaane","chapter":"4","verse":"21","text":"Ɛ bata a fe mɛ, ɛ yi xaran Yesu gbee ɲɔndin ma yati."},{"book":"Efɛsi Kaane","chapter":"4","verse":"22","text":"Fa fala ɛ xa xɛtɛ ɛ dari fe fonne fɔxɔ ra, e nun ɛ muxuya fonna naxan luma ɛ rakunfɛ a ɛ ratantan."},{"book":"Efɛsi Kaane","chapter":"4","verse":"23","text":"Koni ɛ niin nun ɛ xaxinla xa findi a nɛnɛn na."},{"book":"Efɛsi Kaane","chapter":"4","verse":"24","text":"Ɛ mɔn xa muxuya nɛnɛn tongo, Ala muxuyaan naxan daxi a yɛtɛ maligan na, tinxinna nun sariɲanni."},{"book":"Efɛsi Kaane","chapter":"4","verse":"25","text":"Nanara, ɛ wulen lu, birin yi ɲɔndin fala a muxu bodene xa amasɔtɔ en findixi gbindi kedenna yirene nan na."},{"book":"Efɛsi Kaane","chapter":"4","verse":"26","text":"Xa ɛ xɔlɔ, ɛ nama hakɛn liga. Ɛ nama lu xɔlɔxi han sogen bira waxatina."},{"book":"Efɛsi Kaane","chapter":"4","verse":"27","text":"Ɛ mɔn nama fɛrɛn fi Yinna Manga Setana ma."},{"book":"Efɛsi Kaane","chapter":"4","verse":"28","text":"Xa naxan darixi muɲan tiyɛ, a xa a lu. A xa wali kɛndɛna nde kɛ, alogo a xa seen sɔtɔ a yiigelitɔne maliyɛ naxan na."},{"book":"Efɛsi Kaane","chapter":"4","verse":"29","text":"Ɛ nama fala kobi yo ti fɔ fala faɲin tun naxan muxune maliyɛ e hayun naxan ma, alogo na xa findi hinanna ra a ramɛ muxune xa."},{"book":"Efɛsi Kaane","chapter":"4","verse":"30","text":"Ɛ nama Alaa Nii Sariɲanxin nasunu, Ala naxan findixi taxamasenna ra ɛ yi han a sa fama ɛ xunbadeni lɔxɔn naxan yi."},{"book":"Efɛsi Kaane","chapter":"4","verse":"31","text":"Ɛ ba xɔnnantenyaan nun bɔɲɛ teen nun xɔlɔn nun sɔnxɔ sɔnxɔn nun muxu mafalan nun ɲaxuyaan ma ɛ tagi."},{"book":"Efɛsi Kaane","chapter":"4","verse":"32","text":"Ɛ fanna nun kininkininna yita ɛ bode ra. Ɛ yi ɛ bode mafelu alo Ala bata ɛ mafelu Alaa Muxu Sugandixin barakani kii naxan yi."}]}