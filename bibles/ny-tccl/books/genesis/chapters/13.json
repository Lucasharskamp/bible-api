{"data":[{"book":"Genesis","chapter":"13","verse":"1","text":"Choncho Abramu pamodzi ndi mkazi wake ndi zonse anali nazo, anachoka ku Igupto kupita ku Negevi. Loti naye anapita nawo."},{"book":"Genesis","chapter":"13","verse":"2","text":"Abramu anali wolemera kwambiri; anali ndi ziweto ndiponso siliva ndi golide."},{"book":"Genesis","chapter":"13","verse":"3","text":"Atachoka ku Negevi, anayenda malo osiyanasiyana mpaka anafika ku Beteli, ku malo a pakati pa Beteli ndi Ai, kuja kumene anamanga tenti poyamba,"},{"book":"Genesis","chapter":"13","verse":"4","text":"ndiponso kumene Abramu anamangira Yehova guwa lansembe kwa nthawi yoyamba ndi kupemphera mʼdzina la Yehova."},{"book":"Genesis","chapter":"13","verse":"5","text":"Loti amene ankayendayenda ndi Abramu nayenso anali ndi ziweto zosiyanasiyana ndi matenti."},{"book":"Genesis","chapter":"13","verse":"6","text":"Motero dziko linayamba kuwachepera kuti onse nʼkukhala pamodzi, popeza katundu wawo anali wochuluka kwambiri moti sakanatha kukhala pamodzi."},{"book":"Genesis","chapter":"13","verse":"7","text":"Mikangano inayambika pakati pa abusa a Abramu ndi abusa a Loti. Nthawi imeneyo nʼkuti Akanaani ndi Aperezi akukhalanso mʼdziko lomwelo."},{"book":"Genesis","chapter":"13","verse":"8","text":"Tsono Abramu anati kwa Loti, “Pasakhale mikangano pakati pa iwe ndi ine kapena pakati pa abusa ako ndi anga, popeza ndife abale."},{"book":"Genesis","chapter":"13","verse":"9","text":"Kodi dziko lonseli silili pamaso pako? Tiye tisiyane. Iwe ukalowera kumanzere, ine ndilowera kumanja; ukalowera kumanja, ine ndipita kumanzere.”"},{"book":"Genesis","chapter":"13","verse":"10","text":"Loti atamwazamwaza maso anaona kuti chigwa chonse cha mtsinje wa Yorodani chinali chothiriridwa bwino ngati munda wa Yehova, kapena ngati dziko la ku Igupto mpaka ku Zowari. (Nthawi iyi nʼkuti Yehova asanawononge Sodomu ndi Gomora)."},{"book":"Genesis","chapter":"13","verse":"11","text":"Choncho Loti anadzisankhira yekha chigwa chonse cha Yorodani nanyamuka kulowera cha kummawa. Choncho anthu awiriwa anasiyana."},{"book":"Genesis","chapter":"13","verse":"12","text":"Abramu anakhala mʼdziko la Kanaani, pamene Loti anakakhala pakati pa mizinda ikuluikulu ya mʼchigwamo. Anamanga tenti yake pafupi ndi Sodomu."},{"book":"Genesis","chapter":"13","verse":"13","text":"Tsono anthu a ku Sodomu anali oyipa ndiponso ankachimwira Yehova kwambiri."},{"book":"Genesis","chapter":"13","verse":"14","text":"Loti atachoka, Yehova anati kwa Abramu, “Kuchokera pamene ulipo tayangʼanayangʼana cha kumpoto, kummwera, kummawa ndi kumadzulo."},{"book":"Genesis","chapter":"13","verse":"15","text":"Dziko lonse ukulionalo ndidzalipereka kwa iwe ndi zidzukulu zako mpaka muyaya."},{"book":"Genesis","chapter":"13","verse":"16","text":"Ndidzakupatsa zidzukulu zochuluka ngati fumbi lapansi moti amene angathe kuwerenga fumbilo ndiye kuti angathenso kuwerenga zidzukulu zako."},{"book":"Genesis","chapter":"13","verse":"17","text":"Dzuka ndipo uyendere dziko lonseli mulitali ndi mulifupi pakuti ndalipereka kwa iwe.”"},{"book":"Genesis","chapter":"13","verse":"18","text":"Choncho Abramu anasamutsa tenti yake napita kukakhala pafupi ndi mitengo ikuluikulu ija ya thundu ya ku Mamre ku Hebroni, kumene anamangira Yehova guwa lansembe."}]}