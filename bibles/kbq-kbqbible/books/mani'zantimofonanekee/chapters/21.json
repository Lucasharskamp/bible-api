{"data":[{"book":"Mani'zanti mofo nanekee","chapter":"21","verse":"1","text":"Tima eriante fatgo'ma higeno kama'are vu fatgo hiankna huno, Ra Anumzamo'a kini vahe'mofo agu'agesa azeri antefatgo nehigeno, Agri avesite nevie."},{"book":"Mani'zanti mofo nanekee","chapter":"21","verse":"2","text":"Vahe'mo'za maka zamavu'zamava'ma nehaza zankura, fatgo avu'avaza nehune hu'za hugahazanagi, Ra Anumzamoke zamagu'a refako huno nezamage."},{"book":"Mani'zanti mofo nanekee","chapter":"21","verse":"3","text":"Ra Anumzamofo avurera fatgo avu'ava zane, fatgo huno refako hu'zamo'a, Kresramanama vu zana agatere'ne."},{"book":"Mani'zanti mofo nanekee","chapter":"21","verse":"4","text":"Vahe'ma ke fenkamite zane, avufga ra hu'zamo'a, nena raga'a rentesiana kumire."},{"book":"Mani'zanti mofo nanekee","chapter":"21","verse":"5","text":"Knare huno antahintahima retro huteno, hanavetino eri'zama eri'zamo'a, rama'aza erifore hugahie. Hianagi ame'ama hu'zamo'a, amunte omane vahe manigahie."},{"book":"Mani'zanti mofo nanekee","chapter":"21","verse":"6","text":"Havigereti eri fenomo'a, hampogino kirga hiankna huno fanane nehuno, frikante kavreno vugahie."},{"book":"Mani'zanti mofo nanekee","chapter":"21","verse":"7","text":"Kefo avu'ava'ma nehaza vahe'mokizmi hazenke'zamo'a, zamavazu huno zamazeri haviza hugahie. Na'ankure zamagra fatgo zamavu'zamava huzankura, zamavesra hunentaze."},{"book":"Mani'zanti mofo nanekee","chapter":"21","verse":"8","text":"Hazenke zamima me'nea vahe'mo'za mani fatgo hu'za nomanize. Hianagi hazenke zamima omane vahe'mo'za fatgo avu'avate nemanize."},{"book":"Mani'zanti mofo nanekee","chapter":"21","verse":"9","text":"Fra vazivava a'ene mago nompi omanino, agraku'ma nomofo fegu'a mani'zamo'a, knare hu'ne."},{"book":"Mani'zanti mofo nanekee","chapter":"21","verse":"10","text":"Kefo avu'ava'ma nehaza vahe'mo'za, kefozama huzankuke zamave'nesie. Ana nehu'za tava'ozmire'ma nemaniza vahera zamazeri haviza nehaze."},{"book":"Mani'zanti mofo nanekee","chapter":"21","verse":"11","text":"Vahe'ma huhaviza'ma hu vahe'ma kanoma amiza azeri fatgoma hazageno'a, antahi ama' osu vahe'mo'za nege'za ama' antahi'zana erigahaze. Hianagi knare antahi'zama eri'nesaza vahe'mo'za zamazeri fatgohu kema zamasamisage'za mago'ene antahi'zana erigahaze."},{"book":"Mani'zanti mofo nanekee","chapter":"21","verse":"12","text":"Ra Anumzamo'a fatgo hu'neankino, kefo vahe'mo'ma noma'afima hia avu'ava'zana keno antahino nehiankino, ana vahera zamazeri haviza hugahie."},{"book":"Mani'zanti mofo nanekee","chapter":"21","verse":"13","text":"Mago vahe'mo'ma amunte omane vahe'mofo kezanke'ma antahi omisimofona, agrama mago zanku'ma upama hu'neno kezatisige'za antahi omigahaze."},{"book":"Mani'zanti mofo nanekee","chapter":"21","verse":"14","text":"Rimpama hegante'nesia vahe'ma oku'ama musezama ami'zamo'a arimpa ahegante'nesia zana eri fru hugahane."},{"book":"Mani'zanti mofo nanekee","chapter":"21","verse":"15","text":"Vahe'mo'ma fatgo huno refako hu avu'ava'ma hanigeno'a, fatgo vahe'mo'za muse hugahaze. Hianagi kefo avu'ava'ma nehaza vahe'mo'za, tusi koro hugahaze."},{"book":"Mani'zanti mofo nanekee","chapter":"21","verse":"16","text":"Mago'mo'ma antahi ama'ma hu antahi'zamofo kama atreno havifima vanimo'a, frino ko'ma fri'naza vahe'ene umanigahie."},{"book":"Mani'zanti mofo nanekee","chapter":"21","verse":"17","text":"Knare ne'zama neneno, tima neno musehu zanku'ma mika zupama avesivava hanimo'a, zago'amo'a vagaresigeno amunte omane vahe manigahie."},{"book":"Mani'zanti mofo nanekee","chapter":"21","verse":"18","text":"Fatgo avu'ava'ma nehaza vahetema hazenkema esiana, kefo avu'ava'ma nehaza vahe'mo'za zamagri nona eri'za ana hazenkea erigahaze. Hagi hazenke vahe'mo'za fatgo vahe'mofo nona eri'za knazana erigahaze."},{"book":"Mani'zanti mofo nanekee","chapter":"21","verse":"19","text":"Mago ne'mo'ma kehakare nehuno, rimpa hevava nehania a'amofoma atreno ka'ma kopima umanisiana knare hugahie."},{"book":"Mani'zanti mofo nanekee","chapter":"21","verse":"20","text":"Ama' antahi'zama eri'nesia ne'mo'a, knare feno zantamine olivi masavena noma'afina erivitegahie. Hianagi neginagi antahi'zane vahe'mo'za, mika fenozazmia atre vaganeraze."},{"book":"Mani'zanti mofo nanekee","chapter":"21","verse":"21","text":"Mago vahe'mo'ma fatgo avu'avazane vahe'ma avesinte avu'ava'ma hankavetino avaririsimo'a, knare nomani'zanki, fatgo avu'ava'ene ra agine erigahie."},{"book":"Mani'zanti mofo nanekee","chapter":"21","verse":"22","text":"Ama' antahi'zane ne'mo'a, hanave vahe'mokizmi rankumara ha' huzamanteno e'nerino, hanave vihugu'ma amuha'ma hunemiza vihua tapage hutregahie."},{"book":"Mani'zanti mofo nanekee","chapter":"21","verse":"23","text":"Iza'o kema hu'zampima agi'ene aganefu'nanema kegavama hanimo'a, hazenkea e'origahie."},{"book":"Mani'zanti mofo nanekee","chapter":"21","verse":"24","text":"Vahe'ma huhavizama huzamante vahe'mo'a, avufga ra nehuno, vahera zamage fenkami netreno, agra'a avufga erisga hu'zanke nehie."},{"book":"Mani'zanti mofo nanekee","chapter":"21","verse":"25","text":"Eri'za e'ori feru vahe'mo'a mika zama eri'zankura avesi avesi nehuno, frigahie. Na'ankure agra azana eri avako huno, eri'zana e'ori'ne."},{"book":"Mani'zanti mofo nanekee","chapter":"21","verse":"26","text":"Feru ne'mo'a mika'zama eri'zankura antahi vava nehie. Hianagi fatgo ne'mo'a agra'agura ontahino, mika fenozana vahera nezamie."},{"book":"Mani'zanti mofo nanekee","chapter":"21","verse":"27","text":"Kefo avu'ava ene vahe'mo'ma kresramnama nevia zankura, Ra Anumzamo'a agoteno avesra hunenteankino, kefo zamagu'zamage'sareti'ma eri'za aza vahera mago'ane agatereno avesra hunezamante."},{"book":"Mani'zanti mofo nanekee","chapter":"21","verse":"28","text":"Keagama refako hu trate'ma havigema huno hu ama'ma huntesimo'a, frigahie. Hianagi tamage kema hanimofona, ana agenke'amo'a mevava huno vugahie."},{"book":"Mani'zanti mofo nanekee","chapter":"21","verse":"29","text":"Kefo avu'ava'ma hu vahe'mo'a, havige huno nagra knare vahe mani'noe nehie. Hianagi fatgo vahe'mo'za zamagesa antahi so'e hute'za kana nevaze."},{"book":"Mani'zanti mofo nanekee","chapter":"21","verse":"30","text":"Ama' antahi'zana eri'nenka, antahi ama'ma hu antahi'zana erigahananagi, Ra Anumzamofoma ha'ma rente'sanana ana antahi zankamo'a amne zankna hugahie."},{"book":"Mani'zanti mofo nanekee","chapter":"21","verse":"31","text":"Ha'ma hu'zana hosi afura azeri retro hugahazanagi, ha'ma azerigatere zana, Ra Anumzamofontegati egahie."}]}