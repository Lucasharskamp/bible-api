{"data":[{"book":"Mako","chapter":"8","verse":"1","text":"Mumazuva iwayo vamwe vanhu vazhinji zhinji vakaunganazve. Sezvo vakanga vasina zvokudya, Jesu akadana vadzidzi vake kwaari akati,"},{"book":"Mako","chapter":"8","verse":"2","text":"“Ndine urombo kwazvo navanhu ava; atova mazuva matatu vaneni uye havana chokudya."},{"book":"Mako","chapter":"8","verse":"3","text":"Kana ndikavaendesa vane nzara kumisha yavo, vachaziya vakawira pasi nenzara munzira, nokuti vamwe vavo vakabva kure.”"},{"book":"Mako","chapter":"8","verse":"4","text":"Vadzidzi vake vakati, “Asi munhu angawanepiko murenje muno zvingwa zvavangapiwa vakaguta?”"},{"book":"Mako","chapter":"8","verse":"5","text":"Jesu akati kwavari, “Mune zvingwa zvinganiko?”"},{"book":"Mako","chapter":"8","verse":"6","text":"Akaudza vanhu vazhinji ava kuti vagare pasi. Akati atora zvingwa zvinomwe uye akavonga, akazvimedura akazvipa kuvadzidzi vake kuti vaise pamberi pavanhu, uye vakaita saizvozvo."},{"book":"Mako","chapter":"8","verse":"7","text":"Vakanga vane hove duku shoma shoma zvakare; uye akavongazve akaudza vadzidzi kuti vadzigovere kuvanhu."},{"book":"Mako","chapter":"8","verse":"8","text":"Vanhu vakadya uye vakaguta. Shure kwaizvozvo vadzidzi vakanonga matengu manomwe azere ezvimedu."},{"book":"Mako","chapter":"8","verse":"9","text":"Pakanga pane varume vangangosvika zviuru zvina. Uye akati avaendesa,"},{"book":"Mako","chapter":"8","verse":"10","text":"akapinda mugwa navadzidzi vake akaenda kudunhu reDharimanuta."},{"book":"Mako","chapter":"8","verse":"11","text":"VaFarisi vakasvika ndokutanga kubvunza Jesu. Kuti vamuedze, vakamukumbira chiratidzo chaibva kudenga."},{"book":"Mako","chapter":"8","verse":"12","text":"Akagomera zvikuru akati, “Seiko rudzi urwu ruchikumbira chiratidzo? Ndinokuudzai chokwadi, hakuna chiratidzo chichapiwa kwarwuri.”"},{"book":"Mako","chapter":"8","verse":"13","text":"Ipapo akavasiya, akadzokera mugwa akayambukira kuno rumwe rutivi."},{"book":"Mako","chapter":"8","verse":"14","text":"Vadzidzi vakanga vakanganwa kuuya nechingwa, kunze kwechimwe chete chavakanga vanacho mugwa."},{"book":"Mako","chapter":"8","verse":"15","text":"Jesu akavayambira achiti, “Chenjerai. Ngwarirai mbiriso yavaFarisi neyaHerodhi.”"},{"book":"Mako","chapter":"8","verse":"16","text":"Vakataurirana vachiti, “Imhaka yokuti hatina chingwa.”"},{"book":"Mako","chapter":"8","verse":"17","text":"Achiziva zvavaitaurirana, Jesu akavabvunza akati, “Seiko muchitaura pamusoro pokuti hamuna chingwa? Heya, muchigere kuona kana kunzwisisa nhai? Mwoyo yenyu ichiri mikukutu nhai?"},{"book":"Mako","chapter":"8","verse":"18","text":"Heya, mune meso asi hamuoni, uye mune nzeve asi hamugoni kunzwa nhai? Uye hamurangariri here?"},{"book":"Mako","chapter":"8","verse":"19","text":"Pandakamedurira zviuru zvishanu zvavanhu zvingwa zvishanu, makazadza matengu mangani ezvimedu zvakasara?”"},{"book":"Mako","chapter":"8","verse":"20","text":"“Uye pandakamedurira zviuru zvina zvavanhu zvingwa zvinomwe, makazadza matengu mangani ezvimedu?”"},{"book":"Mako","chapter":"8","verse":"21","text":"Akati kwavari, “Hamunzwisisi nazvino here?”"},{"book":"Mako","chapter":"8","verse":"22","text":"Vakasvika kuBhetisaidha, uye vamwe vanhu vakauya nomurume akanga ari bofu uye vakakumbira zvikuru kuti Jesu amubate."},{"book":"Mako","chapter":"8","verse":"23","text":"Akabata murume akanga ari bofu noruoko akamutungamirira kunze kwomusha. Akati apfira mate pamaziso ake Jesu akaisa maoko ake pamusoro pake, akamubvunza akati, “Pane zvauri kuona here?”"},{"book":"Mako","chapter":"8","verse":"24","text":"Iye akatarisa kumusoro akati, “Ndinoona vanhu; vanotarisika semiti inofamba-famba.”"},{"book":"Mako","chapter":"8","verse":"25","text":"Jesu akaisazve maoko ake pameso omurume uyu. Ipapo meso ake akasvinudzwa, akadzorerwa kuona kwake, uye akaona zvinhu zvose zvakanaka."},{"book":"Mako","chapter":"8","verse":"26","text":"Jesu akamuendesa kumba achiti, “Usapinda mumusha.”"},{"book":"Mako","chapter":"8","verse":"27","text":"Jesu navadzidzi vake vakapfuurira kumisha yakapoteredza Kesaria Firipi. Vari munzira akavabvunza achiti, “Vanhu vanoti ndini aniko?”"},{"book":"Mako","chapter":"8","verse":"28","text":"Vakapindura vakati, “Vamwe vanoti Johani Mubhabhatidzi; vamwe vanoti Eria; vamwezve vanoti mumwe wavaprofita.”"},{"book":"Mako","chapter":"8","verse":"29","text":"Iye akati, “Asi imi munoti kudini? Munoti ndini aniko?”"},{"book":"Mako","chapter":"8","verse":"30","text":"Jesu akavayambira kuti vasaudza munhu nezvake."},{"book":"Mako","chapter":"8","verse":"31","text":"Akatanga kuvadzidzisa kuti Mwanakomana woMunhu anofanira kutambudzika pazvinhu zvizhinji uye agorambwa navakuru, vaprista vakuru navadzidzisi vomurayiro, uye kuti anofanira kuurayiwa, uye shure kwamazuva matatu agomukazve."},{"book":"Mako","chapter":"8","verse":"32","text":"Akataura pachena pamusoro pazvo, uye Petro akaenda naye parutivi akatanga kumutsiura."},{"book":"Mako","chapter":"8","verse":"33","text":"Asi Jesu akati atendeuka akatarira kuvadzidzi vake, akatsiura Petro achiti, “Enda shure kwangu, Satani! Iwe hauna zvinhu zvaMwari mupfungwa dzako, asi zvinhu zvavanhu.”"},{"book":"Mako","chapter":"8","verse":"34","text":"Ipapo akadana vanhu vazhinji kwaari pamwe chete navadzidzi vake akati, “Kana munhu upi zvake achida kunditevera, anofanira kuzviramba, atakure muchinjikwa wake agonditevera."},{"book":"Mako","chapter":"8","verse":"35","text":"Nokuti ani naani anoda kuponesa upenyu hwake acharasikirwa nahwo, asi ani naani anorasikirwa noupenyu hwake nokuda kwangu uye nokuda kwevhangeri achahuponesa."},{"book":"Mako","chapter":"8","verse":"36","text":"Munhu achabatsirweiko kana akawana nyika yose, asi akarasikirwa noupenyu hwake?"},{"book":"Mako","chapter":"8","verse":"37","text":"Kana kuti munhu angaripeiko kuti adzikinure upenyu hwake?"},{"book":"Mako","chapter":"8","verse":"38","text":"Kana munhu achinyadziswa neni uye namashoko angu murudzi urwu rwoufeve uye runotadza, Mwanakomana woMunhu achanyadziswawo naye paanouya mukubwinya kwaBaba nokwavatumwa vatsvene.”"}]}