{"data":[{"book":"1Wakolinso","chapter":"15","verse":"1","text":"Naho naunga niwakumbuseni wandugu zangu, Mbuli Yedi niwabilikizeni, nanywe niyo mwaihokela, nayo niyo yanda nk'hokovi lwo mhuwi wenyu, umwo mkukimaila mtogile."},{"book":"1Wakolinso","chapter":"15","verse":"2","text":"Ulosi nibilikize kwenyu uwo nuwo Mbuli Yedi. Mnautoza nomyokolwe, uneva hamna utozile mhuwi wenyu nounde hi kint'hu."},{"book":"1Wakolinso","chapter":"15","verse":"3","text":"Hiwenk'hani kiya nihokele, kint'hu cha mana kujink'ha chochose kugamba Kilisito abanikaga kwajili ya wavu wetu, enga ivo viwandikwe mwa maandiko Akukile,"},{"book":"1Wakolinso","chapter":"15","verse":"4","text":"naho kugamba azikagwa niyo auyuka mwe dizuwa dya katatu, enga ivo iwandikwe mwa maandiko Akukile,"},{"book":"1Wakolinso","chapter":"15","verse":"5","text":"kugamba, amlawilaga Petulo, zina dituhu etangwa Kefa, naho niyo awalawila wegala ulosi wose mlongo na waidi,"},{"book":"1Wakolinso","chapter":"15","verse":"6","text":"akajika awalailaga want'hu wahuwila wajink'hile magana mashano kwa hamwenga, awengi mwa woho wakei wagima, mna wamwenga waitaga na Zumbe,"},{"book":"1Wakolinso","chapter":"15","verse":"7","text":"akajika niyo amlaila Yakobo, naho niyo awalaila wegala ulosi wose."},{"book":"1Wakolinso","chapter":"15","verse":"8","text":"Eze ajink'he kuwalaila wose niyo anilaila miye name, hamwenga na kugamba hinda enga mnt'hu elekwe lupisi hi lwakwe."},{"book":"1Wakolinso","chapter":"15","verse":"9","text":"Kwaviya mwa wegala ulosi wose miye ni mdodo kujink'ha wose, havandile vedi kwitangwa mwigala ulosi, kwaviya miye nehidisulumiza difyo dya want'hu wamhuwile Kilisito."},{"book":"1Wakolinso","chapter":"15","verse":"10","text":"Kwa wedi wa Mnungu, enga ivi nili, naho uwedi wakwe Mnungu hawandile bule kwangu. Hidamanyisa ndima kujink'ha wose, mna hiye miye hudamanya ndima, uwedi wa Mnungu nuwo ukudamanya ndima hamwenga na miye."},{"book":"1Wakolinso","chapter":"15","verse":"11","text":"Na ivo elo, hata vinanda wabilikiza woho Mbuli Yedi, hegu inde ni miye hubilikiza Mbuli Yedi. Ino niyo kikuibilikiza chose, naho niyo mkuhuwila."},{"book":"1Wakolinso","chapter":"15","verse":"12","text":"Haluse uneva Ulosi kikubilikiza kugamba Kilisito kauyulwa, nii wamwenga wenyu wagamba kuuyulwa hakuhali?"},{"book":"1Wakolinso","chapter":"15","verse":"13","text":"Uneva hakuhali kuuyuka, basi Kilisito hauyuke,"},{"book":"1Wakolinso","chapter":"15","verse":"14","text":"uneva Kilisito hauyuke, basi kubilikiza kwetu hiyo kint'hu, no kuhuwila kwenyu hicho kint'hu."},{"book":"1Wakolinso","chapter":"15","verse":"15","text":"Kujink'ha ayo nilongile, hegu nekinda waona wa lulimi hameso ya Mnungu, kwaviya nekigamba Mnungu amuuyulaga Kilisito, mna kumbe Mnungu hamuuyule, uneva ni kidedi wabanike hawa kuuyulwa, basi Mnungu hamuuyule Kilisito."},{"book":"1Wakolinso","chapter":"15","verse":"16","text":"Kwaviya uneva wabanike hawa kuuyulwa, basi hata Kilisito hauyulwe."},{"book":"1Wakolinso","chapter":"15","verse":"17","text":"Uneva Kilisito hauyulwe, ivo mhuwi wenyu hi kint'hu, naho mkei mwo wavu wenyu."},{"book":"1Wakolinso","chapter":"15","verse":"18","text":"Naho elo, nuko kugamba wadya wabanike wakamhuwila Yesu, nawo waga ulo na ulo."},{"book":"1Wakolinso","chapter":"15","verse":"19","text":"Uneva kawiilo dyetu mwa Yesu ni wa wikazi uuno wa ivi haluse du, suwe ni want'hu kuuonelwa mbazi kujink'ha wose mwe isi."},{"book":"1Wakolinso","chapter":"15","verse":"20","text":"Mna ikindedi ni iki, Kilisito kauyulwa, ni ywa nk'hongo na yakilagisa kugamba wose wabanike nawo nawauyulwe."},{"book":"1Wakolinso","chapter":"15","verse":"21","text":"Kwaviya ukubanika kwegalagwa mwe isi ni mnt'hu yumwenga, sa iivo kuuyuka kwiza kwombokela kwa mnt'hu."},{"book":"1Wakolinso","chapter":"15","verse":"22","text":"Enga viya wose wakubanika kwa kukelunga na Adamu, sa iivo want'hu wose wauyulwa kwa kukelunga na Kilisito."},{"book":"1Wakolinso","chapter":"15","verse":"23","text":"Mna kila yumwenga auyulwa hakwe hakwe, nk'hongo ni Kilisito, akajika watimila want'hu wakwe Kilisito, aho Kilisito akeza kwiza."},{"book":"1Wakolinso","chapter":"15","verse":"24","text":"Niho uheelo nowize, aho Kilisito akeza kwink'hiza useuta kwa Tate Mnungu, aho akeza kunda kaubananga kila ukulu na kila udahi na kila ludole."},{"book":"1Wakolinso","chapter":"15","verse":"25","text":"Kwaviya Kilisito naalongoze mpaka Mnungu awaike wank'hondo wakwe hasi ye viga vakwe."},{"book":"1Wakolinso","chapter":"15","verse":"26","text":"Mnk'hondo ywe nk'homelezo kubanangwa naande ni ifile."},{"book":"1Wakolinso","chapter":"15","verse":"27","text":"Kwaviya Mawandiko Yakukile yagamba, “Mnungu naaike vint'hu vose hasi ye viga vakwe.” Mna naho Mawandiko Yakukile yakagamba, “Vint'hu vose” hiyo kugamba ni hamwenga na Mnungu mwenye, kwaviya yehe niye akuviika vint'hu vose hasi ya Kilisito."},{"book":"1Wakolinso","chapter":"15","verse":"28","text":"Mna aho vint'hu vose neviikwe hasi yo uzumbe wa Kilisito, niho Mwana mwenye naakeike hasi ya Mnungu yehe aikile vint'hu vose hasi ya Kilisito, vileke Mnungu avilongoze vint'hu vose hant'hu hose."},{"book":"1Wakolinso","chapter":"15","verse":"29","text":"Haluse kuna kint'hu chani kwa want'hu wadya wakubatizwa kwa kuguha mazina ya want'hu wabanike? Wakawiila kupatai? Uneva wabanike hawa kuuyulwa ni mbwai mwabatizwa kwajili yawe?"},{"book":"1Wakolinso","chapter":"15","verse":"30","text":"Mna nii suwe chakegela mwo kulumila kila lupisi?"},{"book":"1Wakolinso","chapter":"15","verse":"31","text":"Wandugu zangu miye nabasa ukubanika kila zuwa. Wefenyi nna nao mwa nyuwe mwo kulunganya hamwenga na Yesu Kilisito Zumbe ywetu, yanitenda niigendeze imbuli ino."},{"book":"1Wakolinso","chapter":"15","verse":"32","text":"Uneva naungigwe kimnt'hu du, kudya kutoana na want'hu enga makala yaihile mwe Efeso kwa mbuli za kimnt'hu, hegu nokukanink'ha mbwai? Uneva wabanike hawakuuyulwa, basi, “Kidyeni no kunywa Kwaviya luvi nekibanike.”"},{"book":"1Wakolinso","chapter":"15","verse":"33","text":"Mse kudant'hilizwa. “Wambuya waihile wabananga lugendo lwedi.”"},{"book":"1Wakolinso","chapter":"15","verse":"34","text":"Fanyanyeni ivo ikuungwa mna damanyeni ayedi, naho lekeni kudamanya wavu. Nawagambilani ivi, ni soni nk'hulu kwenyu kugamba wamwenga hawa mmanyize Mnungu."},{"book":"1Wakolinso","chapter":"15","verse":"35","text":"Mnt'hu naauze kugamba, “Mili ya wabanike yadaha kuuyuka vivihi? Naande no mwili wa vivihi?”"},{"book":"1Wakolinso","chapter":"15","verse":"36","text":"Miuzile iyo ni ya kihezi, mkahanda mbeyu haikudaha kuhota mpaka inde kubanika."},{"book":"1Wakolinso","chapter":"15","verse":"37","text":"Na kiya ukuhanda ni mp'huluzi du, ikanda ye ngano, hegu mbeyu nt'huhu, hidyo diziti gima dikuunga dihote."},{"book":"1Wakolinso","chapter":"15","verse":"38","text":"Mnungu aink'ha idya imbeyu miumbilwe yoyose ivo akuunga, azink'ha kila mbeyu uumbigwe wakwe yenye."},{"book":"1Wakolinso","chapter":"15","verse":"39","text":"Naho miumbilwe e viumbwa vose mwe isi hailigane. Miumbilwe ye mili ya want'hu ni imwenga, makala nayo yana miumbilwe imwenga, madege nayo yana miumbilwe imwenga, samaki nazo zina miumbilwe imwenga."},{"book":"1Wakolinso","chapter":"15","verse":"40","text":"Iyuko miumbilwe ya kwe mbingu naho iyuko miumbilwe ya mwe isi, uwedi we miumbilwe ya kulanga ivituhu, naho uwedi we miumbilwe ya mwe isi ivituhu."},{"book":"1Wakolinso","chapter":"15","verse":"41","text":"Zuwa dina wedi wakwe, umnenge nawo una wedi wakwe nt'hondo nazo zina wedi wawe, naho umwo mwe zint'hondo wedi wawe haukuligana."},{"book":"1Wakolinso","chapter":"15","verse":"42","text":"Ivi nivo ikuunga inde Umwo wabanike wakauyulwa. Mwili wamosagwa msanga mwo kubanika, mna wauyulwa mwo wedi haheina kuola."},{"book":"1Wakolinso","chapter":"15","verse":"43","text":"Mwili wamoswa msanga kisoni mna wauyulwa mwe weduvi, wamoswa msanga mwo usokezi niyo wauyulwa mwo wedi utendese na ludole."},{"book":"1Wakolinso","chapter":"15","verse":"44","text":"Ukazikigwa wamoswa msanga mwili we kimnt'hu, mna ukauyulwa wanda mwili wa kimuye, wiyuko mwili wa kimnt'hu kizoele naho nokunde no mwili we kimuye."},{"book":"1Wakolinso","chapter":"15","verse":"45","text":"Mawandiko Akukile wagamba, “Mnt'hu ywa nk'hongo, Adamu, aumbagwa kunda mgima”, mna Adamu ezile nyumani, ni Muye ywa Mnungu akwink'hiza want'hu ugima."},{"book":"1Wakolinso","chapter":"15","verse":"46","text":"Mna haukukonga udya umwili we kimuye, wakonga wo ulongo niho wize udya we kimuye."},{"book":"1Wakolinso","chapter":"15","verse":"47","text":"Adamu ywa nk'hongo kaumbwa kwa mwili wa kimnt'hu, mna Adamu ywa kaidi alawaga kwe mbingu."},{"book":"1Wakolinso","chapter":"15","verse":"48","text":"Wose we isi wakeiga yudya ywe isi, na wadya wa kwe mbingu wakeiga yehe akulawa kwe mbingu."},{"book":"1Wakolinso","chapter":"15","verse":"49","text":"Enga viya kikeigile yudya aumbigwe kwa ulongo, nivo nekikeige na yudya alawile kwe mbingu."},{"book":"1Wakolinso","chapter":"15","verse":"50","text":"Iyo huwagambilani wandugu zangu nagamba, umwili wa mnt'hu haukudaha kwingila kwo Useuta wa Mnungu, naho cho kubanika hakikudaha kunda enga kiya hekikubanika."},{"book":"1Wakolinso","chapter":"15","verse":"51","text":"Tegelezani ikindedi che kinyeele iki, hekife chose, mna nekihitulwe,"},{"book":"1Wakolinso","chapter":"15","verse":"52","text":"aaho kwa aho. Nguli yo uheelo aho neiile, wabanike nawauyulwe, wasekunda na kubanika hawabanike naho naswe nekihitulwe."},{"book":"1Wakolinso","chapter":"15","verse":"53","text":"Kwaviya cho kubanika no uungwe uhitulwe unde hiyo wo kubanika. Wo kubanika waungwa uhitulwe kunda hiwo wo kubanika."},{"book":"1Wakolinso","chapter":"15","verse":"54","text":"Naivo umwo ikalaila ino, no mwili wo kubanika uvale udya houkubanika, na udya mwili wo kuola ukavala udya hewiikuola, niho ikindedi cho Mawandiko Akukile nekikelavilize, “Ukubanika kubanangwa, uhumi ukint'ha!”"},{"book":"1Wakolinso","chapter":"15","verse":"55","text":"File, kwikuhi kukihuma kwako?"},{"book":"1Wakolinso","chapter":"15","verse":"56","text":"Udahi we file walawa mwo wavu, ludole lwo wavu nalo lwalawa mwo mwiko wa Musa."},{"book":"1Wakolinso","chapter":"15","verse":"57","text":"Mna atogolwe Mnungu akukink'ha uhumi kwa sila ya Zumbe ywetu Yesu Kilisito!"},{"book":"1Wakolinso","chapter":"15","verse":"58","text":"Na ivo wandugu zangu mkimale ngungulu, mse kulekela kint'hu kiwa singiseni, mkatendese kudamanya ndima ya Zumbe mazuwa yose, mkamanya kugamba kiya mkudamanya kwajili ya Zumbe hechage bule."}]}