{"data":[{"book":"2 Tesalonike","chapter":"2","verse":"1","text":"Kɛ̀ɛleaiti, nii é ga ade-Maliɠii Yesu Kilista ʋaa vai, ta ada-maaɓɔ fai tɔun koba, gá wo maanɛɛnɛzu,"},{"book":"2 Tesalonike","chapter":"2","verse":"2","text":"à mina va bu, wo yii ʋa ɓɔlɔ, wo zasu ʋa ɓali ga wooi ta, ga Maliɠii ná-foloi zeelia. Kɛɛʋɛ eɠɛ nui ta boni wo ma, kɛai ma kulakɛlɛma vaiti bosu, ɓaa é ɗa tɛnɛgi wo, ɓaa tanisu ti boni wo ma ga gi sɛʋɛni gá-zɛʋɛi ta zu."},{"book":"2 Tesalonike","chapter":"2","verse":"3","text":"À mina va bu, nu nɔpɛ ge ʋa wo ɠaka pele nɔpɛ ma. Mazɔlɔɔ aisa naama voloi ʋa zeeli, kɛni pele ʋilɛgi ɠɛ mɔunpa, Tɔ Koloɠolo Nui ɠula kɛlɛma, zunui nii undaaʋiligi leveai ma."},{"book":"2 Tesalonike","chapter":"2","verse":"4","text":"Tɔ Koloɠolo Nui naa, nii é wuzeɠezu naati pɛ daalɔɠɔma, niiti ti lolisu ga galagiti, ɓaa nuɓusɛ a ti lɛbi, eyɛsu é li, é zei GALA sei ʋɛlɛi wu, é ɓɔɠɔ lɛ eɠɛ a ɠɛ ga GALA."},{"book":"2 Tesalonike","chapter":"2","verse":"5","text":"Wo-ɠi ge la su ɓaa, ga gè niima vaiti boni wo ma, siɛgi zu gè ɠɛni la dɛ wo ʋɔ bɛ?"},{"book":"2 Tesalonike","chapter":"2","verse":"6","text":"Anɛɛ naa ʋe, wo suɠwɛɛ, nii é pele ɓesasu dɛ tuɠɔ, ga é mina ɠula kɛlɛma kɛni ná-yeeɠɛɠalai."},{"book":"2 Tesalonike","chapter":"2","verse":"7","text":"Tɔ Koloɠolo Nui ná-zobogi é botii ɠɛɛzu la dɔɔɠuzu, naa ɠa ɠula niina kɛlɛma, kɛlɛ kɛni zɔi é pele ɓesasu dɛ tuɠɔ, naa a ɲɛɛlɛna."},{"book":"2 Tesalonike","chapter":"2","verse":"8","text":"Názu Tɔ Koloɠolo Nui ɠa ɠula niina kɛlɛma. Maliɠii Yesu ɠa paa ga laa viilɛi, é koloɠolo ga ná-kulakɛlɛmai ma zezei."},{"book":"2 Tesalonike","chapter":"2","verse":"9","text":"Tɔ Koloɠolo Nui naa ɠa ʋa ga Setana ná-zɛbɛi, é ɗa zɛɛ laavɔɔ vaiti kɛ, ta zɛɛ maaɓɛlɛ vaiti pɛ."},{"book":"2 Tesalonike","chapter":"2","verse":"10","text":"Toɠa telebotalai ma zii pɛ kɛ ga é naati kaka, niiti ti undaaʋilisu. Ti undaa ɠa ʋili, tɔɔzei ti la yeezeini gaamai wu, ti ʋa nɛɛ ʋɛ, nii a la ti ɠizo."},{"book":"2 Tesalonike","chapter":"2","verse":"11","text":"Naa ɠa é ba, GALA ka kakagi ma zobo golai leʋe ti ma, nii a kɛ ti la zɛɛi la,"},{"book":"2 Tesalonike","chapter":"2","verse":"12","text":"naa ɠa a kɛ, niiti kpein ti la ɠidaaleʋeni gaamai ma, kɛlɛ ti telebotalai nɛai ʋɛ, ti ʋeelala."},{"book":"2 Tesalonike","chapter":"2","verse":"13","text":"Kɛ̀ɛleaiti, wɔi wo nɛai Maliɠii ʋɛ, maanɛɛʋɛ yeenɔpɛ gɔun gi ɗa GALA mama wa-vaa zu. Mazɔlɔɔ GALA ge yiimazeɠeʋɛ ga woye kaite tɔɔzeizu mɔunpa, é wo ɠizo Zɛnvu Ɲadegai zaalai zu nii é wo ɲadesu, ta wa-ɠidaaleʋei maaʋele gaamai ma."},{"book":"2 Tesalonike","chapter":"2","verse":"14","text":"GALA ge wo loligɛ naa ma ga Woo Niinɛ Ʋagɔi maaʋele, gi daazeelini wo ma ga wo ade-Maliɠii Yesu Kilista ná-lɛbiyai zɔlɔɔ."},{"book":"2 Tesalonike","chapter":"2","verse":"15","text":"Deɠɛmu, kɛ̀ɛleaiti, à lo kpaan, wo kala gooiti so, niiti gi ti woni wo ma ga gi-laaʋɛ, ɓaa ga zɛʋɛi."},{"book":"2 Tesalonike","chapter":"2","verse":"16","text":"Ade-Ɠɛɛ GALA nii é ade wola nɛai ʋɛ, é ɠɔoɠɔ iɲɔdɔɔi ve ade ʋɛ ta kito pagɔi ga zaalai maaʋele, ta ade-Maliɠii Yesu Kilista ɓɔɠɔi"},{"book":"2 Tesalonike","chapter":"2","verse":"17","text":"wo-yiiti daave ga iɲɔdɔɔi, é wo zɛbɛlɔ, wo ziɛ ga faa ʋagɔiti pɛ, kɛɛwotiiti su ta wo ɓɔɛ ʋeleiti su."}]}