{"data":[{"book":"Amsāl","chapter":"5","verse":"1","text":"Mere beṭe, merī hikmat par dhyān de, merī samajh kī bātoṅ par kān dhar."},{"book":"Amsāl","chapter":"5","verse":"2","text":"Phir tū tamīz kā dāman thāme rahegā, aur tere hoṅṭ ilm-o-irfān mahfūz rakheṅge."},{"book":"Amsāl","chapter":"5","verse":"3","text":"Kyoṅki zinākār aurat ke hoṅṭoṅ se shahd ṭapaktā hai, us kī bāteṅ tel kī tarah chiknī-chupṛī hotī haiṅ."},{"book":"Amsāl","chapter":"5","verse":"4","text":"Lekin anjām meṅ wuh zahr jaisī kaṛwī aur dodhārī talwār jaisī tez sābit hotī hai."},{"book":"Amsāl","chapter":"5","verse":"5","text":"Us ke pāṅw maut kī taraf utarte, us ke qadam Pātāl kī jānib baṛhte jāte haiṅ."},{"book":"Amsāl","chapter":"5","verse":"6","text":"Us ke rāste kabhī idhar kabhī idhar phirte haiṅ tāki tū zindagī kī rāh par tawajjuh na de aur us kī āwāragī ko jān na le."},{"book":"Amsāl","chapter":"5","verse":"7","text":"Chunāṅche mere beṭo, merī suno aur mere muṅh kī bātoṅ se dūr na ho jāo."},{"book":"Amsāl","chapter":"5","verse":"8","text":"Apne rāste us se dūr rakh, us ke ghar ke darwāze ke qarīb bhī na jā."},{"book":"Amsāl","chapter":"5","verse":"9","text":"Aisā na ho ki tū apnī tāqat kisī aur ke lie sarf kare aur apne sāl zālim ke lie zāe kare."},{"book":"Amsāl","chapter":"5","verse":"10","text":"Aisā na ho ki pardesī terī milkiyat se ser ho jāeṅ, ki jo kuchh tū ne mehnat-mashaqqat se hāsil kiyā wuh kisī aur ke ghar meṅ āe."},{"book":"Amsāl","chapter":"5","verse":"11","text":"Tab āḳhirkār terā badan aur gosht ghul jāeṅge, aur tū āheṅ bhar bhar kar"},{"book":"Amsāl","chapter":"5","verse":"12","text":"kahegā, “Hāy, maiṅ ne kyoṅ tarbiyat se nafrat kī, mere dil ne kyoṅ sarzanish ko haqīr jānā?"},{"book":"Amsāl","chapter":"5","verse":"13","text":"Hidāyat karne wāloṅ kī maiṅ ne na sunī, apne ustādoṅ kī bātoṅ par kān na dharā."},{"book":"Amsāl","chapter":"5","verse":"14","text":"Jamāt ke darmiyān hī rahte hue mujh par aisī āfat āī ki maiṅ tabāhī ke dahāne tak pahuṅch gayā hūṅ.”"},{"book":"Amsāl","chapter":"5","verse":"15","text":"Apne hī hauz kā pānī aur apne hī kueṅ se phūṭne wālā pānī pī le."},{"book":"Amsāl","chapter":"5","verse":"16","text":"Kyā munāsib hai ki tere chashme galiyoṅ meṅ aur terī nadiyāṅ chaukoṅ meṅ bah nikleṅ?"},{"book":"Amsāl","chapter":"5","verse":"17","text":"Jo pānī terā apnā hai wuh tujh tak mahdūd rahe, ajnabī us meṅ sharīk na ho jāe."},{"book":"Amsāl","chapter":"5","verse":"18","text":"Terā chashmā mubārak ho. Hāṅ, apnī bīwī se ḳhush rah."},{"book":"Amsāl","chapter":"5","verse":"19","text":"Wuhī terī manmohan hirnī aur dilrubā ġhazāl Lafzī tarjumā: pahāṛī bakrī.  hai. Usī kā pyār tujhe tar-o-tāzā kare, usī kī muhabbat tujhe hameshā mast rakhe."},{"book":"Amsāl","chapter":"5","verse":"20","text":"Mere beṭe, tū ajnabī aurat se kyoṅ mast ho jāe, kisī dūsre kī bīwī se kyoṅ lipaṭ jāe?"},{"book":"Amsāl","chapter":"5","verse":"21","text":"Ḳhayāl rakh, insān kī rāheṅ Rab ko sāf dikhāī detī haiṅ, jahāṅ bhī wuh chale us par wuh tawajjuh detā hai."},{"book":"Amsāl","chapter":"5","verse":"22","text":"Bedīn kī apnī hī harkateṅ use phaṅsā detī haiṅ, wuh apne hī gunāh ke rassoṅ meṅ jakaṛā rahtā hai."},{"book":"Amsāl","chapter":"5","verse":"23","text":"Wuh tarbiyat kī kamī ke sabab se halāk ho jāegā, apnī baṛī hamāqat ke bāis ḍagmagāte hue apne anjām ko pahuṅchegā."}]}