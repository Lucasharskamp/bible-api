{"data":[{"book":"3 Mose","chapter":"11","verse":"1","text":"Ra Anumzamo'a amanage huno Mosesene Aroninena zanasmi'ne,"},{"book":"3 Mose","chapter":"11","verse":"2","text":"Mopafima mani'naza maka zagagafafinti'ma nesaza zagamofo tra kea Israeli vahera zamasmio."},{"book":"3 Mose","chapter":"11","verse":"3","text":"Hagi agigomo'ma tarefi atanesigeno, trazama neteno, ete ome revarino nenesia zagagafa amane negahaze."},{"book":"3 Mose","chapter":"11","verse":"4","text":"Mago'a zagagafamo'za revari'za ne'zana nenazageno, zamagigomo'a hatanara nosigeno, mago'a zagagafamofona zamagigomo'a hatnama hanigeno ne'zama revarino nonesia zagagafa onegahaze. E'i magora kemoli afure, ne'zana varino neneanagi agiamo'a tarefina hatnara osu'neankino agrua osu'ne."},{"book":"3 Mose","chapter":"11","verse":"5","text":"Havefi krofamo'a anahukna huno ne'zana revarino neneanagi, tarefi agigomo'a ruotaneneankino agru osu'ne."},{"book":"3 Mose","chapter":"11","verse":"6","text":"Rebitimo'a anahukna huno ne'zana revarino neneanagi, tarefina agigomo'a hatnara osu'neankino agru osu'ne."},{"book":"3 Mose","chapter":"11","verse":"7","text":"Afu'mofona agigomo'a hatna hu'neanagi, ne'zana revarino noneankino, agru osu'ne."},{"book":"3 Mose","chapter":"11","verse":"8","text":"Hagi tamagra ana zagagafaramima fri'nesiana avakora osuge ame'a onegahaze, na'ankure agrua osu'ne."},{"book":"3 Mose","chapter":"11","verse":"9","text":"Hanki miko hagerimpine, amane timpinema nemanisia zagama iri'ane agekonanema hunte'nesiana amane negahaze."},{"book":"3 Mose","chapter":"11","verse":"10","text":"Hianagi mika zagama hagerimpima nemania zagane, amane timpima iri'ane ageko'nanema huonte'nesia zagama mani'neniana, himnage huno havizantfa hu'neankita onegahaze."},{"book":"3 Mose","chapter":"11","verse":"11","text":"Hagi e'i ana zagamo'za kasri'za havizantfa hu'nazanki, ame'a noneta fri'nesaza zamavufarera avakora osuta onegahaze."},{"book":"3 Mose","chapter":"11","verse":"12","text":"Hagi timpima mani'nenaza zagamofoma iri'ane agekonanema huonte'neniana, tamagotenteta haviza hu'neankita onegahaze."},{"book":"3 Mose","chapter":"11","verse":"13","text":"Mago'a nama haviza hu'neankita onegahaze. E'i ana namazaga tumpanki, zagagafama nenea namagi, haninke namama zagagafama nenea namagi,"},{"book":"3 Mose","chapter":"11","verse":"14","text":"korankre za'za agekonane tumpanki, kazi tumpanki,"},{"book":"3 Mose","chapter":"11","verse":"15","text":"haninke namaramima ra ageruma neria namagi,"},{"book":"3 Mose","chapter":"11","verse":"16","text":"mananinkna zaza arenane namagi, rankrafama nehia komutonki, hagerinkenafi nemaniza efeke namazagagi, hagerinkena tumpanki,"},{"book":"3 Mose","chapter":"11","verse":"17","text":"osi komutonki, hagerimpi hareno vano nehuno nozameza nehia namagi, ra komutonki,"},{"book":"3 Mose","chapter":"11","verse":"18","text":"efeke komutonki, hagage kopi komutonki, kasari zama nenea tumpanki,"},{"book":"3 Mose","chapter":"11","verse":"19","text":"za'za aginkunane efeke namagi, afi patonki, funtariki tampranena onegahaze."},{"book":"3 Mose","chapter":"11","verse":"20","text":"Tare ageko'nama hunte'nenigeno agareti'ma mopafima regraroheno vanoma nehania ne'onse zaga knarera osu'neankita onegahaze."},{"book":"3 Mose","chapter":"11","verse":"21","text":"Agekona'ma huntegeno mopafima vanoma nehu'za, takaure takaurema hu'zama vanoma nehaza zagaramina amane negahaze."},{"book":"3 Mose","chapter":"11","verse":"22","text":"E'i ranra kenuki, asukenki, onensi kenura amane negahaze."},{"book":"3 Mose","chapter":"11","verse":"23","text":"Hianagi mago'a zagramima agiazama hunte'nenigeno ageko'nama me'nenia zagaramina, tamagotenenteta onegahaze."},{"book":"3 Mose","chapter":"11","verse":"24","text":"Amanahu'ma hanuta tamagra'a tamavufga tamazeri pehana hugahaze. Fri'nenia zagaraminte'ma avakoma hanimofona, azeri pehana hanigeno, anazamo'a meno vuno kinaga ome vagaregahie."},{"book":"3 Mose","chapter":"11","verse":"25","text":"Iza'o frizagama avakoma hanimo'a, kukena'a sese huteno mani'nenigeno, vuno kinaga senkeno anamo'a agrua hugahie."},{"book":"3 Mose","chapter":"11","verse":"26","text":"Agigoma me'nenia zagaramima, agigomo'ma hatanama osu'nesigeno trazama revarino nonenia zagaramina agru osu'ne huta hiho. Iza'o ana zagaramima avako'ma hanimo'a agru osugahie."},{"book":"3 Mose","chapter":"11","verse":"27","text":"Rama'a agigoma hunte'nenigeno mopafima vanoma nehania zagaramina, agrua osu'naze. Hagi fri'nesageta zamavufarera avako osiho. Hagi avako'ma hanazana agru osu mani'nenageno vuno kinaga segahie."},{"book":"3 Mose","chapter":"11","verse":"28","text":"Iza'o anama fri'nesia zagamofo avufa'ama erisaga hanimo'a, kukena sese huteno mani'nenigeno vuno kinaga segahie. E'i ana zagamo'a agrua osu'ne."},{"book":"3 Mose","chapter":"11","verse":"29","text":"Hagi neonse zagaramima, mopafi vano nehaza zagaramimpinti'ma agruma osu'nazana, barenki, kafagi, neonse'ene ranra tagovi zagarami'ne."},{"book":"3 Mose","chapter":"11","verse":"30","text":"Hagi efeke tagovi kekogi, pupukigi zampavenki, amuho kopi nemaniza tagoviki, sgoramure."},{"book":"3 Mose","chapter":"11","verse":"31","text":"Hagi ana zagaramima mopafima vanoma nehia zagaramimpinti'ma agru'ma osu'nesia zagama, fri'nenagenoma iza'o zamavufare'ma avako hanimo'a, agru osugahiankino, agru osu mani'nena vuno kinaga segahie."},{"book":"3 Mose","chapter":"11","verse":"32","text":"Ana zagaramimo frino evuramino zafareti'ma tro hu'nesia zantero, kukenarero, zagagafamofo akrutero, tapa kukenare'ma evuramino avako'ma haniana, agru osanigeno ana'ma hania zantamina timpi reta sese hinkeno meno vuno kinaga senkeno agrua hugahie."},{"book":"3 Mose","chapter":"11","verse":"33","text":"Ana zagagafafinti mago'mo'ma mopa kavofima evurami'niana ana kavofima me'nenia zantamimo'a agru osugahianki, ana kavoa rurako hutreho."},{"book":"3 Mose","chapter":"11","verse":"34","text":"Hagi ana kavofinti'ma tima tagiramino avakoma hania ne'zamo'a agru osanigeno, ana kavofinti'ma tima ne'zamo'a, agru osugahie."},{"book":"3 Mose","chapter":"11","verse":"35","text":"Hagi ana zagamofo fri avufgamo'ma evuramino avako'ma hania teve hugre stofumo'o avenimo'a agru osugahianki, rurako hutreho."},{"book":"3 Mose","chapter":"11","verse":"36","text":"Hagi tinkampui nehantisirero tifi kerifi ana zagamofo fri avufamo'ma me'neniana amane agru hu'neanagi, iza'o azama avako'ma hanimo'a agru osugahie."},{"book":"3 Mose","chapter":"11","verse":"37","text":"Hagi krinaku'ma ante'nenaza avimzampima fri'nesia zagamo'ma evuramisiana, ana avimazamo'a agru hugahie."},{"book":"3 Mose","chapter":"11","verse":"38","text":"Hianagi fri'nenia zagamo'ma avimazama me'nenia timpima evuraminiana, ana avimzamo'a agrua osugahie."},{"book":"3 Mose","chapter":"11","verse":"39","text":"Hagi negahazema hunama huramante'noa afuzagafintima fri'nenigeno avako'ma hanimo'a, agru osu mani'nena vuno kinaga segahie."},{"book":"3 Mose","chapter":"11","verse":"40","text":"Hagi anama fri'nenia zagama nesimo'o, erisga hanimo'a agru osugahiankino kukena'a sese nehuno, agru osu mani'nenigeno vuno kinaga segahie."},{"book":"3 Mose","chapter":"11","verse":"41","text":"Hagi moparema vanoma nehia zagaramina agru osu'neankita, tamagotenteta onegahaze."},{"book":"3 Mose","chapter":"11","verse":"42","text":"Hagi mopafima zamasaguregati vano nehaza zagaramine, rama'a agiaza hunte'nenia zagamo mopafi vano nehania zagaramina agru osu zagagita tamagotenenteta tamagra onegahaze."},{"book":"3 Mose","chapter":"11","verse":"43","text":"Hagi ama ana zagaramina avako nehutma, tamagra'a tamazeri pehana osiho."},{"book":"3 Mose","chapter":"11","verse":"44","text":"Na'ankure Nagra Ra Anumzana tamagri Anumza mani'noanki, tamagra'a tamazeri avusese nehutma, tamazeri ruotage hiho. Na'ankure Nagra ruotage hu'nogu, zamasaguregati'ma vanoma nehaza zaga avakora hutma tamazeri pehena osugahaze."},{"book":"3 Mose","chapter":"11","verse":"45","text":"Nagra'a Ra Anumzamo'na Isipitira tamavre fegu'a atre'na, tamavre'na e'noa tamagri Anumza mani'nogu, tamagra mani ruotage hutma maniho. Na'ankure Nagra ruotage hu'na mani'noe."},{"book":"3 Mose","chapter":"11","verse":"46","text":"Mopafima vanoma nehaza zagaramimofone namaramimofone, miko timpima nemaniza zagaramimofone, mika mopafima regrarohe'za vano nehaza zagaramimofo tra ke."},{"book":"3 Mose","chapter":"11","verse":"47","text":"Hagi tamagra rezaganeta negetma, e'izamo'a agru osu'neanki, e'izamo'a agru hu'neanki nehutma, negahunanki, onegahunanki huta hugahaze."}]}