{"data":[{"book":"Imisebenzi","chapter":"17","verse":"1","text":"Bathi sebedlule e-Amfipholi le-Apholoniya, bafika eThesalonika lapho okwakulesinagogu yamaJuda khona."},{"book":"Imisebenzi","chapter":"17","verse":"2","text":"Njengenjayelo yakhe uPhawuli waya esinagogweni, kwathi ngamaSabatha amathathu wabonisana labo ngeMibhalo,"},{"book":"Imisebenzi","chapter":"17","verse":"3","text":"echaza njalo eveza obala ukuthi uKhristu wayemele ahlupheke njalo avuke kwabafileyo. Wathi, “UJesu lo engitshumayela ngaye kini unguye uKhristu.”"},{"book":"Imisebenzi","chapter":"17","verse":"4","text":"Amanye amaJuda akukholwa lokho asehlanganyelana loPhawuli loSayilasi, njengalokho okwenziwa linani elikhulu lamaGrikhi abesaba uNkulunkulu, kugoqela lehlekanyana labesifazane abahloniphekayo."},{"book":"Imisebenzi","chapter":"17","verse":"5","text":"Kodwa amaJuda aba lomona; ngakho asehuga izixhwali endaweni yokuthengisa, abalixuku elithile asevusa umsindo edolobheni. Aphuthumela endlini kaJasoni edinga uPhawuli loSayilasi efuna ukubaletha phambi kukazulu."},{"book":"Imisebenzi","chapter":"17","verse":"6","text":"Kodwa kwathi sebebaswele basebedonsela uJasoni labanye abazalwane abathile kubaphathi bedolobho bememeza besithi: “Amadoda la abekade edala uhlupho emhlabeni wonke manje aseze lapha,"},{"book":"Imisebenzi","chapter":"17","verse":"7","text":"uJasoni yena wawemukela endlini yakhe. Bonke bahlinikeza imithetho kaKhesari besithi kulenye inkosi ethiwa nguJesu.”"},{"book":"Imisebenzi","chapter":"17","verse":"8","text":"Bathi bekuzwa lokhu abantu labaphathi bedolobho bazonda kakhulu."},{"book":"Imisebenzi","chapter":"17","verse":"9","text":"Kwasekuthiwa uJasoni labanye bakhe kabakhuphe isibambiso ngemali ethile, kwayikhona bekhululwa ukuthi bahambe."},{"book":"Imisebenzi","chapter":"17","verse":"10","text":"Konela ukuthi kuhlwe abazalwane babasusa uPhawuli loSayilasi babasa eBheriya. Ekufikeni kwabo khona baya esinagogweni yamaJuda."},{"book":"Imisebenzi","chapter":"17","verse":"11","text":"AmaJuda eBheriya wona ayelesimilo esingcono kulaleso esamaThesalonika, ngoba alemukela ilizwi ngomfutho omkhulu njalo ayihlola iMibhalo insuku zonke ukuze abone ukuthi lokho uPhawuli ayekutsho kwakuliqiniso na."},{"book":"Imisebenzi","chapter":"17","verse":"12","text":"AmaJuda amanengi akholwa, kanye labesifazane abanengi bamaGrikhi abahloniphekayo lamadoda amanengi amaGrikhi."},{"book":"Imisebenzi","chapter":"17","verse":"13","text":"Kwathi amaJuda aseThesalonika esezwile ukuthi uPhawuli wayesetshumayela ilizwi likaNkulunkulu eBheriya, aya khona futhi, athela abantu umoya omubi abadunga."},{"book":"Imisebenzi","chapter":"17","verse":"14","text":"Abazalwane bahle bathumela uPhawuli ngasokhunjini lolwandle, kodwa uSayilasi loThimothi basala eBheriya."},{"book":"Imisebenzi","chapter":"17","verse":"15","text":"Amadoda ayephelekezela uPhawuli amtshiya e-Athene asebuyela lomlayezo wokuthi uSayilasi loThimothi bamlandele ngokuphangisa."},{"book":"Imisebenzi","chapter":"17","verse":"16","text":"UPhawuli esabamelele e-Athene, wakhathazeka kakhulu ngokubona ukuthi idolobho lelo laligcwele izithombe."},{"book":"Imisebenzi","chapter":"17","verse":"17","text":"Ngakho wabonisana lamaJuda kanye lamaGrikhi ayemesaba uNkulunkulu esinagogweni lasendaweni yokuthengisa zonke insuku lalabo ababekhonapho."},{"book":"Imisebenzi","chapter":"17","verse":"18","text":"Ixuku lezazi zama-Ephikhuri lamaStoyikhi laphikisana laye. Abanye babo babuza bathi, “Uwumani lolu luzama ukuthini kanti?” Abanye bathi, “Kungathi utshumayela ngonkulunkulu bezizweni.” Bakutsho lokhu ngoba uPhawuli wayetshumayela izindaba ezinhle ngoJesu langokuvuka kwabafileyo."},{"book":"Imisebenzi","chapter":"17","verse":"19","text":"Basebehamba laye enkundleni ye-Ariyophagasi, bafika bathi kuye, “Ake usitshele ukuthi imfundiso le entsha oyethulayo iyini."},{"book":"Imisebenzi","chapter":"17","verse":"20","text":"Uletha ezindlebeni zethu imibono engajayelekanga, ngakho sifuna ukwazi ukuthi itshoni.”"},{"book":"Imisebenzi","chapter":"17","verse":"21","text":"(Wonke ama-Atheni labezizwe ababehlala khona babechitha isikhathi sabo bengenzi lutho ngaphandle kokukhuluma lokulalela imibono emitsha.)"},{"book":"Imisebenzi","chapter":"17","verse":"22","text":"UPhawuli wasukuma enkundleni ye-Ariyophagasi wathi, “Madoda ase-Atheni! Ngiyabona ukuthi kukho konke lingabantu abakhonzayo."},{"book":"Imisebenzi","chapter":"17","verse":"23","text":"Ngoba ngithe ngihambahamba, ngabona izithombe zenu, ngaze ngafumana i-alithari elilombhalo othi:"},{"book":"Imisebenzi","chapter":"17","verse":"24","text":"UNkulunkulu owenza umhlaba lakho konke okukuwo uyiNkosi yezulu lomhlaba, njalo kahlali emathempelini akhiwe ngezandla."},{"book":"Imisebenzi","chapter":"17","verse":"25","text":"Njalo kancediswa yizandla zabantu ingathi kukhona akuswelayo, ngoba yena ngokwakhe upha bonke abantu impilo, umphefumulo lokunye konke."},{"book":"Imisebenzi","chapter":"17","verse":"26","text":"Ngomuntu oyedwa wenza zonke izizwe zabantu, ukuthi zakhe emhlabeni wonke; njalo wamisa izikhathi abazilungiselweyo lazo kanye izindawo abamele bahlale kuzo."},{"book":"Imisebenzi","chapter":"17","verse":"27","text":"UNkulunkulu wakwenza lokhu ukuze abantu bamdinge lokuthi mhlawumbe bamfinyelele bamfumane, loba nje uvele engakhatshana komunye lomunye wethu."},{"book":"Imisebenzi","chapter":"17","verse":"28","text":"‘Ngoba siphila kuye, sihambe ngaye njalo sipheleliswe nguye.’ Njengokutsho kwezinye izimbongi zakini ukuthi, ‘Singabantwabakhe.’"},{"book":"Imisebenzi","chapter":"17","verse":"29","text":"Ngakho-ke njengoba singabantwana bakaNkulunkulu, kasingacabangini ukuthi ubuNkulunkulu bunjengegolide, loba isiliva kumbe ilitshe; umfanekiso obunjwe ngobungcitshi bomuntu."},{"book":"Imisebenzi","chapter":"17","verse":"30","text":"Endulo uNkulunkulu kakunakanga ukungazi lokhu, kodwa khathesi uselaya bonke abantu ezindaweni zonke ukuba baphenduke."},{"book":"Imisebenzi","chapter":"17","verse":"31","text":"Ngoba uselumisile usuku lapho azakwahlulela khona umhlaba ngokulunga ngaye umuntu amkhethileyo. Usebuvezile ubufakazi balokhu kubo bonke abantu ngokumvusa kwabafileyo.”"},{"book":"Imisebenzi","chapter":"17","verse":"32","text":"Bathi besizwa ngokuvuka kwabafileyo, abanye babo bamklolodela, kodwa abanye bathi, “Sifuna ukuphinda sikuzwe ukhuluma ngale indaba njalo.”"},{"book":"Imisebenzi","chapter":"17","verse":"33","text":"Ngalokho-ke, uPhawuli wasesuka enkundleni."},{"book":"Imisebenzi","chapter":"17","verse":"34","text":"Abantu abathile baba ngabalandeli bakaPhawuli, bakholwa. Phakathi kwabo kwakuloDiyonisiyu owayelilunga le-Ariyophagasi, njalo lowesifazane okwakuthiwa nguDamari kanye labanye abalinani elithile."}]}