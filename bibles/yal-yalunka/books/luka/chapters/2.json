{"data":[{"book":"Luka","chapter":"2","verse":"1","text":"Na waxatini, Romi Manga Gbee Ogustu yi yamarin fi a yamanan muxune birin xinla xa sɛbɛ."},{"book":"Luka","chapter":"2","verse":"2","text":"Kiriniyusi yi yamana kanyani Siriya yamanani waxatin naxan yi, a sɛbɛ fɔlɔn nan yi na ra."},{"book":"Luka","chapter":"2","verse":"3","text":"Awa, muxune birin yi siga e taane yi e xinle sɛbɛdeni."},{"book":"Luka","chapter":"2","verse":"4","text":"Yusufu fan yi keli Galile Nasarɛti taani, a siga Yudaya taana nde yi naxan yi xili Bɛtɛlɛmi, Manga Dawuda sɔtɔxi dɛnaxan yi. Yusufu yi siga na, amasɔtɔ Dawuda bɔnsɔnna nan yi a tan fan na,"},{"book":"Luka","chapter":"2","verse":"5","text":"a siga a xili sɛbɛdeni e nun Mariyama naxan yi masuxi a xɔn ɲaxalandiyani. A fudi kanna nan yi a ra."},{"book":"Luka","chapter":"2","verse":"6","text":"E yi Bɛtɛlɛmi yi waxatin naxan yi, Mariyama dii bari waxatin yi a li."},{"book":"Luka","chapter":"2","verse":"7","text":"A yi a dii xɛmɛ singen sɔtɔ. A yi a mafilin dugini, a yi a sa xuruseene balon sa seen kui kulani amasɔtɔ e mi yigiya sɔtɔ xɔɲɛ yigiyadeni."},{"book":"Luka","chapter":"2","verse":"8","text":"Yɛxɛɛ kantanna ndee yi na yamanani naxanye yi xima burunna ra, e yi e yɛxɛɛne kantanma kɔɛɛn na."},{"book":"Luka","chapter":"2","verse":"9","text":"Marigina malekan yi mini kɛnɛnni e xa, Marigina nɔrɔn yi godo e xun ma. E gaxu kati!"},{"book":"Luka","chapter":"2","verse":"10","text":"Koni malekan yi a fala e xa, a naxa, “Ɛ nama gaxu amasɔtɔ n faxi fena nde Xibaru Faɲin nan nalideyi ɛ ma, naxan findima sɛwa gbeen na yamaan birin xa."},{"book":"Luka","chapter":"2","verse":"11","text":"Marakisi Tiin bata sɔtɔ ɛ xa to kɔɛɛn na Dawuda gbee taani. Alaa Muxu Sugandixin na a ra! Marigin na a ra!"},{"book":"Luka","chapter":"2","verse":"12","text":"Taxamasenna ni ito ra ɛ xa, ɛ diidin lima saxi nɛn xuruseene balon sa seen kui kulani, a mafilinxi dugini.”"},{"book":"Luka","chapter":"2","verse":"13","text":"Na waxatin yɛtɛni maleka ganla yi keli kore, e fa malekan boden fɛma, e yi Ala tantun, e naxa,"},{"book":"Luka","chapter":"2","verse":"14","text":"“Binyen xa fi Ala ma kore xɔnna ma pon! Muxun naxanye bata Ala kɛnɛn, ne xa bɔɲɛ xunbenla sɔtɔ dunuɲa yi.”"},{"book":"Luka","chapter":"2","verse":"15","text":"Malekane keli e fɛma waxatin naxan yi, e xɛtɛ ariyanna yi, yɛxɛɛ kantanne yi a fala e bode xa, e naxa, “En siga Bɛtɛlɛmi yi, en sa feni ito to naxan ligaxi, Marigin naxan falaxi en xa.”"},{"book":"Luka","chapter":"2","verse":"16","text":"Nanara, e siga mafurɛn, e sa Mariyama nun Yusufu li na, e diidin to saxi xuruseene balon sa seen kui kulani."},{"book":"Luka","chapter":"2","verse":"17","text":"Yɛxɛɛ kantanne to diidin to, malekan falan naxan ti e xa diidina fe yi, e yi na birin yɛba."},{"book":"Luka","chapter":"2","verse":"18","text":"Muxun naxanye birin e xuiin mɛ, ne yi kabɛ xuruse kantanne falan ma."},{"book":"Luka","chapter":"2","verse":"19","text":"Mariyama yi feni itoe birin namara a xaxinla ma, a yi a miri ne ma kati!"},{"book":"Luka","chapter":"2","verse":"20","text":"Yɛxɛɛ kantanne yi xɛtɛ, e Ala tantunma, e a binya na feen na e naxan toxi alo malekana a fala e xa kii naxan yi."},{"book":"Luka","chapter":"2","verse":"21","text":"Lɔxɔ xun keden danguxina, diidin banxulan waxatin yi a li, e yi a xili sa Yesu alo malekana a fala kii naxan yi benun a xa bari."},{"book":"Luka","chapter":"2","verse":"22","text":"E marasariɲanna waxatin to ɲan alo Musaa Sariya Kitabun naxan falaxi lan dii bari feen ma,2.22 Na feen sɛbɛxi Saraxaraline 12.1-4 kui. Yusufu nun Mariyama yi siga diidin na Yerusalɛn taani, e sa a taxu Marigin na."},{"book":"Luka","chapter":"2","verse":"23","text":"A sɛbɛxi Marigina Sariya Kitabuni, a naxa, “Dii xɛmɛ singen birin xa rasariɲan Marigin xa.”2.23 A mato Xɔrɔyaan 13.2 nun 13.12 nun 13.15 nun Yatɛne 18.15-16 kui."},{"book":"Luka","chapter":"2","verse":"24","text":"E yi saraxan ba alo Marigina Sariya Kitabuna a falaxi kii naxan yi, a naxa, “ganba firin hanma kolokonde dii firin.”2.24 A mato Saraxaraline 12.8 kui."},{"book":"Luka","chapter":"2","verse":"25","text":"Muxuna nde yi Yerusalɛn taani nun, a xili Simeyɔn. Tinxin muxu tɔgɔndiyaxin nan yi a ra. A yi Ala mamɛma Isirayila mali feen na. Alaa Nii Sariɲanxin yi a yi."},{"book":"Luka","chapter":"2","verse":"26","text":"A bata yi a kolon Alaa Nii Sariɲanxin xɔn ma fa fala a mi faxɛ fɔ a Marigina Muxu Sugandixin to."},{"book":"Luka","chapter":"2","verse":"27","text":"Alaa Nii Sariɲanxin yi Simeyɔn nasiga Ala Batu Banxini. Yesu sɔtɔ muxune yi fa a ra Ala Batu Banxini, e xa a liga alo Sariya Kitabuna a fala kii naxan yi."},{"book":"Luka","chapter":"2","verse":"28","text":"Simeyɔn yi Yesu tongo, a yi a sa a kanke ra, a barikan bira Ala xa, a naxa,"},{"book":"Luka","chapter":"2","verse":"29","text":"“Marigina, i bata i ya layirin nakamali n xa. Iki, i ya walikɛɛn xa siga bɔɲɛ xunbenli"},{"book":"Luka","chapter":"2","verse":"30","text":"amasɔtɔ n bata i ya kisi feen to,"},{"book":"Luka","chapter":"2","verse":"31","text":"i naxan yitɔnxi yamane birin yɛɛ ra."},{"book":"Luka","chapter":"2","verse":"32","text":"A tan nan findima kɛnɛnna ra siyane xa, a findima nɛn Isirayilaa binyen na, i ya yamana.”"},{"book":"Luka","chapter":"2","verse":"33","text":"Simeyɔn falan naxan ti Yesu a fe yi, a nga nun a fafe yi kabɛ na ra."},{"book":"Luka","chapter":"2","verse":"34","text":"Simeyɔn yi duba a nga Mariyama xa, a naxa, “Ala bata diini ito yɛba, a yi Isirayila muxu wuyaxi halagi, a yi a wuyaxi rakisi. A findima nɛn taxamasenna ra koni muxu wuyaxi a matandima nɛn,"},{"book":"Luka","chapter":"2","verse":"35","text":"a yi e miriya luxunxine ramini kɛnɛnni. Tɔrɔna i bɔɲɛn sɔxɔnma nɛn alo dɛgɛma xɛnxɛna.”"},{"book":"Luka","chapter":"2","verse":"36","text":"Nabi ɲaxalanmana nde yi na nun, a yi xili Anna, Fanuwɛli a dii tɛmɛna. A yi kelixi Aseri bɔnsɔnna nin. Ɲaxalan fori gbeen nan yi a ra naxan bata yi ɲɛɛ solofere ti futuni nun,"},{"book":"Luka","chapter":"2","verse":"37","text":"a ɲɛɛ tonge solomasɛxɛ e nun ɲɛɛ naanin ti kaɲa gilɛyani. A yi Ala Batu Banxini waxatin birin, a yi Ala batuma kɔɛɛn nun yanyin na, a yi Ala maxandɛ, a sunna suxu."},{"book":"Luka","chapter":"2","verse":"38","text":"Na waxatin yɛtɛni, a fa, a barika bira Ala xa, a lu diina fe falɛ muxune xa naxanye yi Yerusalɛn taan xunba waxatin mamɛma."},{"book":"Luka","chapter":"2","verse":"39","text":"Yusufu nun Mariyama to yelin feene birin nakamalɛ alo Marigina Sariya Kitabuna a yamarixi kii naxan yi, e xɛtɛ Galile yamanani e taani Nasarɛti."},{"book":"Luka","chapter":"2","verse":"40","text":"Diidin yi gboma, a sɛnbɛn sɔtɔ, a fe kolonna yi dɛfe. Alaa hinanna yi a yi."},{"book":"Luka","chapter":"2","verse":"41","text":"Yesu sɔtɔ muxune yi sigama Yerusalɛn taani ɲɛɛ yo ɲɛɛ Halagi Tiin Dangu Lɔxɔn Sanli.2.41 Halagi Tiin Dangu Lɔxɔn Sanla: Musaa waxatini, Ala fitina feen nafa nɛn Firawona yamaan ma, malekan yi fa e dii singene birin faxa kɔɛ kedenna ra. Koni, Isirayila kaane yi saraxa wunla xuya e banxine dɛ wudine ma, saya malekan yi dangu e xun ma. Na feen sanla ni ito ra. A mato Xɔrɔyaan 12.1-13 kui."},{"book":"Luka","chapter":"2","verse":"42","text":"Yesu sɔtɔn ɲɛɛ fu nun firinna ti waxatin naxan yi, e siga sanla rabadeni alo e namunna kii naxan yi."},{"book":"Luka","chapter":"2","verse":"43","text":"Sanla ɲan waxatin naxan yi, e xɛtɛ e konni. Yesu yi lu Yerusalɛn taani, koni a sɔtɔ muxune mi yi a kolon."},{"book":"Luka","chapter":"2","verse":"44","text":"E yi e miri, a a yi yamaan yɛ, e fɛriɲɛn sigan tiyɛ. Na xanbi ra, e Yesu fen fɔlɔ e ngaxakedenne nun e xɔyine tagi."},{"book":"Luka","chapter":"2","verse":"45","text":"Koni e mi a to. Nanara, e xɛtɛ a fendeni Yerusalɛn taani."},{"book":"Luka","chapter":"2","verse":"46","text":"A soge saxandeni, e yi sa a to Ala Batu Banxini, a dɔxi Yahudiya karamɔxɔne tagi, a tuli matixi e ra, a e maxɔdinma."},{"book":"Luka","chapter":"2","verse":"47","text":"Naxan birin a xuiin mɛ, ne yi kabɛ a xaxilimayaan yabine ma."},{"book":"Luka","chapter":"2","verse":"48","text":"A sɔtɔ muxune a to waxatin naxan yi, e kabɛ. A nga yi a fala a xa, a naxa, “N ma diina, i ito ligaxi nxu ra nanfera? Nxu nun i fafe bata yigitɛgɛ i fendeni kati!”"},{"book":"Luka","chapter":"2","verse":"49","text":"A yi e yabi, a naxa, “Ɛ n fenma nanfera? Ɛ mi a kolon fa fala a lan nɛn n xa lu n Fafe a banxini?”"},{"book":"Luka","chapter":"2","verse":"50","text":"Koni a naxan fala e xa, e mi na famu."},{"book":"Luka","chapter":"2","verse":"51","text":"Nanara, Yesu yi siga e fɔxɔ ra Nasarɛti yi, a yi e sagoon liga. A nga yi feni itoe birin namara a xaxinla ma."},{"book":"Luka","chapter":"2","verse":"52","text":"Yesu yi xungbo, a xaxili sɔtɔ, a fe yi rafan Ala nun yamaan ma."}]}