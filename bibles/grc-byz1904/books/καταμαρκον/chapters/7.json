{"data":[{"book":"ΚΑΤΑ ΜΑΡΚΟΝ","chapter":"7","verse":"1","text":"Καὶ συνάγονται πρὸς αὐτὸν οἱ Φαρισαῖοι καί τινες τῶν γραμματέων ἐλθόντες ἀπὸ Ἱεροσολύμων·"},{"book":"ΚΑΤΑ ΜΑΡΚΟΝ","chapter":"7","verse":"2","text":"καὶ ἰδόντες τινὰς τῶν μαθητῶν αὐτοῦ κοιναῖς χερσί, τοῦτ᾽ ἔστιν ἀνίπτοις, ἐσθίοντας ἄρτους, ἐμέμψαντο·"},{"book":"ΚΑΤΑ ΜΑΡΚΟΝ","chapter":"7","verse":"3","text":"οἱ γὰρ Φαρισαῖοι καὶ πάντες οἱ Ἰουδαῖοι, ἐὰν μὴ πυγμῇ νίψωνται τὰς χεῖρας, οὐκ ἐσθίουσι, κρατοῦντες τὴν παράδοσιν τῶν πρεσβυτέρων·"},{"book":"ΚΑΤΑ ΜΑΡΚΟΝ","chapter":"7","verse":"4","text":"καὶ ἀπὸ ἀγορᾶς, ἐὰν μὴ βαπτίσωνται, οὐκ ἐσθίουσι· καὶ ἄλλα πολλά ἐστιν ἃ παρέλαβον κρατεῖν, βαπτισμοὺς ποτηρίων καὶ ξεστῶν καὶ χαλκίων καὶ κλινῶν·"},{"book":"ΚΑΤΑ ΜΑΡΚΟΝ","chapter":"7","verse":"5","text":"ἔπειτα ἐπερωτῶσιν αὐτὸν οἱ Φαρισαῖοι καὶ οἱ γραμματεῖς· διατί οὐ περιπατοῦσιν οἱ μαθηταί σου κατὰ τὴν παράδοσιν τῶν πρεσβυτέρων, ἀλλ᾽ ἀνίπτοις χερσὶν ἐσθίουσι τὸν ἄρτον;"},{"book":"ΚΑΤΑ ΜΑΡΚΟΝ","chapter":"7","verse":"6","text":"ὁ δὲ ἀποκριθεὶς εἶπεν αὐτοῖς ὅτι καλῶς προεφήτευσεν Ἡσαΐας περὶ ὑμῶν τῶν ὑποκριτῶν, ὡς γέγραπται· οὗτος ὁ λαὸς τοῖς χείλεσί με τιμᾷ, ἡ δὲ καρδία αὐτῶν πόρρω ἀπέχει ἀπ᾽ ἐμοῦ·"},{"book":"ΚΑΤΑ ΜΑΡΚΟΝ","chapter":"7","verse":"7","text":"μάτην δὲ σέβονταί με, διδάσκοντες διδασκαλίας ἐντάλματα ἀνθρώπων."},{"book":"ΚΑΤΑ ΜΑΡΚΟΝ","chapter":"7","verse":"8","text":"ἀφέντες γὰρ τὴν ἐντολὴν τοῦ Θεοῦ κρατεῖτε τὴν παράδοσιν τῶν ἀνθρώπων, βαπτισμοὺς ξεστῶν καὶ ποτηρίων, καὶ ἄλλα παρόμοια τοιαῦτα πολλὰ ποιεῖτε."},{"book":"ΚΑΤΑ ΜΑΡΚΟΝ","chapter":"7","verse":"9","text":"καὶ ἔλεγεν αὐτοῖς· καλῶς ἀθετεῖτε τὴν ἐντολὴν τοῦ Θεοῦ ἵνα τὴν παράδοσιν ὑμῶν τηρήσητε."},{"book":"ΚΑΤΑ ΜΑΡΚΟΝ","chapter":"7","verse":"10","text":"Μωϋσῆς γὰρ εἶπε· τίμα τὸν πατέρα σου καὶ τὴν μητέρα σου· καί ὁ κακολογῶν πατέρα ἢ μητέρα θανάτῳ τελευτάτω·"},{"book":"ΚΑΤΑ ΜΑΡΚΟΝ","chapter":"7","verse":"11","text":"ὑμεῖς δὲ λέγετε· ἐὰν εἴπῃ ἄνθρωπος τῷ πατρὶ ἢ τῇ μητρί, κορβᾶν, ὅ ἐστι δῶρον, ὃ ἐὰν ἐξ ἐμοῦ ὠφεληθῇς,"},{"book":"ΚΑΤΑ ΜΑΡΚΟΝ","chapter":"7","verse":"12","text":"καὶ οὐκέτι ἀφίετε αὐτὸν οὐδὲν ποιῆσαι τῷ πατρὶ αὐτοῦ ἢ τῇ μητρὶ αὐτοῦ,"},{"book":"ΚΑΤΑ ΜΑΡΚΟΝ","chapter":"7","verse":"13","text":"ἀκυροῦντες τὸν λόγον τοῦ Θεοῦ τῇ παραδόσει ὑμῶν ᾗ παρεδώκατε· καὶ παρόμοια τοιαῦτα πολλὰ ποιεῖτε."},{"book":"ΚΑΤΑ ΜΑΡΚΟΝ","chapter":"7","verse":"14","text":"Καὶ προσκαλεσάμενος πάντα τὸν ὄχλον ἔλεγεν αὐτοῖς· ἀκούετέ μου πάντες καὶ συνίετε."},{"book":"ΚΑΤΑ ΜΑΡΚΟΝ","chapter":"7","verse":"15","text":"οὐδέν ἐστιν ἔξωθεν τοῦ ἀνθρώπου εἰσπορευόμενον εἰς αὐτὸν ὃ δύναται αὐτὸν κοινῶσαι, ἀλλὰ τὰ ἐκπορευόμενά ἐστι τὰ κοινοῦντα τὸν ἄνθρωπον."},{"book":"ΚΑΤΑ ΜΑΡΚΟΝ","chapter":"7","verse":"17","text":"Καὶ ὅτε εἰσῆλθεν εἰς οἶκον ἀπὸ τοῦ ὄχλου, ἐπηρώτων αὐτὸν οἱ μαθηταὶ αὐτοῦ περὶ τῆς παραβολῆς."},{"book":"ΚΑΤΑ ΜΑΡΚΟΝ","chapter":"7","verse":"18","text":"καὶ λέγει αὐτοῖς· οὕτω καὶ ὑμεῖς ἀσύνετοί ἐστε; οὔπω νοεῖτε ὅτι πᾶν τὸ ἔξωθεν εἰσπορευόμενον εἰς τὸν ἄνθρωπον οὐ δύναται αὐτὸν κοινῶσαι;"},{"book":"ΚΑΤΑ ΜΑΡΚΟΝ","chapter":"7","verse":"19","text":"ὅτι οὐκ εἰσπορεύεται αὐτοῦ εἰς τὴν καρδίαν, ἀλλ᾽ εἰς τὴν κοιλίαν, καὶ εἰς τὸν ἀφεδρῶνα ἐκπορεύεται, καθαρίζον πάντα τὰ βρώματα."},{"book":"ΚΑΤΑ ΜΑΡΚΟΝ","chapter":"7","verse":"20","text":"ἔλεγε δὲ ὅτι τὸ ἐκ τοῦ ἀνθρώπου ἐκπορευόμενον, ἐκεῖνο κοινοῖ τὸν ἄνθρωπον."},{"book":"ΚΑΤΑ ΜΑΡΚΟΝ","chapter":"7","verse":"21","text":"ἔσωθεν γὰρ ἐκ τῆς καρδίας τῶν ἀνθρώπων οἱ διαλογισμοὶ οἱ κακοὶ ἐκπορεύονται, μοιχεῖαι, πορνεῖαι, φόνοι,"},{"book":"ΚΑΤΑ ΜΑΡΚΟΝ","chapter":"7","verse":"22","text":"κλοπαί, πλεονεξίαι, πονηρίαι, δόλος, ἀσέλγεια, ὀφθαλμὸς πονηρός, βλασφημία, ὑπερηφανία, ἀφροσύνη·"},{"book":"ΚΑΤΑ ΜΑΡΚΟΝ","chapter":"7","verse":"23","text":"πάντα ταῦτα τὰ πονηρὰ ἔσωθεν ἐκπορεύεται καὶ κοινοῖ τὸν ἄνθρωπον."},{"book":"ΚΑΤΑ ΜΑΡΚΟΝ","chapter":"7","verse":"24","text":"Καὶ ἐκεῖθεν ἀναστὰς ἀπῆλθεν εἰς τὰ μεθόρια Τύρου καὶ Σιδῶνος. καὶ εἰσελθὼν εἰς οἰκίαν οὐδένα ἤθελε γνῶναι, καὶ οὐκ ἠδυνήθη λαθεῖν."},{"book":"ΚΑΤΑ ΜΑΡΚΟΝ","chapter":"7","verse":"25","text":"ἀκούσασα γὰρ γυνὴ περὶ αὐτοῦ, ἧς εἶχε τὸ θυγάτριον αὐτῆς πνεῦμα ἀκάθαρτον, ἐλθοῦσα προσέπεσε πρὸς τοὺς πόδας αὐτοῦ·"},{"book":"ΚΑΤΑ ΜΑΡΚΟΝ","chapter":"7","verse":"26","text":"ἡ δὲ γυνὴ ἦν Ἑλληνίς, Συροφοινίκισσα τῷ γένει· καὶ ἠρώτα αὐτὸν ἵνα τὸ δαιμόνιον ἐκβάλῃ ἐκ τῆς θυγατρὸς αὐτῆς."},{"book":"ΚΑΤΑ ΜΑΡΚΟΝ","chapter":"7","verse":"27","text":"ὁ δὲ Ἰησοῦς εἶπεν αὐτῇ· ἄφες πρῶτον χορτασθῆναι τὰ τέκνα· οὐ γάρ ἐστι καλὸν λαβεῖν τὸν ἄρτον τῶν τέκνων καὶ τοῖς κυναρίοις βαλεῖν."},{"book":"ΚΑΤΑ ΜΑΡΚΟΝ","chapter":"7","verse":"28","text":"ἡ δὲ ἀπεκρίθη καὶ λέγει αὐτῷ· ναί, Κύριε· καὶ τὰ κυνάρια ὑποκάτω τῆς τραπέζης ἐσθίουσιν ἀπὸ τῶν ψιχίων τῶν παιδίων."},{"book":"ΚΑΤΑ ΜΑΡΚΟΝ","chapter":"7","verse":"29","text":"καὶ εἶπεν αὐτῇ· διὰ τοῦτον τὸν λόγον ὕπαγε· ἐξελήλυθε τὸ δαιμόνιον ἐκ τῆς θυγατρός σου."},{"book":"ΚΑΤΑ ΜΑΡΚΟΝ","chapter":"7","verse":"30","text":"καὶ ἀπελθοῦσα εἰς τὸν οἶκον αὐτῆς εὗρε τὸ παιδίον βεβλημένον ἐπὶ τὴν κλίνην καὶ τὸ δαιμόνιον ἐξεληλυθός."},{"book":"ΚΑΤΑ ΜΑΡΚΟΝ","chapter":"7","verse":"31","text":"Καὶ πάλιν ἐξελθὼν ἐκ τῶν ὁρίων Τύρου καὶ Σιδῶνος ἦλθε πρὸς τὴν θάλασσαν τῆς Γαλιλαίας ἀνὰ μέσον τῶν ὁρίων Δεκαπόλεως."},{"book":"ΚΑΤΑ ΜΑΡΚΟΝ","chapter":"7","verse":"32","text":"καὶ φέρουσιν αὐτῷ κωφὸν μογιλάλον καὶ παρακαλοῦσιν αὐτὸν ἵνα ἐπιθῇ αὐτῷ τὴν χεῖρα."},{"book":"ΚΑΤΑ ΜΑΡΚΟΝ","chapter":"7","verse":"33","text":"καὶ ἀπολαβόμενος αὐτὸν ἀπὸ τοῦ ὄχλου κατ᾽ ἰδίαν ἔβαλε τοὺς δακτύλους αὐτοῦ εἰς τὰ ὦτα αὐτοῦ, καὶ πτύσας ἥψατο τῆς γλώσσης αὐτοῦ,"},{"book":"ΚΑΤΑ ΜΑΡΚΟΝ","chapter":"7","verse":"34","text":"καὶ ἀναβλέψας εἰς τὸν οὐρανὸν ἐστέναξε καὶ λέγει αὐτῷ· ἐφφαθά, ὅ ἐστι διανοίχθητι."},{"book":"ΚΑΤΑ ΜΑΡΚΟΝ","chapter":"7","verse":"35","text":"καὶ εὐθέως διηνοίχθησαν αὐτοῦ αἱ ἀκοαὶ καὶ ἐλύθη ὁ δεσμὸς τῆς γλώσσης αὐτοῦ, καὶ ἐλάλει ὀρθῶς."},{"book":"ΚΑΤΑ ΜΑΡΚΟΝ","chapter":"7","verse":"36","text":"καὶ διεστείλατο αὐτοῖς ἵνα μηδενὶ εἴπωσιν· ὅσον δὲ αὐτὸς αὐτοῖς διεστέλλετο, μᾶλλον περισσότερον ἐκήρυσσον."},{"book":"ΚΑΤΑ ΜΑΡΚΟΝ","chapter":"7","verse":"37","text":"καὶ ὑπερπερισσῶς ἐξεπλήσσοντο λέγοντες· καλῶς πάντα πεποίηκε· καὶ τοὺς κωφοὺς ποιεῖ ἀκούειν καὶ τοὺς ἀλάλους λαλεῖν."}]}