{"data":[{"book":"1 Yohans","chapter":"5","verse":"1","text":"Iyesus Mesihiyo b́ wottsok'o amants jamwots Ik' nana'anee, nihono shunetu jamo naayo noowere shunfee."},{"book":"1 Yohans","chapter":"5","verse":"2","text":"Ik' nana'úwotsi noshuntsok'o nodanetiye, Ik'o shunr b́ tzaziyo no s'entsoree."},{"book":"1 Yohans","chapter":"5","verse":"3","text":"Ik' shuna eto b́ tzaziyotsi s'entsee. B́ tzaziyotsu mangnaliye."},{"book":"1 Yohans","chapter":"5","verse":"4","text":"Ik' nana'a wotts jamo datsu da'itwe, datsu no da'itwere imnetiyone."},{"book":"1 Yohans","chapter":"5","verse":"5","text":"Iyesus Ik'o naayi b́ wottsok'o amantsoni bako kone datsu da'itwoni?"},{"book":"1 Yohans","chapter":"5","verse":"6","text":"Aatsots b́ gupetsok'o kitsit aatsonat b́ k'iro kitsru s'atsi weeron waatso Iyesus Krstosiye. Bí b́waa aats mec'ron b́ woterawo aatsonat s'atsone. Hanwere ar b́ wottsotse, keewanwere ar b́wottsok'owo S'ayin shayiron gawitwe."},{"book":"1 Yohans","chapter":"5","verse":"7","text":"Keez gawwots fa'ane,"},{"book":"1 Yohans","chapter":"5","verse":"8","text":"Bowere Shayirona, aatsonat s'atsone, keezanotswere bogawon ikne."},{"book":"1 Yohans","chapter":"5","verse":"9","text":"Ashuwots bo gawts gawo dek'etwonee, ernmó Ik'o gawts gawonmó jamoniyere bogfe. Ik'o b́ gawtsonwere b́ naay jangosh b́ gawtsoniyee haniye."},{"book":"1 Yohans","chapter":"5","verse":"10","text":"Ik'o naayn amantsonmó gawan b́ gitsotse fa'ee, Ik' amanerawonmó Ik'o b́ naay jangosh b́'imts gawo aman b́ k'aztsatse tuutson Ik'o kootetsi woshre."},{"book":"1 Yohans","chapter":"5","verse":"11","text":"B́ gawonwere Ik'o dúre dúri kasho noosh b́ imtsok'onat kashmanwere b́ naayitse b́ beyirwok'o gawirwoniyee."},{"book":"1 Yohans","chapter":"5","verse":"12","text":"Ik'o naayi detstso kasho detsfe. Ik'o naayi deshawonmó kasho deshatse."},{"book":"1 Yohans","chapter":"5","verse":"13","text":"It Ik'o naay shútson amants jamwots dúre dúri kasho it detstsok'o it danishe han itsh guut're."},{"book":"1 Yohans","chapter":"5","verse":"14","text":"Kon naari keewonor b́ wotiyal b́ shuntsok'on nok'onitkawotiyal noosh b́ shishetwok'o amanitwone."},{"book":"1 Yohans","chapter":"5","verse":"15","text":"Noo k'onts jamo b́ shishetwok'o danfonewotiyal, bíyokere nok'onts jamo andon nodek'etwok'o danfone."},{"book":"1 Yohans","chapter":"5","verse":"16","text":"Konworu wotowa, ash iko bí eshu k'irosh bín betsaw morro b́ finefe b́bek'al bísh Ik'o k'onwe, ashman morro k'irosh bín betsatse wotiyal Ik'o kasho bísh imetwe. Ernmó k'irosh betsit morro fa'ee. Man naari morrosh Ik'o k'onuwe eraatse taa."},{"book":"1 Yohans","chapter":"5","verse":"17","text":"Gond fin jamo morre. Wotowa eree k'irosh betsraw morro fa'ee."},{"book":"1 Yohans","chapter":"5","verse":"18","text":"Ik' na'o Iyesus Krstos bín b́ kotirwosh Ik' na'a wotts jamo morro b́ finerawok'o danfone, Shed'anonwere bíats boratse."},{"book":"1 Yohans","chapter":"5","verse":"19","text":"Noo Ik'k nowottsok'o danfone. Datsunmó jamon shed'ani ali shirotse b́ fa'oni."},{"book":"1 Yohans","chapter":"5","verse":"20","text":"Ik' na'o b́ wattsok'onat ari Ik'o nodanetwok'o t'iwitsts nibo noosh b́'imtsok'o danfone, b́ naay Iyesus Krstos weeron bínton ari Ik'onton ikwoto detsfone. Iyesus Krstos ari Izar Izeweru dúre dúri kashonu bíne."},{"book":"1 Yohans","chapter":"5","verse":"21","text":"T nana'otso! dozets ik'wotsatse it atso korde'ere."}]}