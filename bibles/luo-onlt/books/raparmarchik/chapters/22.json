{"data":[{"book":"Rapar Mar Chik","chapter":"22","verse":"1","text":"Ka ineno rwadh wadu kata rombone kolal, kik iwuondri ni ok inene, to kawe idwokene wuon."},{"book":"Rapar Mar Chik","chapter":"22","verse":"2","text":"Ka owaduno ok odak machiegni kodi kaw chiayono iter dalani nyaka chop obi odware, eka mondo imiye."},{"book":"Rapar Mar Chik","chapter":"22","verse":"3","text":"Tim kamano bende ne pundane, kata lawe kata gire moro amora molal kendo kik ichal ngʼama ok oneno."},{"book":"Rapar Mar Chik","chapter":"22","verse":"4","text":"Ka ineno punda mar nyawadu kata rwadhe kopodho e yo, to kik ichal ngʼama ok oneno, to kony wuon-gi mondo ochunge oa malo."},{"book":"Rapar Mar Chik","chapter":"22","verse":"5","text":"Dhako ok onego rwak lewni mag chwo, chwo bende kik rwak lewni mag mon, nimar Jehova Nyasaye ma Nyasachu ok dwar joma timo kamano."},{"book":"Rapar Mar Chik","chapter":"22","verse":"6","text":"Ka iyudo od winyo e bath yo, manie yien kata e lum piny kendo winyo madhako onindo e tongʼe kata oumo nyithinde, to kik ikaw winyono gi nyithinde."},{"book":"Rapar Mar Chik","chapter":"22","verse":"7","text":"Inyalo kawo nyithinde to iwe winyono odhi, mondo omi idhi maber kendo idag amingʼa."},{"book":"Rapar Mar Chik","chapter":"22","verse":"8","text":"Ka igero ot manyien, to nyaka iriw ragengʼ molworo gama mondo kik ikel chwero remo e odi ka ngʼato olwar e tat odi."},{"book":"Rapar Mar Chik","chapter":"22","verse":"9","text":"Kik ipidh kothe ariyo e puoth mzabibu, kitimo kamano, to gik motwi kata ochiek kanyo duto nobed mogak kendo ginidongʼ ei kama ler mar lemo."},{"book":"Rapar Mar Chik","chapter":"22","verse":"10","text":"Kik ipur gi rwath kod punda kitweyo e jok achiel."},{"book":"Rapar Mar Chik","chapter":"22","verse":"11","text":"Kik irwak law molos gi yie rombo kod katana motwangʼ kanyakla."},{"book":"Rapar Mar Chik","chapter":"22","verse":"12","text":"Nyaka imin usi e konde angʼwen mar lawi mar abola."},{"book":"Rapar Mar Chik","chapter":"22","verse":"13","text":"Ka ngʼato okendo chiege bangʼe bangʼ riwore kode chunye oa kuome kata oyudo ni ok ohere,"},{"book":"Rapar Mar Chik","chapter":"22","verse":"14","text":"kendo owuok oketho nyinge komiye nying marach kendo owacho niya, “Ne anywomo dhakoni to kane ariwora kode to ne ok ayude gi gige ringre.”"},{"book":"Rapar Mar Chik","chapter":"22","verse":"15","text":"Eka wuon nyako kod min nokel gima nyiso ni en kod ringre ne jodongo e ranga dala."},{"book":"Rapar Mar Chik","chapter":"22","verse":"16","text":"Wuon nyako nowach ne jodongo niya, “Ne achiwo nyara e kend ne ngʼatni to ok ohere."},{"book":"Rapar Mar Chik","chapter":"22","verse":"17","text":"To koro oseketho nyinge kowacho ni, ‘Ne ok ayudo nyari gi ringre.’ To ma e gima nyiso ni nyara ne oyud gi gige ringre.” Bangʼe jonywolne noyar law e nyim jodong gwengʼ,"},{"book":"Rapar Mar Chik","chapter":"22","verse":"18","text":"kendo jodongogo nokaw ngʼatno mi kume."},{"book":"Rapar Mar Chik","chapter":"22","verse":"19","text":"Ngʼatno nochul chudo moromo sekel mia achiel mar fedha mondo mi wuon nyako nikech ngʼatni osemiyo nyar Israel mangili nying marach. Nyakono nosik kode kaka chiege kendo ok noriembe nyaka chiengʼ."},{"book":"Rapar Mar Chik","chapter":"22","verse":"20","text":"To ka dipo ni oyud ni en adier ni nyakono ne ok oyudo gi gige ringre,"},{"book":"Rapar Mar Chik","chapter":"22","verse":"21","text":"to nyakono nokel e dhood wuon mare kendo joma chwo ma gwengʼno nochiele gi kite motho, nikech otimo gima rach e kind jo-Israel kodoko jachode e od wuon. Tim marachno nyaka ugol e dieru."},{"book":"Rapar Mar Chik","chapter":"22","verse":"22","text":"Ka ngʼato oyud ka terore gi chi wadgi, to dhakono kod ngʼatno nyaka negi. Tim marachno nyaka gol e dier jo-Israel."},{"book":"Rapar Mar Chik","chapter":"22","verse":"23","text":"Ka ngʼato oyudo nyako ngili e dala matin ma osetimo winjruok mar kend kod ngʼat machielo ma oterore kode,"},{"book":"Rapar Mar Chik","chapter":"22","verse":"24","text":"to nyaka ugol ji ariyogo e dhorangach mar dala oko kendo chielgi gi kite ma githo. Nyakono nogo gi kite nikech ne en e gwengʼ to ok ogoyo koko mondo okonye, kendo ngʼatno nochiel nikech odwanyo chi ngʼato. Tim marachno nyaka ugol e dieru."},{"book":"Rapar Mar Chik","chapter":"22","verse":"25","text":"To ka ngʼato oromo gi nyako ma osetimo winjruok gi ngʼato mar kend mi omake githuon moterore kode, ngʼatno ema nyaka negi."},{"book":"Rapar Mar Chik","chapter":"22","verse":"26","text":"Kik utim gima rach ne nyakono, onge richo motimo mowinjore gi tho. Wachni chalo kod ngʼat ma omonjo wadgi monego,"},{"book":"Rapar Mar Chik","chapter":"22","verse":"27","text":"nimar ngʼatni noromo gi nyakoni to kata nyako mosetimgo winjruokni ogoyo koko, ne onge ngʼama okonye."},{"book":"Rapar Mar Chik","chapter":"22","verse":"28","text":"Ka ngʼato oromo gi nyako mapok otimo winjruok mar kend gi ngʼato mi oterore kode githuon mi ofwenygi,"},{"book":"Rapar Mar Chik","chapter":"22","verse":"29","text":"nyaka ochul wuon nyakono sekel piero abich mar fedha. Nyaka okend nyakono nimar osekethone, kendo ok noriembe e ndalo duto mar ngimane."},{"book":"Rapar Mar Chik","chapter":"22","verse":"30","text":"Ngʼato ok onego kend chi wuon, kendo kik odwany kitanda wuon mare."}]}