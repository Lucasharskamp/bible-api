{"data":[{"book":"2 Weche Mag Ndalo","chapter":"16","verse":"1","text":"E higa mar piero adek gabich mar loch Asa, Baasha ruodh Israel nodhi kedo kod Juda kendo nochielo Rama motegno mondo ogengʼ ni ngʼato angʼata kik wuogi kata donji e piny Asa ruodh Juda."},{"book":"2 Weche Mag Ndalo","chapter":"16","verse":"2","text":"Eka Asa nokawo fedha gi dhahabu e kuonde keno mag hekalu mar Jehova Nyasaye kaachiel gi mago manokano e ode moorogi ne Ben-Hadad ruodh Aram manodak Damaski."},{"book":"2 Weche Mag Ndalo","chapter":"16","verse":"3","text":"Nowachone niya, “Winjruok mondo obedie kindi koda mana kaka nobedo e kind wuonwa gi wuonu. Aoroni mich mag fedha gi dhahabu, koro keth winjruok mantie e kindi gi Baasha ruodh Israel mondo mi owe kedo koda.”"},{"book":"2 Weche Mag Ndalo","chapter":"16","verse":"4","text":"Ben-Hadad noyie gi Ruoth Asa kendo nooro jotende mag lweny mondo omonj mier madongo mag Israel. Negiloyo Ijon, gi Dan kod Abel Maim kaachiel gi mier mag madongo mag keno mag Naftali."},{"book":"2 Weche Mag Ndalo","chapter":"16","verse":"5","text":"Kane Baasha owinjo mano, nochungo gero Rama kendo nojwangʼo tije."},{"book":"2 Weche Mag Ndalo","chapter":"16","verse":"6","text":"Eka Ruoth Asa nokelo jo-Juda duto kendo negikawo kite duto kod yiende mane Baasha osebedo katiyogo Rama kendo notiyo kodgi kuom gero Geba kod Mizpa."},{"book":"2 Weche Mag Ndalo","chapter":"16","verse":"7","text":"E ndalogo Hanani janen nobiro ir Asa ruodh Juda mowachone niya, “Nikech nigeno kuom ruodh Aram ma ok kuom Jehova Nyasaye ma Nyasachi, jolweny mag ruodh Aram osetony oa e lweti."},{"book":"2 Weche Mag Ndalo","chapter":"16","verse":"8","text":"Donge jo-Kush kod jo-Libya ne ni kod jolweny motegno man kod geche lweny mangʼeny kod joriemb farese? To kane igeno kuom Jehova Nyasaye, to nochiwogi e lweti."},{"book":"2 Weche Mag Ndalo","chapter":"16","verse":"9","text":"Nimar wenge Jehova Nyasaye ngʼiyo piny duto koni gi koni mondo ojiw joma chunygi oyie kuome chutho. Isetimo gima ofuwo omiyo chakre sani ibiro bedo gi lweny.”"},{"book":"2 Weche Mag Ndalo","chapter":"16","verse":"10","text":"Asa ne iye owangʼ gi janen nikech wachni, nokecho kode ahinya mokete e twech. To bende e ndalogo Asa nochako sando jomoko malit."},{"book":"2 Weche Mag Ndalo","chapter":"16","verse":"11","text":"Weche mag loch Asa kar, chakruokgi nyaka gikogi, ondikgi e kitap ruodhi mag Juda kod Israel."},{"book":"2 Weche Mag Ndalo","chapter":"16","verse":"12","text":"E higa mar piero adek gochiko mar loch Asa, tuo nogoye gi e tiende, kendo kata obedo ni tuoneno ne lich to e tuoneno ne ok omanyo kony ir Jehova Nyasaye to mana kuom jothieth."},{"book":"2 Weche Mag Ndalo","chapter":"16","verse":"13","text":"Asa notho moyweyo kod kwerene e higa mar piero angʼwen gi achiel mar lochne,"},{"book":"2 Weche Mag Ndalo","chapter":"16","verse":"14","text":"kendo negi yike e liel mane okunyo e Dala Maduongʼ mar Daudi. Negipiele e kitanda mopongʼ kod gik mangʼwe ngʼar moruw maber kendo negiloso magenga maduongʼ ka imiyego duongʼ."}]}