{"data":[{"book":"Jovu","chapter":"19","verse":"1","text":"Hagi anante Jopu'a amanage huno Bildatina kenona hunte'ne,"},{"book":"Jovu","chapter":"19","verse":"2","text":"Kagra zazate nata naminka ane. Kema hana kemo'a zazate nazeri havizantfa hie."},{"book":"Jovu","chapter":"19","verse":"3","text":"Hago kagra 10ni'a zupa kefintira nazeri haviza nehunka, kefinti'ma nazeri havizama hanazankura kagazegura osane."},{"book":"Jovu","chapter":"19","verse":"4","text":"Hagi nagrama tamagema hu'na kumi'ma hu'nesuana, kagri zana omne'neankinka e'inahu kea eme huonantegahane."},{"book":"Jovu","chapter":"19","verse":"5","text":"Kagrama kagesama antahinana, nagra knare hu'noe hunka kavufga rana nehunka, nagrama knafima ufroa zankura kumi hu'nea nona'a knazana e'nerie hunka nagrikura nehane."},{"book":"Jovu","chapter":"19","verse":"6","text":"Hianagi Anumzamo Agra'a nazeri haviza nehuno, kukompina navrenente."},{"book":"Jovu","chapter":"19","verse":"7","text":"Hanki naza hiho hu'na kezama atuana, mago vahe'mo'a ana kezankeni'a antahi onami'ne. Naza hihogu'ma nanekea huanagi, mago vahe'mo'a antahinamino nagri kaziga anteno nazahu kea osu'ne."},{"book":"Jovu","chapter":"19","verse":"8","text":"Hagi kama vunaku'ma huankana Anumzamo maninkanirege'na kama vu'zankura huge'na, akohe'na mani'noe. Ana nehuno kana rehanintiri huno rehiza hige'na novue."},{"book":"Jovu","chapter":"19","verse":"9","text":"Hanki vahe'mo'zama ra nagima nenamizageno nasenire'ma kini fetori'ma anteanknama hu'neana, hagitenetreno nagaze erinami'ne."},{"book":"Jovu","chapter":"19","verse":"10","text":"Hagi Agra maka kaziga hazenkea namino nevige'na ome haviza hugeno, arafu'na aga'ma zafa eri tasagima hiaza huno amuha zani'a eri atrene."},{"book":"Jovu","chapter":"19","verse":"11","text":"Ana nehuno ha' vahe'amofoma hiaza huno nagri'ma arimpa ahenante'nea zamo'a teve rukru hu'ne."},{"book":"Jovu","chapter":"19","verse":"12","text":"Hagi sondia vahe'amo'za eritru hu'za hahunante'naku kana nevarize. Ana nehu'za ana maka sondia vahe'amo'za seli noni'a avazagi kanegize."},{"book":"Jovu","chapter":"19","verse":"13","text":"Anumzamo'a naga'ni'a zamavare afete'are nezmanteno, roneni'aramina zamazeri ha' vahe'ni'a sege'za hara renenantaze."},{"book":"Jovu","chapter":"19","verse":"14","text":"Hagi naga'nimo'za nenatrazageno, navate aronenimo'za zamage'akaninantaze."},{"book":"Jovu","chapter":"19","verse":"15","text":"Hagi nagri nompima nemaniza vahe'mo'zane, eri'za a'nemo'zanena kasefa vahe'ma zamagazankna hu'za nenagaze. Nagra zamagri zamavurera ruregati vahekna hue."},{"book":"Jovu","chapter":"19","verse":"16","text":"Hanki eri'za vahe'nigu'ma kema nehugeno'a, ke'ni'a antahinonamie. E'ina hige'na eri'za vahe'nimo'ma ke'nima antahinogura mago'ane kea hu agesa nehuanagi, eme onage'ne."},{"book":"Jovu","chapter":"19","verse":"17","text":"Nagi'ma aka hu'na kema nehugeno evia himnagura a'nimofona amuti agesa higeno, tusi avresra hunenantegeno, nafuhe'za tusi zamavesra hunantaze."},{"book":"Jovu","chapter":"19","verse":"18","text":"Ne'one mofavreramimo'zanena tusi zamavaresra hunante'za huhaviza hunenantaze. Ana nehu'za kema huzmi'zama nehuge'za zamefi hunenamize."},{"book":"Jovu","chapter":"19","verse":"19","text":"Hanki navate aronenimo'za zamagote'za zamavesra hunenantazageno, nagrama navesi nezmantoa vahe'mo'za zamefi hunenamize."},{"book":"Jovu","chapter":"19","verse":"20","text":"Na'ankure navufgamo'a zaferinanire akamarege'na, fri' avamente e'noanagi ofri'noe."},{"book":"Jovu","chapter":"19","verse":"21","text":"Hanki aronenimota tamasunku hunanteho. Na'ankure Anumzamo'a Agra'a azanu knazana namino, nazeri haviza nehie."},{"book":"Jovu","chapter":"19","verse":"22","text":"Hagi tamagra nagafare Anumzamo'ma hiazana huta, nazeri havizana nehaze? Nahigeta nazeri haviza huvava huta nevaze?"},{"book":"Jovu","chapter":"19","verse":"23","text":"Hagi nagrama nagesama antahuana, nanekeni'a avontafepi krentege, mago'a zante'ma hanagati'za krentege,"},{"book":"Jovu","chapter":"19","verse":"24","text":"havere'ma eri vakiki'za krentege'ma hazageno meno viresina knare hisine."},{"book":"Jovu","chapter":"19","verse":"25","text":"Hianagi nagra antahi'noe, nagu'vazino ete Navre Nera mani'neankino, magokna nagri kaziga eme anteno keagani'a naza huno eri fatgo hugahie."},{"book":"Jovu","chapter":"19","verse":"26","text":"Hanki fri'nugeno navufgamo'a kasrigahianagi, ama ana navufgare mani'ne'na Anumzani'a kegahue."},{"book":"Jovu","chapter":"19","verse":"27","text":"Nagra navufinti Anumzanimofona kegahue. Nagra navufinti'ma kesua zankura tusiza huno nave'nesie."},{"book":"Jovu","chapter":"19","verse":"28","text":"Hanki nagafare nazeri havizahu kea hunka, agra hu'nea kefo avu'ava'mo higeno hazenkefina nemanie hunka nehane."},{"book":"Jovu","chapter":"19","verse":"29","text":"Hianagi ana nanekekamo'ma hazenkema avreno'ma kagrite'ma esia zankura korora nosane. Na'ankure bainati kazinteti kagrira hazenkea kaminigenka kagrama kenka antahinka hanana, fatgo huno refko nehie hunka antahigahane."}]}