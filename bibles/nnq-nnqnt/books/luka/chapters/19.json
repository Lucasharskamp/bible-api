{"data":[{"book":"Luka","chapter":"19","verse":"1","text":"Yesu ngajingila kunnyini ku Yeliko na ngatyanga undela ya munnyini mwenio."},{"book":"Luka","chapter":"19","verse":"2","text":"Pakiba na mundu jumwe kwenio liina lyakwe Zakayo ojwakiba nkolongwa jwa akatocha kodi na mundu tajili."},{"book":"Luka","chapter":"19","verse":"3","text":"Ngapala kummona Yesu nga meneke, nambu magambu ga bandu ajingi na akiba nnyipi, aotwileje."},{"book":"Luka","chapter":"19","verse":"4","text":"Penia, ngalongalela mbelo, ngaombela unani mwa nkoju ibe aotole kummona Yesu, ojwapeta ndela jenie."},{"book":"Luka","chapter":"19","verse":"5","text":"Yesu apaika paali penia, ngalola kunani na ngannenge Zakayo, “Nhuluke chokwe Zakayo, magambu mpaka ndame kachinu lele.”"},{"book":"Luka","chapter":"19","verse":"6","text":"Zakayo ngauluka chokwe, ngammpokela Yesu kwa kualalila."},{"book":"Luka","chapter":"19","verse":"7","text":"Bandu boa apabalola genia ngabatumbu kokaleka, bakalenga, “Ajabwile kutama na mundu juna malemwa.”"},{"book":"Luka","chapter":"19","verse":"8","text":"Zakayo ngajema ngannengela Yesu, “Mpenakie, Ananhota! Nenga manapa akaocho nusu ja mali jango, na anda nampokite mundu jwajoa kilebe, manammujichia mala pa ncheche.”"},{"book":"Luka","chapter":"19","verse":"9","text":"Yesu ngannengela, “Lele nyumba jenje jikomboligwe magambu angweto uyo kibelei cha Ulaimu."},{"book":"Luka","chapter":"19","verse":"10","text":"Mwana jwa Mundu aikile kupalapala na kakombola abaobite.”"},{"book":"Luka","chapter":"19","verse":"11","text":"Kingobu bandu apabakiba tango bakapenakia genia, Yesu ngabalengela kulandanakia. Penia akiba abandakila Kuyelusalemu, na bandu benia bakita kingobu tu kingwana cha Nnoongo makiika."},{"book":"Luka","chapter":"19","verse":"12","text":"Yenie ngabalengela, “Kukiba na mundu jumwe jwa kibelei cha kingwana ojwakiba na mwanja gwa kujenda kilambo cha kutaali ibe apokele liengo lya kingwana, kuboka penia abuje."},{"book":"Luka","chapter":"19","verse":"13","text":"Tango nu kubokaje, ngabakema akapakachi bakwe komi, ngabape uloi kila mundu tela na kalengela, ‘Mmanyanga mmene chukutendela uloi gwenio mpaka pambakubuja.’"},{"book":"Luka","chapter":"19","verse":"14","text":"Nambu bandu ba kilambo chakwe ngabanchimwa na yenie ngabakinga bandu bajende bakalenge mundu ojwapakummeka abe nngwana, ‘Tampaije jonjo kube nngwana jwito.’"},{"book":"Luka","chapter":"19","verse":"15","text":"“Mundu jwenio ngabe nngwana na ngabuja. Na kingobu tu ngabalengela akapakachi benia abapi uloi gola bakemigwe kupala amanye kila mundu apatite nyonjakea gani."},{"book":"Luka","chapter":"19","verse":"16","text":"Mpakachi jwa kutumbula ngaika ngalenga, ‘Angwana, mbatite yenge nyonjakea mala pa komi ku uloi ogumbile.’"},{"book":"Luka","chapter":"19","verse":"17","text":"Jwombe ngannengela, ‘Chwapi, mwenga mapakachi mambone. Magambu mmi nakuaminika kukilebe kichokochoko, manammeka kube ni kinala kuilambo komi!’"},{"book":"Luka","chapter":"19","verse":"18","text":"Mpakachi jwa pili ngaika ngalenga, ‘Angwana mbatite yenge nyonjakea mala pa nhwano ku uloi ogumbile.’"},{"book":"Luka","chapter":"19","verse":"19","text":"Jwombe ngannengela, ‘Namwe mma na amuli kuilambo nhwano.’"},{"book":"Luka","chapter":"19","verse":"20","text":"“Mpakachi jonge ngaika, ngalenga, ‘Angwana, uloi gwinu gongo, ngahia gwicho mukitambala."},{"book":"Luka","chapter":"19","verse":"21","text":"Nganyogopa, magambu mamundu makale. Magambu mwe mamundu mantola gangabe ginu, nukutongola changa panda.’"},{"book":"Luka","chapter":"19","verse":"22","text":"Jwombe ngannengela, ‘Mwe mapakachi mabaja! Mbanhwukumula kwa malobe ginu! Mamanyi kube nenga namundu nakale, nandola gangabe gango nukutongola panga panda."},{"book":"Luka","chapter":"19","verse":"23","text":"Kwa nike, mabekiteje uloi gwango kubenki, nane kabi ndoile pamwe na nyonjakea kingobu apamujite kwango?’"},{"book":"Luka","chapter":"19","verse":"24","text":"“Penia, ngabalengela abakiba bajemangite penia, ‘Mammpoke uloi gwenio na makampe mpakachi jwajo jwakweti nyonjakea mala komi.’"},{"book":"Luka","chapter":"19","verse":"25","text":"Nambu angweto ngabannengela, ‘Angwana, jwombe tayali akweti nyonjekea mala pakomi ja uloi ogwakiba nago!’"},{"book":"Luka","chapter":"19","verse":"26","text":"Jwombe ngabajanga, ‘Kila ojwakweti kilebe mapata nu kunnyonjakea. Nambu jwajo jwanga kola kilebe, ati chache echakweti makitoligwa."},{"book":"Luka","chapter":"19","verse":"27","text":"Na ngoe, akangondwa bango abakanangita ne kube nangwana babe, maletange pambano, makomange upamba nnongi jango!’ ”"},{"book":"Luka","chapter":"19","verse":"28","text":"Yesu kuboka pa kulongela genia, ngalongalela kujenda Kuyelusalemu."},{"book":"Luka","chapter":"19","verse":"29","text":"Apabandakila kuika ku Betifage na ku Betania papipi na kitombi cha Mizeituni, ngabatuma akinapunji bakwe abena,"},{"book":"Luka","chapter":"19","verse":"30","text":"ngabalengela, “Nnyendange kukijiji echikibi nnongi jinu. Apampa kuika kukijiji, mamankolela mwana liponda atabaligwe jwanga ombeligwa na mundu. Mankulugulange na mannetange pamba."},{"book":"Luka","chapter":"19","verse":"31","text":"Anda mundu ankonyangite mboni milikulugula, mannengela bilipala Angwana.”"},{"book":"Luka","chapter":"19","verse":"32","text":"Ngabajabulanga, ngabakolelanga tela andi Yesu apabalengalinge."},{"book":"Luka","chapter":"19","verse":"33","text":"Apabakiba bakankulugula mwana liponda, benekangweto ngabakonya, “Mboni mankulugulanga mwana liponda jonjo?”"},{"book":"Luka","chapter":"19","verse":"34","text":"Angweto ngabajanga, “Angwana batenda mpala.”"},{"book":"Luka","chapter":"19","verse":"35","text":"Ngabampelekela Yesu mwana liponda jola. Penia ngabatandika ngobo yabe panani jakwe, ngabammeka Yesu panani ja liponda."},{"book":"Luka","chapter":"19","verse":"36","text":"Yesu apakiba akajendekea na mwanja bandu ngabatandika ngobo yabe omwakiba akapeta."},{"book":"Luka","chapter":"19","verse":"37","text":"Apaika papipi na Kuyelusalemu, puwelelo gwa kitombi cha Mizeituni, nkengeni nkolongwa gwa akinapunji bakwe ngabatumbu kualalila na kunnumba Nnoongo kulilobe likolongwa kwa ikobo ikolongwa yoa eibibweni,"},{"book":"Luka","chapter":"19","verse":"38","text":"ngababe bakalenga, “Abe ni kindimba Nngwana ojwaika ku liina lya Angwana. Tengela kumbengu ni kibumo ku Nnoongo!”"},{"book":"Luka","chapter":"19","verse":"39","text":"Penia acha Mafalisayo bange abakiba munkenga gwenio ngabannenge Yesu. “Aboli, makotoyange akinapunji binu!”"},{"book":"Luka","chapter":"19","verse":"40","text":"Yesu ngajanga, “Nannengelanga, anda angwetwa bakotokinge, mamabwe magatondabeya lilobe.”"},{"book":"Luka","chapter":"19","verse":"41","text":"Yesu apabandakila muno kukibona kilambo cha Kuyelusalemu, ngabagutila bandu ba Kuyelusalemu,"},{"book":"Luka","chapter":"19","verse":"42","text":"akalenga, “Anda makamanyi lele ilebe eileta tengela! Nambu ngoe mibonaje!"},{"book":"Luka","chapter":"19","verse":"43","text":"Magambu kingobu makiika akangondwa binu apabapa kuntindikila ndunda ya ngondo nu kuntindilanga nu kunhwibila kila ndela."},{"book":"Luka","chapter":"19","verse":"44","text":"Bapa kuntimbatimba mwenga pamwe na bandu binu mumapamanda ginu, bannekeje ati libwe limwe panani ja lenge, magambu mikimanyije kingobu Nnoongo apaika kunkombola.”"},{"book":"Luka","chapter":"19","verse":"45","text":"Penia Yesu ngaika pulubanja lwa Nyumba ja Nnoongo, ngatumbula katipa abauchanga ilebe,"},{"book":"Luka","chapter":"19","verse":"46","text":"akalenga, “Iandikigwe Mumajandiko, Nnoongo alenga, ‘Nyumba jango majiba nyumba ja kugongalela.’ Nambu mangweto mijigalambwiye kube nduka ja akabuhi!”"},{"book":"Luka","chapter":"19","verse":"47","text":"Kila machoba Yesu ngabola pulubanja lwa Nyumba ja Nnoongo. Akakung'i akolongwa na akaboli ba Malagilo ga Musa na akiilongoi ba bandu ngabapala kunkoma,"},{"book":"Luka","chapter":"19","verse":"48","text":"nambu bapatangiteje ndela ja kunkoma, magambu bandu boa bakiba bakampenakia, bapalangiteje kupelelwa lilobe."}]}