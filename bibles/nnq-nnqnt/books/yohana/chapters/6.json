{"data":[{"book":"Yohana","chapter":"6","verse":"1","text":"Kuboka pa gena, Yesu ngajomboka lilaba Galilaya andaje lilaba Tibelia."},{"book":"Yohana","chapter":"6","verse":"2","text":"Nkenga nkolongwa gwa bandu ngugunkengama, kwa magambu bandu bena bakate kibona iingi yi ikobo eyatenda kalamianga akatamwe."},{"book":"Yohana","chapter":"6","verse":"3","text":"Yesu ngaombe pikitombi, ngatama pamwe na akinapunji bakwe."},{"book":"Yohana","chapter":"6","verse":"4","text":"Mpapala gwa Akayahudi ejikemigwa Pasaka jakiba jiegalile."},{"book":"Yohana","chapter":"6","verse":"5","text":"Bai Yesu apalola nukubona nkengeni gwa bandu apuika kwabe, ngankonya Filipo, “Tuemekoo chakulya ili bandu bamba bapatange kulyee?”"},{"book":"Yohana","chapter":"6","verse":"6","text":"Alenga nyenie kukunnyiga Filipo, gambu amaanyi mwene elya pakutenda."},{"book":"Yohana","chapter":"6","verse":"7","text":"Filipo ngannyanga, “Mikate ja ela denali mya mbili jatochangaje bandu bamba ata anda kila mundu jumwe aipata kipande kichokutu!”"},{"book":"Yohana","chapter":"6","verse":"8","text":"Jumwe jwa akinapunji bakwe ojwa kemigwa Andulea, nnung'una Simoni Petulo, ngannengela,"},{"book":"Yohana","chapter":"6","verse":"9","text":"“Abile pamba mwana jumwe ojwabi na mikate nhwano na yamaki ibele. Nambu yene itocha nike kwa bandu ajingi anda bamba?”"},{"book":"Yohana","chapter":"6","verse":"10","text":"Yesu ngabalengela, “Matamikange bandu.” Pakiba na manyai nduu paali pena. Bai bandu ngabatamanga, bakibanga akina lome elufu nhwano."},{"book":"Yohana","chapter":"6","verse":"11","text":"Yesu ngajitola mikate jenie, ngannumba Nnoongo, ngababaganikia bandu abakiba batamangite. Ngatenda uyo na yamakiye, kila mundu ngapata apapaile."},{"book":"Yohana","chapter":"6","verse":"12","text":"Bandu apabajukuta Yesu ngabalengela akinapunji bakwe, “Nkongolange imbolopolo eiigile yakaobaje.”"},{"book":"Yohana","chapter":"6","verse":"13","text":"Bai ngabakongolanga imbolopolo ya mikate eibaigiinge bandu bala abalilangita, ngabatweleyanga ikapo komi na ibena."},{"book":"Yohana","chapter":"6","verse":"14","text":"Bandu apabibona iingi yi ikobo yene yakatenda Yesu, ngabalenga, “Kweli jonjo nga Nnondoli ojwaika kudunia.”"},{"book":"Yohana","chapter":"6","verse":"15","text":"Yesu ngamanya bandu bapalanga kuntola abe nngwana, ngaboka kabele, ngajenda kukitombi jika jakwe."},{"book":"Yohana","chapter":"6","verse":"16","text":"Apiikiba kimuyo akinapunji bakwe ngabaelela mpaka kulilaba,"},{"book":"Yohana","chapter":"6","verse":"17","text":"lubendu lukiba lutandite na Yesu akiba tango anaikaje ngabaombela ntumbwi bajomboke kujenda ku Kafalanaumu."},{"book":"Yohana","chapter":"6","verse":"18","text":"Kingobu tu upepo nkolongwa ngutumbu kuguguma nu kutimbugana mache."},{"book":"Yohana","chapter":"6","verse":"19","text":"Akinapunji apabakiba bajendangite kwa maili nhwano au sita, ngaba mmona Yesu akajenda panani ja mache, apaubandakila ntumbwi, ngabajogopanga muno."},{"book":"Yohana","chapter":"6","verse":"20","text":"Yesu ngabalengela, “Nga nenga, makajogopangaje!”"},{"book":"Yohana","chapter":"6","verse":"21","text":"Bai ngabapala kuntola Yesu muntumbwi, na mangobu ugo ntumbwi nguika kujomo pabakiba bakajendanga."},{"book":"Yohana","chapter":"6","verse":"22","text":"Malabu jakwe nkengeni gwa bandu guigi kwiye ngabamanya pakiba na ntumbwi gumwe tu penia, na Yesu ajingije muntumbwi pamwe na akinapunji bakwe, ila akinapunji bena bakibanga bajendangita jika jabe."},{"book":"Yohana","chapter":"6","verse":"23","text":"Mitumbwi jenge kuboka Tibelia ngijiika paali pena pabalya mikate bandu Angwana pabajomola kunnumba Nnoongo."},{"book":"Yohana","chapter":"6","verse":"24","text":"Bai bandu bena apabamanya Yesu na akinapunji bakwe bakibangaje paali pena, ngabaombela ntumbwi, ngabajabula kukafalanaumu kunkengama Yesu."},{"book":"Yohana","chapter":"6","verse":"25","text":"Bandu bena apabankolela Yesu upandi gonge gwa lilaba ngabankonya, “Aboli, nhwikila like pamba?”"},{"book":"Yohana","chapter":"6","verse":"26","text":"Yesu ngabajanga, “Kweli nannengelanga, umbalanga kwa magambu nnilangite mikate ngannyukuta, ngiti gambu mibweni iingi yi ikobo yangoje."},{"book":"Yohana","chapter":"6","verse":"27","text":"Mukikibegelelaje chakulya chikialabika, mikibegelele chakulya chikilama cha bwomi gwa machoba goa pangapela. Mwana jwa Mundu ojwapambuligwe na Nnoongo, Awawa ampaganga chakulya chene.”"},{"book":"Yohana","chapter":"6","verse":"28","text":"Benia ngabankonya, “Tutendi nike kwa gaga gapala Nnoongo?”"},{"book":"Yohana","chapter":"6","verse":"29","text":"Yesu ngabajanga, “Lende nga liengo elyapala Nnoongo, kunhwamini ojwantumite.”"},{"book":"Yohana","chapter":"6","verse":"30","text":"Ngabannengela, “Mpakutenda ikobo nike kupala tibone tunhwamini? Mpakutenda nike?"},{"book":"Yohana","chapter":"6","verse":"31","text":"Akaoko bito ngabalye chakulya echikikemigwa manna kweno kupongoti, anda apagalenga Majandiko Machwapi, ‘Ngabape kulyee nkate kuuluka kumbengu.’ ”"},{"book":"Yohana","chapter":"6","verse":"32","text":"Yesu ngabalengela, “Nannengela kweli, Musa ampilingitije nkate kuuluka kumbingu. Awawa bango nga abampe mangweto nkate gwa kweli kuboka kumbengu."},{"book":"Yohana","chapter":"6","verse":"33","text":"Maana nkate gwa Nnoongo nga jwajo ojwauluka kuboka kumbengu nga ojwaupe bwomi kwa bandu pa dunia.”"},{"book":"Yohana","chapter":"6","verse":"34","text":"Ngabannyopa, “Angwana, mutupe nkate gweno machoba goa.”"},{"book":"Yohana","chapter":"6","verse":"35","text":"Yesu ngabalengela, “Nenga nga chakulya echichimpe bwomi. Ojwaika kwango ne abeje na njala, ojwaamini abeje na nyota ngu."},{"book":"Yohana","chapter":"6","verse":"36","text":"Lele, nannengelinge nng'anwa umonangite nambu nhwaminije."},{"book":"Yohana","chapter":"6","verse":"37","text":"Boa abambi Awawa mabaika kwango ne. Nane ninekeje panja mundu jwajoa ojwaika kwangone,"},{"book":"Yohana","chapter":"6","verse":"38","text":"Nhike kuboka kumbengu ngati magambu ga ukamu ilebe yangoje, ila kulenganakia pabapala Awawa abandumite."},{"book":"Yohana","chapter":"6","verse":"39","text":"Na apabapala abo abandumite nga ganga, nakanhwoyaje ata jumwe kati baba abambile, ila kapeganga boa bwomi gwangapela maninnyoya mulichoba lya mwicho."},{"book":"Yohana","chapter":"6","verse":"40","text":"Maana Awawa bango nga echibapala kila ojubammona Mwana nukunhwamini abe na bwomi gwa machoba goa pangapela, nane maninnyoya mulichoba lyu kujomolela.”"},{"book":"Yohana","chapter":"6","verse":"41","text":"Bai Akayahudi ngabatumbu ukokaleka Yesu magambu alengite, “Ne nga nkate oguulwike kuboka kumbengu.”"},{"book":"Yohana","chapter":"6","verse":"42","text":"Ngabalenga, “Bo, ojo Yesu mwana jwa Yusufuje? Tamanyi awamundu na amamundu. Bai aotobo kulongela aulwike kuboka kumbengu?”"},{"book":"Yohana","chapter":"6","verse":"43","text":"Yesu ngabalengela, “Nkotokange ukokaleka mangweto jika."},{"book":"Yohana","chapter":"6","verse":"44","text":"Abije mundu ojwaotola kuika kwangone panga Awawa abandumite kunhwuta kuika kwangone, nane manunhyoya mundu jwenio lichoba lya mwicho."},{"book":"Yohana","chapter":"6","verse":"45","text":"Akalondoli baandikinge, ‘Bandu boa mababoligwa na Nnoongo.’ Mundu jwajoa ojwabajoine Awawa na kukibola kuboka kwabe kuika kwango ne."},{"book":"Yohana","chapter":"6","verse":"46","text":"Echinenga nga chenje, abije mundu oju babweni Awawa, ila jwajo ojwabokite kwa Nnoongo, jwenio nga ojubamweni Awawa."},{"book":"Yohana","chapter":"6","verse":"47","text":"Nannengelanga kweli, mundu ojwaamini akweti bwomi gwa machoba goa pangapela."},{"book":"Yohana","chapter":"6","verse":"48","text":"Ne nga chakulya chichampe bwomi."},{"book":"Yohana","chapter":"6","verse":"49","text":"Akinaota binu ngabalye mana kweno kumpongoti, nambu ngabajomokanga."},{"book":"Yohana","chapter":"6","verse":"50","text":"Nambu chenje nga chakulya kichiuluka kuboka kumbengu ili jwajoa ojwapakulye ajomokaje."},{"book":"Yohana","chapter":"6","verse":"51","text":"Ne nga chakulya china bwomi echikiulwike kuboka kumbengu. Mundu jwajoa anda alile chakulya chenje, aitama nukupelaje. Na chakulya echimbakumpe nga mmele gwango, ogunuboya ibe bandu boa ba padunia babe na bwomi.”"},{"book":"Yohana","chapter":"6","verse":"52","text":"Ngapenia Akayahudi ngabatumbu kutaukana kati jabe, “Aotobo jonjo kutupe mmele gwakwe tulye?”"},{"book":"Yohana","chapter":"6","verse":"53","text":"Yesu ngabalengela, “Nannenge kweli, anda nukulyeje mmele gwa Mwana gwa Mundu nu kunywe myai jaakwe, mmegangaje na bwomi nkati jiinu."},{"book":"Yohana","chapter":"6","verse":"54","text":"Ojwalye mmele gwango nukunywe myai jango akweti bwomi gwa machoba goa pangapela, nane manuhyoya lichoba lyu kujomolela."},{"book":"Yohana","chapter":"6","verse":"55","text":"Mana mmele gwango nga chakulya cha kweli, na myai jango nga chikunywe cha kweli."},{"book":"Yohana","chapter":"6","verse":"56","text":"Ojwaulye mmele gwango na kujinywe myai jango, atama nkati jango, na ne ndama nkati jaakwe."},{"book":"Yohana","chapter":"6","verse":"57","text":"Andi Awawa pababi amomi bandumite, nane nama kumagambu ga benia. Uyo mundu ojwandye nenga aba kube mmomi uyo kumagambu gangone."},{"book":"Yohana","chapter":"6","verse":"58","text":"Bai chenje nga chakulya echikiulwike kuboka kumbengu, ngiti andi mana yabalya akinaota bitoje, ngabaweganga. Ojwalye chakulya chenje aba mmomi gwangapela.”"},{"book":"Yohana","chapter":"6","verse":"59","text":"Yesu alenga genia pakiba akapundicha munyumba jukugongale kwako kukilambo cha Kafalanaumu."},{"book":"Yohana","chapter":"6","verse":"60","text":"Ajingi ba akinapunji bakwe apabajoa genia, ngabalenga, “Mapundicho ganga gukujundupa! Bene abapakuotola kugapenikia?”"},{"book":"Yohana","chapter":"6","verse":"61","text":"Yesu ngamanya nukunnengeje mundu kutenda akinapunji bakwe ngabang'ing'iyana kukilebe chenie, ngabakonya, “Bo, kilebe chenje kimmekite mmegange na mbwele?"},{"book":"Yohana","chapter":"6","verse":"62","text":"Ibakubebo pampakummona Mwana jwa Mundu akaombila kujenda kwako kwakiba?"},{"book":"Yohana","chapter":"6","verse":"63","text":"Uhuke jwa Nnoongo ngaojwaleta bwomi, makakala ga mundu kuoto kileje. Malobe ganannengilaga nga ga Uhuke jwa Nnoongo, na galeta bwomi."},{"book":"Yohana","chapter":"6","verse":"64","text":"Iganu kube nyene babile kati jiinu bangaamini.” Yesu alenga nyene amanyi kuboka apitumbulaga beneke bangaamini, uyo na amanyi beneke abapa kung'aluka."},{"book":"Yohana","chapter":"6","verse":"65","text":"Kuboka penia ngalenga kabele, “Ngakwamana nanengilinge abije jwa otwile kuika kwango nukunhwotoya Awawa bangoje.”"},{"book":"Yohana","chapter":"6","verse":"66","text":"Kuboka mugenia, akinapunji bakwe ajingi ngababuja unyuma nu kulongwana kabeje."},{"book":"Yohana","chapter":"6","verse":"67","text":"Yesu ngabakonya baba akinapunji bakwe komi na abena, “Bo, namangwetomwe mpala kuboka uyoyo?”"},{"book":"Yohana","chapter":"6","verse":"68","text":"Simoni Petulo nganyanga, “Angwana, tupakujenda kubeneke? Mwe nkweti malobe agaleta bwomi gwa machoba goa pangapela."},{"book":"Yohana","chapter":"6","verse":"69","text":"Twe tuamini, nu tumanyi mwe nga Machwapi ba Nnoongo.”"},{"book":"Yohana","chapter":"6","verse":"70","text":"Yesu ngabajanga, “Bo, nanchagulingeje mangweto komi nabena? Iganu kube nyene, jumwe jiinu nga Mmaja!”"},{"book":"Yohana","chapter":"6","verse":"71","text":"Yesu alongela genia magambu ga Yuda, mwana jwa Simoni Isikalioti. Maana jwenio akiba ngajweno ojwa pakunng'aluka, iganukube akiba jumwe jwa baba akinapunji komi na abena."}]}