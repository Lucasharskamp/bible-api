{"data":[{"book":"Ezechiel","chapter":"44","verse":"1","text":"Toen bracht hij mij weer naar de buitenste oosterpoort voor het heiligdom. Die was gesloten."},{"book":"Ezechiel","chapter":"44","verse":"2","text":"En Jahweh verklaarde mij: Deze poort moet gesloten blijven. Hij mag niet geopend worden, en niemand mag er binnen gaan; want Jahweh, de God van Israël, is er door gekomen; dus moet hij gesloten blijven."},{"book":"Ezechiel","chapter":"44","verse":"3","text":"Alleen de vorst mag er plaats nemen, om voor Jahweh ‘s aanschijn brood te eten. Langs de poorthal moet hij binnenkomen, en langs dezelfde weg terugkeren."},{"book":"Ezechiel","chapter":"44","verse":"4","text":"Vervolgens bracht hij mij naar de noorderpoort tegenover de tempel. Ik keek toe, en zag, hoe Jahweh’s heerlijkheid het huis van Jahweh vervulde; en ik viel plat ter aarde."},{"book":"Ezechiel","chapter":"44","verse":"5","text":"En Jahweh sprak tot mij: Mensenkind, let aandachtig op; kijk goed uit uw ogen en scherp uw oren op alles wat Ik u ga zeggen over alle voorschriften van Jahweh’s huis en over al zijn regels. Let goed op, wie er in de tempel komt door alle uitgangen van het heiligdom."},{"book":"Ezechiel","chapter":"44","verse":"6","text":"En zeg tot het onhandelbaar volk, tot Israëls huis: Zo spreekt Jahweh, de Heer! Laat het nu uit zijn, huis van Israël, met al uw gruwelen;"},{"book":"Ezechiel","chapter":"44","verse":"7","text":"want ge hebt vreemdelingen, onbesneden van hart en lichaam, in mijn heiligdom toegelaten, om mijn huis te ontwijden, terwijl gij mijn spijs, vet, brood en bloed opdroegt. Ge hebt met al uw gruwelen mijn verbond verbroken;"},{"book":"Ezechiel","chapter":"44","verse":"8","text":"en in plaats van zelf mijn heilige dienst te verrichten, hebt ge hen aangesteld, om in uw plaats de dienst in mijn heiligdom waar te nemen."},{"book":"Ezechiel","chapter":"44","verse":"9","text":"Dit zegt Jahweh, de Heer: Geen vreemdeling, onbesneden van hart en lichaam, mag in mijn heiligdom komen. Dit geldt voor alle vreemdelingen, die onder de Israëlieten wonen."},{"book":"Ezechiel","chapter":"44","verse":"10","text":"Waarachtig, de levieten, die zich van Mij verwijderd hebben, toen Israël van Mij afdwaalde en zijn gruwelen achterna liep, zij zullen hun schuld dragen,"},{"book":"Ezechiel","chapter":"44","verse":"11","text":"en in mijn heiligdom slechts dienst mogen doen als bewakers van de tempelpoorten en als tempeldienaars. Zij moeten voor het volk de brandoffers en slachtoffers slachten, en te zijner beschikking staan, om het te dienen."},{"book":"Ezechiel","chapter":"44","verse":"12","text":"Omdat ze hen voor hun gruwelbeelden hebben gediend, en voor het huis van Israël een aanleiding tot zonde geweest zijn, daarom heb Ik mijn hand opgestoken, zegt Jahweh, de Heer,"},{"book":"Ezechiel","chapter":"44","verse":"13","text":"dat zij hun schuld zullen dragen, en niet als mijn priesters tot Mij mogen naderen, of aan mijn heilige voorwerpen mogen raken, die hoogheilig zijn. Zo zullen ze hun schande ondervinden om de gruwelen, die zij bedreven."},{"book":"Ezechiel","chapter":"44","verse":"14","text":"Daarom heb Ik hen belast met de dienst van de tempel, met alle werkzaamheden en met alles wat er te doen valt."},{"book":"Ezechiel","chapter":"44","verse":"15","text":"Maar de levietische priesters, de afstammelingen van Sadok, die de dienst in mijn heiligdom hebben waargenomen, toen de Israëlieten van Mij afdwaalden, zij mogen tot Mij naderen, om Mij te dienen: zij mogen voor mijn aanschijn treden, om Mij vet en bloed te offeren, zegt Jahweh, de Heer."},{"book":"Ezechiel","chapter":"44","verse":"16","text":"Zij mogen in mijn heiligdom komen, zij mogen naderen tot mijn tafel, om Mij te dienen; zij mogen mijn dienst waarnemen."},{"book":"Ezechiel","chapter":"44","verse":"17","text":"Maar betreden zij de poorten van de binnen-voorhof, dan moeten ze linnen gewaden aantrekken; zij mogen geen wol dragen, als ze in de poorten van de binnen-voorhof en in de tempel dienst doen."},{"book":"Ezechiel","chapter":"44","verse":"18","text":"Een linnen wrong moeten ze om hun hoofd dragen en linnen lendenkleren om hun middel. Ze mogen geen broeiende kleding dragen."},{"book":"Ezechiel","chapter":"44","verse":"19","text":"Gaan ze naar de buiten-voorhof, naar het volk, dan moeten ze hun dienstkleding uittrekken, in de zalen van het heiligdom neerleggen, en andere gewaden aandoen; anders heiligen ze het volk met hun gewaden."},{"book":"Ezechiel","chapter":"44","verse":"20","text":"Hun hoofd mogen ze niet kaal scheren, maar ook mogen ze hun haar niet lang laten groeien; ze moeten hun hoofdhaar behoorlijk knippen."},{"book":"Ezechiel","chapter":"44","verse":"21","text":"Wijn mag een priester niet drinken, als hij de binnen-voorhof betreedt."},{"book":"Ezechiel","chapter":"44","verse":"22","text":"Een weduwe of gescheiden vrouw mogen ze niet huwen, maar enkel meisjes van Israëlietische afkomst of de weduwe van een priester."},{"book":"Ezechiel","chapter":"44","verse":"23","text":"Ze moeten mijn volk het onderscheid leren tussen heilig en profaan, en hen verschil leren maken tussen rein en onrein."},{"book":"Ezechiel","chapter":"44","verse":"24","text":"Bij geschillen moeten zij als rechter optreden, en die naar mijn wetten beslechten. Op al mijn feesten moeten ze mijn bepalingen en voorschriften in acht nemen, en mijn sabbatten moeten ze heilig houden."},{"book":"Ezechiel","chapter":"44","verse":"25","text":"Ze mogen niet bij een mensenlijk komen, anders verontreinigen zij zich; enkel aan het lijk van vader of moeder, zoon of dochter, broeder of ongehuwde zuster mogen ze zich verontreinigen."},{"book":"Ezechiel","chapter":"44","verse":"26","text":"Is hij dan onrein geworden, dan moet hij zeven dagen laten verlopen;"},{"book":"Ezechiel","chapter":"44","verse":"27","text":"en als hij weer het heiligdom en de binnen-voorhof betreedt, om in het heiligdom dienst te doen, moet hij zijn zonde-offer brengen, zegt Jahweh, de Heer."},{"book":"Ezechiel","chapter":"44","verse":"28","text":"Ze mogen geen erfdeel aanvaarden: Ik ben hun erfdeel. Er mag hun geen bezit in Israël worden geschonken: Ik ben hun bezit."},{"book":"Ezechiel","chapter":"44","verse":"29","text":"Van het spijsoffer, het zonde-offer en het schuldoffer moeten ze leven; voor hen is ook alles, wat in Israël met de ban wordt getroffen."},{"book":"Ezechiel","chapter":"44","verse":"30","text":"Van alle eerstelingen, wat het ook is, en van alle offergaven, wat het ook is, van al uw gaven, moet het beste voor de priesters zijn; ook het beste van uw meel moet ge aan de priesters geven, om zegen over uw huis te verkrijgen."},{"book":"Ezechiel","chapter":"44","verse":"31","text":"Vogels en beesten, die een natuurlijke dood gestorven of verscheurd zijn, mogen de priesters niet eten."}]}