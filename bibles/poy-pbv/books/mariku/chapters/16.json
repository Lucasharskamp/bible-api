{"data":[{"book":"Mariku","chapter":"16","verse":"1","text":"Palipititi Lishaka lya kwoyera, Maliya Magidalena na Salomi na Mariya mawu gwakuwi Yakobu wahemeriti lipaki lya utuli wagendi kuyiswaga nshimba ya Yesu."},{"book":"Mariku","chapter":"16","verse":"2","text":"Su, mandawira putiputi lishaka lya Jumapili. Kwa Shigiriki jumapili walishema lishaka lya kwanja la juma, mshenji pagwanjiti kulawa wiziti Mlipumba."},{"book":"Mariku","chapter":"16","verse":"3","text":"Nawomberi waweriti wankuligambiziyana, “Gani hakatuwusiliri libuwi lilii pamlyangu gwa lipumba?”"},{"book":"Mariku","chapter":"16","verse":"4","text":"Kumbiti pawaloliti, wawona libuwi waliwusiya kala. Nalyeni liweriti likulu nentu."},{"book":"Mariku","chapter":"16","verse":"5","text":"Pawayingiriti Mulipumba, wamwoniti muntemba yumu yakavaliti nguwu neru mbuu, kalivaga uwega wa kumliwu, walikangasha nentu."},{"book":"Mariku","chapter":"16","verse":"6","text":"Kumbiti muntemba ulii kawagambira, “Namulikangasha. Mwankumsakula Yesu gwa Nazareti yawampingikiti. Kazyuka, kwahera panu. Mloli pahali pawamgonjekiti."},{"book":"Mariku","chapter":"16","verse":"7","text":"Mgendi mkawagambiri wafundwa wakuwi pamuhera na Peteru. ‘Handa Yesu kankuwalongolera Galilaya kulii. Aku hamumwoni ntambu yakawagambireni.’ ”"},{"book":"Mariku","chapter":"16","verse":"8","text":"Su, walawa mulipumba mlii na watuga pawashashatika kwa lyoga na kulikangasha. Wamgambira ndiri muntu yoseri shintu, toziya watira nentu"},{"book":"Mariku","chapter":"16","verse":"9","text":"Yesu pakazyukiti Jumapili mandawira putiputi, kalilanguziya kwanja kwa Mariya Magidalena, yomberi Yesu kaweriti kamlaviyiti washamshera saba."},{"book":"Mariku","chapter":"16","verse":"10","text":"Mariya Magidalena kagenda, kawagambira walii wawaweriti pamuhera na Yesu. Waweriti wankulira na kudaya."},{"book":"Mariku","chapter":"16","verse":"11","text":"Kumbiti pawapikiniriti handa Yesu mkomu na Maliya Magidalena kamwona, womberi wajimira ndiri."},{"book":"Mariku","chapter":"16","verse":"12","text":"Shapakanu Yesu kawalawiriti wafundwa awili pakawera na sheni shingi. Wafundwa awa waweriti wankugenda kuvijiji."},{"book":"Mariku","chapter":"16","verse":"13","text":"Nawomberi viraa wawuya na kuwagambira wayawu. Pamuhera na hangu wajimira ndiri."},{"book":"Mariku","chapter":"16","verse":"14","text":"Upeleru Yesu kawalawiriti wafundwa lilongu na yumu pawaweriti pamuhera pameza. Kawakalipira nentu toziya ya kujimira ndiri kwawu na mtiti gwawu, mana wawajimira ndiri walii wawaweriti wamwona pakazyukiti kala."},{"book":"Mariku","chapter":"16","verse":"15","text":"Su, kawagambira, “Mgendi muisi zoseri mkabweri Shisoweru shiwagira kwa wantu woseri."},{"book":"Mariku","chapter":"16","verse":"16","text":"Yakajimira na kubatizwa hakalopoziwi. Yoseri yakajimira ndiri hakatozwi."},{"book":"Mariku","chapter":"16","verse":"17","text":"Walii wawajimira hawaweri na uwezu wakutenda mauzauza. Kwa litawu lyangu hawawusiyi washamshera na hawatakuli kwa likabira lyasyayi."},{"book":"Mariku","chapter":"16","verse":"18","text":"Pawakola njoka ama pawalanda shintu shoseri shana usungu, hapeni wayambuki. Hawawatuliri walweli mawoku, nawomberi hawaweri wakomu.”"},{"book":"Mariku","chapter":"16","verse":"19","text":"Su, Mtuwa Yesu pakatakuliti kala nawomberi, kanyasulitwi kugenda kumpindi kwa Mlungu, kalivaga uwega wa kumliwu wa Mlungu."},{"book":"Mariku","chapter":"16","verse":"20","text":"Wafunda wagenda pahala poseri pawabwera. Mtuwa katenda lihengu pamuhera nawomberi na kukamaziya shawabwera kuwera sha nakaka na mauzauza gaweriti pamuhera nawomberi."}]}