{"data":[{"book":"2 Wakorintu","chapter":"10","verse":"1","text":"Neni Paulu nuwabeliziyani mwenga kupitira unanagala na upoli wakuwi Kristu, wantu wamonga walonga neni pawera na mwenga nwera mnanagala kumbiti nkalipa pawera patali na mwenga."},{"book":"2 Wakorintu","chapter":"10","verse":"2","text":"Nuwaluwani mwenga namuntenda hweri mkalipa panizaku, toziya nakaka neni weza kukalipa kwa wantu walii yawatuhola twenga tulikala handa wantu wa pasipanu."},{"book":"2 Wakorintu","chapter":"10","verse":"3","text":"Tulikoma ndiri handa wantu wa pasipanu ntambu yawalikoma."},{"book":"2 Wakorintu","chapter":"10","verse":"4","text":"Toziya silaa zyatuzitendera mungondu mwetu ndo silaa zya pasipanu ndiri, kumbiti silaa zyatuzitendera ndo silaa zya likakala lya Mlungu, zyatuzitendera kuhalibisiya boma zyoseri. Twankuharabisiya visoweru vyoseri vya kupaya,"},{"book":"2 Wakorintu","chapter":"10","verse":"5","text":"na tubomolanga kila shileweleru sha kulitumbira shashitulwa kulema kuvimana kwa Mlungu. Tutola kila liholu lyoseri na kulitenda limjimili Kristu."},{"book":"2 Wakorintu","chapter":"10","verse":"6","text":"Twenga hatuweri kala kwazibu kila ntambu ya kujimira ndiri, mwenga pamuwera kala mukujimira."},{"book":"2 Wakorintu","chapter":"10","verse":"7","text":"Mwenga mlola vitwatira kwa kunja hera. Hashi, kwana muntu yoseri yakalihola kuwera yomberi ndo gwa Kristu? Yina! Yomberi su katuholi viraa twenga twawantu wa Kristu ntambu yakawera mweni."},{"book":"2 Wakorintu","chapter":"10","verse":"8","text":"Ata neni panulitumbira uwezu wakatupananiti Mtuwa, uwezu wa kuwanyawa pota na kuwabomolanga, hapeni moni soni kwa shitwatila ashi."},{"book":"2 Wakorintu","chapter":"10","verse":"9","text":"Neni nfira ndiri monikani nuwatenda mwenga mtili kwa hamba zyangu."},{"book":"2 Wakorintu","chapter":"10","verse":"10","text":"Toziya muntu hakalongi, “Hamba zya Paulu zikalipa na ziwera na ujumbi utopera, kumbiti mweni pakawera na twenga, kawoneka kalegilegi na visoweru vyakuwi shintu ndiri.”"},{"book":"2 Wakorintu","chapter":"10","verse":"11","text":"Su muntu kavimani, kwahera ntambu yingi mushilii shatulemba muhamba zyetu patuwera patali na shilii shatutenda patuwera panu pamuhera na mwenga."},{"book":"2 Wakorintu","chapter":"10","verse":"12","text":"Twenga metujeri ndiri kulitula twaweni ama kulifana na walii yawalikwisa weni. Wantu yawalitenda kuwera shipimu sha kulipimira weni na pawalifananiziya weni kwa weni, womberi su wawera wazyigizyigi."},{"book":"2 Wakorintu","chapter":"10","verse":"13","text":"Kumbiti twenga hapeni tulitumbi nentu, kulitumba aku hakusigali mushipimu sha lihengu lyakatupananiti Mlungu, lihengu lyatulitenda kwa mwenga."},{"book":"2 Wakorintu","chapter":"10","verse":"14","text":"Twenga tulokiti ndiri mumipaka yawatutuliriti patwiziti kwa mwenga, twenga ndo twatulongoleriti kuwajegera Shisoweru Shiwagira sha Kristu."},{"book":"2 Wakorintu","chapter":"10","verse":"15","text":"Su twenga hapeni tulitumbiri lihengu lyawatenditi wamonga, kupita mumipaka yakatutuliriti Mlungu. Kumbiti tulitumbira kuwera njimiru yenu payongereka, lihengu lya twenga kwa mwenga haliwongeleki nentu."},{"book":"2 Wakorintu","chapter":"10","verse":"16","text":"Shakapanu hatuwezi kubwera Shisoweru Shiwagira muisi zimonga kutali na mwenga na hapeni tulitumbiri lihengu lyalitenditwi kala na wantu wamonga pahala pingi."},{"book":"2 Wakorintu","chapter":"10","verse":"17","text":"Kumbiti Malembu Mananagala ntambu yagalonga, “Muntu yakalitumba, kalitumbiri lihengu lyakatenditi Mtuwa.”"},{"book":"2 Wakorintu","chapter":"10","verse":"18","text":"Muntu yakajimilwa ndo ulii ndiri yakalizyuma mweni, kumbiti ulii yakazyumwa na Mtuwa."}]}