{"data":[{"book":"Luka","chapter":"5","verse":"1","text":"Siku dimoja Yesu kakala yemile mumgwazo wa lamba da Genesaleti. Wanhu wengi wakala woisung'ha sung'ha wategeleza mbuli ya Mulungu."},{"book":"Luka","chapter":"5","verse":"2","text":"Yesu kazona ngalawa mbili zikalile mwiingema ya lamba, zilekigwe na wavuwa somba, wakalile wosunha mizavu yao."},{"book":"Luka","chapter":"5","verse":"3","text":"Yesu kengila mwiingalawa imoja ikalile ya Simoni, kamulonda Simoni yaikwese mgamazi. Abaho Yesu kakala mwiingalawa, kafundiza lunhu luja."},{"book":"Luka","chapter":"5","verse":"4","text":"Viyamambukize kufundiza, kamulongela Simoni, “Kwesa ingalawa mbaka kuna gamazi mengi, abaho gweye na wayago mupigise mizavu yenu muvuwe somba.”"},{"book":"Luka","chapter":"5","verse":"5","text":"Simoni kamwidika, “Go mkulu, tusang'hana ng'hani kilo kigima lakini hatupatile kinhu bule. Lakini kamba gweye kolonga avo, nogela mizavu yangu mgamazi.”"},{"book":"Luka","chapter":"5","verse":"6","text":"Wapigisa mizavu yao, somba wengi wanamata mbaka mizavu yao ilonda kudegeka."},{"book":"Luka","chapter":"5","verse":"7","text":"Avo wawakema wayao wakalile mwiingalawa iyagwe weze kuwataza. Wayao weza na wazimemeza ngalawa zose mbili, zose zikala zimemile somba mbaka zilonda kudidimila."},{"book":"Luka","chapter":"5","verse":"8","text":"Simoni Petulo viyachonile kija kilawilile, kamfugamila Yesu mmagulu, kalonga, “Mndewa, segela haulongozi wangu, niye nimema nzambi!”"},{"book":"Luka","chapter":"5","verse":"9","text":"Simoni na wayage wakanganya ng'hani mbuli ya somba wengi wawapatile."},{"book":"Luka","chapter":"5","verse":"10","text":"Vivija wayage Simoni, Yakobo na Yohana, wanage Zebedayo, nao wakanganya. Yesu kamulongela Simoni, “Sekeudumbe. Kulawa sambi kokuwa mvuwaji wa wanhu.”"},{"book":"Luka","chapter":"5","verse":"11","text":"Wazilava ngalawa zao kunze mumgwazo, wavileka vinhu vose, wamkweleleza Yesu."},{"book":"Luka","chapter":"5","verse":"12","text":"Yesu viyakalile kudibuga dimoja, kukala na munhu imoja yakalile na utamu wa dikulu. Viyamonile Yesu, kaibwanha hasi, kampula, “Go mkulu, wahalonda, kodaha kunihonya!”"},{"book":"Luka","chapter":"5","verse":"13","text":"Yesu kagolosa mkono wake, kamkwasa. Kalonga, “Nolonda, hona!” Bahaja utamu wa dikulu umulawa munhu ija."},{"book":"Luka","chapter":"5","verse":"14","text":"Yesu kamulagiza, “Sekeumulongele munhu yoyose, lakini goga inzila mbaka kwa mulava nhosa ukailaguse, abaho kalave nhosa kamba viyalagize Musa ili kutenda kila munhu yatogole kamba kuhonyigwa.”"},{"book":"Luka","chapter":"5","verse":"15","text":"Lakini mbuli za Yesu zibwililika kila hanhu. Wanhu wengi weza kumtegeleza na kuhonyigwa mitamu yao."},{"book":"Luka","chapter":"5","verse":"16","text":"Lakini Yesu kacholaga hanhu kuduhu wanhu na kampula Mulungu."},{"book":"Luka","chapter":"5","verse":"17","text":"Siku dimoja Yesu viyakalile kofundiza, Mafalisayo wayagwe na wafundiza Malagizo ga Musa wakala aho. Wakala walawile kila buga mwiisi ya Galilaya na Yudea na kulawa Yelusalemu. Nguvu ya Mndewa ikala hamoja na Yesu kuwahonya watamu."},{"book":"Luka","chapter":"5","verse":"18","text":"Wanhu wayagwe weza kuno wampapa mulusazi munhu yaholole. Wageza kumwingiza mng'anda wamwike haulongozi wa Yesu."},{"book":"Luka","chapter":"5","verse":"19","text":"Lakini hawapatile nzila ya kumwingiza mng'anda, kwavija kukala na lunhu lwa wanhu. Avo wamsola mtamu wao, wamgala uchanha kukiswili, watobola zonzo. Abaho wamuhumulusa na lusazi lwake mbaka hagati ya lunhu lwa wanhu, wamwika haulongozi wa Yesu."},{"book":"Luka","chapter":"5","verse":"20","text":"Yesu viyone kutamanila kwao, kamulongela munhu ija, “Mbwigangu, nzambi zako zigeligwa kumgongo.”"},{"book":"Luka","chapter":"5","verse":"21","text":"Wafundiza Malagizo ga Musa na Mafalisayo wasonga kuiuza, “Munhu gani ino kolonga mbuli za kumuliga Mulungu? Mulungu yaiyeka ayo yodaha kuzigela kumgongo nzambi za wanhu!”"},{"book":"Luka","chapter":"5","verse":"22","text":"Yesu kajuwa viwagesile, avo kawalongela, “Habali mogesa avo?"},{"book":"Luka","chapter":"5","verse":"23","text":"Choni kibuhile, kulonga, ‘Nzambi zako zigeligwa kumgongo,’ hebu kulonga, ‘Ima utembele’?"},{"book":"Luka","chapter":"5","verse":"24","text":"Lakini nolonda mujuwe kamba Mwana wa Munhu kana udahi mwiisi wa kuzigela kumgongo nzambi za wanhu.” Abaho kamulongela munhu ija yaholole, “Nokulongela, ima, papa lusazi lwako, uchole ukayako!”"},{"book":"Luka","chapter":"5","verse":"25","text":"Bahaja munhu ija kenuka mgameso ga wanhu, kapapa lusazi lwake mumo muyatambalale, kachola ukayake kuno komtogola Mulungu."},{"book":"Luka","chapter":"5","verse":"26","text":"Wanhu wose wakanganya ng'hani na kudumba! Wamtogola Mulungu walonga, “Lelo tona unzonza!”"},{"book":"Luka","chapter":"5","verse":"27","text":"Abaho Yesu kachola na kamona mbokela kodi yakemigwe Lawi kakala mng'anda ya kusolela kodi. Yesu kamulongela, “Nikweleleze.”"},{"book":"Luka","chapter":"5","verse":"28","text":"Lawi kenuka, kaleka kila kinhu, kamkweleleza."},{"book":"Luka","chapter":"5","verse":"29","text":"Abaho Lawi kamtendela Yesu nyimwili nyimwili ng'hulu ukayake. Vivija kukala na wabokela kodi wengi na wanhu wayagwe wagonekigwe."},{"book":"Luka","chapter":"5","verse":"30","text":"Mafalisayo na wafundiza Malagizo ga Musa wayagwe wakalile aho wawauza wanahina wa Yesu, “Habali moja na kung'wa hamoja na wabokela kodi na wanhu wotenda nzambi?”"},{"book":"Luka","chapter":"5","verse":"31","text":"Yesu kawedika, “Wanhu wagima hawalonda mganga, lakini waja weli watamu womulonda mganga."},{"book":"Luka","chapter":"5","verse":"32","text":"Sizile kuwakema wanhu wogesa wanoga, lakini niza kuwakema waja wene nzambi waleke.”"},{"book":"Luka","chapter":"5","verse":"33","text":"Wanhu wayagwe wamulongela Yesu, “Wanahina wa Yohana Mbatizaji wofunga kuja miyanza mingi na kumpula Mulungu, na wanahina wa Mafalisayo wotenda vivo, lakini wanahina zako woja na kung'wa.”"},{"book":"Luka","chapter":"5","verse":"34","text":"Yesu kawedika, “Vino mogesa wanhu wagonekigwe kuna idizengele wodaha kufunga kuja kipindi munhu yosola kahamoja nao? Havidahika bule!"},{"book":"Luka","chapter":"5","verse":"35","text":"Lakini kipindi chokwiza, munhu yosola vonda yasegezigwe kumwao, baho wofunga kuja.”"},{"book":"Luka","chapter":"5","verse":"36","text":"Abaho Yesu kawalongela lusimo luno, “Kuduhu munhu yokanha kilaka mkiwalo cha sambi na kukika mkiwalo cha umwaka. Yahatenda avo, kokinanga kija kiwalo cha sambi, na kilaka acho honda kiigale na kiwalo cha umwaka."},{"book":"Luka","chapter":"5","verse":"37","text":"Vivija kuduhu munhu yogida divai ya sambi mna mifuko ya ng'hwembe ya umwaka. Kwavija yahatenda avo, divai ya sambi yoitula mifuko ayo ya umwaka, divai yokwitika, na mifuko yobanangika."},{"book":"Luka","chapter":"5","verse":"38","text":"Divai ya sambi yogidigwa mmifuko ya ng'hwembe ya sambi!"},{"book":"Luka","chapter":"5","verse":"39","text":"Kuduhu munhu yolonda divai ya sambi yahamambukiza kung'wa ya umwaka. Kwavija kolonga, ‘Ya umwaka inoga ng'hani.’ ”"}]}