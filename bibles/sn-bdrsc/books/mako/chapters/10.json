{"data":[{"book":"Mako","chapter":"10","verse":"1","text":"Uye Jesu akabva panzvimbo iyoyo akaenda munyika yeJudhea uye akayambuka mhiri kweJorodhani. Vanhu vazhinji vakauyazve kwaari, uye sezvayakanga iri tsika yake, akavadzidzisa."},{"book":"Mako","chapter":"10","verse":"2","text":"Vamwe vaFarisi vakauya vakamuedza nokumubvunza vachiti, “Zvinotenderwa here kuti munhu arambe mukadzi wake?”"},{"book":"Mako","chapter":"10","verse":"3","text":"Iye akati, “Mozisi akakurayirai kuti kudiniko?”"},{"book":"Mako","chapter":"10","verse":"4","text":"Ivo vakati, “Mozisi akatendera murume kuti anyore tsamba yokurambana uye agomuendesa.”"},{"book":"Mako","chapter":"10","verse":"5","text":"Jesu akapindura akati, “Nokuti mwoyo yenyu yakanga iri mikukutu, Mozisi akakunyorerai murayiro uyu."},{"book":"Mako","chapter":"10","verse":"6","text":"Asi kubvira kumavambo okusikwa kwezvinhu, Mwari ‘akavaita murume nomukadzi.’"},{"book":"Mako","chapter":"10","verse":"7","text":"Nokuda kwaizvozvi, murume achasiya baba vake namai vake uye agonamatira kumukadzi wake,"},{"book":"Mako","chapter":"10","verse":"8","text":"uye vaviri ava vachava nyama imwe. Saka havachisiri vaviri, asi nyama imwe."},{"book":"Mako","chapter":"10","verse":"9","text":"Naizvozvo izvo zvabatanidzwa naMwari, munhu ngaarege kuzviparadzanisa.”"},{"book":"Mako","chapter":"10","verse":"10","text":"Vakati vapindazve mumba, vadzidzi vakabvunza Jesu pamusoro paizvozvi."},{"book":"Mako","chapter":"10","verse":"11","text":"Akapindura akati, “Ani naani anoramba mukadzi wake uye akawana mumwe mukadzi, ava kuita upombwe naye."},{"book":"Mako","chapter":"10","verse":"12","text":"Uye kana iye akarambawo murume wake uye akawanikwa nomumwe murume, anoita upombwe naye.”"},{"book":"Mako","chapter":"10","verse":"13","text":"Vanhu vakanga vachiuya navana vaduku kuna Jesu kuti avabate, asi vadzidzi vakavatsiura."},{"book":"Mako","chapter":"10","verse":"14","text":"Jesu paakazviona, akatsamwa. Akati kwavari, “Regai vana vaduku vauye kwandiri, uye musavadzivisa, nokuti umambo hwaMwari ndohwavakadai."},{"book":"Mako","chapter":"10","verse":"15","text":"Ndinokuudzai chokwadi, ani naani asingagamuchiri umambo hwaMwari somwana muduku haangatongopindi mahuri.”"},{"book":"Mako","chapter":"10","verse":"16","text":"Ipapo akatora vana akavafungatira mumaoko ake, akaisa maoko ake pamusoro pavo akavaropafadza."},{"book":"Mako","chapter":"10","verse":"17","text":"Jesu akati achifamba munzira, mumwe murume akamhanyira kwaari akawira pasi namabvi ake pamberi pake. Akabvunza akati, “Mudzidzisi akanaka, ndinofanira kuiteiko kuti ndigare nhaka youpenyu husingaperi?”"},{"book":"Mako","chapter":"10","verse":"18","text":"Jesu akapindura akati, “Unondiidzireiko akanaka? Hakuna munhu akanaka kunze kwaMwari oga."},{"book":"Mako","chapter":"10","verse":"19","text":"Mirayiro unoiziva here inoti: ‘Usauraya, usaita upombwe, usaba, usapupura nhema, usanyengera, kudza baba vako namai vako.’ ”"},{"book":"Mako","chapter":"10","verse":"20","text":"Iye akati, “Mudzidzisi, izvi zvose ndakazvichengeta kubvira ndichiri mukomana.”"},{"book":"Mako","chapter":"10","verse":"21","text":"Jesu akamutarira uye akamuda, akati kwaari, “Unoshayiwa chinhu chimwe chete. Enda undotengesa zvinhu zvose zvaunazvo upe kuvarombo, ugova nepfuma kudenga. Ipapo ugouya, unditevere.”"},{"book":"Mako","chapter":"10","verse":"22","text":"Anzwa izvi akasuwa kwazvo. Akaenda akasuwa, nokuti akanga ane pfuma zhinji."},{"book":"Mako","chapter":"10","verse":"23","text":"Jesu akatarira-tarira ndokuti kuvadzidzi vake, “Zvakaoma sei kuti mupfumi apinde muumambo hwaMwari!”"},{"book":"Mako","chapter":"10","verse":"24","text":"Vadzidzi vakashamiswa namashoko ake. Asi Jesu akatizve, “Vana, zvakaoma sei kupinda muumambo hwaMwari!"},{"book":"Mako","chapter":"10","verse":"25","text":"Zviri nyore kuti ngamera ipinde napaburi retsono pano kuti mupfumi apinde muumambo hwaMwari.”"},{"book":"Mako","chapter":"10","verse":"26","text":"Vadzidzi vakanyanya kushamiswa, uye vakati pakati pavo, “Zvino ndianiko angaponeswa?”"},{"book":"Mako","chapter":"10","verse":"27","text":"Jesu akatarisa kwavari akati, “Kumunhu hazvigoneki, asi kwete naMwari; zvinhu zvose zvinogoneka kuna Mwari.”"},{"book":"Mako","chapter":"10","verse":"28","text":"Petro akati kwaari, “Isu takasiya zvinhu zvose kuti tikuteverei!”"},{"book":"Mako","chapter":"10","verse":"29","text":"Jesu akapindura akati, “Ndinokuudzai chokwadi, hakuna munhu akasiya musha, kana vanunʼuna kana hanzvadzi kana mai kana baba kana vana kana minda nokuda kwangu uye nokuda kwevhangeri"},{"book":"Mako","chapter":"10","verse":"30","text":"achakundikana kugamuchira zvakawanda kakapetwa kazana munguva ino (misha, vanunʼuna, hanzvadzi, vanamai, vana neminda, uye pamwe chete naizvozvo, kutambudzika) uye panguva inouya, upenyu husingaperi."},{"book":"Mako","chapter":"10","verse":"31","text":"Asi vazhinji vanova vokutanga ndivo vachava vokupedzisira, uye vokupedzisira vachava vokutanga.”"},{"book":"Mako","chapter":"10","verse":"32","text":"Vakanga vari munzira vachikwidza kuenda kuJerusarema, Jesu achivatungamirira, uye vadzidzi vakakatyamara, asi vaya vakanga vachitevera vakanga vachitya. Akatorazve vane gumi navaviri vari voga uye akavaudza zvaizoitika kwaari."},{"book":"Mako","chapter":"10","verse":"33","text":"Akati, “Tiri kuenda kuJerusarema, uye Mwanakomana woMunhu achapandukirwa agoiswa kuvaprista vakuru navadzidzisi vomurayiro. Vachamutongera rufu uye vachamuisa mumaoko eveDzimwe Ndudzi,"},{"book":"Mako","chapter":"10","verse":"34","text":"avo vachamuseka uye vagomupfira mate, vachamurova uye vagomuuraya. Shure kwamazuva matatu, achamuka.”"},{"book":"Mako","chapter":"10","verse":"35","text":"Ipapo Jakobho naJohani vanakomana vaZebhedhi, vakauya kwaari, vakati, “Mudzidzisi, tinoda kuti mutiitire zvose zvose zvatinokumbira.”"},{"book":"Mako","chapter":"10","verse":"36","text":"Akavabvunza akati, “Munoda kuti ndikuitireiko?”"},{"book":"Mako","chapter":"10","verse":"37","text":"Vakapindura vakati, “Titenderei kuti mumwe wedu agare kuruoko rwenyu rworudyi uye mumwe kuruboshwe rwenyu mukubwinya kwenyu.”"},{"book":"Mako","chapter":"10","verse":"38","text":"Jesu akati, “Hamuzivi zvamunokumbira. Mungagona here kunwa mukombe wandinonwa kana kubhabhatidzwa norubhabhatidzo rwandinobhabhatidzwa narwo?”"},{"book":"Mako","chapter":"10","verse":"39","text":"Vakapindura vakati, “Tinogona.” Jesu akati, “Muchanwa mukombe wandinonwa uye muchabhabhatidzwa norubhabhatidzo rwandinobhabhatidzwa narwo,"},{"book":"Mako","chapter":"10","verse":"40","text":"asi zvokugara kuruoko rwangu rworudyi kana kuruboshwe handisini ndinozvipa. Nzvimbo idzi ndedzavaya vakadzigadzirirwa.”"},{"book":"Mako","chapter":"10","verse":"41","text":"Vane gumi vakati vanzwa izvi, vakatsamwira Jakobho naJohani."},{"book":"Mako","chapter":"10","verse":"42","text":"Jesu akavadana pamwe chete akati, “Munoziva kuti vaya vanonzi vatongi neveDzimwe Ndudzi vanotonga pamusoro pavo, uye vabati vavo vakuru vanoshandisa simba pamusoro pavo."},{"book":"Mako","chapter":"10","verse":"43","text":"Hazvina kudaro pakati penyu. Pachinzvimbo chaizvozvo, ani naani anoda kuva mukuru pakati penyu anofanira kuva muranda wenyu,"},{"book":"Mako","chapter":"10","verse":"44","text":"uye ani naani anoda kuva wokutanga anofanira kuva nhapwa yavose."},{"book":"Mako","chapter":"10","verse":"45","text":"Nokuti kunyange Mwanakomana woMunhu haana kuuya kuzoshumirwa, asi kuzoshumira uye nokupa upenyu hwake kuti huve rudzikinuro rwavazhinji.”"},{"book":"Mako","chapter":"10","verse":"46","text":"Ipapo vakasvika kuJeriko. Jesu navadzidzi vake, pamwe chete navanhu vazhinji, vakati vobuda muguta, Bhatimeo, murume akanga ari bofu, (ndiye mwanakomana waTimeo), akanga agere parutivi penzira achipemha."},{"book":"Mako","chapter":"10","verse":"47","text":"Paakanzwa kuti akanga ari Jesu weNazareta, akatanga kudanidzira achiti, “Mwanakomana waDhavhidhi, ndinzwirei ngoni!”"},{"book":"Mako","chapter":"10","verse":"48","text":"Vazhinji vakamutsiura uye vakamutaurira kuti anyarare, asi akanyanyisa kudanidzira achiti, “Mwanakomana waDhavhidhi, ndinzwirei ngoni!”"},{"book":"Mako","chapter":"10","verse":"49","text":"Jesu akamira akati, “Mudanei.” Saka vakadana murume uya bofu vakati, “Tsunga mwoyo! Simuka! Anokudana.”"},{"book":"Mako","chapter":"10","verse":"50","text":"Akakanda jasi rake parutivi, akakwakuka akauya kuna Jesu."},{"book":"Mako","chapter":"10","verse":"51","text":"Jesu akamubvunza akati, “Unoda kuti ndikuitirei?”"},{"book":"Mako","chapter":"10","verse":"52","text":"Jesu akati, “Enda hako, kutenda kwako kwakuporesa.” Pakarepo meso ake akasvinudzwa uye akatevera Jesu munzira."}]}