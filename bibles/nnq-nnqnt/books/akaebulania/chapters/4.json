{"data":[{"book":"Akaebulania","chapter":"4","verse":"1","text":"Kwa magambu lilagilo lyu kujingi paali pa kupomolela palagi Nnoongo panaboigwaje kuyene tube maha kupala jwajoa kati jinu akachipuje kujingila mwenio."},{"book":"Akaebulania","chapter":"4","verse":"2","text":"Ngutujoa Nhwalo Gwambone putangachigwa kwito andi aputangachigwa ku bandu benia ba lolo. Nambu nhwalo gwenio gwajangiti kileje, gambu bakwetije imani andi bandu abajoa kalakala."},{"book":"Akaebulania","chapter":"4","verse":"3","text":"Twenga tatuamine kweli tujingi mulipomalelo lyenie, paali penia ngu pukupomolela apakiba akalongela Nnoongo kulenga,"},{"book":"Akaebulania","chapter":"4","verse":"4","text":"Kweli mu Majandiko Gachwapi pabi paali apalenga nhwalo gwa lichoba lya chaba, “Nnoongo ngapomalela lichoba lya chaba, ngakotoka kamu maengo gakwe goa.”"},{"book":"Akaebulania","chapter":"4","verse":"5","text":"Kabe mu Majandiko ganga alenga, “Bijingije paali pango pu lipomalelo.”"},{"book":"Akaebulania","chapter":"4","verse":"6","text":"Yene iigile kwa bandu bange kujingi paali pu kupomolela nambu baba abajoa kalakala Nhwalo Gwambone bajingije magambu gwanga jali gwabe."},{"book":"Akaebulania","chapter":"4","verse":"7","text":"Nnoongo ngabeka lengi lichoba elikemigwa “Lele,” kuboka pa kupeta machoba majingi ngalonge kupete Daudi malobe ugaga agalongila,"},{"book":"Akaebulania","chapter":"4","verse":"8","text":"Ikabi Yoshua bapile bandu benia lipomalelo lyenie, Nnoongo kabi alongije kabele kunhwalo gu lichoba lenge."},{"book":"Akaebulania","chapter":"4","verse":"9","text":"Ku yene, kubile kupomalela kwa bandu ba Nnoongo andi Nnoongo apapomolela lichoba lya saba."},{"book":"Akaebulania","chapter":"4","verse":"10","text":"Kila jwapakujingila paali pukupomalelo pa Nnoongo maleka liengo lyakwe andi Nnoongo pagaleka maengo gakwe nu kupomolela."},{"book":"Akaebulania","chapter":"4","verse":"11","text":"Tukachane kujingi mulipomalelo lyene, kupala akabeje mundu jwajoa kati jito ojwapakana kuliagabala andi apabatenda angweto."},{"book":"Akaebulania","chapter":"4","verse":"12","text":"Lilobe lya Nnoongo libi limmomi na lina makakala, kutema muno kupeta lipanga elinoligwe kongo na kongo. Lyenie kupekenyela mpaka nkati umyojo jito nu muihuke andi lipanga lina kutema liotwi kuchepa ipagwa na uondo. Lilobe lyenie kagamanya mawacho ga tama mbaja mu myojo ja bandu."},{"book":"Akaebulania","chapter":"4","verse":"13","text":"Kibije kipanganigwa chachoa chikikiite nnongi ja mio ga Nnoongo, kila kilebe kiekuligwe nnongi ja mio gakwe ku jwenio tupaligwa kunnenge itendwa ito yoa."},{"book":"Akaebulania","chapter":"4","verse":"14","text":"Gambu tukweti Nkung'i Nkolongwa Yesu, Mwana jwa Nnoongo ojwajingi mpaka kumbengu. Ku yene tupaligwa kamu maha imani itulenga mung'omo ito."},{"book":"Akaebulania","chapter":"4","verse":"15","text":"Jwenio Nkung'i jwito Nkolongwa amanyi muno kulegeleka kwito, jwombe mwene ngalondoigwa andi twenga ku kila kilebe nambu ateije mabaja."},{"book":"Akaebulania","chapter":"4","verse":"16","text":"Tukiegelele panga mbwele kitebu chi kingwana cha Nnoongo juna gwambone, tupokele kia na gwambone gwakwe gukutujangata kingobu cha malola."}]}