{"data":[{"book":"پیدایش","chapter":"42","verse":"1","text":"یعقوب چون شنید در مصر غله فراوان است، به پسرانش گفت: «چرا نشسته، به یکدیگر نگاه می‌کنید؟"},{"book":"پیدایش","chapter":"42","verse":"2","text":"شنیده‌ام در مصر غله فراوان است. قبل از این که همه از گرسنگی بمیریم، بروید و از آنجا غله بخرید.»"},{"book":"پیدایش","chapter":"42","verse":"3","text":"بنابراین ده برادر یوسف برای خرید غله به مصر رفتند."},{"book":"پیدایش","chapter":"42","verse":"4","text":"ولی یعقوب، بنیامین برادر تنی یوسف را همراه آنها نفرستاد، چون می‌ترسید که او را هم از دست بدهد."},{"book":"پیدایش","chapter":"42","verse":"5","text":"پس پسران یعقوب هم با کسانی که برای خرید غله از سرزمینهای مختلف به مصر می‌آمدند وارد آنجا شدند، زیرا شدت قحطی در کنعان مثل همه جای دیگر بود."},{"book":"پیدایش","chapter":"42","verse":"6","text":"چون یوسف حاکم مصر و مسئول فروش غله بود، برادرانش نزد او رفته در برابرش به خاک افتادند."},{"book":"پیدایش","chapter":"42","verse":"7","text":"یوسف وقتی برادرانش را دید، فوری آنها را شناخت، ولی وانمود کرد که ایشان را نمی‌شناسد و با خشونت از آنها پرسید: «از کجا آمده‌اید؟»"},{"book":"پیدایش","chapter":"42","verse":"8","text":"هر چند یوسف برادرانش را شناخت، اما آنها او را نشناختند."},{"book":"پیدایش","chapter":"42","verse":"9","text":"در این لحظه یوسف خوابهایی را که مدتها پیش در خانهٔ پدرش دیده بود، به خاطر آورد. او به آنها گفت: «شما جاسوس هستید و برای بررسی سرزمین ما به اینجا آمده‌اید.»"},{"book":"پیدایش","chapter":"42","verse":"10","text":"آنها گفتند: «ای سَروَر ما، چنین نیست. ما برای خرید غله آمده‌ایم."},{"book":"پیدایش","chapter":"42","verse":"11","text":"همهٔ ما برادریم. ما مردمی صادق هستیم و برای جاسوسی نیامده‌ایم.»"},{"book":"پیدایش","chapter":"42","verse":"12","text":"یوسف گفت: «چرا، شما جاسوس هستید و آمده‌اید سرزمین ما را بررسی کنید.»"},{"book":"پیدایش","chapter":"42","verse":"13","text":"آنها عرض کردند: «ای سَروَر، ما دوازده برادریم و پدرمان در سرزمین کنعان است. برادر کوچک ما نزد پدرمان است و یکی از برادران ما هم مرده است.»"},{"book":"پیدایش","chapter":"42","verse":"14","text":"یوسف گفت: «از کجا معلوم که راست می‌گویید؟"},{"book":"پیدایش","chapter":"42","verse":"15","text":"فقط در صورتی درستی حرفهای شما ثابت می‌شود که برادر کوچکتان هم به اینجا بیاید و گرنه به حیات فرعون قسم که اجازه نخواهم داد از مصر خارج شوید."},{"book":"پیدایش","chapter":"42","verse":"16","text":"یکی از شما برود و برادرتان را بیاورد. بقیه را اینجا در زندان نگاه می‌دارم تا معلوم شود آنچه گفته‌اید راست است یا نه. اگر دروغ گفته باشید به جان فرعون سوگند که شما جاسوس هستید.»"},{"book":"پیدایش","chapter":"42","verse":"17","text":"پس همهٔ آنها را به مدت سه روز به زندان انداخت."},{"book":"پیدایش","chapter":"42","verse":"18","text":"در روز سوم یوسف به ایشان گفت: «من مرد خداترسی هستم، پس آنچه به شما می‌گویم انجام دهید تا زنده بمانید."},{"book":"پیدایش","chapter":"42","verse":"19","text":"اگر شما واقعاً افراد صادقی هستید، از شما برادران یکی در زندان بماند و بقیه با غله‌ای که خریده‌اید نزد خانواده‌های گرسنه خود برگردید."},{"book":"پیدایش","chapter":"42","verse":"20","text":"ولی شما باید برادر کوچک خود را نزد من بیاورید. به این طریق به من ثابت خواهد شد که راست گفته‌اید و من شما را نخواهم کشت.» آنها این شرط را پذیرفتند."},{"book":"پیدایش","chapter":"42","verse":"21","text":"آنگاه برادران به یکدیگر گفتند: «همهٔ این ناراحتی‌ها به خاطر آن است که به برادر خود یوسف بدی کردیم و به التماس عاجزانهٔ او گوش ندادیم.»"},{"book":"پیدایش","chapter":"42","verse":"22","text":"رئوبین به آنها گفت: «آیا من به شما نگفتم این کار را نکنید؟ ولی حرف مرا قبول نکردید. حالا باید تاوان گناهمان را پس بدهیم.»"},{"book":"پیدایش","chapter":"42","verse":"23","text":"البته آنها نمی‌دانستند که یوسف سخنانشان را می‌فهمد، زیرا او توسط مترجم با ایشان صحبت می‌کرد."},{"book":"پیدایش","chapter":"42","verse":"24","text":"در این موقع یوسف از نزد آنها به جایی خلوت رفت و بگریست. سپس نزد آنها بازگشت و شمعون را از میان آنها انتخاب کرده، دستور داد در برابر چشمان برادرانش او را در بند نهند."},{"book":"پیدایش","chapter":"42","verse":"25","text":"آنگاه یوسف به خادمانش دستور داد تا کیسه‌های آنها را از غله پُر کنند، درضمن پولهایی را که برادرانش برای خرید غله پرداخته بودند، در داخل خورجینهایشان بگذارند و توشهٔ سفر به آنها بدهند. پس آنها چنین کردند"},{"book":"پیدایش","chapter":"42","verse":"26","text":"و برادران یوسف غله را بار الاغهای خود نموده، روانهٔ سرزمین خویش شدند."},{"book":"پیدایش","chapter":"42","verse":"27","text":"هنگام غروب آفتاب، وقتی که برای استراحت توقف کردند، یکی از آنها خورجین خود را باز کرد تا به الاغها خوراک بدهد و دید پولی که برای خرید غله پرداخته بود، در دهانهٔ خورجین است."},{"book":"پیدایش","chapter":"42","verse":"28","text":"پس به برادرانش گفت: «ببینید! پولی را که داده‌ام در دهانۀ خورجینم گذاشته‌اند.» آنگاه از ترس لرزه بر اندام آنها افتاده، به یکدیگر گفتند: «این چه بلایی است که خدا بر سر ما آورده است؟»"},{"book":"پیدایش","chapter":"42","verse":"29","text":"وقتی برادران به سرزمین کنعان نزد پدر خود یعقوب بازگشتند، آنچه را که برایشان اتفاق افتاده بود برای او تعریف کرده، گفتند:"},{"book":"پیدایش","chapter":"42","verse":"30","text":"«آن مرد که حاکم آن سرزمین بود با خشونت زیاد با ما صحبت کرد و پنداشت که ما جاسوس هستیم."},{"book":"پیدایش","chapter":"42","verse":"31","text":"به او گفتیم که ما مردمانی درستکار هستیم و جاسوس نیستیم؛"},{"book":"پیدایش","chapter":"42","verse":"32","text":"ما دوازده برادریم از یک پدر. یکی از ما مرده و دیگری که از همهٔ ما کوچکتر است نزد پدرمان در کنعان می‌باشد."},{"book":"پیدایش","chapter":"42","verse":"33","text":"حاکم مصر در جواب ما گفت: ”اگر راست می‌گویید، یکی از شما نزد من به عنوان گروگان بماند و بقیه، غله‌ها را برداشته، نزد خانواده‌های گرسنهٔ خود بروید"},{"book":"پیدایش","chapter":"42","verse":"34","text":"و برادر کوچک خود را نزد من آورید. اگر چنین کنید معلوم می‌شود که راست می‌گویید و جاسوس نیستید. آنگاه من هم برادر شما را آزاد خواهم کرد و اجازه خواهم داد هر زمانی که بخواهید به مصر آمده، غلهٔ مورد نیاز خود را خریداری کنید.“»"},{"book":"پیدایش","chapter":"42","verse":"35","text":"آنها وقتی خورجینهای خود را باز کردند، دیدند پولهایی که بابت خرید غله پرداخته بودند، داخل خورجینهای غله است. آنها و پدرشان از این پیشامد بسیار ترسیدند."},{"book":"پیدایش","chapter":"42","verse":"36","text":"یعقوب به ایشان گفت: «مرا بی‌اولاد کردید. یوسف دیگر برنگشت، شمعون از دستم رفت و حالا می‌خواهید بنیامین را هم از من جدا کنید. چرا این همه بدی بر من واقع می‌شود؟»"},{"book":"پیدایش","chapter":"42","verse":"37","text":"آنگاه رئوبین به پدرش گفت: «تو بنیامین را به دست من بسپار. اگر او را نزد تو باز نیاورم دو پسرم را بکُش.»"},{"book":"پیدایش","chapter":"42","verse":"38","text":"ولی یعقوب در جواب او گفت: «پسر من با شما به مصر نخواهد آمد؛ چون برادرش یوسف مرده و از فرزندان مادرش تنها او برای من باقی مانده است. اگر بلایی بر سرش بیاید پدر پیرتان از غصه خواهد مُرد.»"}]}