{"data":[{"book":"Genesis","chapter":"50","verse":"1","text":"Joseph ga moe adu gi hongo dono damana, ga bulubulu a mee, ga dangidangi mo di hongihongi nia hadumada o maa."},{"book":"Genesis","chapter":"50","verse":"2","text":"Joseph gaa hai gi nia dogidaa bolo gi wani ina tuaidina o dono damana."},{"book":"Genesis","chapter":"50","verse":"3","text":"Digaula ga waniwani tuaidina o maa i lodo nia laangi e mada haa, deelaa di waalooloo o nia wanii ma ga wanii tangada made. Gei digau Egypt ga tangitangi gi Jacob i lodo nia laangi e mada hidu."},{"book":"Genesis","chapter":"50","verse":"4","text":"Di madagoaa tangihangi la ne doo gi daha, gei Joseph ga helekai gi digau aamua o di king boloo, “Goodou hula, hai dagu hegau gi di king boloo,"},{"book":"Genesis","chapter":"50","verse":"5","text":"‘Di madagoaa o dogu damana dela ga hoohoo gaa made, gei mee gu dangi mai gi di au bolo au gi hagababa ang gi deia bolo au gi danumia ia i lodo taalunga dela guu lawa di hagatogomaalia ko ia i Canaan. Gei goe dumaalia mai gi di au, e hana e danu dogu damana ga hanimoi laa.’”50.5 Genesis 47.29-31"},{"book":"Genesis","chapter":"50","verse":"6","text":"Di king ga helekai, “Hana, danumia do damana, gii hai be dau hagababa dela guu hai.”"},{"book":"Genesis","chapter":"50","verse":"7","text":"Malaa, Joseph guu hana guu danu dono damana. Digau aamua huogodoo di king, mo digau mmaadua, mo nia dagi huogodoo o Egypt guu hula huogodoo madalia a Joseph."},{"book":"Genesis","chapter":"50","verse":"8","text":"Digau di hale o Joseph huogodoo mono duaahina daane mo digau o di hale o dono damana guu hula labelaa dalia a mee. Aalaa hua go nadau dama lligi, mo nadau siibi, mo nia kuudi mono kau nogo noho hua i golo i Goshen."},{"book":"Genesis","chapter":"50","verse":"9","text":"Nia daangada e hula i muli o mee i nia waga hongo henua mono gau ala e hula i nia hoodo digau dogologowaahee ne hula."},{"book":"Genesis","chapter":"50","verse":"10","text":"Di nadau madagoaa ne dau mai gi di gowaa haga madammaa ‘wheat’ i Atad, i baahi gi dua o Jordan, digaula ga tangitangi duainau i golo gi Jacob, gei Joseph ga hai taumaha o di manawa gee i golo i lodo nia laangi e hidu."},{"book":"Genesis","chapter":"50","verse":"11","text":"Digau Canaan ne mmada gi digaula e tangitangi i Atad, ga helekai, “Taumaha tangihangi damanaiee dela e hai go digau Egypt!” Deelaa ne hidi ai di gowaa deelaa ga haga ingoo bolo “Abel Mizraim”.50.11 Abel Mizraim: di ingoo deenei le e hai dono lee be telekai Hebrew boloo, “Hangihangi o digau Egypt”"},{"book":"Genesis","chapter":"50","verse":"12","text":"Nia dama daane a Jacob gu haga kila aga di boloagi o di nadau damana."},{"book":"Genesis","chapter":"50","verse":"13","text":"Digaula gaa kae tuaidina o Jacob gi Canaan gaa danu i lodo taalunga i Machpelah i bahi i dua o Mamre, di gowaa Abraham dela ne hui i Ephron, tangada o Hittite, belee hai dana gowaa daalunga.50.13 Nnegau 7.16"},{"book":"Genesis","chapter":"50","verse":"14","text":"I muli hua a Joseph ne danu dono damana, geia gaa hana labelaa gi Egypt, ginaadou mo ono duaahina mo digau huogodoo ala ne hula gi di danu o Jacob."},{"book":"Genesis","chapter":"50","verse":"15","text":"I muli hua di made o tamana digaula, gei nia duaahina o Joseph ga helekai, “Dolomaa Joseph e dadaahi hua i golo dono hagawelewele mai gi gidaadou, gaa hai dana hagababa bolo ia gaa tala di hui mai gi gidaadou i tadau hai huaidu dela ne hai gi mee.”"},{"book":"Genesis","chapter":"50","verse":"16","text":"Digaula gaa hai di nadau hegau gi Joseph boloo, “I mua tadau damana dela ne made,"},{"book":"Genesis","chapter":"50","verse":"17","text":"gei mee gu boloagi mai gi gimaadou bolo gimaadou gi tangi adu gi di goe boloo, ‘Goe gi dumaalia ang gi o duaahina, i di huaidu digaula dela ne hai adu gi di goe.’ Malaa, goe ga aloho mai gi gimaadou, ga dumaalia mai gi gimaadou i di madau mee hai hala dela ne hai go gimaadou, aalaa go nia hege o di God o do damana.” Joseph ga longono ia tegau deenei, geia guu dangi huoloo i ono lodo."},{"book":"Genesis","chapter":"50","verse":"18","text":"Nia duaahina o Joseph gaa tuu mai gi mua o Joseph, gaa pala gi mua o mee, ga helekai, “Aanei gimaadou go au hege.”"},{"book":"Genesis","chapter":"50","verse":"19","text":"Joseph ga helekai gi digaula, “Goodou hudee mmaadagu. Au e deemee di pono di lohongo o God."},{"book":"Genesis","chapter":"50","verse":"20","text":"Goodou ne hai di godou hagababa bolo goodou e hai mai gi di au di huaidu, gei God guu huli di maa gii hai di mee humalia, belee hagahumalia ai nia mouli o digau dogologowaahee ala e mouli dolomeenei, mai i di mee dela ne hai."},{"book":"Genesis","chapter":"50","verse":"21","text":"Goodou hudee mmaadagu, au ga madamada humalia i goodou mo godou dama.” Deelaa di hai a Joseph ne haga manawa lamalia digaula gi nia helekai humalia aalaa, gei ogo digaula gu manawa lamalia."},{"book":"Genesis","chapter":"50","verse":"22","text":"Malaa, Joseph mo ono duaahina daane mo digau o nadau hale, gaa noho i golo i Egypt. Joseph ne made, gei mee gu lau madangaholu ono ngadau."},{"book":"Genesis","chapter":"50","verse":"23","text":"Dono madagoaa nogo mouli ai, gei mee gu gidee nia dama a Ephraim, mo nia dama o nia dama a Ephraim. Mee gu gidee labelaa nia dama a Machir di tama a Manasseh."},{"book":"Genesis","chapter":"50","verse":"24","text":"Joseph ga helekai gi ono duaahina daane, “Au gu hoohoo gaa made, gei God ga madamada humalia i goodou, gaa lahi goodou gi daha mo tenua deenei, gaa lahi gi tenua a Mee dela ne hagababa hagahumalia ang gi Abraham, Isaac mo Jacob.”"},{"book":"Genesis","chapter":"50","verse":"25","text":"Joseph gaa hai dana dangidangi gi ono duaahina daane bolo digaula e hai di nadau hagababa, ga helekai, “Goodou heia di godou hagababa mai gi di au, bolo goodou e kae dogu huaidina madalia goodou gi Canaan i di madagoaa a God ma gaa lahi goodou.”50.25 Exodus 13.19; Joshua 24.32; Hebrews 11.22"},{"book":"Genesis","chapter":"50","verse":"26","text":"Malaa, Joseph ne made i Egypt, gei mee gu lau madangaholu ono ngadau. Digaula ga wanii tuaidina o maa, gaa dugu gi lodo tebedebe."}]}