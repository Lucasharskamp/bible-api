{"data":[{"book":"Ruku","chapter":"22","verse":"1","text":"Hagi Anumzamo'a Israeli vahe ozamahe zamagaterenege'za ana knagu antahimiza, (Pasova) zo'ore bretima kreza nenaza kna fore hu'za nehige'za,"},{"book":"Ruku","chapter":"22","verse":"2","text":"ugagota pristi vahe'mo'zane kasegere ugota hu'naza vahe'mo'za Jisasima ahefrisaza kanku hake'naze. Na'ankure vahetaminku kore hu'naze."},{"book":"Ruku","chapter":"22","verse":"3","text":"Ana nehazageno, Jisasima amage'manentaza 12fu'a disaipol nagapinti, mago zmimofo Judasinku, Iskarioti'e nehaza ne' agu'afi Sata'a ufre'ne."},{"book":"Ruku","chapter":"22","verse":"4","text":"Hagi ana ne'mo'a pristi vahe'ene, ra mono nonte kegava nehaza vahe'mokizmi kva vahetaminte vuno, Jisasima komoru huno avare zamisige'za ahesaza kea ome retro hu'naze."},{"book":"Ruku","chapter":"22","verse":"5","text":"Zamagra muse nehu'za, mago zamarimpa hu'za zago amisaza naneke hu'naze."},{"book":"Ruku","chapter":"22","verse":"6","text":"Judasi'a mago rimpa ana kerera huteno, Jisasi'ma Agraku mani'nenigeno, komoru huno avrezamisia kankamunku hakre'ne."},{"book":"Ruku","chapter":"22","verse":"7","text":"Anantera zo'ore bretima nenaza kna ege'za, ese knazupa sipisipi anenta ahe'za Kresramana (Pasova) nevaza kna fore hu'ne."},{"book":"Ruku","chapter":"22","verse":"8","text":"Anante Jisasi'a Pitane Jonigizni amanage huno huzanante'ne, Israeli vahe'ma Anumzamo'ma ozmahe zamagatere'nea zanku antahimiza nenaza ne'za retro hinketa ome namneno."},{"book":"Ruku","chapter":"22","verse":"9","text":"Zanagra anage hu'na'e, inante ome retro hanu'egu nehane? huke hakeno,"},{"book":"Ruku","chapter":"22","verse":"10","text":"Jisasi'a anage huno zanasami'ne, Tanagra rankumapi ufresakeno'a, mago ne'mo kavofi tina afino afunte nevanigetna ome kesanutna'a, avaririta umarerisia nompi ufre'o."},{"book":"Ruku","chapter":"22","verse":"11","text":"Ana nomofo nefana anage huta asami'o, Rempi hurami ne'mo'a anage kagrikura hu'ne. Anumzamo'ma Israeli vahe ozmahe zamagatere'negu zamagesa antahimiza nenaza ne'zana, inantega namage nentaza disaipol nagani'anena negahune? hune huta ome asami'o."},{"book":"Ruku","chapter":"22","verse":"12","text":"Anagema hanakeno'a, agofetu nomofona, ra kankamu hunaragintenefinka ko retro hunteneankino, tanaveri hanigeta, anante ne'zana retro hugaha'e."},{"book":"Ruku","chapter":"22","verse":"13","text":"Higene zanagra vune ome ka'ana, kehiaza huno makazana fore higene, ana ne'zana ome retro hu'na'e."},{"book":"Ruku","chapter":"22","verse":"14","text":"Ana ne'za nesnaza kna egeno, Jisasi'ene aposol naga'mo'za, ne'za nenaku trate zamaza tununte magopi mani'naze."},{"book":"Ruku","chapter":"22","verse":"15","text":"Anante anage huno zamasami'ne, Nagra knazampina uofrenena, Anumzamo ozmaheno zmagaterenea zanku antahimiza nenaza ne'za tamagrane nesuazankura tusiza huno navesie."},{"book":"Ruku","chapter":"22","verse":"16","text":"Na'ankure Nagra anage hu'na neramasamue, Nagra mago'ene amanahu ne'za onenesugeno, henka Anumzamofo Kumapi avufa'a fore hugahie."},{"book":"Ruku","chapter":"22","verse":"17","text":"Anagema huteno, Jisasi'a waini ti me'nea kapu erino Anumzamofo susu hunteteno, anage huno hu'ne, Ama'i waini tina eriomi ami hutma magopinti neho."},{"book":"Ruku","chapter":"22","verse":"18","text":"Na'ankure Nagra anage huna neramasamue, Nagra magore hu'na waini tina onena maninenugeno, Anumzamofo Kumara egahie."},{"book":"Ruku","chapter":"22","verse":"19","text":"Hagi Jisasi'a bretima erino Anumzamofo susu hunteteno korino nezamino anage hu'ne, Ama'i Nagri navufa tamagrikure huno tami'neanki, nenesutma tamagesa antahinamiho."},{"book":"Ruku","chapter":"22","verse":"20","text":"Ne'zama netageno'a, anahukna huno kapu erino anage huno zamasmi'ne, Ama'i korani'afi kasefa huvempage hagerafita maninunku tamagritera tagitroe."},{"book":"Ruku","chapter":"22","verse":"21","text":"Hu'neanagi keho, komoru huno ha' vahe zamazampi navrentesnia ne'mo, Nagrane magote mani'neno neza nene."},{"book":"Ruku","chapter":"22","verse":"22","text":"Tamage hu'na neramasamue, Anumzamo hu'nea kante anteno, Vahe'mofo Mofavre'mofontera fore hugahianagi, ha' vahe'mofo zamazampima avrentesimofona, nasunku huntoe!"},{"book":"Ruku","chapter":"22","verse":"23","text":"Anage hige'za zamagra zamagra ontahige antahige hu'za, iza e'inahu'zana hu'naku higeno nehie? hu'za hu'naze."},{"book":"Ruku","chapter":"22","verse":"24","text":"Jisasima amage'ma nentaza disaipol naga'mo'za, zamagra zamagra kehakare hu'za, i'za amu'nontifina ra vahera manigahie hu'za nehazageno,"},{"book":"Ruku","chapter":"22","verse":"25","text":"Jisasi'a anage huno zamasami'ne, Megi'a vahe'mokizmi kinimo'za zamagra'a vahera kegava krineza huzmantaza kea amage'nentaze. Hankave kva mani'noe haza vahe'mo'za, maka vahe'mokizmi rone mani'none hu'za nehaze."},{"book":"Ruku","chapter":"22","verse":"26","text":"Hianagi tamagra anara osugahaze. Hanki mago'mo'ma ra vahema amu'nontamifima mani'naku hanimo'a, osi'tfa manino. Kva vahe maniku amu'nontamifi hanimo'a, eri'za vahetami manigahie."},{"book":"Ruku","chapter":"22","verse":"27","text":"Hanki i'za rankvama manigahie. Nezane trate aza tununte maninemopi? Nezama retroma nehimo'e. Hianagi tamagri amu'nompina, Nagra ne'zama refkoma nehia vahekna hu'na mani'noe."},{"book":"Ruku","chapter":"22","verse":"28","text":"Miko knazama e'nerugeta, tamagra nonatraze."},{"book":"Ruku","chapter":"22","verse":"29","text":"Nenfama kuma'ama nami'neaza hu'na, Anumzamofo kumara neramuankita,"},{"book":"Ruku","chapter":"22","verse":"30","text":"anahukna hutma tamagra Nagri kumapina, Nagrane kini trate maninetma, tine nezane nenetma, Israeli vahe'mokizmi 12fu'a naga nofimofona kini trate maninetma refko huzmantegahaze."},{"book":"Ruku","chapter":"22","verse":"31","text":"Saimoniwoe Saimoniwoe, kagra antahio, witi rgamofo anoma'a hareankna huno Sata'a regaheno kenaku nehie."},{"book":"Ruku","chapter":"22","verse":"32","text":"Hianagi Saimoniga kagrikura nunamu hugantenoankino, kamentintimo'a evu oramigahie. Hanki henkama rukrahe'ma hanunka, kagra kafuhe'ina zamazeri hanavetio."},{"book":"Ruku","chapter":"22","verse":"33","text":"Hianagi Pita'a anage hu'ne, Ramoka, nagra tro hunoankina, Kagra kina nompi vnanana, nagrane vugahu'e. Frisanana nagrane frigahu'e."},{"book":"Ruku","chapter":"22","verse":"34","text":"Higeno anage Agra hu'ne, Pitaga Nagra negasamue, meni kenage kokorege osu'nenkenka, Jisasina onke'noe, hunka tagufa zupa vahane hugahane."},{"book":"Ruku","chapter":"22","verse":"35","text":"Nehuno anage huno zamasami'ne, Nagrama erizania omerisazeguma hunermantena, zago eriri ku'ene, agia nona erineta ovihoma hugeta vazana, tamagra magozankura atupara hu'nazafi? Hige'za zamagra hu'za, i'o atupara osu'none hu'naze."},{"book":"Ruku","chapter":"22","verse":"36","text":"Jisasi'a anage huno zamasami'ne, Hianagi menina, zagoma eriri kura enerita, anahukna hutma kura eneritma, bainati kaziknoma e'orinenamotma nakre (saket) kutmia zagore atretma zago eritma bainati kazinknona magora mizaseho."},{"book":"Ruku","chapter":"22","verse":"37","text":"Na'ankure Nagra anage hu'na neramasamue, avontafipima krente'nea kemo'a, kumi vahe'ene Agrira hampri'naze hu'neana,  Nagriku huno krentenea kemo'a nagrite eama hugahie.  (Ais 53:12)"},{"book":"Ruku","chapter":"22","verse":"38","text":"Hige'za amage'ma nentaza disaipol naga'mo'za amanage hu'za hu'naze, Ramoka ko, tare kazi eri'none hu'za hazageno, Sa eri'naze,  huno zamasmi'ne."},{"book":"Ruku","chapter":"22","verse":"39","text":"Jisasi'a anage huteno, nompinti atiramino koma nehiaza huno Olivi agonare nevige'za, amagema nentaza disaipol naga'mo'za avariri'za vu'naze."},{"book":"Ruku","chapter":"22","verse":"40","text":"Jisasi'a ana agonare uhanatiteno, amanage huno zamasami'ne, Nunamu nehutma reramehe'zama esigetma evuoramiho."},{"book":"Ruku","chapter":"22","verse":"41","text":"Anage huteno, have matevazageno uneramia avamente zamatreno vuno, ome renarenamagino agafa huno nunamu huno,"},{"book":"Ruku","chapter":"22","verse":"42","text":"anage hu'ne, Nenfaga Kagri kavesima me'nenigenka ama knazana eri atrenanto. Hianagi nagri navesira ovaririnka, Kagra kavesi avaririo,  huno nehigeno,"},{"book":"Ruku","chapter":"22","verse":"43","text":"anante monafinti mago ankeromo Agrite efore huno azeri hankavetine."},{"book":"Ruku","chapter":"22","verse":"44","text":"Jisasina tusiza huno knavenesigeno, mago'ane hanavetino nunamu nehigeno, kora amunasisi huno mopafi tagiramine."},{"book":"Ruku","chapter":"22","verse":"45","text":"Nunamuma huteno otino vuno ome zmageana, amagema nentaza disaipol nagara zamasunkuma hazazamo kna zamesino, zamazeri zamavutoko hige'za mase'nazageno,"},{"book":"Ruku","chapter":"22","verse":"46","text":"anage huno zamasami'ne, Nahigeta tamavura mase'naze? Reramahe'za esigetma traka hu'zanku, otitma nunamu hiho."},{"book":"Ruku","chapter":"22","verse":"47","text":"Jisasi'a anage huno nezmasamigeno, hakare vahekrefamoza eri hantage'za neazageno, ananpina 12fu'a amagema nentaza disaipol nagapintira magozamimo, Judasi'ema nehaza ne'mo zamavreno ne-eno, eama huno Jisasina agi'antako hunaku e'ne."},{"book":"Ruku","chapter":"22","verse":"48","text":"Hianagi Jisasi'a amanage huno Judasina asami'ne, Judasiga nagi antako nehunka, komoru hunka ha' vahe zamazampi, Vahe'mofo Mofavre avrente'za nehampi?"},{"book":"Ruku","chapter":"22","verse":"49","text":"Anama hige'za, Jisasi'enema mani'namo'za fore'ma hunaku'ma hiazana nege'za, Ramoka, bainati kazinkanonu zamantagi sanumpi? nehazageno,"},{"book":"Ruku","chapter":"22","verse":"50","text":"magozmimo bainati kazinkno erino ugagota pristi nemofo kazokzo eri'za nera tamaga kaziga agesa antagi akre'ne."},{"book":"Ruku","chapter":"22","verse":"51","text":"Hianagi Jisasi'a anage hu'ne, Atro, amanahuzana mago'ane osuo nehuno, agesare avako higeno so'e hu'ne."},{"book":"Ruku","chapter":"22","verse":"52","text":"Anante Jisasi'a ugota pristi vaheku'ene, mono nompi kegava nehaza vaheku'ene, mono kva vahe'mo'za azerinakuma aza vahekura anage huno zamasami'ne, Tamagra bainati kazinknonu'ene kumpa kanonu kumzafa vahe'ma azerinakuma hiaza hutma hara renantenaku neazo?"},{"book":"Ruku","chapter":"22","verse":"53","text":"Hakare zupa kna'ane kna'ane ra mono nompi tamagrane magopi mani'noana nazeori'naze. Hanki ama kna tamagrizane. Hanizamofo hanavemo'a agatere."},{"book":"Ruku","chapter":"22","verse":"54","text":"Jisasina azerite'za avre'za ugota pristi ne'mofo nonte nevazageno, Pita'a zmavaririno ogamu'a e'ne."},{"book":"Ruku","chapter":"22","verse":"55","text":"Ugota pristi nemofo kuma amunompi teve hugrete'za, mani'nageno, anampi Pita'a zamagrane umani'ne."},{"book":"Ruku","chapter":"22","verse":"56","text":"Mago eri'za mofamo'a Pita'ma teve anefate mani'negeno ke'nene huno negeno, ama nera Jisasi'ene nemania nere."},{"book":"Ruku","chapter":"22","verse":"57","text":"Hianagi Pita'a anage hu'ne, ama a'moka nagra antahina kena osu'noa neku nehane huno vahane hu'ne."},{"book":"Ruku","chapter":"22","verse":"58","text":"Anante osi'agna evigeno, mago nemo negeno Pitanku huno, kagranena mago zmimoke! Hianagi Pita'a huno, ama ne'moka nagra ana nera omani'noe!"},{"book":"Ruku","chapter":"22","verse":"59","text":"Mago'a osi'a (aua) knama evigeno, mago ne'mo eno mago'ane hankavetino, ama nera agrane vano nehigena kenoa nere. Na'ankure agranena Galili ne' mani'ne."},{"book":"Ruku","chapter":"22","verse":"60","text":"Hianagi Pita'a anage hu'ne, ama ne'moka, nagra kena antahina osu'noa neku nehane nehigeno, kokorege hu'ne."},{"book":"Ruku","chapter":"22","verse":"61","text":"Ramo'a rukrahe huno Pita negegeno, Kokoremo ageru orunenigenka, 3'a zupa Nagrikura onkenoa nere hunka vahane hugahane  huno, Ramo'ma asami'nea kegu Pita'a agesa antahi'ne."},{"book":"Ruku","chapter":"22","verse":"62","text":"Pita'a megi'a vuno tusiza huno zavi ome ate'ne."},{"book":"Ruku","chapter":"22","verse":"63","text":"Hagi Jisasima azeri'namo'za azanava ke hunente'za kano nemiza,"},{"book":"Ruku","chapter":"22","verse":"64","text":"avua kisu hunente'za, iza negehefi kasnampa ke hunka huama huo hu'za antahige'naze."},{"book":"Ruku","chapter":"22","verse":"65","text":"Mago'ane hakare azanava ke hunente'za, huhaviza hunte'naze."},{"book":"Ruku","chapter":"22","verse":"66","text":"Nanterama segeno'a, kva vahezagane, ugota pristi vahe'ene, kasegere ugota hu'naza vahe'mo'za, Jisasina avare'za mono kanisolo vahete vu'za anage hu'naze,"},{"book":"Ruku","chapter":"22","verse":"67","text":"Kagra Kraisiga maninenunka tasamio hazanagi, Jisasi'a anage huno zamasami'ne, Nagrama tamasamisugetma, tamentintia osugahaze."},{"book":"Ruku","chapter":"22","verse":"68","text":"Hanki Nagrama tamantahiganena, tamagra kenonani'a osugahaze. hu'ne."},{"book":"Ruku","chapter":"22","verse":"69","text":"Hianagi amaretima vaniana, Vahe'mofo Mofavremo'a, Anumzamofo hanavefi azantmaga'a kaziga manigahie.  (Sam-Zga 110:1)"},{"book":"Ruku","chapter":"22","verse":"70","text":"Hige'za zamagra makamo'za hu'za, e'ina hu'negu kagra Anumzamofo mofavre mani'nampi? Hu'za hazageno, Tamagrama nehazana, izo Nagra anane, hige'za"},{"book":"Ruku","chapter":"22","verse":"71","text":"anante zamagra hu'za, mago'enena na'ane hanigeta antahisunku antahigegahune. Na'ankure tagra nentahunkeno Agra'a agipinti Anumzamofo mofavre mani'noe hu'ne."}]}