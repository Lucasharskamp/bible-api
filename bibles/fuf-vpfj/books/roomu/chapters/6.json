{"data":[{"book":"ROOMU","chapter":"6","verse":"1","text":"Awa ko honɗun wi'eten? En duumoto e waɗugol junuubu on fii yo sulfu on ɓeydo?"},{"book":"ROOMU","chapter":"6","verse":"2","text":"Pellet hinaa non! Enen, ɓee mayɓe e telen-ma junuubu, ko honno non wuurirten e nder junuubu kadi?"},{"book":"ROOMU","chapter":"6","verse":"3","text":"E on andaa wonde, enen ɓee *lootaaɓe maande kisiyee e nder humondiral e Iisaa Almasiihu on fow, ko e mayde makko nden tawdaɗen?"},{"book":"ROOMU","chapter":"6","verse":"4","text":"Awa, en surridaama e makko ka nder mayde rewrude e looteede maande kisiyee nden, fii, wano *Almasiihu on imminiraa non e hakkunde mayɓe ɓen rewrude e mangu Baabaajo on, enen kadi, yo en wuuru ngurndan kesan."},{"book":"ROOMU","chapter":"6","verse":"5","text":"Ko ɗun waɗi, si en yuɓɓondirii e makko ka mayde makko, pellet en woniray kadi wano non ka immintineede makko."},{"book":"ROOMU","chapter":"6","verse":"6","text":"Ko fii hiɗen andi ngurndan men kiɗɗan ɗan fempidaama e makko, fii no ndun ɓandu junuubankeeru muliree, fii wota en laato hande kadi maccuɓe junuubu."},{"book":"ROOMU","chapter":"6","verse":"7","text":"Ko fii kala mayɗo fuutike bawgal junuubu."},{"book":"ROOMU","chapter":"6","verse":"8","text":"Si tawii en maayidii e Almasiihu on, haray hiɗen gomɗini wonde en wuuriday e makko."},{"book":"ROOMU","chapter":"6","verse":"9","text":"Ko fii hiɗen andi wonde Almasiihu on immitike e hakkunde mayɓe ɓen, o maayataa hande kadi, mayde nden maraa doole hande kadi e hoore makko."},{"book":"ROOMU","chapter":"6","verse":"10","text":"Nden mayde nde o maayi, ko e telen-ma junuubu o maayi, nde wootere ko yoni haa poomaa. Jooni non himo wuuri, ko Alla o wuurani."},{"book":"ROOMU","chapter":"6","verse":"11","text":"Onon kadi wano non, jogoree hoore mon wa mayɓe e telen-ma junuubu, e wa wuuranɓe Alla e nder humondiral e Iisaa Almasiihu on."},{"book":"ROOMU","chapter":"6","verse":"12","text":"Awa, wota junuubu laamo ɓalli mon maayayɗi ɗin, e wota on ɗofto himmeeji majji ɗin."},{"book":"ROOMU","chapter":"6","verse":"13","text":"Wota on weeɓitan tere mon ɗen junuubu, wa aala fii angal peewal, kono wattee hoore mon onon tigi e Alla, wa wuuruɓe iwɓe e mayde, sakkanoɗon Alla tere mon ɗen wa aalaaji fii peewal ngal."},{"book":"ROOMU","chapter":"6","verse":"14","text":"Ɗun, junuubu foolataa on, ko fii hinaa e ley Sariya on wonɗon, kono ko e ley sulfu on."},{"book":"ROOMU","chapter":"6","verse":"15","text":"Jooni non, ko honno? E hara en jokkay waɗugol junuubu, ɓay hinaa e ley Sariya on wonɗen, kono ko e ley sulfu Alla on? Pellet waawataa wonde!"},{"book":"ROOMU","chapter":"6","verse":"16","text":"E on andaa, si on waɗii hoore mon maccuɗo goɗɗo fii ɗoftagol mo, haray on wonii maccuɗo on mo ɗoftiɗon? Ko si on wonu maccuɓe junuubu nawroowo e mayde, maa si on wonu maccuɓe ɗoftaare nawraynde e peewal."},{"book":"ROOMU","chapter":"6","verse":"17","text":"Kono ko yettude Alla, ɓawto on wonude maccuɓe junuubu on, on ɗoftorii ɓernde noone jannde nde hewtinaɗon nden."},{"book":"ROOMU","chapter":"6","verse":"18","text":"Ɓay on jattinaama junuubu on, on wontii maccuɓe peewal ngal."},{"book":"ROOMU","chapter":"6","verse":"19","text":"(Ko wano neɗɗanke'en nii mi woni yewtirde, sabu lo'ere ɓalli mon ɗin.) Wano waɗirnoɗon tere mon ɗen wa kurkantooɗe angal laaɓal e angal peewal, fii sakkitorgol ka angal peewal, jooni kadi waɗiree wano non tere mon ɗen wa kurkantooɗe peewal ngal fii sakkitorgol laaɓal ngal."},{"book":"ROOMU","chapter":"6","verse":"20","text":"Ko fii, fewndo wonnoɗon maccuɓe junuubu, hari on alaa kurkanaade peewal ngal."},{"book":"ROOMU","chapter":"6","verse":"21","text":"Ko honɗun heɓunoɗon e ɗen kuuɗe ɗe waɗunoɗon, ɗen ɗe tawata hiɗon hersiri jooni? Ko fii sakkitoode majje on ko mayde."},{"book":"ROOMU","chapter":"6","verse":"22","text":"Jooni non, onon jattinaaɓe junuubu ɓen, ko on maccuɓe Alla, ko marɗon tono ko laaɓal, sakkitoode nden kadi ko *ngurndan poomayankejan."},{"book":"ROOMU","chapter":"6","verse":"23","text":"Ko fii, njoddi junuubu ko mayde, kono dokkal Alla ngal ko ngurndan poomayankejan e nder humondiral e Iisaa Almasiihu Joomi men on."}]}