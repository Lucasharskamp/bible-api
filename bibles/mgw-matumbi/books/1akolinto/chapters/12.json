{"data":[{"book":"1 Akolinto","chapter":"12","verse":"1","text":"Bai mwalongo bangu', kwo bu'kana na upo ya Loo Mpeleteu nipala mutange ukakape wake."},{"book":"1 Akolinto","chapter":"12","verse":"2","text":"Mutangite panga pamwabile balo mwabandu bangali kuntanga Nnu'ngu', mwatikongelwa no longoyelwa kilikitya inyago yangali ukoto."},{"book":"1 Akolinto","chapter":"12","verse":"3","text":"Kwa nyo mutange panga ntu'pu' mundu ywalongoyelwa na Loo wa Nnu'ngu' ywawesa baya, “Yesu akosite lasi.” Kai', ntu'pu' mundu ywawesa baya, “Yesu nga Bwana” ila kwa yu'lu' ywalongoyelwa na Loo Mpeleteu bai."},{"book":"1 Akolinto","chapter":"12","verse":"4","text":"Kubile na upo ya kiloo ya sampuli mbali'mbali', lakini ywapiya upo yo, Loo yumo bai."},{"book":"1 Akolinto","chapter":"12","verse":"5","text":"Kubile na utumisi wa sampuli mbali'mbali', lakini Bwana ywatumikiyilwa yumo bai."},{"book":"1 Akolinto","chapter":"12","verse":"6","text":"Kubile na uweso wa sampuli mbali'mbali' wo panga kasi, lakini Nnu'ngu' nga yu'yu'lu'yu'lu' bai ywaapanga bandu boti bakombwe panga kasi yabe."},{"book":"1 Akolinto","chapter":"12","verse":"7","text":"Kili'be sopeyilwe na Loo Mpeleteu, kiwesa bonekana nkati ya kila mundu, li'nga bapwailike bandu ba kanisa."},{"book":"1 Akolinto","chapter":"12","verse":"8","text":"Loo yu'yu'lu'yu'lu' abile na uweso wa kumpeya mundu yumo ikima na ywi'ngi' malango."},{"book":"1 Akolinto","chapter":"12","verse":"9","text":"Loo ywoywoywo ampeya mundu yumo imani, na ywi'ngi' uweso wo lawa bandu,"},{"book":"1 Akolinto","chapter":"12","verse":"10","text":"kai' ywoywoywo ampeya mundu uweso wo panga mangelongelo, ywi'ngi' ulondoli, ywi'ngi' kwitanga loo ya kakape na ya ubu'su', ywi'ngi' longela kwa luga yayambi' na ywi'ngi' awanikiya mwailombolya luga yo."},{"book":"1 Akolinto","chapter":"12","verse":"11","text":"Ayo yoti kasi ya Loo Mpeleteu yumo, ywoywoywo ywampeya kila mundu upo ya sampuli mbali'mbali' kati mwapendi mwene."},{"book":"1 Akolinto","chapter":"12","verse":"12","text":"Mundu ai na yi'ga yimo na nkati yake kubile ilu'mbi'lu'mbi' yambone, nyinyonyo ngamwaibile muyi'ga ya Kilisitu."},{"book":"1 Akolinto","chapter":"12","verse":"13","text":"Kwa mwanjaa twaboti tubatisilwe ubatiso wa Loo yumo ata manaitei Ayahudi au Ayunani, wammanda au wangwana, tupeyilwe aywo Loo yumo li'nga tupange yi'ga yimo."},{"book":"1 Akolinto","chapter":"12","verse":"14","text":"Yi'ga iumbilweli na kilu'mbi'lu'mbi' simo ila kwa ilu'mbi'lu'mbi' yambone."},{"book":"1 Akolinto","chapter":"12","verse":"15","text":"Ikapangage lugu'lu' kalubaya, “Kwa mwanjaa nenga na luboko lili, bai, nenga na ywayi'gali,” alyo lilu'e pangali alwo lugu'lu' kanelube kilu'mbi'lu'mbi' sa yi'ga."},{"book":"1 Akolinto","chapter":"12","verse":"16","text":"Ikapangage likutu kalibaya, “Kwa mwanjaa nenga na liyo lili, bai, nenga na ywayi'gali,” alyo lilu'e pangali alyo likutu kanelibe kilu'mbi'lu'mbi' sa yi'ga."},{"book":"1 Akolinto","chapter":"12","verse":"17","text":"Ikapangage yi'ga yoti panga nga liyo, yu'wa kulu'e panga ntu'pu', nyinyonyo yi'ga yoti ikapangage likutu, nuya kulu'e panga ntu'pu'."},{"book":"1 Akolinto","chapter":"12","verse":"18","text":"Lakini kati mwaibile, Nnu'ngu' akibi'kite kila kilu'mbi'lu'mbi' muyi'ga kati mwapendi mwene."},{"book":"1 Akolinto","chapter":"12","verse":"19","text":"Kulu'ebali yi'ga, ikapangage ilu'mbi'lu'mbi' yoti panga simo bai."},{"book":"1 Akolinto","chapter":"12","verse":"20","text":"Ukakape nga gu'no, yi'ga yimo lakini ilu'mbi'lu'mbi' yambone."},{"book":"1 Akolinto","chapter":"12","verse":"21","text":"Liyo likombwali kulubakiya luboko, “Nikupalali.” Nyinyonyo, ntwe ukombwali kulubakiya lugu'lu', “Nikupalali.”"},{"book":"1 Akolinto","chapter":"12","verse":"22","text":"Lakini mwaibile, kilu'mbi'lu'mbi' sa yi'ga sakibonekana kigopi muno, aso nga sa ngama muno."},{"book":"1 Akolinto","chapter":"12","verse":"23","text":"Kai' ilu'mbi'lu'mbi' yaibonekana panga ipalikwali isimilwa ngayatuisimu. Nyinyonyo, ilu'mbi'lu'mbi' ya yi'ga yitu yaibonekana panga ileta oni, ngayatuikota muno."},{"book":"1 Akolinto","chapter":"12","verse":"24","text":"Ilu'mbi'lu'mbi' yangali leta oni ipalikwali kotelwa kati yi'ngi', lakini Nnu'ngu' mwene abi'kite pamope ilu'mbi'lu'mbi' ya yi'ga na kwipeya isima muno yi'lu' yaipu'ngu'kilwe."},{"book":"1 Akolinto","chapter":"12","verse":"25","text":"Nnu'ngu' aabini panga nyo li'nga ilu'mbi'lu'mbi' ya yi'ga kaneilekangane, ila kila simo kiyangatiyane na si'ngi'."},{"book":"1 Akolinto","chapter":"12","verse":"26","text":"Manaitei kilu'mbi'lu'mbi' simo kilumile na yi'ngi' yoti yaalu'a minya pamope naso. Na si'ngi' mana kilumbilwe, yi'ngi' yoti yaalu'a pulaika pamope."},{"book":"1 Akolinto","chapter":"12","verse":"27","text":"Bai, mwenga mwaboti kwa pamope nga yi'ga ya Kilisitu. Na kila yumo ywinu nga kilu'mbi'lu'mbi' sa yi'ga yo."},{"book":"1 Akolinto","chapter":"12","verse":"28","text":"Nnu'ngu' mumakanisa atumbwi wi'ti' kwabi'ka atumilwe, benebi'li' alondoli, benetatu balimu, bu'kapo bopanga mangelongelo, bene uweso wo lawa, bakwayangatiya bi'ngi', bakwalongoya bi'ngi' na bo longela luga yayambi'."},{"book":"1 Akolinto","chapter":"12","verse":"29","text":"Buli, boti nga atumilwe, au boti nga alondoli ba Nnu'ngu'? Boti nga balimu, au boti bopanga mangelongelo?"},{"book":"1 Akolinto","chapter":"12","verse":"30","text":"Buli, bandu boti nga balawa atamwe, boti bolongela luga yayambi' au boti babaawanikiya luga yayambi'?"},{"book":"1 Akolinto","chapter":"12","verse":"31","text":"Bai, muminyikiye munomuno pata upo yaibile yangama muno. Lakini nambi'yambi' nalu'a kunnaya ndi'la yaibile ngolou muno."}]}