{"data":[{"book":"1 Samuel","chapter":"30","verse":"1","text":"I muli hua nia laangi e lua, gei David mo ana gau dauwa gaa dau adu gi Ziklag. Digau Amalek gu dauwa ang gi di baahi ngaaga o Judah mo Ziklag, digaula guu dudu di waahale Ziklag,"},{"book":"1 Samuel","chapter":"30","verse":"2","text":"guu kumi nia ahina huogodoo, digi daaligidia digaula. Digaula ne kumi hua digaula, gaa lahi madalia ginaadou i di nadau hagatanga i di gowaa deelaa."},{"book":"1 Samuel","chapter":"30","verse":"3","text":"David mo ana gau dauwa gaa dau adu gi golo, ga gidee bolo di waahale la guu wele. Nadau lodo, nadau dama daane, mo nadau dama ahina la guu lahi gi daha."},{"book":"1 Samuel","chapter":"30","verse":"4","text":"David mo ana gau dauwa ga daamada ga tangitangi gu deemee di noho, gaa dae loo gi di nadau duadua."},{"book":"1 Samuel","chapter":"30","verse":"5","text":"Nia lodo David dogolua go Ahinoam mo Abigail la guu lahi labelaa.30.5 1 Samuel 25.42-43"},{"book":"1 Samuel","chapter":"30","verse":"6","text":"David guu doo gi lodo di haingadaa damana, i ana daangada gu manawa gee huoloo i nadau dama ala gu hagalee, gei digaula gu hagamaanadu bolo ginaadou ga dilidili a David gi nia hadu, gei Dimaadua, go dono God, ga haga maaloo aga a mee."},{"book":"1 Samuel","chapter":"30","verse":"7","text":"David ga helekai gi tangada hai mee dabu go Abiathar, tama a Ahimelech, “Gaamai di gahu ‘ephod’30.7 ‘ephod’ di gahu bodobodo e ulu i nia bakau ma gaa hai ana hegau dabu e halahala ai di manawa Dimaadua, gei Abiathar gaa kae di maa gi mee.30.7 1 Samuel 22.20-23"},{"book":"1 Samuel","chapter":"30","verse":"8","text":"David ga heeu ang gi Dimaadua, “Meenei, au gaa hana i muli digau ala ne oho di waahale deenei? Au e mee di dau i baahi digaula?”"},{"book":"1 Samuel","chapter":"30","verse":"9","text":"David mo ana gau dauwa e ono lau (600) ga hagatanga gaa hula. I di nadau dau adu gi tama monowai Besor, hunu gau dauwa gaa noho i golo."},{"book":"1 Samuel","chapter":"30","verse":"10","text":"David mo ana gau dauwa e haa lau (400) gaa hula gi mua, gei digau e lua lau (200) gu duadua gu deemee di loo adu laa hongo di monowai, gei digaula ga noho hua i golo."},{"book":"1 Samuel","chapter":"30","verse":"11","text":"Digau dauwa David gaa gida di nadau dangada Egypt, ga laha mai gi David, gei digaula gaa wanga nadau meegai mono wai gi mee,"},{"book":"1 Samuel","chapter":"30","verse":"12","text":"mono ‘fig’ maangoo, mono daulogo golee waini e lua. I muli hua dono miami, gei mee gu maaloo, idimaa nia laangi e dolu gei mee digi miami be inu."},{"book":"1 Samuel","chapter":"30","verse":"13","text":"David ga heeu adu gi mee, “Do dangada aamua la koai, gei goe tangada o hee?”"},{"book":"1 Samuel","chapter":"30","verse":"14","text":"Gimaadou ne dauwa gi digau Cherith i bahi i ngaaga o Judah, mo tenua o di madahaanau o Caleb, gei gimaadou guu dudu di waahale Ziklag.”"},{"book":"1 Samuel","chapter":"30","verse":"15","text":"David ga heeu gi mee, “Goe e mee di dagi au gi baahi digau ala ne dudu di waahale deelaa?”"},{"book":"1 Samuel","chapter":"30","verse":"16","text":"Gei mee gaa lahi a David gi baahi digaula."},{"book":"1 Samuel","chapter":"30","verse":"17","text":"Heniheni loo dono daiaa, gei David mo ana gau dauwa ga heebagi gi digaula, gaa dae loo gi di hiahi. Deai tangada i digaula ne mouli ai, i daha mo digau e haa lau (400) ala guu llele hagammuni i hongo nadau ‘camel’."},{"book":"1 Samuel","chapter":"30","verse":"18","text":"David guu kumi nia daangada huogodoo mono mee huogodoo ala ne kae go digau Amalek, mo ono lodo dogolua."},{"book":"1 Samuel","chapter":"30","verse":"19","text":"Nadau mee huogodoo gu i golo. Mee gu laha mai labelaa nia dama o ana gau dauwa, nia dama daane mono dama ahina, mo nia mee huogodoo ala ne kae go digau Amalek."},{"book":"1 Samuel","chapter":"30","verse":"20","text":"Gu gaamai labelaa nia buini manu huogodoo, gei nia daane ala e dagi mai nia manu e hula i nadau mua, ga helehelekai, “Nia mee aanei la ni David.”"},{"book":"1 Samuel","chapter":"30","verse":"21","text":"David gaa hana gi baahi digau dauwa e lua lau (200) ala gu duadua di hula i muli o mee, ala ne noho i tama monowai go Besor. Gei digaula gaa hula ga heetugi gi David mo ana gau dauwa. David ga hanadu gi digaula e hai dana hagaaloho gi digaula i di manawa tenetene."},{"book":"1 Samuel","chapter":"30","verse":"22","text":"Gei hunu daane hagamuamua mono balu daane i lodo digau ala nogo madalia David, ga helekai, “Digau aanei la digi hula gi tauwa, gidaadou hagalee wanga nia mee digaula mai i tadau goloo ala ne kumi. Digaula e lahi hua nadau lodo mo nadau dama gaa hula.”"},{"book":"1 Samuel","chapter":"30","verse":"23","text":"David ga helekai gi digaula, “Ogu duaahina nei, goodou e deemee di hai beenaa gi nia mee a Dimaadua ne dugu mai gi gidaadou! Mee ne haga dagaloaha gidaadou gaa dugu mai gi gidaadou gi aali i digau huaidu aalaa."},{"book":"1 Samuel","chapter":"30","verse":"24","text":"Deai tangada e donu gi godou mee ala e hagamaanadu beenaa ai. Huogodoo e hai gii hai nadau mee: Digau ala digi hula gi tauwa le e hai hua nadau mee, gadoo be digau ala ne hula gi tauwa.”"},{"book":"1 Samuel","chapter":"30","verse":"25","text":"David guu hai di hai deenei gii hai be taganoho. Digau Israel huogodoo gu daudali taganoho deenei, mai i di laangi deelaa gaa dae mai loo gi dangi nei."},{"book":"1 Samuel","chapter":"30","verse":"26","text":"Di madagoaa David gu i Ziklag, gei mee ga hagau ana goloo i nia goloo ala ne kumi i tauwa gi nia dagi o Judah, mo ana helekai aanei, “Deenei di kisakis adu gi goodou mai i nia goloo ala ne kumi mai i nia hagadaumee a Dimaadua.”"},{"book":"1 Samuel","chapter":"30","verse":"27","text":"Mee guu kae nia goloo gi digau o Bethel, mo ang gi digau Ramoth i bahi i ngaaga Judah, mo ang gi digau nia waahale aanei: go Jattir,"},{"book":"1 Samuel","chapter":"30","verse":"28","text":"Aroer, Siphmoth, Eshtemoa,"},{"book":"1 Samuel","chapter":"30","verse":"29","text":"Racal, mo ang gi di madahaanau o Jerahmeel, mo ang gi digau Kenite,"},{"book":"1 Samuel","chapter":"30","verse":"30","text":"mo ang gi digau nia waahale o Hormah, Borashan, Athach,"},{"book":"1 Samuel","chapter":"30","verse":"31","text":"mo Hebron. Mee gu hagau ana goloo gi nia gowaa huogodoo ala nogo nohonoho ieia mo ana gau dauwa."}]}