{"data":[{"book":"Mako","chapter":"10","verse":"1","text":"Yesu niyo aita Yudeya kugwila mto wa Yolodani. Mafyo ya wantu yamwizila naho, niyo akonga kuwahinya saviya adamanyaga."},{"book":"Mako","chapter":"10","verse":"2","text":"Mafalisayo watuhu wambasa na kumjeza kwa kumuza, “Chigambile, vino sigilizi zetu zamunga mgosi amwase mkaziwe?”"},{"book":"Mako","chapter":"10","verse":"3","text":"Yesu awahitula na kuwauza, “Musa nakawasigila mbwani?”"},{"book":"Mako","chapter":"10","verse":"4","text":"Niyo wamhitula, “Musa nakazumila mgosi kuwandika talaka na amwase mkaziwe.”"},{"book":"Mako","chapter":"10","verse":"5","text":"Yesu awagamba, “Musa awawandikilaga mwiko uno ko udala we myoyo yawo."},{"book":"Mako","chapter":"10","verse":"6","text":"Mna chipindi Chohile akaumba wantu aumbaga mgosi na mvyele."},{"book":"Mako","chapter":"10","verse":"7","text":"Ivyo mgosi namwase tati yakwe na mami yakwe, na kuhangana hamwenga na mkaziwe."},{"book":"Mako","chapter":"10","verse":"8","text":"Nawo nawatende mwili umwenga. Ivyo hawatende waidi naho, mna yumwe."},{"book":"Mako","chapter":"10","verse":"9","text":"Kwa ivyo chilunganywe ni Chohile, mntu hakungigwa kuchisenta.”"},{"book":"Mako","chapter":"10","verse":"10","text":"Weze wauye kunyumba, wanampina wamuza Yesu imbuli iyo."},{"book":"Mako","chapter":"10","verse":"11","text":"Naye awagamba, “Mgosi yoyose na mwase mkaziwe ywa nkongo na kuguha mtuhu, adamanya chilanga kwa mkaziwe wa nkongo."},{"book":"Mako","chapter":"10","verse":"12","text":"Iviya naho, mvyele akumwasa mgosiwe ywa nkongo na kuguhigwa ni mtuhu, naye adamanya chilanga kwa mgosiwe wa nkongo.”"},{"book":"Mako","chapter":"10","verse":"13","text":"Wantu wamwenga nawamwigaila Yesu wana wadodo awajelekele mikono, mna wanampina nawakawakwahila wantu wadya."},{"book":"Mako","chapter":"10","verse":"14","text":"Yesu eze awone ivyo, niyo ehiwa na kuwagamba wanampina wakwe, “Walekeni wana wadodo weze kwangu, msekuwachinda kwaviya Useuta wa Chohile wimwe wantu sa wana wano."},{"book":"Mako","chapter":"10","verse":"15","text":"Nawagambilani ichindedi, mntu yoyose hekuhokela Useuta wa Chohile sa wana wadodo, hawingile ng'o.”"},{"book":"Mako","chapter":"10","verse":"16","text":"Awakumbatila awo wana na kuwajeleka mikono na kuwajimbika."},{"book":"Mako","chapter":"10","verse":"17","text":"Umo Yesu akahalawa, mntu yumwenga amgulukila, kamfikila madi na kumuza, “Mhinyi ywedi, nitende mbwani niuhokele ujima wa mazuwa yose?”"},{"book":"Mako","chapter":"10","verse":"18","text":"Yesu amuza, “Nimbwani ukunitanga ywedi? Hahana mntu ywedi mna ni Chohile ichedu."},{"book":"Mako","chapter":"10","verse":"19","text":"Kumanya ivyo mwiko ukulonga, usekukoma, usekugonya, usekubawa, usekumzigiliza mnyawo, usekutenda mdanti, watunye tati yako na mami yako.”"},{"book":"Mako","chapter":"10","verse":"20","text":"Yudya mntu amgamba, “Mhinyi, natozaga sigilizi zino kukongela udodo wangu.”"},{"book":"Mako","chapter":"10","verse":"21","text":"Yesu niyo amkaula na kumunga. Niyo amgamba, “Kuna chimwenga chisigale, katage vyose unanavyo, niyo wawenka wachiwa izihela, nawe nautende na ugoli kwembingu. Ukaheza aho, wize unitimile.”"},{"book":"Mako","chapter":"10","verse":"22","text":"Yudya mntu eze eve ivyo, niyo ehiwa, niyo ahalawa kwa chinyulu kwa viya nani mgoli vidala."},{"book":"Mako","chapter":"10","verse":"23","text":"Yesu apagasa na kuwagamba wanampina wakwe, “Navitende vidala mgoli kwingila mo Useuta wa Chohile!”"},{"book":"Mako","chapter":"10","verse":"24","text":"Wanampina wakwe wehelwa imbuli idya. Mna Yesu ajendeleza kuwagamba, “Wanangu, ni vidala kwingila mo Useuta wa Chohile!"},{"book":"Mako","chapter":"10","verse":"25","text":"Ni vihufu ngamiya kujinka mwe langa dya singano, ukaleka wagoli kwingila mo Useuta wa Chohile”"},{"book":"Mako","chapter":"10","verse":"26","text":"Wanampina niyo weheleswa na kuzana, “Uneva nivyo, nakombolwe ni yuhi?”"},{"book":"Mako","chapter":"10","verse":"27","text":"Yesu awasinya na kuwahitula, “Vino havikudahika kwa mntu, mna siyo kwa Chohile. Kwa Chohile, chila chintu chadahika.”"},{"book":"Mako","chapter":"10","verse":"28","text":"Petulo amgamba, “Kaula, suwe chileka chila chintu na kukutimila weye!”"},{"book":"Mako","chapter":"10","verse":"29","text":"Yesu niyo awagamba, “Nawagambilani chindedi, mntu yoyose akunga ase nyumba yakwe hegu walukolo wakwe hegu walumbu zakwe hegu tati yakwe hegu mami yakwe hegu wana wakwe hegu nkonde zakwe kwa chausa changu na Mbuli Yedi,"},{"book":"Mako","chapter":"10","verse":"30","text":"nahokelese mwa mazuwa aya. Nahokele nkanana gana, nyumba na walukolo na walumbu na mame na wana na nkonde hamwenga na nkuto. Mwa mazuwa yakwiza nahokele ujima wa mazuwa yose."},{"book":"Mako","chapter":"10","verse":"31","text":"Mna wadya wa wakutunywa nawatende wakubelwa, na wadya wa wakubelwa nawatende wa wakutunywa.”"},{"book":"Mako","chapter":"10","verse":"32","text":"Yesu na wanampina wakwe nawemweisila kwita Yelusalemu. Yesu nakawalongwela, niyo wanampina wehelwa, na wantu nawakamtimila nawo wengilwa ni woga. Aho Yesu awasenta naho wanampina wakwe mlongo na waidi hankanda na kuwagambila mbuli zikunga zimlaile."},{"book":"Mako","chapter":"10","verse":"33","text":"Awagamba, “Tegelezani, chaita Yelusalemu. Uko Mwana Mntu nenkizwe kwa walavyantambiko wakulu na wahinya Sigilizi. Wowo nawo nawamkantile akomwe na kwinkizwa kwa Wantu sawo Wayahudi."},{"book":"Mako","chapter":"10","verse":"34","text":"Nawambele na kumtwela mate na kumhuta nakumkoma. Mna mazuwa matatu yakutimila kubanika, kwakwe nauyuke.”"},{"book":"Mako","chapter":"10","verse":"35","text":"Yakobo na Yohana wana wa Zebedayo niyo wambasa Yesu nakumgamba, “Mhinya, chaunga uchidamanyize chintu.”"},{"book":"Mako","chapter":"10","verse":"36","text":"Yesu awauza, “mwonga ni wadamanyize mbwani?”"},{"book":"Mako","chapter":"10","verse":"37","text":"Wamhitula, “Umo ukekala mwe ichiti chako cho Useuta mo ukuka wako, chaunga chikale hamwenga na weye, yumwenga kulume kwako na mtuhu naye kumoso kwako.”"},{"book":"Mako","chapter":"10","verse":"38","text":"Yesu awagamba, “Hammanyize icho mkulombeza. Vino mwadaha kunywela chiya cha masulumizo naninywele hegu kubatizwa ubatizo hunga nibatizwe?”"},{"book":"Mako","chapter":"10","verse":"39","text":"Wamhitula, “Chavidaha.”"},{"book":"Mako","chapter":"10","verse":"40","text":"Mna sikudaha kusagula ni yuhi akunga ekale kulume hegu kumoso kwangu. Ni Chohile akunga awenke hantu aho kwa wadya awasagule.”"},{"book":"Mako","chapter":"10","verse":"41","text":"Wadya wanampina watuhu mlongo weze weve chiya Yakobo na Yohana wendile wakalombeza, niyo wawehiwa."},{"book":"Mako","chapter":"10","verse":"42","text":"Yesu niyo awetanga hamwenga nakuwagamba, “Mvimanya wadya wakugambigwa ni vilongozi wa Wantu sawo Wayahudi wakulongoza kwa kukundagiza wantu, wana udahi mkulu kwa wantu."},{"book":"Mako","chapter":"10","verse":"43","text":"Mna sivyo ivyo kwenyu. Mntu yoyose mgati mwenyu akunga atende mkulu kwenyu aungigwa atende mndima ywenyu,"},{"book":"Mako","chapter":"10","verse":"44","text":"na mntu yoyose akunga atende wa nkongo, aungigwa atende mndima wa wose."},{"book":"Mako","chapter":"10","verse":"45","text":"Kwaviya Mwana ywa Mntu hezile kusankanilwa, mna keza kuwasankanila wantu, na kulavya ujima wakwe chani kuwakombola wantu walozize.”"},{"book":"Mako","chapter":"10","verse":"46","text":"Niyo wabula Yeliko. Yesu na wanampina wakwe hamwenga na fyo dya wantu umo wakahalawa mo mzi, tuntu yumwenga akwitangwa Batimayo mwana Timayo nakekala hankanda he isila akalombeza."},{"book":"Mako","chapter":"10","verse":"47","text":"Eze eve Yesu wa Nazaleti akujinka, niyo akonga kuguta, “Yesu! Ywa Daudi! Nifila mbazi.”"},{"book":"Mako","chapter":"10","verse":"48","text":"Wantu walozize wamkwahila na kumgamba, “Nyamala, mna agutisa akagamba, mwa ywa Daudi, nifila mbazi!”"},{"book":"Mako","chapter":"10","verse":"49","text":"Yesu niyo achimala nakugamba, “Mwitangeni!”"},{"book":"Mako","chapter":"10","verse":"50","text":"Adula mcheka wakwe, apilika na kumbasa Yesu."},{"book":"Mako","chapter":"10","verse":"51","text":"Yesu amuza, “Waunga hutendele mbwani?”"},{"book":"Mako","chapter":"10","verse":"52","text":"Yesu amgamba, “Hita, uzumizi wako ukuhonya.”"}]}