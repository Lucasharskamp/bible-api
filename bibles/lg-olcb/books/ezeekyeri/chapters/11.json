{"data":[{"book":"Ezeekyeri","chapter":"11","verse":"1","text":"Awo Omwoyo n’ansitula n’antwala ku luggi olw’ebuvanjuba olw’ennyumba ya Mukama. Ku mulyango awo waaliwo abasajja amakumi abiri mu bataano wakati mu bo nga mwe muli Yaazaniya mutabani wa Azuli ne Peratiya mutabani wa Benaya, abakulembeze b’abantu."},{"book":"Ezeekyeri","chapter":"11","verse":"2","text":"Mukama n’aŋŋamba nti, “Omwana w’omuntu, bano be basajja abeekobaana okukola ebitali bya butuukirivu era abawabya ekibuga kino."},{"book":"Ezeekyeri","chapter":"11","verse":"3","text":"Boogera nti, ‘Ekiseera tekituuse tuzimbe amayumba? Ekibuga kino ye ntamu, ffe nnyama.’"},{"book":"Ezeekyeri","chapter":"11","verse":"4","text":"Kyonoova obawa obunnabbi; era yogera ggwe omwana w’omuntu.”"},{"book":"Ezeekyeri","chapter":"11","verse":"5","text":"Awo Omwoyo wa Mukama n’anzikako, n’aŋŋamba nti, “Bw’ati bw’ayogera Mukama nti, Bwe mutyo bwe mwogera, ggwe ennyumba ya Isirayiri, naye mmanyi ebirowoozo byammwe."},{"book":"Ezeekyeri","chapter":"11","verse":"6","text":"Musse abantu bangi mu kibuga kino, ne mujjuza enguudo zaakyo abafu."},{"book":"Ezeekyeri","chapter":"11","verse":"7","text":"“Mukama Katonda kyava ayogera nti, Emirambo gye musuddemu ye nnyama, n’ekibuga kino ye ntamu, naye ndikibagobamu."},{"book":"Ezeekyeri","chapter":"11","verse":"8","text":"Mutya ekitala, era ekitala kye ndibaleetako, bw’ayogera Mukama Katonda."},{"book":"Ezeekyeri","chapter":"11","verse":"9","text":"Ndibagoba mu kibuga, ne mbawaayo mu mukono gwa bannamawanga ne bababonereza."},{"book":"Ezeekyeri","chapter":"11","verse":"10","text":"Muligwa n’ekitala, era ndibasalira omusango ku nsalo ya Isirayiri, ne mumanya nga nze Mukama."},{"book":"Ezeekyeri","chapter":"11","verse":"11","text":"Ekibuga kino tekiriba ntamu yammwe, era nammwe temuliba nnyama yaakyo. Ndibasalira omusango ku nsalo ya Isirayiri."},{"book":"Ezeekyeri","chapter":"11","verse":"12","text":"Mulitegeera nga nze Mukama, kubanga temugoberedde biragiro byange newaakubadde amateeka gange, naye mukoze ng’amawanga amalala agabeetoolodde bwe gakola.”"},{"book":"Ezeekyeri","chapter":"11","verse":"13","text":"Awo bwe nnali nkyayogera ebyobunnabbi, Peratiya mutabani wa Benaya n’afa. Ne ngwa bugazi wansi ne nkaaba n’eddoboozi ddene, nga njogera nti, “Ayi Mukama Katonda, olimalirawo ddala ekitundu kya Isirayiri ekyasigalawo?”"},{"book":"Ezeekyeri","chapter":"11","verse":"14","text":"Ekigambo kya Mukama ne kinzijira n’aŋŋamba nti,"},{"book":"Ezeekyeri","chapter":"11","verse":"15","text":"“Omwana w’omuntu, baganda bo, baganda bo ab’enda yo n’ennyumba yonna eya Isirayiri, beebo abantu ab’omu Yerusaalemi be baayogerako nti, ‘Bali wala ne Mukama, era ensi eno yatuweebwa okuba omugabo gwaffe.’ ”"},{"book":"Ezeekyeri","chapter":"11","verse":"16","text":"“Kyonoova oyogera nti, ‘Bw’ati bw’ayogera Mukama Katonda nti, Newaakubadde nga nabasindika mu mawanga ne mbasaasaanya mu nsi nnyingi, naye mbalabiriridde mu nsi gye baagenda.’"},{"book":"Ezeekyeri","chapter":"11","verse":"17","text":"Era kyonoova oyogera nti, ‘Bw’ati bw’ayogera Mukama Katonda nti: ndibakuŋŋaanya okuva mu mawanga ne mbaggya mu nsi gye mwasaasaanyizibwa, ne mbaddiza ensi ya Isirayiri.’"},{"book":"Ezeekyeri","chapter":"11","verse":"18","text":"“Bwe balikomawo, baliggyamu ebitali bya butuukirivu byonna n’eby’emizizo ebirimu byonna."},{"book":"Ezeekyeri","chapter":"11","verse":"19","text":"Ndibawa omutima gumu ne mbateekamu omwoyo omuggya; ndibaggyamu omutima ogw’ejjinja, ne mbawa omutima ogw’ennyama."},{"book":"Ezeekyeri","chapter":"11","verse":"20","text":"Oluvannyuma baligoberera ebiragiro byange, ne bagenderera okukuuma amateeka gange, era baliba bantu bange, nange ndiba Katonda waabwe."},{"book":"Ezeekyeri","chapter":"11","verse":"21","text":"Naye abo abanaagoberera ebitali bya butuukirivu n’eby’emizizo, ndibaleetako ebyo bye baakola ku mitwe gyabwe, bw’ayogera Mukama Katonda.”"},{"book":"Ezeekyeri","chapter":"11","verse":"22","text":"Awo bakerubi, ne zinnamuziga nga ziri ku mabbali gaabwe ne bayimusa ebiwaawaatiro byabwe, ng’ekitiibwa kya Katonda wa Isirayiri kibali waggulu."},{"book":"Ezeekyeri","chapter":"11","verse":"23","text":"Ekitiibwa kya Mukama ne kiva wakati mu kibuga ne kiyimirira waggulu w’olusozi oluli ku luuyi olw’ebuvanjuba w’ekibuga."},{"book":"Ezeekyeri","chapter":"11","verse":"24","text":"Omwoyo n’ansitula mu kwolesebwa okw’Omwoyo wa Katonda n’antwala mu Bukaludaaya eri abaawaŋŋangusibwa."},{"book":"Ezeekyeri","chapter":"11","verse":"25","text":"Awo okwolesebwa kwe nafuna ne nkuvaako, ne ntegeeza abaawaŋŋangusibwa byonna Mukama bye yali andaze."}]}