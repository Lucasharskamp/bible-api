{"data":[{"book":"Ebikolwa byʼAbatume","chapter":"15","verse":"1","text":"Awo ne wajja abantu abamu abaava mu Buyudaaya ne bayigiriza abooluganda nti, “Ssinga temukomolebwa ng’akalombolombo ka Musa bwe kali temuyinza kulokolebwa.”"},{"book":"Ebikolwa byʼAbatume","chapter":"15","verse":"2","text":"Pawulo ne Balunabba ne bawakana nnyo nabo ku nsonga eyo ne kisalibwawo nti Pawulo ne Balunabba n’abamu ku bakkiriza ab’omu Antiyokiya, batwale ensonga eyo eri abatume n’abakadde b’Ekkanisa mu Yerusaalemi."},{"book":"Ebikolwa byʼAbatume","chapter":"15","verse":"3","text":"Ababaka ne bakwata ery’e Yerusaalemi, ne bayimirirako mu kibuga ky’e Fayiniikiya n’e Samaliya okukyalira abakkiriza mu bibuga ebyo n’okubategeeza ng’Abamawanga bangi bwe baakyuka ne bakkiriza. Ebigambo ebyo ne bisanyusa nnyo abooluganda."},{"book":"Ebikolwa byʼAbatume","chapter":"15","verse":"4","text":"Bwe baatuuka mu Yerusaalemi ne baanirizibwa ekkanisa, abatume n’abakadde b’Ekkanisa bonna. Ne babategeeza byonna Katonda bye yabakozesa."},{"book":"Ebikolwa byʼAbatume","chapter":"15","verse":"5","text":"Naye abamu ku bakkiriza, ab’omu kibiina ky’Abafalisaayo, ne basituka ne bagamba nti Abaamawanga bonna abakkiriza bateekwa okukomolebwa nga bwe kiri mu mateeka ga Musa, era n’okugoberera obulombolombo bwonna ng’empisa z’Ekiyudaaya bwe ziragira."},{"book":"Ebikolwa byʼAbatume","chapter":"15","verse":"6","text":"Awo abatume n’abakadde b’Ekkanisa ne bakuŋŋaana bateese ku nsonga eyo."},{"book":"Ebikolwa byʼAbatume","chapter":"15","verse":"7","text":"Oluvannyuma nga bateeserezza ebbanga ggwanvu, Peetero n’asituka n’abagamba nti, “Abooluganda, mwenna mumanyi nga Katonda yannonda dda mu mmwe mu nnaku ezaasooka, mbuulire Enjiri mu baamawanga nabo bakkirize."},{"book":"Ebikolwa byʼAbatume","chapter":"15","verse":"8","text":"Era Katonda amanyi emitima gy’abantu, yayaniriza Abaamawanga ng’abawa Mwoyo Mutukuvu nga naffe bwe yatumuwa."},{"book":"Ebikolwa byʼAbatume","chapter":"15","verse":"9","text":"Teyabasosola kubanga bwe baamala okukkiriza, obulamu bwabwe n’abunaaza ng’obwaffe bwe yabunaaza."},{"book":"Ebikolwa byʼAbatume","chapter":"15","verse":"10","text":"Kale kaakano, lwaki mwagala okukema Katonda nga mukakaatika ekikoligo mu bulago bw’abayigirizwa, kye mumanyi nga bajjajjaffe kyabakaluubirira era naffe kitukaluubirira okwetikka?"},{"book":"Ebikolwa byʼAbatume","chapter":"15","verse":"11","text":"Tukkiriza nti tulokolebwa lwa kisa kya Mukama waffe Yesu, era n’abamawanga bwe batyo bwe balokolebwa.”"},{"book":"Ebikolwa byʼAbatume","chapter":"15","verse":"12","text":"Ekibiina kyonna ne kisiriikirira ne bawuliriza Balunabba ne Pawulo nga babategeeza eby’amagero n’obubonero Katonda bye yabakozesa nga bali ku mulimu gwe mu baamawanga."},{"book":"Ebikolwa byʼAbatume","chapter":"15","verse":"13","text":"Bwe baamala okwogera, Yakobo n’agamba nti, “Abasajja abooluganda, mumpulirize."},{"book":"Ebikolwa byʼAbatume","chapter":"15","verse":"14","text":"Simooni abategeezezza ng’okusookera ddala Katonda bwe yakyalira Abaamawanga ne yeeronderamu abo ab’okuweesa erinnya lye ekitiibwa."},{"book":"Ebikolwa byʼAbatume","chapter":"15","verse":"15","text":"Era kino kituukiriza bannabbi bye baayogera ng’Ekyawandiikibwa bwe kigamba nti,"},{"book":"Ebikolwa byʼAbatume","chapter":"15","verse":"16","text":"“ ‘Oluvannyuma lwa bino ndikomawo,"},{"book":"Ebikolwa byʼAbatume","chapter":"15","verse":"17","text":"n’abantu abalala"},{"book":"Ebikolwa byʼAbatume","chapter":"15","verse":"18","text":"Bw’atyo bw’ayogera Mukama, alaga entegeka ye okuviira ddala ku ntandikwa y’ensi.’"},{"book":"Ebikolwa byʼAbatume","chapter":"15","verse":"19","text":"“Kyenva nsalawo nti, Tetusaana kutikka baamawanga abakkiriza Katonda mugugu munene nga tubawaliriza okukwata obulombolombo bwaffe obw’Ekiyudaaya."},{"book":"Ebikolwa byʼAbatume","chapter":"15","verse":"20","text":"Wabula tubawandiikire tubategeeze beewale okulya ennyama eya ssaddaaka eweebwayo eri bakatonda abalala, beewale obwenzi n’okulya ennyama ey’ebisolo ebitugiddwa, era beewale okulya n’omusaayi."},{"book":"Ebikolwa byʼAbatume","chapter":"15","verse":"21","text":"Kubanga ebintu byonna biri mu mateeka ga Musa, era bibuulirwa mu makuŋŋaaniro g’Abayudaaya mu buli kibuga buli lunaku lwa Ssabbiiti ebbanga lyonna.”"},{"book":"Ebikolwa byʼAbatume","chapter":"15","verse":"22","text":"Awo abatume n’abakadde b’Ekkanisa n’abooluganda bonna mu Kkanisa ne bateesa okutuma ababaka bagende ne Pawulo ne Balunabba mu Antiyokiya okubategeeza kye basazeewo. Abasajja abaalondebwa nga bakulembeze mu Kkanisa baali: Yuda (era gwe bayita Balusaba) ne Siira."},{"book":"Ebikolwa byʼAbatume","chapter":"15","verse":"23","text":"Ne baweebwa ebbaluwa gye baatwala ng’esoma bw’eti:"},{"book":"Ebikolwa byʼAbatume","chapter":"15","verse":"24","text":"Tuwulidde nti abamu ku booluganda baava wano ne bajja eyo nga si ffe tubatumye, ne boogera nammwe ebigambo ebyabatabulatabula mu kukkiriza kwammwe ne bibakeŋŋentereza emitima."},{"book":"Ebikolwa byʼAbatume","chapter":"15","verse":"25","text":"Kyetuvudde tuteesa ffenna, era ne tukkiriziganya bumu, okubatumira ababaka baffe bajjire wamu n’abaagalwa baffe, Balunabba ne Pawulo,"},{"book":"Ebikolwa byʼAbatume","chapter":"15","verse":"26","text":"abasajja abeewaddeyo okuweereza Mukama waffe Yesu Kristo nga tebabalirira bulamu bwabwe."},{"book":"Ebikolwa byʼAbatume","chapter":"15","verse":"27","text":"Tubatumidde Yuda ne Siira bongere okubannyonnyola n’akamwa ebyo ebiri mu bbaluwa eno."},{"book":"Ebikolwa byʼAbatume","chapter":"15","verse":"28","text":"Kubanga kwe kuteesa kwa Mwoyo Mutukuvu, era naffe, nga tekisaanira kubatikka migugu gya bwereere egiteetaagibwa, wabula musaana okugoberera bino:"},{"book":"Ebikolwa byʼAbatume","chapter":"15","verse":"29","text":"Mwewalenga ennyama ettiddwa olw’okuweebwayo eri bakatonda abalala, mwewalenga n’okulya omusaayi, era n’ennyama ey’ebisolo ebitugiddwa, era mwewalenga obwenzi. Bwe muneegendereza ne mwewala ebintu ebyo, munaaba mukoze bulungi."},{"book":"Ebikolwa byʼAbatume","chapter":"15","verse":"30","text":"Awo abaatumibwa ne basitula ne bagenda mu Antiyokiya, ne bakuŋŋaanya ekibiina ky’abakkiriza ne babakwasa ebbaluwa eyo."},{"book":"Ebikolwa byʼAbatume","chapter":"15","verse":"31","text":"Bwe baagisoma, essanyu ne liba jjitirivu mu Kkanisa yonna olw’ebyo ebyagirimu."},{"book":"Ebikolwa byʼAbatume","chapter":"15","verse":"32","text":"Awo Yuda ne Siira, olwokubanga baali bannabbi, ne boogerera ebbanga ggwanvu nga bakubiriza abooluganda okunyweza okukkiriza kwabwe."},{"book":"Ebikolwa byʼAbatume","chapter":"15","verse":"33","text":"Awo Yuda ne Siira ne bamalayo ennaku ntonotono ne basiibula okuddayo eri abaabatuma. Abooluganda ne babatuma okulamusa abali mu Yerusaalemi n’okubeebaza olw’obubaka bwe baabaweereza."},{"book":"Ebikolwa byʼAbatume","chapter":"15","verse":"34","text":"Naye Siira n’asalawo okusigalayo."},{"book":"Ebikolwa byʼAbatume","chapter":"15","verse":"35","text":"Pawulo ne Balunabba ne babeera mu Antiyokiya okumala ebbanga nga bakolera wamu n’abalala nga babuuliira Enjiri era n’okuyigiriza."},{"book":"Ebikolwa byʼAbatume","chapter":"15","verse":"36","text":"Awo nga wayiseewo ennaku Pawulo n’agamba Balunabba baddeyo mu bibuga gye baabuulira Enjiri, bagende nga bakyalira abooluganda, balabe nga bwe bali."},{"book":"Ebikolwa byʼAbatume","chapter":"15","verse":"37","text":"Balunabba n’akkiriza, wabula n’ayagala ne Yokaana Makko agende nabo."},{"book":"Ebikolwa byʼAbatume","chapter":"15","verse":"38","text":"Naye Pawulo ekyo n’atakyagala, kubanga Makko yabaawukanako n’abaleka e Panfuliya ng’omulimu ogwabatwala tebannagumaliriza."},{"book":"Ebikolwa byʼAbatume","chapter":"15","verse":"39","text":"Ne balemwa okukkiriziganya mu nsonga eyo, n’ekyavaamu kwe kwawukana. Balunabba n’atwala Makko ne basaabala ku nnyanja okulaga mu Kupulo."},{"book":"Ebikolwa byʼAbatume","chapter":"15","verse":"40","text":"Pawulo n’alonda Siira, abooluganda ne bamusabira ekisa kya Mukama mu lugendo lwe."},{"book":"Ebikolwa byʼAbatume","chapter":"15","verse":"41","text":"Ne bayita mu Siriya ne mu Kirukiya nga bagenda bagumya ekkanisa."}]}