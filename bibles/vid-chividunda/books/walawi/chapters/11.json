{"data":[{"book":"Walawi","chapter":"11","verse":"1","text":"Mkulu Nguluwi nakawalonjela Musa na Aluni,"},{"book":"Walawi","chapter":"11","verse":"2","text":"“Muwalonjele Waisilaeli hino,"},{"book":"Walawi","chapter":"11","verse":"3","text":"‘Hali migongolo jeng'ha hano muisi, mkundizwa kulya igongolo lyoneche liwele na kwato zigawanuche honhu heli na lilinguhelula."},{"book":"Walawi","chapter":"11","verse":"4","text":"Ila mleche kulya igongolo lyoneche liwelenguhelula ila kwato zake hazigawanuche honhu heli, ama liwele kwato zake zigawanuka ila hambe lihelule. Mleche kulya ngamiya, alyo lyanguhelula ila kwato zake hazigawanuche honhu heli. Kwa hemwe alyo ndo likokomoka."},{"book":"Walawi","chapter":"11","verse":"5","text":"Mleche kulya pelele, alyo lyanguhelula ila kwato za alyo hazigawanuche, kwa hemwe alyo ndo likokomoka."},{"book":"Walawi","chapter":"11","verse":"6","text":"Sungula mleche kulya, alyo lyanguhelula ila kwato za alyo hazigawanuche, kwa hemwe alyo ndo likokomoka."},{"book":"Walawi","chapter":"11","verse":"7","text":"Igubi mleche kulya, lina kwato zigawanuka ila hambe lihelule, kwa hemwe alyo ndo likokomoka."},{"book":"Walawi","chapter":"11","verse":"8","text":"Ila migongolo ajo ndo jikokomoka mleche kulya miwunde ja ajo migongolo na mleche kudoliza mitufi jawo."},{"book":"Walawi","chapter":"11","verse":"9","text":"“ ‘Somba yoneche ya mbahali ama kulwanda iwele na msepe na ukalagatu, mwanguweza kulya."},{"book":"Walawi","chapter":"11","verse":"10","text":"Ila choneche chilingikala mbahali ama kulwanda, chilihela msepe ne ukalagatu, ndo vilumbigwe vyeng'ha vilingutambala mmazi na vilumbigwe viyage vyeng'ha vilingikala mmazi ndo vizudizo kwa hemwe."},{"book":"Walawi","chapter":"11","verse":"11","text":"Vilumbigwe avyo vyowa vizudizo kwa hemwe. Mleche kulya migongolo ajo ne kudoliza mitufi jawo kwa vila ndo vizudizo."},{"book":"Walawi","chapter":"11","verse":"12","text":"Choneche chilingikala mmazi chilihela msepe ne ukalagatu ndo vizudizo kwa hemwe."},{"book":"Walawi","chapter":"11","verse":"13","text":"“ ‘Videje vyeng'ha ndo vizudizo kwa hemwe. Mleche kulya ikungule na ndapo na ng'hwazi"},{"book":"Walawi","chapter":"11","verse":"14","text":"na chilutema na chila nhanzi ya kozi"},{"book":"Walawi","chapter":"11","verse":"15","text":"na chila nhanzi ya ibondwa"},{"book":"Walawi","chapter":"11","verse":"16","text":"na mbuni na chimtolo na idudumizi na chila nhanzi ya chilutema"},{"book":"Walawi","chapter":"11","verse":"17","text":"na ituwe na mnandi na ituwe ikulu"},{"book":"Walawi","chapter":"11","verse":"18","text":"na mumbi na chingowe na mdeli"},{"book":"Walawi","chapter":"11","verse":"19","text":"na isakulang'hola na jila jeng'ha jiwhanile na ikoyogo na chigong'honda na ipalabutwa."},{"book":"Walawi","chapter":"11","verse":"20","text":"“ ‘Minhu jeng'ha jiwele na mabawa na jiwelengujenda kwa magulu gane, ajo ndo ukokomoche kwa hemwe."},{"book":"Walawi","chapter":"11","verse":"21","text":"Ila jinji jiwele na mabawa na jangujenda kwa magulu gane ga kunyonzochela misanga moweza kulya."},{"book":"Walawi","chapter":"11","verse":"22","text":"Ajo ndo jila jiwhanile na nzije na jila jiwhanile na misenene na jila jiwhanile na ndede na jila jiwhanile na inwanwachi."},{"book":"Walawi","chapter":"11","verse":"23","text":"Ila minhu jiyage jeng'ha jiwele na mabawa na magulu gane ndo ukokomoche kwa hemwe."},{"book":"Walawi","chapter":"11","verse":"24","text":"“ ‘Kudoliza migongolo jinji jangumdita munhu yawe yakokomoche, yoneche yodoliza mitufi jawo kowa yakokomoche mbaka matinazo."},{"book":"Walawi","chapter":"11","verse":"25","text":"Wone munhu yapiche honhu ha mitufi ja heye kowa yakokomoche mbaka matinazo, na mivalo ja heye yanguganigwa jihovujigwe."},{"book":"Walawi","chapter":"11","verse":"26","text":"Munhu yoneche yodoliza igongolo liwele na kwato zigawanuche ila hambe lihelule, munhu ayo kowa yakokomoche."},{"book":"Walawi","chapter":"11","verse":"27","text":"Migongolo jeng'ha jilingujenda kwa viganza vya hewo jiwele na magulu gane, ndo jikokomoka kwa hemwe, na yoneche yodoliza itufi lya igongolo kota alyo kowa yakokomoche mbaka matinazo."},{"book":"Walawi","chapter":"11","verse":"28","text":"Munhu yoneche yopika itufi, kowa yakokomoche mbaka matinazo, na heye kohovuga ivalo lya heye. Ajo ndo jikokomoka kwa hemwe."},{"book":"Walawi","chapter":"11","verse":"29","text":"“ ‘Vilumbigwe vilingutambala viyage ndo vikokomoka kwa hemwe, chilukwili na igule, jila jiwhanile na limdunhu,"},{"book":"Walawi","chapter":"11","verse":"30","text":"igugulu lidodo na ichenje na jimdusu na igologonzi na liluwivu."},{"book":"Walawi","chapter":"11","verse":"31","text":"Ajo jeng'ha jilingutambala ndo jikokomoka kwa hemwe na yoneche yodoliza mitufi ajo, kowa yakokomoche mbaka matinazo."},{"book":"Walawi","chapter":"11","verse":"32","text":"Wone mitufi ja vilumbigwe avyo jogwila chinhu choneche, chiwe chinhu cha mbawo ama ivalo ama igozi ama igunila ama chinhu chinji chilingutumika kwa choneche chila, chinhu acho chowa chikokomoche mbaka matinazo. Lelo kuchidita chiwe hachikokomoche, yanguganigwa kuchihovuga kwa mazi, hamba chowa chelile."},{"book":"Walawi","chapter":"11","verse":"33","text":"Wone itufi lya heye ligwile chinhu cha ilongo, lelo chinji chiwele mgati mwa chinhu acho ndo chikokomoka na changuganigwa chituligwe."},{"book":"Walawi","chapter":"11","verse":"34","text":"Chilyo ama chakunwa chinji chiwele mgati mwa chinhu acho chowa chikokomoka."},{"book":"Walawi","chapter":"11","verse":"35","text":"Chila chinhu chochigwililwa na chipuli choneche cha mitufi ajo chowa chikokomoka. Wone ndo itanuli ama chiko changuganigwa chibenigwe. Vyowa vikokomoka na vyolutilila kuwa vikokomoka kwa hemwe."},{"book":"Walawi","chapter":"11","verse":"36","text":"Ahyo, ideho ama nzasa ya mazi vyowa havikokomoche. Ila wone munhu yenjile na kudoliza itufi, kowa yakokomoche."},{"book":"Walawi","chapter":"11","verse":"37","text":"Na chipuli choneche cha itufi hochigwila nyhadikwa za kunyala, nyhadikwa azo zowa hazikokomoche."},{"book":"Walawi","chapter":"11","verse":"38","text":"Ila wone nyhadikwa azo naziwichigwa mli mazi na choneche cha mitufi kuzigwila, lelo nyhadikwa azo ndo zikokomoka kwa hemwe."},{"book":"Walawi","chapter":"11","verse":"39","text":"“ ‘Hanga igongolo lyoneche likundigwe kulya libagame lilyo, munhu yoneche yodoliza itufi alyo, kowa yakokomoche mbaka matinazo."},{"book":"Walawi","chapter":"11","verse":"40","text":"Munhu yoneche yolya vipuli vya itufi alyo kohovuga mivalo ja heye na kowa yakokomoche mbaka matinazo. Na yoneche yopika itufi alyo, kohovuga ivalo lya heye, na heye kowa yakokomoche mbaka matinazo."},{"book":"Walawi","chapter":"11","verse":"41","text":"“ ‘Chilumbigwe chinji chilingutambala muisi ndo ukokomoche kwa hemwe, ndangukomya mleche kulya."},{"book":"Walawi","chapter":"11","verse":"42","text":"Chila chilingutambala kwa munda na chila chilingujenda kwa magulu gane ama chilingujenda kwa magulu menji, mina ndo vyeng'ha vilingutambala mmisanga, ndangukomya mleche kulya kwa mina ndo ukokomoche kwa hemwe."},{"book":"Walawi","chapter":"11","verse":"43","text":"Ahyo mleche kiditila muwe mkokomoche kwa kulya vilumbigwe vilingutambala leka mleche kuwa mkokomoche kwa kukolela avyo."},{"book":"Walawi","chapter":"11","verse":"44","text":"Kwa vila heni Mkulu Nguluwi, mbele Nguluwi wa hemwe, miwiche chiuyeng'ha na muwe mwelile kwa vila heni nda yelile. Mleche kiwika muwe mkokomoche kwa chinhu choneche chilingitambala mchanya mwa isi."},{"book":"Walawi","chapter":"11","verse":"45","text":"Kwa vila heni nda Mkulu Nguluwi ndiwalavile kuli isi ya Misili leka ndiwe Nguluwi wa hemwe, ahyo muwe mwelile kwa vila heni nda yelile."},{"book":"Walawi","chapter":"11","verse":"46","text":"“ ‘Ahyo lelo, aga ndo malajizo galingulapa migongolo na videje na chila chilumbigwe chiwele mmazi na chila chilingutambala muisi,"},{"book":"Walawi","chapter":"11","verse":"47","text":"leka kubagula chinhu chikokomoche na hachiwele chikokomoche, chilinguligwa na hambe chiligwe.’ ”"}]}