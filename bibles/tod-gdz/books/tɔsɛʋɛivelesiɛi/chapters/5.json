{"data":[{"book":"Tɔ Sɛʋɛi Velesiɛi","chapter":"5","verse":"1","text":"Moize Izilayɛle nuiti pɛ tolini, é ɠɛ ti ma: À woilo, Izilayɛle nuɓusɛiti, deveiti ta tɔgiti kaa, gè feezu wo ya za. À ti ɠala, wo ti zo, wo ɗa ti ɠɛ."},{"book":"Tɔ Sɛʋɛi Velesiɛi","chapter":"5","verse":"2","text":"Ɠɔoɠɔ GALAGI da-ƓALAGI minazeɠe boni de ʋɛ, Wolɛɓe gizei ma."},{"book":"Tɔ Sɛʋɛi Velesiɛi","chapter":"5","verse":"3","text":"É la ga de-mɛmɛwolani gila nɔ ɠa Ɠɔoɠɔ GALAGI minazeɠeni ti ʋɛ, kɛlɛ dea ɓalaa, dɛi pɛ de ʋɛ za, de vulua."},{"book":"Tɔ Sɛʋɛi Velesiɛi","chapter":"5","verse":"4","text":"Ɠɔoɠɔ GALAGI ɓɔɛni wo ʋɔ, ɠaazuni ta ɠaazu, gizei ma, abui zaama."},{"book":"Tɔ Sɛʋɛi Velesiɛi","chapter":"5","verse":"5","text":"Naama ziɛgi zu, gè loni wo yɔɠɔzu, wa Ɠɔoɠɔ GALAGI, gè daawooi laazeeli wo ma. Mazɔlɔɔ wo luani abui ʋa, wo la ɠɛni lɛɛni gizei ma. Pɛtɛ nii é boni, é ɠɛni:"},{"book":"Tɔ Sɛʋɛi Velesiɛi","chapter":"5","verse":"6","text":"«Nà ga Ɠɔoɠɔ GALAGI ɗa-ƓALAGI, nii é è ɠulani Ezipete yooi ʋa, duɔla ʋɛlɛi wu."},{"book":"Tɔ Sɛʋɛi Velesiɛi","chapter":"5","verse":"7","text":"«Gala kiligaa ti mina ɠɛ è ʋɛ nɔ̀un polu."},{"book":"Tɔ Sɛʋɛi Velesiɛi","chapter":"5","verse":"8","text":"«Mina ani maaniini saɠa ɓɔɠɔ ʋɛ ɲɛgɛlɛin, ga anii tanɔpɛ baaɠulaba, niiti ti geeɠɔlɔgi zu, ɓaa niiti ti zooi ma, ɓaa ziɛiti bu zooi wu."},{"book":"Tɔ Sɛʋɛi Velesiɛi","chapter":"5","verse":"9","text":"Mina nɔkɔ ti wu ɲɛgɛlɛin, mina ti lɛbi ɲɛgɛlɛin, mazɔlɔɔ nà, Ɠɔoɠɔ GALAGI, ɗa-ƓALAGI, nà ga GALAGI toloai, nii a ɗa ɠɛɛɠɛiti ta-vaa ɲɔi ʋotokula ti-lointi ma, eyɛsu é zeeli yamanii zaʋasiɛi ta naanisiɛi ma, niiti ti màayoseɠezu ʋɛ."},{"book":"Tɔ Sɛʋɛi Velesiɛi","chapter":"5","verse":"10","text":"Kɛlɛ nà ɗa wooɠɛɠiladai ɠɛ, eyɛsu é zeeli yamani waagilasiɛi (1.000) ma, naati bɛ, niiti ti nɛ̀ɛzu ʋɛ, ta ti nà-deveiti sosu."},{"book":"Tɔ Sɛʋɛi Velesiɛi","chapter":"5","verse":"11","text":"«Mina Ɠɔoɠɔ GALAGI ɗa-ƓALAGI laaseigi wo fuun ɲɛgɛlɛin, mazɔlɔɔ Ɠɔoɠɔ GALAGI ɠa naama nui leve ga sɔba nu, nii é daaseigi wosu fuun."},{"book":"Tɔ Sɛʋɛi Velesiɛi","chapter":"5","verse":"12","text":"«Dooɠo foloi leve ga maaɲɛɛba voloi, eɠɛʋelei Ɠɔoɠɔ GALAGI ɗa-ƓALAGI ma levei veai la è ya."},{"book":"Tɔ Sɛʋɛi Velesiɛi","chapter":"5","verse":"13","text":"Ɗa botii ɠɛ folo lɔzitai zu, è ɗa-wotii kpein kɛ."},{"book":"Tɔ Sɛʋɛi Velesiɛi","chapter":"5","verse":"14","text":"Kɛlɛ folo lɔfelasiɛi ɠa ga Ɠɔoɠɔ GALAGI ɗa-ƓALAGI ná-dooɠo foloi. Mina boti nɔpɛ kɛ ma, ɗa-o, è-loun zunuiti-yo, è-loun anzanuiti-yo, ɗa-wotiɠɛ zunuiti-yo, ɗa-wotiɠɛ anzanuiti-yo, ɗa-wotiɠɛ nikɛiti-yo, ɗa-zoovalegiti-yo, anɛɛ ɗa-loganiiti kpein, anɛɛ wɛɛinti niiti ti zeini è ɠɔɠɔma, naa ɠa a kɛ, ɗa-wotiɠɛ zunuiti ta ɗa-wotiɠɛ anzanuiti ti la looɠo ga è ɠɛʋele."},{"book":"Tɔ Sɛʋɛi Velesiɛi","chapter":"5","verse":"15","text":"Ɗa ɠizɛ su ga è ɠɛni ga duɔi Ezipete yooi zu, Ɠɔoɠɔ GALAGI ɗa-ƓALAGI ɠa é è ɠulani ná ga ná-zeeɠaaɓaai. Naa ɠa é ba, Ɠɔoɠɔ GALAGI ɗa-ƓALAGI è levea ga è dooɠo foloi maaɲɛɛ."},{"book":"Tɔ Sɛʋɛi Velesiɛi","chapter":"5","verse":"16","text":"«È-ɠɛɛ lɛbi ta è-lee, eɠɛʋelei Ɠɔoɠɔ GALAGI ɗa-ƓALAGI ma levei veeni la è ya, naa ɠa a kɛ è-zii ma voloiti suɠooza, è ɗa-eteai ziɛ undaanɛɛi zu, naama yooi zu nii Ɠɔoɠɔ GALAGI ɗa-ƓALAGI feezu è ʋɛ."},{"book":"Tɔ Sɛʋɛi Velesiɛi","chapter":"5","verse":"17","text":"«Mina nu ʋaa ɲɛgɛlɛin."},{"book":"Tɔ Sɛʋɛi Velesiɛi","chapter":"5","verse":"18","text":"«Mina wɛɛnziɛ bo ɲɛgɛlɛin."},{"book":"Tɔ Sɛʋɛi Velesiɛi","chapter":"5","verse":"19","text":"«Mina unma wo ɲɛgɛlɛin."},{"book":"Tɔ Sɛʋɛi Velesiɛi","chapter":"5","verse":"20","text":"«Mina zɛɛ zeele woo wo ɲɛgɛlɛin è-zeiɲɔɠɔi laalɔɠɔma."},{"book":"Tɔ Sɛʋɛi Velesiɛi","chapter":"5","verse":"21","text":"«Mina ɠaazuɠula ɲɛgɛlɛin è-zeiɲɔɠɔi anzai ʋa. Mina ɠaazuɠula è-zeiɲɔɠɔi ná-pɛlɛi ʋa, anɛɛ ná-kpalagi, ɓaa ná-botiɠɛ zunui, ɓaa ná-botiɠɛ anzanui, ɓaa ná-nikɛi, ɓaa ná-soovalegi, ɓaa ani nɔpɛ é ga è-zeiɲɔɠɔi nɔnɔ.»"},{"book":"Tɔ Sɛʋɛi Velesiɛi","chapter":"5","verse":"22","text":"Wooiti kana, Ɠɔoɠɔ GALAGI ti woni wa-nuɓusɛiti ma, é wooɠula la gizei ma, abui zaamaʋɛ, tonaɓiingi zu, ta ɓumugi, é la tanɔpɛ daani ma. É ti zɛʋɛni kɔtu ɠokolo felegɔiti ma, é ti ve zèa."},{"book":"Tɔ Sɛʋɛi Velesiɛi","chapter":"5","verse":"23","text":"Wo wooi mɛnigai ma, nii é ɠɛni ɠulazu kpidii zu, tama abui gizei ʋa, wo ʋaani pɔ̀ bɛ, wa wa-wolodama ɠundiɠiiti kpein, ta wa-ɠɛwolaiti,"},{"book":"Tɔ Sɛʋɛi Velesiɛi","chapter":"5","verse":"24","text":"wo ɠɛni: «Wɛlɛ, Ɠɔoɠɔ GALAGI gá-ƓALAGI ná-lɛbiyai lɛa ga giye, ta ná-bɔɔlɔi ɠɛʋelei, gi gooi mɛniga abui zaama, za gi kwɛɛga ga GALA ka zoo é ɓɔɛ nui ʋɔ, naa zoo é yɛ ná, é yɛ vulua."},{"book":"Tɔ Sɛʋɛi Velesiɛi","chapter":"5","verse":"25","text":"Kɛlɛ niizu, lee vaa zu gá li ɓɔɠɔ lɔɔzu saai zu? Mazɔlɔɔ abu wolai nii ɠa gi undaaʋili. Ni gá yɛna Ɠɔoɠɔ GALAGI gá-ƓALAGI wooi mɛnisu, gá za."},{"book":"Tɔ Sɛʋɛi Velesiɛi","chapter":"5","verse":"26","text":"Nu ɠila ɓalaa ka ná nɛi eteai zu, nii é zɛnvu su ƓALAGI wooi mɛniga ga gi ɠɛʋele, é ɗa ɓɔɛ abui zaama, é yɛ vulua, é la zaani?"},{"book":"Tɔ Sɛʋɛi Velesiɛi","chapter":"5","verse":"27","text":"Li ɗa ɓɔɠɔi, è woilo naa kpein ma, nii Ɠɔoɠɔ GALAGI gá-ƓALAGI bosu, naa ʋolu è ti wo gi ma, gá woilo ma, gi kɛ.»"},{"book":"Tɔ Sɛʋɛi Velesiɛi","chapter":"5","verse":"28","text":"Ɠɔoɠɔ GALAGI wo-wooiti mɛnini, wo ɠɛai ma ɓɔɛzu pɔ̀, é ɠɛ mà: «Gè niima nuɓusɛiti daawooiti mɛniga, ti bogai è ma, gè vaa bu."},{"book":"Tɔ Sɛʋɛi Velesiɛi","chapter":"5","verse":"29","text":"Ni nɔ ta la kɛʋele ʋagɔi naati makɛna, ti lua bà ti-yiimaʋɛ, ti nà-deveiti so yeenɔpɛ, nii a kɛ tiya-o, ti-mavofodaiti-yo, ti undaanɛ eyɛsu ɠɔ!"},{"book":"Tɔ Sɛʋɛi Velesiɛi","chapter":"5","verse":"30","text":"Li, è ɠɛ ti ma, ti ɠale ma ta-zeɠe ɠotaiti bu."},{"book":"Tɔ Sɛʋɛi Velesiɛi","chapter":"5","verse":"31","text":"Kɛlɛ ɗɔun, ɗa yɛsu bà ʋɛ, nà deveiti, ta tɔgiti, ta faliiti bosu è ma, nii ɗa ti ɠala da, ti so, ti ɗa kɛ zooi naa zu, nii gè feezu ti ʋɛ ga tɔnɔ.»"},{"book":"Tɔ Sɛʋɛi Velesiɛi","chapter":"5","verse":"32","text":"Nii Ɠɔoɠɔ GALAGI wa-ƓALAGI ma levei vea wo ya, wa naa zo, wo ɗa kɛ, à mina zeɠe gila kpalaa ba."},{"book":"Tɔ Sɛʋɛi Velesiɛi","chapter":"5","verse":"33","text":"Wa ziɛ ga pelei naa nɔ ɲɛgɛlɛin, nii Ɠɔoɠɔ GALAGI wa-ƓALAGI wo leveai ma, naa ɠa a kɛ wo ɗa-eteai ziɛ undaanɛɛi zu, wo-zii zuɠooza, zooi naa zu, nii wo sɔlɔɔsu ga wɔnɔ."}]}