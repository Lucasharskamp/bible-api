{"data":[{"book":"1 Jana","chapter":"4","verse":"1","text":"Kochani, nie wierzcie każdemu, kto twierdzi, że został natchniony przez Ducha Świętego. Sprawdzajcie, czy to, co mówi, rzeczywiście pochodzi od Boga. Na świecie pojawiło się bowiem wielu fałszywych proroków."},{"book":"1 Jana","chapter":"4","verse":"2","text":"Tych, którzy mają w sobie Ducha Bożego i należą do Boga, poznacie po tym, że wyznają, iż Jezus Chrystus przyszedł na świat w prawdziwym, ludzkim ciele."},{"book":"1 Jana","chapter":"4","verse":"3","text":"Ci zaś, którzy temu zaprzeczają, nie należą do Boga, ale do przeciwnika Chrystusa. Słyszeliście bowiem, że na świecie ma się pojawić przeciwnik Chrystusa, już teraz jednak widać jego działanie."},{"book":"1 Jana","chapter":"4","verse":"4","text":"Wy, dzieci, należycie jednak do Boga i już teraz pokonaliście wszystkich jego przeciwników. Ten bowiem, który zamieszkał w waszym sercu, jest potężniejszy od przeciwnika Chrystusa, który działa w świecie."},{"book":"1 Jana","chapter":"4","verse":"5","text":"Ludzie, którzy służą temu przeciwnikowi, należą do tego świata i mówią jego językiem, dlatego świat ich słucha."},{"book":"1 Jana","chapter":"4","verse":"6","text":"My zaś należymy do Boga, dlatego słuchają nas tylko ci, którzy Go znają. Ci zaś, którzy do Niego nie należą, nie chcą nas słuchać. Po tym można poznać, czy ktoś ma w sobie Bożego Ducha, który mówi prawdę, czy też ducha, który jest kłamcą."},{"book":"1 Jana","chapter":"4","verse":"7","text":"Kochani, okazujmy sobie nawzajem miłość, bo źródłem miłości jest Bóg. Kto kocha innych ludzi, pokazuje przez to, że narodził się z Boga i że Go zna."},{"book":"1 Jana","chapter":"4","verse":"8","text":"Ten zaś, kto nie okazuje im miłości, pokazuje przez to, że nie zna Boga. Bóg jest bowiem miłością."},{"book":"1 Jana","chapter":"4","verse":"9","text":"On okazał nam wielką miłość, posyłając na ten świat swojego jedynego Syna, który dał nam życie."},{"book":"1 Jana","chapter":"4","verse":"10","text":"Miłość ta nie polega na tym, że my pokochaliśmy Boga, ale że On pokochał nas! Dlatego właśnie posłał swojego Syna, aby został On złożony w ofierze za nasze grzechy."},{"book":"1 Jana","chapter":"4","verse":"11","text":"Kochani, skoro Bóg okazał nam tak wielką miłość, to my również powinniśmy się nawzajem kochać."},{"book":"1 Jana","chapter":"4","verse":"12","text":"Nikt nigdy nie widział Boga, ale gdy okazujemy sobie miłość, ludzie mogą Go zobaczyć w naszym życiu—nasze czyny wyrażają bowiem Jego miłość."},{"book":"1 Jana","chapter":"4","verse":"13","text":"Bóg obdarzył nas swoim Świętym Duchem. Jego obecność w naszym życiu świadczy o tym, że trwamy w jedności z Bogiem, a On—z nami."},{"book":"1 Jana","chapter":"4","verse":"14","text":"Bóg posłał swojego Syna, aby zbawił ludzi tego świata. My zaś na własne oczy widzieliśmy Syna Bożego, dlatego teraz o Nim opowiadamy."},{"book":"1 Jana","chapter":"4","verse":"15","text":"Ten, kto wyznaje, że Jezus jest Synem Bożym, trwa w jedności z Bogiem, a Bóg—z nim."},{"book":"1 Jana","chapter":"4","verse":"16","text":"Gdy poznaliśmy miłość Boga do nas, uwierzyliśmy w nią. Bóg jest miłością, dlatego człowiek, który okazuje innym miłość, trwa w jedności z Bogiem, a Bóg—z nim."},{"book":"1 Jana","chapter":"4","verse":"17","text":"Kierując się w życiu tą doskonałą miłością i czyniąc to, co podoba się Bogu, nie musimy obawiać się dnia Bożego sądu."},{"book":"1 Jana","chapter":"4","verse":"18","text":"Jeśli bowiem mamy w sercu doskonałą miłość, nie ma tam już miejsca na strach przed karą. A jeśli ktoś się boi, znaczy to, że jeszcze nie ma w sobie tej doskonałej miłości."},{"book":"1 Jana","chapter":"4","verse":"19","text":"Sami doświadczyliśmy miłości od Boga, dlatego teraz kochamy innych ludzi."},{"book":"1 Jana","chapter":"4","verse":"20","text":"Jeśli jednak ktoś mówi: „Kocham Boga”, a jednocześnie nienawidzi jakiegoś człowieka, jest kłamcą. Jak bowiem ktoś, kto nie kocha otaczających go ludzi, może kochać niewidzialnego Boga?"},{"book":"1 Jana","chapter":"4","verse":"21","text":"Sam Bóg nakazał przecież, aby ten, kto Go kocha, okazywał miłość również innym ludziom."}]}