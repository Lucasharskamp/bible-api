{"data":[{"book":"Luka","chapter":"21","verse":"1","text":"Yesu te asɔredan mu hɔ no, ɔhunuu asikafoɔ bi a wɔde wɔn afɔrebɔdeɛ akɛseakɛseɛ regu afɔrebɔ adaka no mu."},{"book":"Luka","chapter":"21","verse":"2","text":"Ɔhunuu okunafoɔ hiani bi nso sɛ ɔde sika kakra bi too afɔdeɛ adaka no mu."},{"book":"Luka","chapter":"21","verse":"3","text":"Yesu ka kyerɛɛ nnipa a na wɔwɔ asɔredan mu hɔ no sɛ, “Nokorɛ mu, afɔdeɛ a okunafoɔ hiani yi bɛbɔeɛ no som bo sene afɔdeɛ akɛseakɛseɛ a asikafoɔ no bɛbɔeɛ no nyinaa."},{"book":"Luka","chapter":"21","verse":"4","text":"Wɔn nyinaa de deɛ wɔanya ama aboro so no bi na ɛbɛbɔɔ afɔdeɛ, na yei deɛ, ɔfiri ne hia mu de ne sika a ɔwɔ nyinaa na abɛgu mu yi.”"},{"book":"Luka","chapter":"21","verse":"5","text":"Yesu akyidifoɔ no bi kamfoo aboɔ fɛfɛ a wɔde sii asɔredan no ne adwinneɛ ahodoɔ a wɔadi agu ɛdan no ho no. Nanso, Yesu kaa sɛ,"},{"book":"Luka","chapter":"21","verse":"6","text":"“Ɛberɛ bi bɛba a, wɔbɛdwiri nneɛma a morekamfo yi nyinaa agu a hwee renka.”"},{"book":"Luka","chapter":"21","verse":"7","text":"Wɔbisaa no sɛ, “Ɔkyerɛkyerɛfoɔ, berɛ bɛn na asɛm a woreka yi bɛsi, na ɛho nsɛnkyerɛnneɛ bɛyɛ sɛn?”"},{"book":"Luka","chapter":"21","verse":"8","text":"Yesu buaa sɛ, “Monhwɛ mo ho so yie na obi annaadaa mo, ɛfiri sɛ, nnipa pii bɛsɔre aka sɛ, ‘Mene Kristo no’ na ɛberɛ no abɛn, nanso monnnye wɔn nni!"},{"book":"Luka","chapter":"21","verse":"9","text":"Sɛ mote akokoakoko ne sɛ wɔsɔre tia aman a, monnsuro ɛfiri sɛ, ɛsɛ sɛ saa nneɛma yi di ɛkan ba nanso na ɛnkyerɛ sɛ awieeɛ no abɛn.”"},{"book":"Luka","chapter":"21","verse":"10","text":"Ɔkaa bio sɛ, “Aman bɛsɔre aman so na ahennie asɔre ahennie so."},{"book":"Luka","chapter":"21","verse":"11","text":"Asasewosoɔ a ɛyɛ hu bɛba, ɛkɔm bɛba na nneɛma a ɛyɛ hu bɛfiri ewiem asisi."},{"book":"Luka","chapter":"21","verse":"12","text":"“Nanso, ansa na yeinom nyinaa bɛsisi no, me din enti, wɔbɛtaa mo akyekye mo, de mo akɔ hyiadan mu ne afiase ne ahemfo ne atumfoɔ anim."},{"book":"Luka","chapter":"21","verse":"13","text":"Yei bɛma moanya ɛkwan adi me ho adanseɛ."},{"book":"Luka","chapter":"21","verse":"14","text":"Nanso, monnnwene nsɛm a mobɛka de ayi mo ho ano no ho;"},{"book":"Luka","chapter":"21","verse":"15","text":"Ɛfiri sɛ, mɛma mo nsɛm ne nyansa a mode bɛyi mo ho ano a mo atamfoɔ rentumi nnyina mo anim."},{"book":"Luka","chapter":"21","verse":"16","text":"Mo awofoɔ, mo nuanom, mo abusuafoɔ ne mo nnamfonom bɛyi mo ama na wɔbɛkum mo mu bi."},{"book":"Luka","chapter":"21","verse":"17","text":"Na me enti, nnipa bɛtan mo."},{"book":"Luka","chapter":"21","verse":"18","text":"Nanso, mo tirinwi baako pɛ mpo renyera."},{"book":"Luka","chapter":"21","verse":"19","text":"Na sɛ motumi gyina pintinn a, mobɛnya nkwa a ɛnni awieeɛ.”"},{"book":"Luka","chapter":"21","verse":"20","text":"“Sɛ mohunu sɛ asraafoɔ atwa Yerusalem ho ahyia a, na ɛkyerɛ sɛ ne sɛeɛ abɛn."},{"book":"Luka","chapter":"21","verse":"21","text":"Saa ɛberɛ no wɔn a wɔte Yudea nnwane nkɔ mmepɔ no so; wɔn a wɔwɔ kuro no mu no nnwane mfiri mu, na wɔn nso a wɔwɔ nkuraase ne mfuom no ntena hɔ ara."},{"book":"Luka","chapter":"21","verse":"22","text":"Saa ɛberɛ yi mu na Onyankopɔn asotwe a adiyifoɔ no hyɛɛ ho nkɔm wɔ Atwerɛsɛm no mu no bɛba mu."},{"book":"Luka","chapter":"21","verse":"23","text":"Wɔn a wɔafa afuro ne wɔn a wɔturu mma saa ɛberɛ no mu no nnue. Amanehunu a ɛnni kabea bɛba ɔman no so na Onyankopɔn abufuhyeɛ nso aba nnipa no so."},{"book":"Luka","chapter":"21","verse":"24","text":"Ebinom bɛtotɔ wɔ sekan ano na wɔafa ebinom nso nnommum de wɔn akɔ amanaman so na amanaman bɛsɛe Yerusalem, adi so akɔsi ɛberɛ a Onyankopɔn ahyehyɛ sɛ amanaman nni wɔn so no bɛtwam.”"},{"book":"Luka","chapter":"21","verse":"25","text":"“Nsɛnkyerɛnneɛ bɛba owia, ɔsrane ne nsoromma mu na ɛpo asorɔkye bɛbobom, aworo so ama ne nnyegyeeɛ denden no de ahoyera aba aman nyinaa so."},{"book":"Luka","chapter":"21","verse":"26","text":"Esiane nneɛma a ɛyɛ hu a ɛbɛba asase so no enti, nnipa pii bɛtotɔ bera na abɔdeɛ a ɛwɔ ewiem nso awoso ahoɔden so."},{"book":"Luka","chapter":"21","verse":"27","text":"Saa ɛberɛ no na wɔbɛhunu Onipa Ba no sɛ ɔde tumi ne animuonyam a ɛso nam omununkum mu reba."},{"book":"Luka","chapter":"21","verse":"28","text":"Sɛ saa asɛm yi firi aseɛ sisi a, momfa gyidie nnyina pintinn, ɛfiri sɛ, na mo nkwagyeberɛ abɛn.”"},{"book":"Luka","chapter":"21","verse":"29","text":"Yesu buu wɔn ɛbɛ bi sɛ, “Monhwɛ borɔdɔma ne nnua nyinaa."},{"book":"Luka","chapter":"21","verse":"30","text":"Sɛ ɛyiyi nhahan foforɔ a, na ɛkyerɛ sɛ osutɔberɛ aduru."},{"book":"Luka","chapter":"21","verse":"31","text":"Saa ara nso na sɛ mohunu nsɛnkyerɛnneɛ a moreka ho asɛm yi a, monhunu sɛ Onyankopɔn Ahennie no abɛn."},{"book":"Luka","chapter":"21","verse":"32","text":"“Nokorɛ me se mo sɛ, awontoatoasoɔ yi rentwam, gye sɛ saa nneɛma yi nyinaa aba mu ansa."},{"book":"Luka","chapter":"21","verse":"33","text":"Ɔsoro ne asase bɛtwam, nanso me nsɛm deɛ, ɛrentwam da."},{"book":"Luka","chapter":"21","verse":"34","text":"“Monhwɛ mo ho so yie! Mommma adiditrasoɔ ne nsãborɔ ne asetena mu dadwene nni mo so, anyɛ saa a, me ba a mɛba bio no bɛfu mo mu."},{"book":"Luka","chapter":"21","verse":"35","text":"Ɛfiri sɛ, me ba a mɛba no bɛfu nnipa a wɔte asase so nyinaa mu."},{"book":"Luka","chapter":"21","verse":"36","text":"Monwɛn. Ɛberɛ biara mommɔ mpaeɛ na moanya ahoɔden de agyina saa nneɛma yi nyinaa ano, na Onipa Ba no sane ba bio a, moatumi agyina nʼanim.”"},{"book":"Luka","chapter":"21","verse":"37","text":"Ɛda biara, na Yesu kɔ asɔredan mu hɔ kɔkyerɛkyerɛ, na sɛ ɛduru anwummerɛ biara a, Yesu kɔ Ngo Bepɔ no so kɔhome."},{"book":"Luka","chapter":"21","verse":"38","text":"Na nnipa pii sɔre anɔpahema biara kɔtie no wɔ asɔredan mu."}]}