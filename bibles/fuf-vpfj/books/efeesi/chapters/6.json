{"data":[{"book":"EFEESI","chapter":"6","verse":"1","text":"Onon kadi fayɓe, ɗoftee mawɓe mon ɓen sabu Joomiraaɗo on, ko fii ɗun ko ko feewi."},{"book":"EFEESI","chapter":"6","verse":"2","text":"Ko fii «Teddin yumma maa e ben maa»,"},{"book":"EFEESI","chapter":"6","verse":"3","text":"fii no ontigi malira, o heɓa duuɓi buy ka hoore leydi."},{"book":"EFEESI","chapter":"6","verse":"4","text":"Onon kadi non, yo baabiraaɓe, wota on mettin ɓerɗe fayɓe mon ɓen, kono ne'iree ɓe waajagol ɓe, eltira laawol Joomiraaɗo on."},{"book":"EFEESI","chapter":"6","verse":"5","text":"Onon kadi, yo jiyaaɓe, ɗoftee jeyɓe on jeyal adunayankewal ɓen e nder kulol e teddungal, e hoore ɓernde laaɓunde, wano ɗoftorɗon *Almasiihu on non."},{"book":"EFEESI","chapter":"6","verse":"6","text":"Ɗun non, hara hinaa e gite maɓɓe tun, maa wano welirta yimɓe ɓen non, kono wa kurkaaɗi Almasiihu on, waɗirooɓe faale Alla on ɓerɗe mun ɗen fow."},{"book":"EFEESI","chapter":"6","verse":"7","text":"Golliranon ɓe anniyee moƴƴo wa si tawii ko Joomiraaɗo on wonɗon gollande, hara hinaa yimɓe ɓen,"},{"book":"EFEESI","chapter":"6","verse":"8","text":"e hoore andugol, kala jiyaaɗo maa dimo, Joomiraaɗo on yoɓoyay mo embere moƴƴi ɗi o waɗi ɗin."},{"book":"EFEESI","chapter":"6","verse":"9","text":"Onon non kadi, yo rimɓe, waɗiree wano non e telen-ma jiyaaɓe mon ɓen, reenoɗon e kambugol, e nder andugol wonde Jeyɗo ɓe on e Jeyɗo on on no ka kammu, awa kadi yeeso makko giɗaale alaa."},{"book":"EFEESI","chapter":"6","verse":"10","text":"Ka rawnoode, awa dolnoree Joomiraaɗo on e bawgal makko tiiɗungal ngal."},{"book":"EFEESI","chapter":"6","verse":"11","text":"Ɓornoɗon aalaaji Alla ɗin fow, fii no waawiron catorde dartoo pehe Ibuliisa ɗen."},{"book":"EFEESI","chapter":"6","verse":"12","text":"Tippiro men ngon wonaa hakkunde men e ɓandu e ƴiiƴan woni, kono ko hakkunde men e laamuuji ɗin e mbawdiiji ɗin e laamuuji oo aduna wonɗo e nder niɓe e mbawdiiji ruuhuuyankeeji bonɗi ɗin ka kammuuli."},{"book":"EFEESI","chapter":"6","verse":"13","text":"Ko ɗun waɗi si mi wi'ay on: ƴettee aalaaji Alla ɗin fow, fii no waawiron dartorde tuma ɲalaande bone nden aroyi woo, e fii no waawiron darorde tabita ɓawto waɗugol fow."},{"book":"EFEESI","chapter":"6","verse":"14","text":"Awa daree catoɗon. Yo goonga on wonu dattol keeci mon ɗin, peewal ngal wona dolokke mon hiwitorɗo on."},{"book":"EFEESI","chapter":"6","verse":"15","text":"Yo paɗe mon ɗen wonu hebulaare iwrunde e Kibaaru Moƴƴo yeɗoowo ɓuttu on."},{"book":"EFEESI","chapter":"6","verse":"16","text":"E nder kala huunde, jogoree gomɗinal ngal wa hiwitorgo, ngo waawoton ɗanninirde ndagaaje yiite Ibuliisa ɗen fow."},{"book":"EFEESI","chapter":"6","verse":"17","text":"Hippoɗon kadi kunnawal kisiyee ngal, jogoɗon kaafa Ruuhu on, kan-le ko daaluyee Alla on."},{"book":"EFEESI","chapter":"6","verse":"18","text":"Saa'i kala toroɗon wano Ruuhu Allaahu on woni ardorde on non e kala noone torndeeji, landoɗon ballal Alla, findinon hakkillaaji mon ɗin fii ɗun, duumoɗon e ɗun fota, toranoɗon yimɓe Alla ɓen fow."},{"book":"EFEESI","chapter":"6","verse":"19","text":"Toranoɗon mi min kadi, fii, nde mi udditi hunduko an kon woo, yo mi yeɗe konguɗi fii yottingol gundoo Kibaaru Moƴƴo on e nder cuucal."},{"book":"EFEESI","chapter":"6","verse":"20","text":"Ko fii on Kibaaru Moƴƴo mi wonani nulaaɗo e nder jolokooje. Toranoɗon mi kadi no mi yewtira pellital, wano haaniranimmi non."},{"book":"EFEESI","chapter":"6","verse":"21","text":"Tikiiki, oo musiɗɗo men yiɗaaɗo, kurkaadu holniindu e nder golle Joomiraaɗo on, o humpitoyay on no mi fewndori e ko mi woni waɗude kon."},{"book":"EFEESI","chapter":"6","verse":"22","text":"Ko waɗi si mi immini mo haa e mon, ko fii no andiron no men fewndori, e fii yo o ɓuttin ɓerɗe mon ɗen."},{"book":"EFEESI","chapter":"6","verse":"23","text":"Yo ɓuttu e giggol yeɗe musiɓɓe ɓen, wondude e gomɗinal, immorde e Alla Baabaajo on e Iisaa Almasiihu Joomi on."},{"book":"EFEESI","chapter":"6","verse":"24","text":"Yo moƴƴere wonan kala yiɗirɗo Iisaa Almasiihu Joomi men on, giggol ngol bontataa."}]}