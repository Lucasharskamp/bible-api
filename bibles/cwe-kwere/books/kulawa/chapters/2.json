{"data":[{"book":"Kulawa","chapter":"2","verse":"1","text":"Siku izo munhu kulawa kabila da Lawi kasola muke wa kabila jake mwenyewo,"},{"book":"Kulawa","chapter":"2","verse":"2","text":"nayo kapata wimo na kaibasula mwana wa chilume. Viyamuwone kuwa kakala mwana yanogile ng'hani‚ kamfisa kwa miyezi mitatu."},{"book":"Kulawa","chapter":"2","verse":"3","text":"Mbali viyapotwile kumfisa kampatila chigelo cha mayani na kachibulugiza tulasi‚ kamwika mgati yake na kuchika hana yamayani yokota muna ulwanda lwa Naili."},{"book":"Kulawa","chapter":"2","verse":"4","text":"Lumbu jake imwana kema hatali hainzila muladi yadahe kulola chiya chondachimulawilile."},{"book":"Kulawa","chapter":"2","verse":"5","text":"Mwana wa chike wa mfalume wa Misili kahumuluka kuulwanda yoge‚ na wasang'hani wake wakala wogenda genda mumgwazo ya ulwanda. Viyawone ichigelo muna yamakengega‚ kamtuma msang'hani wa chike yachisole."},{"book":"Kulawa","chapter":"2","verse":"6","text":"Kachivugula na kawona mwana wa chilume. Kakala kolila, ivo kamuwonela ubazi na kalonga, “Ino ni imwe wa wana wa Chiebulaniya.”"},{"book":"Kulawa","chapter":"2","verse":"7","text":"Maabaho lumbu wa imwana kamuuza mndele wa mfalume wa Misili‚ “Nihite nikamtange muke wa kumong'heza imwana mwa wanaake wa Chiebulaniya?”"},{"book":"Kulawa","chapter":"2","verse":"8","text":"Mndele wa mfalume wa Misili kamwidika. “Wona.” Ivo imndele kahita na kamgala mami yake imwana."},{"book":"Kulawa","chapter":"2","verse":"9","text":"Mndele wa mfalume wa Misili kamulongela mwanamke ija, “Msole imwana ino unyong'hezele, nizakuliha.” Ivo mwanamke ija kamsola imwana kamong'heza."},{"book":"Kulawa","chapter":"2","verse":"10","text":"Hamwande mwana viyakulile kamgala kwa mndele wa mfalume wa Misili‚ nayo kamtenda kuwa mwanage. Mndele wa mfalume kalonga, “Nimulava muna yamazi.” Ivo kamtanga zina jake Musa."},{"book":"Kulawa","chapter":"2","verse":"11","text":"Siku izo Musa viyakulile kahita kuwalaula ndugu zake Waebulaniya na kulola sang'hano zawo ndala ziwotenda. Kawona Mmisili komtowa Muebulaniya, imwe wa ndugu zake."},{"book":"Kulawa","chapter":"2","verse":"12","text":"Musa kalola banzi zose‚ na viyawone kuwa habule munhu yomuwona‚ kamkoma Mmisili ija na lukuli lwake kalufisa muna umsanga."},{"book":"Kulawa","chapter":"2","verse":"13","text":"Igolo yake kahita kaidi na kawona Waebulaniya waidi woitowa. Kamulongela ija yabanange, “Habali komtowa Muebulaniya miyago?”"},{"book":"Kulawa","chapter":"2","verse":"14","text":"Munhu ija kamwidika, “Yelihi yakutendile weye kuwa mtawala wetu na msemi? Vino kolonda unikome fana viya viumkomile Mmisili ija?” Maabaho Musa kadumba na kaiuzagiza mwenyewo, “Vino wanhu wavimanya chiya chinitendile?”"},{"book":"Kulawa","chapter":"2","verse":"15","text":"Mfalume viyahulike yaja yalawilile, kalonda kumkoma Musa, mbali Musa kambanga mfalume wa Misili na kahita kukala muna isi ya Midiani."},{"book":"Kulawa","chapter":"2","verse":"16","text":"Mkulu wa nhambiko wa Midiani kakala na wandele saba, nawo weza kudeha mazi. Wamemeza mbaluti muladi wadahe kuwang'wiza ng'hondolo na luti wa tati yawo."},{"book":"Kulawa","chapter":"2","verse":"17","text":"Wadimi weza na wawawinga wandele waja saba, mbali Musa kema na kuwataza kuding'wiza bumbila da wanyama wawo."},{"book":"Kulawa","chapter":"2","verse":"18","text":"Viwabwelile kwa tati yawo Leueli‚ kawauza‚ “Habali diyelo hamkalame bule kubwela?”"},{"book":"Kulawa","chapter":"2","verse":"19","text":"Wamwidika‚ “Mmisili kachilopola na wadimi‚ na iviya kachidehela mazi na kung'wiza wanyama wetu.”"},{"book":"Kulawa","chapter":"2","verse":"20","text":"Kawauza wandele wake, “Munhu iyo kakulihi?” “Habali mumuleka uko munhu iyo? Hiteni mukamgoneke yaje na cheye.”"},{"book":"Kulawa","chapter":"2","verse":"21","text":"Musa katogola kukala haja, Yesilo kamwing'ha Musa mndele wake yatangigwe Sipola yamsole."},{"book":"Kulawa","chapter":"2","verse":"22","text":"Sipola kamwelekela mwana wa chilume. Musa kailongela mwenyewo‚ “Nitogoligwa kukala muna iisi iyo ya manyambenyambe.” Ivo kamtanga mwana iyo zina Gelishomu."},{"book":"Kulawa","chapter":"2","verse":"23","text":"Viifosile miyaka mingi mfalume wa Misili kadanganika‚ mbali Waisilaili wakala wang'hali muna utumwa na wolilila kutazigwa. Kugutilila kwawo kumfikila Mulungu."},{"book":"Kulawa","chapter":"2","verse":"24","text":"Mulungu kahulika ndilo yawo na kakumbuka lagano diyekile na Bulahimu na Isaka na Yakobo."},{"book":"Kulawa","chapter":"2","verse":"25","text":"Mulungu kawalola Waisilaili na kavimanya viya viwogaya."}]}