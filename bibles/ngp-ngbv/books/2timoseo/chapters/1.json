{"data":[{"book":"2Timoseo","chapter":"1","verse":"1","text":"Miye Paulo, mwigala ulosi ywa Yesu Kilisito, viya aungile Mnungu, kanilagiza kubilikiza ugima udya alagane kinanao mwe kulunganywa na Yesu Kilisito."},{"book":"2Timoseo","chapter":"1","verse":"2","text":"Nakuwandikila weye Timoseo mwanangu ywe kindedi mwo mhuwi hukuungisa."},{"book":"2Timoseo","chapter":"1","verse":"3","text":"Namtogola Mnungu humdamanyila ndima kwa kumanya kudamanya ayedi enga ivo wadamanye wakale wangu, Namgamba ni vedi Mnungu kila hakukumbukila mwo kuvika kwangu kilo na nomsi."},{"book":"2Timoseo","chapter":"1","verse":"4","text":"Nakumbukila kwiila kwako naho naungisa kukuona, vileke ninde na kinyemi kikulu."},{"book":"2Timoseo","chapter":"1","verse":"5","text":"Naukumbukila umhuwi wako we kindedi, mhuwi andile nawo weyako Loisi, na nyokwe Eyonike. Naho himanya hata weye nawe unanao."},{"book":"2Timoseo","chapter":"1","verse":"6","text":"Nivo vikuleka nakukumbusa, ukwezele ikipe kimndani mwako wink'higwe ni Mnungu, aho nakugelekaga mikono yangu."},{"book":"2Timoseo","chapter":"1","verse":"7","text":"Kwaviya Muye kink'higwe ni Mnungu hiyo ywa kukitenda kinde wogofi, bule, mna ni Muye ywa kukink'ha ludole na lukunde, no kuudaha umoyo."},{"book":"2Timoseo","chapter":"1","verse":"8","text":"Elo, usekuona soni kulonga uwona mwa Zumbe ywetu, naho usekuona soni mwa miye mvugailwa kwa ajili yakwe. Mna unde hamwenga na miye mwa makunt'ho kwa Mbuli Yedi, kuligana no ludole ludya ukwink'higwa ni Mnungu."},{"book":"2Timoseo","chapter":"1","verse":"9","text":"Yehe kakiyokola, no kukitanga kinde want'hu wakwe, mna hiyo kwa udamanyi wetu, ni kwa ivo aungile mwenye, no uwedi wa Mnungu. Nekingigwa uwedi uwo wa Mnungu kwa sila ya Yesu Kilisito, kukongela aho Isi iumbigwe."},{"book":"2Timoseo","chapter":"1","verse":"10","text":"Mna ivi haluse uwedi wa Mnungu ugubulwa kwetu kwa kwiza kwakwe yudya Mlokozi ywetu Yesu Kilisito. Yehe kalubanaga pele ludole lwo kubanika, na kwa Mbuli Yedi kaugubula ugima wa ulo na ulo."},{"book":"2Timoseo","chapter":"1","verse":"11","text":"Naivo miye hisagulwa ni Mnungu ninde mwigala ulosi na mhinizi na kuwabilikiza want'hu Mbuli Yedi."},{"book":"2Timoseo","chapter":"1","verse":"12","text":"Naho nivo vikuleka nasulumila enga ivi. Mna hikuona soni kwaviya himmanya yudya nimhuwile, naho himanyisa adaha kuchamila kiya anink'hile, kubula mwe dizuwa dyo uheelo."},{"book":"2Timoseo","chapter":"1","verse":"13","text":"Utozese mahinizo yadya ya kindedi huhinize na kusigala mwo mhuwi no lukunde lwetu mwo kulunganywa na Yesu Kilisito."},{"book":"2Timoseo","chapter":"1","verse":"14","text":"Imbuli idya ink'hulu wink'higwe, uyamile kwa wambizi wa Muye ywa Mnungu akwikala mndani mwetu."},{"book":"2Timoseo","chapter":"1","verse":"15","text":"Enga ivo umanyize, want'hu wose wakwikala mwe isi ya Asia hata Figelo na Helomogene wanileka."},{"book":"2Timoseo","chapter":"1","verse":"16","text":"Zumbe awaonele mbazi mp'huga ya Onesifolo, kwaviya nakanisangalaza mwo umoyo nk'hanana nyingi, naho haone soni kwa miye kunda mwe divugailo,"},{"book":"2Timoseo","chapter":"1","verse":"17","text":"mna eze abule Loma, nakakonga kunizungula kwa kukombeka niyo aniyona."},{"book":"2Timoseo","chapter":"1","verse":"18","text":"Zumbe na amuwonele mbazi Onesifolo mwe dizuwa dyo uheelo! Naho weye kumanya vedi amengi anitendele uko Efeso."}]}