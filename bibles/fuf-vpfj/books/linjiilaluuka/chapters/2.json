{"data":[{"book":"LINJIILA LUUKA","chapter":"2","verse":"1","text":"E nder ɗen balɗe ɗon Awgustu lanɗo mawɗo Roomu on yamiri winditagol laamateeri makko ndin fow."},{"book":"LINJIILA LUUKA","chapter":"2","verse":"2","text":"Fewndo nden winditannde aranere, hari ko Kiriniiyu woni ko halfinaa ardagol leydi Sirii ndin."},{"book":"LINJIILA LUUKA","chapter":"2","verse":"3","text":"Mo kala winditorayno ka saare mun."},{"book":"LINJIILA LUUKA","chapter":"2","verse":"4","text":"Yuusufu kaɲun kadi iwri ka diiwal Jaliilu e ndee saare Naasirata fii yahugol ka diiwal Yahuuda, ka saare Daawuuda wi'eteende Bayti-Lahiimi, ɓay hari ko o jeyaaɗo e nder ɓeynguure Daawuuda nden, awa kadi ko e ndun suudu o jeyaa,"},{"book":"LINJIILA LUUKA","chapter":"2","verse":"5","text":"fii no o winditodira e Mariyama on ƴamaaɗo makko, tawi on ko sowiiɗo."},{"book":"LINJIILA LUUKA","chapter":"2","verse":"6","text":"Fewndo ɓe wonnoo ɗon, saa'i ka Mariyama jibinta hewti."},{"book":"LINJIILA LUUKA","chapter":"2","verse":"7","text":"O firtii dikkuru makko ndun. O buumi mo e wudere, o wallini e nder kunnawal ɲamminirgal daabeeji, ɓay hari ɓe heɓaali werde ka suudu hoɓɓe."},{"book":"LINJIILA LUUKA","chapter":"2","verse":"8","text":"Tawi e on jemma, no woodunoo e ngal diiwal ɗon ngaynaakooɓe daakinooɓe fii aynugol gureeli mun ɗin."},{"book":"LINJIILA LUUKA","chapter":"2","verse":"9","text":"Malaa'ikaajo Joomiraaɗo on feeɲani ɓe, annoora Joomiraaɗo on jalbini nokkuure ka ɓe woni ɗon. Ɓe huli fota."},{"book":"LINJIILA LUUKA","chapter":"2","verse":"10","text":"Kono malaa'ikaajo on wi'i ɓe: «Wota on hulu, sabu miɗo feɲɲinande on Kibaaru Moƴƴo mo welo-welo moolanaango wonanayngo jamaa on fow."},{"book":"LINJIILA LUUKA","chapter":"2","verse":"11","text":"Hande e ndee saare Daawuuda, on daɲanaama ton Dandoowo, on-le ko *Almasiihu on, ko kanko woni Joomi on."},{"book":"LINJIILA LUUKA","chapter":"2","verse":"12","text":"Awa seedee mun, on taway boobo penu no buumaa e nder wudere, wallinaa e nder kunnawal.»"},{"book":"LINJIILA LUUKA","chapter":"2","verse":"13","text":"No o gaynirnoo wowlude ɗun, ɗon kisan konu malaa'ikaaɓe moolanaangu tawti malaa'ikaajo on, no manta Allaahu on, hiɓe wi'a:"},{"book":"LINJIILA LUUKA","chapter":"2","verse":"14","text":"«Mangural wonanii Allaahu on ka kammu,"},{"book":"LINJIILA LUUKA","chapter":"2","verse":"15","text":"Ɓay malaa'ikaaɓe ɓen ƴentii, ngaynaakooɓe ɓen wi'indiri: «Mahen Bayti-Lahiimi ndaaroyen ko waɗi ton kon, ɗun ko koo ko Joomiraaɗo on andini en fii mun!»"},{"book":"LINJIILA LUUKA","chapter":"2","verse":"16","text":"Ɓe yahi heɲa, ɓe tawoyi Mariyama e Yuusufu ton, tawi boobo penu on kadi no wallinaa ka nder kunnawal."},{"book":"LINJIILA LUUKA","chapter":"2","verse":"17","text":"Ɓay ɓe yi'ii mo, ɓe fillitii ko ɓe wowlananoo kon fii on boobo."},{"book":"LINJIILA LUUKA","chapter":"2","verse":"18","text":"Kala nanunooɓe ko ɓen ngaynaakooɓe yewtaynoo kon wontiri ɗun ŋalaw."},{"book":"LINJIILA LUUKA","chapter":"2","verse":"19","text":"Mariyama mari ɗun fow ka ɓernde mun, maanditii fii miijitagol."},{"book":"LINJIILA LUUKA","chapter":"2","verse":"20","text":"Ontuma ngaynaakooɓe ɓen yiltitii, hiɓe manta mawnina Allaahu on fii kala ko ɓe nanunoo e ko ɓe yi'i wano ɓe wowlirananoo non tigi."},{"book":"LINJIILA LUUKA","chapter":"2","verse":"21","text":"Ɓay balɗe jeetati ɗen timmii, o sunninaa o innaa Iisaa, innde nde malaa'ikaajo on toɗɗaninoo boobo on nden ado neene makko saawude mo."},{"book":"LINJIILA LUUKA","chapter":"2","verse":"22","text":"Ɓay ɲalaaɗe fii laɓɓinagol maɓɓe ngol timmii, wano Sariya Muusaa on wiirunoo non, ɓe naɓi boobo on *Yerusalaam fii weeɓitangol mo Joomiraaɗo on,"},{"book":"LINJIILA LUUKA","chapter":"2","verse":"23","text":"(wano windori non ka Sariya Joomiraaɗo on: «Kala boobo gorko afo on ka neene mun ko Joomiraaɗo on jeyi.»),"},{"book":"LINJIILA LUUKA","chapter":"2","verse":"24","text":"e fii ittugol sadaka legetereeji ɗiɗi maa gabooji kecci ɗiɗi wano wiiranoo non ka Sariya Joomiraaɗo on."},{"book":"LINJIILA LUUKA","chapter":"2","verse":"25","text":"Tawi no woodunoo Yerusalaam gorko wi'eteeɗo Sim'uunu. On ko feewuɗo e kadi ko rewoowo Joomiraaɗo on. Himo tijjaninoo *Isra'iila'en on Dandoowo, tawi kadi *Ruuhu Seniiɗo on no e hoore makko."},{"book":"LINJIILA LUUKA","chapter":"2","verse":"26","text":"Ruuhu Seniiɗo on feɲɲinanno mo wonde o maayataa ado o yi'ude Almasiihu Joomiraaɗo on."},{"book":"LINJIILA LUUKA","chapter":"2","verse":"27","text":"Ruuhu Seniiɗo on ardii mo haa ka *juulirde mawnde. Fewndo ko mawɓe paykun kun addata kun, ɗun ko Iisaa, fii laatinangol kun aadaaji maɓɓe tippude e Sariya Muusaa on,"},{"book":"LINJIILA LUUKA","chapter":"2","verse":"28","text":"kanko Sim'uunu o tambii paykun kun ka juuɗe makko, o jarni Alla, o wi'i:"},{"book":"LINJIILA LUUKA","chapter":"2","verse":"29","text":"«Jooni non, yaa an Joomiraaɗo,"},{"book":"LINJIILA LUUKA","chapter":"2","verse":"30","text":"sabu mi yi'irii gite an ɗen kisiyee iwruɗo e maa on,"},{"book":"LINJIILA LUUKA","chapter":"2","verse":"31","text":"mo moƴƴinɗaa yeeso jamaaji ɗin fow,"},{"book":"LINJIILA LUUKA","chapter":"2","verse":"32","text":"ɗun-le ko ndaygu hentinanayngu leƴƴi aduna on fow"},{"book":"LINJIILA LUUKA","chapter":"2","verse":"33","text":"Ben makko e yumma makko ŋalɗi fii ko wowlanoo fii makko kon."},{"book":"LINJIILA LUUKA","chapter":"2","verse":"34","text":"Sim'uunu du'anii ɓe, wi'i Mariyama neene paykun kun: «Awa kun paykun wonoyay fii liɓugol woɓɓe, ɓanta ɓeya e nder leydi Isra'iila ndin e fii wonugol maande nde yimɓe ɓen yeddata,"},{"book":"LINJIILA LUUKA","chapter":"2","verse":"35","text":"e fii no miijooji ɓerɗe buy feeɲira. An kadi a heɓay nguli ɓernde wa tufiraande kaafa.»"},{"book":"LINJIILA LUUKA","chapter":"2","verse":"36","text":"Tawi no woodunoo ɗon kadi debbo haaloowo ko Alla longini ɗun wi'eteeɗo Hannatu, on ko geɗal Fanu'iila, jeyaaɗo e bolondaa Asiira, duuɓinɗo fota. On ko yeru duuɓi jeeɗiɗi wondunoo e moodi mun gila curbayaagal makko."},{"book":"LINJIILA LUUKA","chapter":"2","verse":"37","text":"Ontuma o heynii haa o heɓi duuɓi cappanɗe jeetati e nay. E nder ɗun kadi, o iwataano ka juulirde mawnde, himo duuminoo ton e rewugol Alla, hoora, toroo jemma e ɲalorma."},{"book":"LINJIILA LUUKA","chapter":"2","verse":"38","text":"On debbo hewti e on saa'i tigi, himo jarna Alla, himo wowlana kala tijjinooɗo hisineede ndee saare Yerusalaam fii kun paykun."},{"book":"LINJIILA LUUKA","chapter":"2","verse":"39","text":"Ɓay Yuusufu e Mariyama waɗii ko Sariya Joomiraaɗo on yamiri kon fow, ɓe yiltitii ka saare maɓɓe Naasirata, ɗun ko e nder Jaliilu."},{"book":"LINJIILA LUUKA","chapter":"2","verse":"40","text":"Tawi paykun kun no njanɗude tun tiiɗa e nder ko kun heewata faamu kon. Awa kadi sulfu Alla on no e hoore makkun."},{"book":"LINJIILA LUUKA","chapter":"2","verse":"41","text":"Tawi mawɓe Iisaa ɓen yahayno hitaande kala Yerusalaam fii *Juldeere Yawtaneede nden"},{"book":"LINJIILA LUUKA","chapter":"2","verse":"42","text":"Ɓay kun heɓii duuɓi sappoo e ɗiɗi, ɓe yaadi e makkun e nden juldeere wano woowiri non."},{"book":"LINJIILA LUUKA","chapter":"2","verse":"43","text":"Ɓay juldeere nden feƴƴii, mawɓe paykun kun hooti, kono kaɲun paykun kun, ɗun ko Iisaa, luttiti Yerusalaam, tawi mawɓe makkun ɓen andaali."},{"book":"LINJIILA LUUKA","chapter":"2","verse":"44","text":"Ɓay hiɓe sikka paykun kun no wondi e ɓe ɓe ardunoo ɓen, ɓe yahi yeru ɲallal. Onsay ɓe woni e ɗaɓɓitugol kun e hakkunde siɓɓe maɓɓe ɓen e andindiraaɓe maɓɓe ɓen."},{"book":"LINJIILA LUUKA","chapter":"2","verse":"45","text":"Ɓay ɓe yiitaali kun, ɓe yiltitii Yerusalaam fii ɗaɓɓitoygol kun."},{"book":"LINJIILA LUUKA","chapter":"2","verse":"46","text":"Balɗe tati ɓaawo ɗun, ɓe tawoyi kun ka juulirde mawnde, hikun jooɗii hakkunde karamokooɓe ɓen, heɗitii ɓe, e kadi hikun landotonoo ɓe lande."},{"book":"LINJIILA LUUKA","chapter":"2","verse":"47","text":"Nanunooɓe hikun yewta ɓen fow ŋalɗi sabu hakkille makkun ɗen e ko kun jaabotonoo kon."},{"book":"LINJIILA LUUKA","chapter":"2","verse":"48","text":"Ɓay mawɓe makkun ɓen yi'ii kun, ɓe ŋalɗi, neene makkun wi'i kun: «Boobo an, ko honɗun waɗanɗaa men ɗun? E hino ɗun fow min e ben maa meɗen ɗaɓɓitude ma e nder sokola!»"},{"book":"LINJIILA LUUKA","chapter":"2","verse":"49","text":"Kun wi'i ɓe: «Ko fii honɗun ɗaɓɓitirton mi? Hari on andaa miɗo haani wonude ka suudu Ben an?»"},{"book":"LINJIILA LUUKA","chapter":"2","verse":"50","text":"Kono kamɓe ɓe faamaali ngol kongol ngol kun haalani ɓe."},{"book":"LINJIILA LUUKA","chapter":"2","verse":"51","text":"Ontuma kun yiltodi e maɓɓe Naasirata, kun yankinanii ɓe. Neene makkun mari ɗin piiji fow ka ɓernde mun maanditii."},{"book":"LINJIILA LUUKA","chapter":"2","verse":"52","text":"Tawi kun paykun, ɗun ko Iisaa, no mawnude tun, faamu makko on kadi ko yeeso tun woni yaarude, himo ɓeydoo tun welude Allaahu on e yimɓe ɓen."}]}