{"data":[{"book":"प्रेरितों","chapter":"8","verse":"1","text":"शाऊल ओख मारन म सहमत होतो।"},{"book":"प्रेरितों","chapter":"8","verse":"2","text":"कुछ भक्तो न स्तिफनुस ख कब्र म रख्यो अऊर ओको लायी जोर सी रोयो।"},{"book":"प्रेरितों","chapter":"8","verse":"3","text":"शाऊल मण्डली ख उजाड़ रह्यो होतो; अऊर घर-घर घुस क पुरुषों अऊर बाईयों ख घसीट-घसीट क जेलखाना म डालत होतो।"},{"book":"प्रेरितों","chapter":"8","verse":"4","text":"जो तितर-बितर हुयो होतो, हि सुसमाचार सुनावतो हुयो फिरयो;"},{"book":"प्रेरितों","chapter":"8","verse":"5","text":"अऊर फिलिप्पुस सामरियां नगर म जाय क लोगों म मसीह को प्रचार करन लग्यो।"},{"book":"प्रेरितों","chapter":"8","verse":"6","text":"जो बाते फिलिप्पुस न कह्यो उन्ख लोगों न सुन क अऊर जो चिन्ह चमत्कार ऊ दिखावत होतो उन्ख देख देख क, एक चित्त होय क मन लगायो।"},{"book":"प्रेरितों","chapter":"8","verse":"7","text":"कहालीकि बहुत सो म सी दुष्ट आत्मायें बड़ो आवाज सी चिल्लावत निकल गयी, अऊर बहुत सो लकवा को रोगी अऊर लंगड़ा भी अच्छो करयो गयो;"},{"book":"प्रेरितों","chapter":"8","verse":"8","text":"अऊर ऊ नगर म बड़ी खुशी छाय गयो।"},{"book":"प्रेरितों","chapter":"8","verse":"9","text":"येको सी पहिलो ऊ नगर म शिमोन नाम को एक आदमी होतो, जो जादू-टोना कर क् सामरियां को लोगों ख चकित करतो अऊर अपनो आप ख एक महान पुरुष बतावत होतो।"},{"book":"प्रेरितों","chapter":"8","verse":"10","text":"छोटो सी बड़ो तक सब ओको पर ध्यान दे क कहत होतो “यो आदमी परमेश्वर की वा सामर्थ आय, जो महान कहलावय हय।”"},{"book":"प्रेरितों","chapter":"8","verse":"11","text":"ओन बहुत दिन सी उन्ख अपनो जादू को कामों सी चकित कर रख्यो होतो, येकोलायी हि ओख बहुत मानत होतो।"},{"book":"प्रेरितों","chapter":"8","verse":"12","text":"पर जब उन्न फिलिप्पुस को विश्वास करयो जो परमेश्वर को राज्य अऊर यीशु मसीह को नाम को सुसमाचार सुनावत होतो त लोग, का पुरुष, का बाई, बपतिस्मा लेन लग्यो।"},{"book":"प्रेरितों","chapter":"8","verse":"13","text":"तब शिमोन न खुद भी विश्वास करयो अऊर बपतिस्मा ले क फिलिप्पुस को संग रहन लग्यो। ऊ चिन्ह चमत्कार अऊर बड़ो-बड़ो सामर्थ को काम होतो देख क चकित होत होतो।"},{"book":"प्रेरितों","chapter":"8","verse":"14","text":"जब प्रेरितों न जो यरूशलेम म होतो, सुन्यो कि सामरियों न परमेश्वर को वचन मान लियो हय त पतरस अऊर यूहन्ना ख उन्को जवर भेज्यो।"},{"book":"प्रेरितों","chapter":"8","verse":"15","text":"उन्न जाय क उन्को लायी प्रार्थना करी कि पवित्र आत्मा पाये।"},{"book":"प्रेरितों","chapter":"8","verse":"16","text":"कहालीकि ऊ अब तक उन्म सी कोयी पर नहीं उतरयो होतो; उन्न त केवल प्रभु यीशु को नाम म बपतिस्मा लियो होतो।"},{"book":"प्रेरितों","chapter":"8","verse":"17","text":"तब उन्न उन पर हाथ रख्यो अऊर उन्न पवित्र आत्मा पायो।"},{"book":"प्रेरितों","chapter":"8","verse":"18","text":"जब शिमोन न देख्यो कि प्रेरितों को हाथ रखन सी पवित्र आत्मा दियो जावय हय, त उन्को जवर रुपये लाय क कह्यो,"},{"book":"प्रेरितों","chapter":"8","verse":"19","text":"“यो अधिकार मोख भी दे, कि जो कोयी पर हाथ रखू ऊ पवित्र आत्मा पाये।”"},{"book":"प्रेरितों","chapter":"8","verse":"20","text":"पतरस न ओको सी कह्यो, “तोरो रुपये तोरो संग नाश होय, कहालीकि तय न परमेश्वर को दान रुपयों सी मोल लेन को बिचार करयो।"},{"book":"प्रेरितों","chapter":"8","verse":"21","text":"या बात म नहीं तोरो हिस्सा हय, नहीं भाग हय; कहालीकि तोरो मन परमेश्वर को आगु सही नहाय।"},{"book":"प्रेरितों","chapter":"8","verse":"22","text":"येकोलायी अपनी यो बुरायी सी मन फिराय क प्रभु सी प्रार्थना कर, होय सकय हय कि तोरो मन को बिचार माफ करयो जाये।"},{"book":"प्रेरितों","chapter":"8","verse":"23","text":"कहालीकि मय देखू हय कि तय पित्त जसी कड़वाहट अऊर पाप को बन्धन म पड़्यो हय।”"},{"book":"प्रेरितों","chapter":"8","verse":"24","text":"शिमोन न उत्तर दियो “तुम मोरो लायी प्रभु सी प्रार्थना करो कि जो बाते तुम न कहीं, उन्म सी कोयी मोर पर नहीं आय पड़े।”"},{"book":"प्रेरितों","chapter":"8","verse":"25","text":"येकोलायी हि गवाही दे क अऊर प्रभु को वचन सुनाय क यरूशलेम ख लौट गयो, अऊर सामरियों को बहुत सो गांवो म सुसमाचार सुनावतो गयो।"},{"book":"प्रेरितों","chapter":"8","verse":"26","text":"फिर प्रभु को एक स्वर्गदूत न फिलिप्पुस सी कह्यो, “उठ अऊर दक्षिन को तरफ ऊ रस्ता पर जा, जो यरूशलेम सी गाजा ख जावय हय।” यो रेगिस्तानी रस्ता हय।"},{"book":"प्रेरितों","chapter":"8","verse":"27","text":"ऊ उठ क चल दियो, अऊर देखो, कूश देश को एक आदमी आय रह्यो होतो जो खोजा अऊर कूशियो की रानी कन्दाके को मंत्री अऊर खजांची होतो। ऊ आराधना करन ख यरूशलेम आयो होतो।"},{"book":"प्रेरितों","chapter":"8","verse":"28","text":"ऊ अपनो रथ पर बैठ्यो हुयो होतो, अऊर यशायाह भविष्यवक्ता की किताब पढ़तो हुयो लौटत जाय रह्यो होतो।"},{"book":"प्रेरितों","chapter":"8","verse":"29","text":"तब आत्मा न फिलिप्पुस सी कह्यो, “जवर जाय क यो रथ को संग हो ले।”"},{"book":"प्रेरितों","chapter":"8","verse":"30","text":"फिलिप्पुस ओको तरफ दवड़्यो अऊर ओख यशायाह भविष्यवक्ता की किताब पढ़तो हुयो सुन्यो, अऊर पुच्छ्यो “तय जो पढ़ रह्यो हय का ओख समझय भी हय?”"},{"book":"प्रेरितों","chapter":"8","verse":"31","text":"ओन कह्यो, “जब तक कोयी मोख नहीं समझाये त मय कसो समझू?” अऊर ओन फिलिप्पुस सी बिनती करी कि ऊ चढ़ क ओको जवर बैठ्यो।"},{"book":"प्रेरितों","chapter":"8","verse":"32","text":"धर्म शास्त्र को जो अध्याय ऊ पढ़ रह्यो होतो,"},{"book":"प्रेरितों","chapter":"8","verse":"33","text":"ओकी दीनता म ओको न्याय नहीं होन पायो।"},{"book":"प्रेरितों","chapter":"8","verse":"34","text":"येको पर खोजे न फिलिप्पुस सी पुच्छ्यो, “मय तोरो सी प्रार्थना करू हय, यो बताव कि भविष्यवक्ता यो कौन को बारे म कह्य हय, अपनो यां कोयी दूसरों को बारे म?”"},{"book":"प्रेरितों","chapter":"8","verse":"35","text":"तब फिलिप्पुस न अपनो मुंह खोल्यो अऊर योच शास्त्र सी सुरूवात कर क् ओख यीशु को सुसमाचार सुनायो।"},{"book":"प्रेरितों","chapter":"8","verse":"36","text":"रस्ता म चलतो-चलतो हि कोयी पानी को जागा म पहुंच्यो। तब खोजे न कह्यो, “देख इत पानी हय, अब मोख बपतिस्मा लेनो म का रोक हय।”"},{"book":"प्रेरितों","chapter":"8","verse":"37","text":"फिलिप्पुस न कह्यो, “यदि तय पूरो मन सी विश्वास करय हय त ले सकय हय।” ओन उत्तर दियो, “मय विश्वास करू हय कि यीशु मसीह परमेश्वर को बेटा आय।”"},{"book":"प्रेरितों","chapter":"8","verse":"38","text":"तब ओन रथ खड़ो करन की आज्ञा दी, अऊर फिलिप्पुस अऊर खोजा दोयी पानी म उतरयो, अऊर ओन खोजा ख बपतिस्मा दियो।"},{"book":"प्रेरितों","chapter":"8","verse":"39","text":"जब हि पानी सी निकल क ऊपर आयो, त प्रभु को आत्मा फिलिप्पुस ख उठा ले गयो, अऊर खोजे न ओख फिर नहीं देख्यो, अऊर ऊ खुश होतो हुयो अपनो रस्ता पर चली गयो।"},{"book":"प्रेरितों","chapter":"8","verse":"40","text":"फिलिप्पुस अशदोद म आय निकल्यो, अऊर जब तक कैसरिया म नहीं पहुंच्यो, तब तक नगर-नगर सुसमाचार सुनावतो गयो।"}]}