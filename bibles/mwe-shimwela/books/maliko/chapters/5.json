{"data":[{"book":"Maliko","chapter":"5","verse":"1","text":"Bhai, gubhaikengene ku ng'ambu litanda lya Galilaya, ku shilambo sha Bhagelashi."},{"book":"Maliko","chapter":"5","verse":"2","text":"A Yeshu bhakatuleshejepe muntumbwi, shangupe gubhaimikene naka mundu jumo jwa shikilwa maoka gangali gammbone, alikopoka ku makabhuli."},{"book":"Maliko","chapter":"5","verse":"3","text":"Jwene mundujo kwatamaga ku makabhuli na jwakwapi mundu akombolaga kuntabha kabhili kwa mindondolo nkali ja itale,"},{"book":"Maliko","chapter":"5","verse":"4","text":"pabha papagwinji bhalinjilenje kuntabha pingu na mindondolo ja itale ikabheje, atendaga kutula mindondolo ja itale jila na kuitemanya pinguyo, na wala jwakwapi mundu ankombolaga."},{"book":"Maliko","chapter":"5","verse":"5","text":"Mui na shilo kwatamaga ku makabhuli na mwiitumbi, alijobhela akuno alipita kwiilengula mmaganga."},{"book":"Maliko","chapter":"5","verse":"6","text":"Na akaabhoneje a Yeshu kwaataliya, gwabhabhutushile, gwapite kwaatindibhalila."},{"book":"Maliko","chapter":"5","verse":"7","text":"Kwa lilobhe lya utiya nigwashite, “Nkumbinga nndi mmwe a Yeshu bhanabhabho a Nnungu bha kunani kaje? Shonde shonde, kwa lina lya a Nnungu nnamboteshe!”"},{"book":"Maliko","chapter":"5","verse":"8","text":"Ashinkubheleketa nneyo pabha a Yeshu bhammalanjile kuti, “Ugwe lioka gwangali gwa mmbone, gunshoshe munduju.”"},{"book":"Maliko","chapter":"5","verse":"9","text":"Bhai, a Yeshu gubhammushiye, “Bhandu bhakuushemanga gani?” Gwajangwile, “Lina lyangu ‘Likundi’ pabha putuli tubhabhagwinji.”"},{"book":"Maliko","chapter":"5","verse":"10","text":"Lioka jwangali jwa mmbone jula, gwabhashondelesheye a Yeshu bhanaabhinganganje nshilambo mula."},{"book":"Maliko","chapter":"5","verse":"11","text":"Pa tome jakwe lyashinkupagwa likundi lya ngulubhe ilipitalya nshitumbi."},{"book":"Maliko","chapter":"5","verse":"12","text":"Bhai, ashimaoka bhala gubhaashondelesheyenje a Yeshu bhalinkutinji, “Ntupeleshe ku ngulubhe kula tukaajinjilanje.”"},{"book":"Maliko","chapter":"5","verse":"13","text":"A Yeshu gubhaaleshilenje, nigubhapite kwaajinjilanga ashingulubhe bhala. Na likundi lyowe lya ngulubhe lya ishila elupu ibhili, guieleleshele nnikote shibhutuka mpaka guitumbushile nnitanda."},{"book":"Maliko","chapter":"5","verse":"14","text":"Bhashunga bha ngulubhe ila gubhabhutukenje, gubhapite shumyanga jene nganijo kunnjini na mmigunda. Bhandunji gubhapitengene kulola itendeshe."},{"book":"Maliko","chapter":"5","verse":"15","text":"Gubhaajendelenje a Yeshu, gubhammweninji mundu akwete likundi lya maoka jula ali atemi, awete nngubho na ali na lunda lwakwe lwa mmbonepe, nigubhajogopenje."},{"book":"Maliko","chapter":"5","verse":"16","text":"Bhandunji bhagabhweninji genego pugatendekaga, gubhaatalashiyenje bhananji gampatile mundu jwa shikilwa maoka jula na ga ngulubhe ila."},{"book":"Maliko","chapter":"5","verse":"17","text":"Bhai, gubhatandubhenje kwaajuga a Yeshu bhajabhule nshilambo shabhonji mula."},{"book":"Maliko","chapter":"5","verse":"18","text":"A Yeshu bhalikwela muntumbwi bhajabhule, mundu jula gwabhajujile alongane nabho."},{"book":"Maliko","chapter":"5","verse":"19","text":"Ikabheje a Yeshu gubhakanile. Ikabhe gubhammalanjile, “Ujende kunngwako, ukaabhalanjilanje ashaalongo ajako yowe ibhakutendele Bhakulungwa na shibhashite kukubhonela shiya.”"},{"book":"Maliko","chapter":"5","verse":"20","text":"Bhai, mundu jula gwapite, gwatandwibhe pita lunguya yowe ibhantendele a Yeshu nshilambo shashemwaga Dekapoli, malombolelo gakwe ilambo kumi, na bhandu bhowe gubhakanganigwenje."},{"book":"Maliko","chapter":"5","verse":"21","text":"A Yeshu bhakajombosheje na ntumbwi kubhuja kung'ambu, lugwinjili lukulungwa lwa bhandu lukwaagumbalilaga, gubhajimi nnyenje litanda."},{"book":"Maliko","chapter":"5","verse":"22","text":"Penepo gubhaishe bhakulungwa bhamo bha shinagogi bhashemwaga a Yailo. Bhakaabhoneje a Yeshu gubhaigwishiye pa makongono gabho,"},{"book":"Maliko","chapter":"5","verse":"23","text":"gubhaashondelesheye bhalinkuti, “Mwali jwangu jwannung'una nnwele tome nawa. Shonde twende nkammishile makono genugo nkupinga alame.”"},{"book":"Maliko","chapter":"5","verse":"24","text":"Bhai, a Yeshu gubhalongene nabho. Na bhandunji bhabhagwinji gubhaakagwilenje, akuno bhalinokolananga nkwaabhandishila."},{"book":"Maliko","chapter":"5","verse":"25","text":"Bhashinkupagwa na bhakongwe bhamo bhatendaga lwala nsholosholo yaka likumi limo na ibhili."},{"book":"Maliko","chapter":"5","verse":"26","text":"Bhene bhakongwebho bhashinkulajilila kwenda mubhamitela bhabhagwinji. Na bhashinkujonanga indu yabho yaigwinji nkuilwaya na bhanalame, ikabhe nipunda kulwaliya."},{"book":"Maliko","chapter":"5","verse":"27","text":"Bhakapilikaneje ngani ja a Yeshu, gubhapite, nipekenya lugwinjili lwa bhandu lula kunyuma ja a Yeshu, gubhapite kwaya nngubho jabho."},{"book":"Maliko","chapter":"5","verse":"28","text":"Bhashinkutenda nneyo, pabha bhashinkwiibheleketela bhayene kuti, “Ngwayape nngubho jabho, shiname.”"},{"book":"Maliko","chapter":"5","verse":"29","text":"Shangupe nsholosholo gula ukupumulaga, gubhaibhweni nshiilu shabho kuti bhalamile shilwele shabho shila."},{"book":"Maliko","chapter":"5","verse":"30","text":"A Yeshu gubhaimanyi kuti gashikwashoka mashili. Bhai gubhalutendebhushile lugwinjili lula, gubhabhushiye, “Gani angwashiye nngubho jangu?”"},{"book":"Maliko","chapter":"5","verse":"31","text":"Bhaajiganywa bhabho gubhaajangulenje, “Nnilola bhandunji shibhakuti kunngumbalila, nkubhuya bhuli gani ankwashiye?”"},{"book":"Maliko","chapter":"5","verse":"32","text":"Ikabheje a Yeshu gubhapundile kuloleya bhammone atendile shenesho."},{"book":"Maliko","chapter":"5","verse":"33","text":"Penepo bhakongwe bhala, bhali bhagamanyi gaapatile, gubhatandwibhe ungumila kwa jogopa, gubhapite kwigwiya pa makongono ga a Yeshu na gubhatalashiye gowe gatendeshe."},{"book":"Maliko","chapter":"5","verse":"34","text":"A Yeshu gubhaabhalanjile, “A mwali, ngulupai jenu jinnamiye. Njende kwa ulele, na shilwele shenu nnamile.”"},{"book":"Maliko","chapter":"5","verse":"35","text":"A Yeshu bhakanabhe pumula kubheleketa, bhandunji kukopoka kumui kwa a Yailo bhala gubhaikengene, nikwaalugulila, “Mwali jwenu awile. Ga bhuli kupunda kwaabhuya Bhaajiganya?”"},{"book":"Maliko","chapter":"5","verse":"36","text":"Ikabheje a Yeshu bhakapilikaneje gubhabheleketenje gala, gubhaabhalanjile a Yailo, “Nnajogope, mmwe nkulupalilepe.”"},{"book":"Maliko","chapter":"5","verse":"37","text":"Penepo wala bhangaleka mundu jojowe abhakagule ikabhe, a Petili na a Yakobho na a Yowana apwabho."},{"book":"Maliko","chapter":"5","verse":"38","text":"Gubhaikengenenje kunngwabho bhakulungwa bha shinagogi bhala, na a Yeshu gubhapilikene njobhela na ililo na gubhaaimenenje bhandu bhabhagwinji bhalikwigutanjilanga."},{"book":"Maliko","chapter":"5","verse":"39","text":"Gubhajinjile nnyumba, gubhaalugulilenje, “Pakubha nnajobhelanga na guta? Mwali jwangawa, ashigonape.”"},{"book":"Maliko","chapter":"5","verse":"40","text":"Ikabheje bhalabhonji gubhaeshilenje. Bhai, gubhaakopoyenje bhowe palanga, gubhaatolile ainagwe na akwabhe mwali jula na bhaajiganywa bhabho bhatatu bhala, gubhajinjilenje kukati kwagonile mwali."},{"book":"Maliko","chapter":"5","verse":"41","text":"Kungai gubhankamwile nkono, gubhammalanjile, “Talita kumi” Malombolelo gakwe, “Mwali ngunakuubhalanjila ujinushe!”"},{"book":"Maliko","chapter":"5","verse":"42","text":"Shangupe mwali gwajimi, gwatandwibhe kujima jima. Paliji jwa yaka likumi limo na ibhili. Penepo bhandu gubhakanganigwenje kwa kaje."},{"book":"Maliko","chapter":"5","verse":"43","text":"A Yeshu gubhaakomelesheyenje bhanammalanjilanje mundu jene nganijo. Kungai gubhaabhalanjilenje bhampanganje shalya mwali jula."}]}