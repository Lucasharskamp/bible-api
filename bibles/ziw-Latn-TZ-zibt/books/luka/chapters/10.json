{"data":[{"book":"Luka","chapter":"10","verse":"1","text":"Eze yajike ayo, Zumbe niyo asagula wantu watuhu milongo mfungate na waidi. Awasigila waididi wamlongwele kujinkila chila mzi na chila hantu endile uyo mwenye nakaunga aite."},{"book":"Luka","chapter":"10","verse":"2","text":"Awagamba, “Ulozo utendesa, mna wata kuvuna ni wajeche. Mlombezeni Zumbe ywenkonde egale wavuni mwe nkonde yakwe."},{"book":"Luka","chapter":"10","verse":"3","text":"Hitani! Mkaulise nawasigilani saviya ngoto mgatigati mwe mauzi."},{"book":"Luka","chapter":"10","verse":"4","text":"Msekwinula hela hegu mkwiji hegu vilatu, naho msekumlamsa mntu yoyose mwe sila."},{"book":"Luka","chapter":"10","verse":"5","text":"Mkengila mwe nyumba, kongani kugamba, ‘Utondowazi utendeke mwe nyumba ino.’"},{"book":"Luka","chapter":"10","verse":"6","text":"Uneva akwikala umo ni mntu akunga utondowazi, utondowazi wenyu neikale hamwenga nauyo, hegu bule, ndamsa yenyu yo utondowazi ne iwawiyeni wenye."},{"book":"Luka","chapter":"10","verse":"7","text":"Ikalani mwe nyumba iyo, mkadya na kunywa vyo vyose wakuwenkani, kwaviya wandima waugwa wenkigwe maliho yawo. Msekujenda jenda kulaila nyumba imwenga kwita ntuhu."},{"book":"Luka","chapter":"10","verse":"8","text":"Mkengile mwe mzi wowose niyo wantu wawahokeleni, dyani viya wakuwenkani,"},{"book":"Luka","chapter":"10","verse":"9","text":"honyani wanyonje we mo mzi uwo, naho wagambeni wantu wa uko, ‘Useuta wa Chohile wiza haguhi henyu.’"},{"book":"Luka","chapter":"10","verse":"10","text":"Mna mkengila mwe mzi niyo hamhokelwe, fosani mo lwazo kuno mkagamba,"},{"book":"Luka","chapter":"10","verse":"11","text":"‘Hata tifili dikulaila mo mzi wenyu dimamatile mwe viga vyetu chadikung'untila mwenyu. Mna mkumbuke kugamba Useuta wa Chohile wiza haguhi henyu!’"},{"book":"Luka","chapter":"10","verse":"12","text":"Nawagambilani chindedi kugamba mwe dizuwa dyo kukantilwa ni Chohile mzi uwo nawafile mbazi kujinka mzi wa Sodoma!"},{"book":"Luka","chapter":"10","verse":"13","text":"“Nauluwone weye, Kolazoni! Nauluwone weye mzi wa Betisaida! Uneva mpituko zidamanywe kwenyu zadamanywe uko Tilo na Sidoni, wantu wa uko na weila chikale, wavala suche za majuniya, na kwehaka maivu, kulagisa kugamba waleka masa yawo!"},{"book":"Luka","chapter":"10","verse":"14","text":"Chohile nawafile mbazi Tilo na Sidoni mwe dizuwa dyo kukantilwa kujinka kwenyu."},{"book":"Luka","chapter":"10","verse":"15","text":"Na kwachausa chako weye Kapelinaumu! Waunga wekweze wenye kwembingu? Naudulwe hasi kwe bome hedina uhelo!”"},{"book":"Luka","chapter":"10","verse":"16","text":"Yesu alonga kwa wanampina wakwe, “Akuwategelezani nyuwe anitegeleza miye, na akuwalemelani nyuwe anilemela miye, na akunilemela miye amlemela yudya anisigile.”"},{"book":"Luka","chapter":"10","verse":"17","text":"Wadya wantu milongo mfungate na waidi wauya weleleswa vidala. Wagamba, “Zumbe,” “hata mpepo zichiva hadya chize chizikwahile kwe dizina dyako!”"},{"book":"Luka","chapter":"10","verse":"18","text":"Yesu niyo awahitula, “Simuwona Shetani akagwa kulaila kwembingu saviya lumwemwe."},{"book":"Luka","chapter":"10","verse":"19","text":"Tegelezani! Siwenkani udahi, chani mdahe kujata nyoka na visuse na nguvu zose za kumhuda yudya mwihi, naho hahana chikunga chiwalumize."},{"book":"Luka","chapter":"10","verse":"20","text":"Hata ivyo msekwelelwa kwaviya mpepo zawevani, mna mwelelwe kwaviya mazina yenyu yawandikwa kwembingu.”"},{"book":"Luka","chapter":"10","verse":"21","text":"Mwe chipindi ichiya Yesu niyo amemezwa chinyemi kwa udahi wa Muye Ukukile, niyo agamba, “Tate, Zumbe dya kwembingu ne isi! Nakuhongeza kwaviya mbuli ufisize kwa wantu wata ubala na umanyi. Kuzivugula kwa wadodo. Heye Tate, zose izo ni kulawana neivyo vikuwagile."},{"book":"Luka","chapter":"10","verse":"22","text":"“Tate kaninka vintu vyoseni. Hahana akumanya Mwana ukaleka Tate, naho hahana amanyize Tate ukaleka Mwana na yoyose yudya Umwana akunga amlagise kwakwe.”"},{"book":"Luka","chapter":"10","verse":"23","text":"Akaheza Yesu niyo awahitukila wanampina wakatenda wechedu, awagamba, “Watogolwe ni wantu wakuwona mbuli ziya mkuziwona!"},{"book":"Luka","chapter":"10","verse":"24","text":"Nawagambilani kugamba wawoni na maseuta walozize nawakaungisa wayawone yadya mkuyawona nyuwe, mna hawayawone, nakuyeva yadya mkwiva, mna hawayevile.”"},{"book":"Luka","chapter":"10","verse":"25","text":"Akaheza mhinya yumwenga ywa Sigilizi niyo achimala amuza Yesu kwa kumjeza. Akamuza, “Mhinya,” “naungwa nitende mbwani chani nihokele ujima wa mazuwa yose?”"},{"book":"Luka","chapter":"10","verse":"26","text":"Yesu amhitula, “Iwandikwa mbwani mwe Sigilizi? Wamanya mbwani ukaisoma?”"},{"book":"Luka","chapter":"10","verse":"27","text":"Yudya mntu ahitula, “ ‘Munge Zumbe Chohile ywako kwa moyo wako wose, kwa muye wako wose, hamwenaga na nguvu zako, na kwa fanyanyi zako zose,’ ” naho “ ‘Munge mnyawo saviya ukweunga we mwenye.’ ”"},{"book":"Luka","chapter":"10","verse":"28","text":"Yesu ahitula, “Kuhitula vikungwa,” “damanya ivyo nawe nawikale.”"},{"book":"Luka","chapter":"10","verse":"29","text":"Mna yudya mhinya Sigilizi nakaunga awoneke ywedi, niyo amuza Yesu, “Mnyangu ni yuhi?”"},{"book":"Luka","chapter":"10","verse":"30","text":"Yesu ahitula, “Handaga na mntu yumwenga akulaila ko mzi wa Yelusalemu akasela kwita Yeliko mwesila adugana na wapolaganyi wamhuta, niyo wamwasa ehaguhi na kubanika."},{"book":"Luka","chapter":"10","verse":"31","text":"Niyo kwalaila mlavyantambiko yumwenga nakajinka mwe sila idya, mna eze amwone yudya mntu, niyo ajinkila mnkanda."},{"book":"Luka","chapter":"10","verse":"32","text":"Seivyo Mlawi yumwenga naye kabula aho, kajinka nakumsinya yudya mntu, niyo ajinkila mnkanda."},{"book":"Luka","chapter":"10","verse":"33","text":"Mna Mfambazi yumwenga endile akatamba mwe sila iyo kabula hayudya mntu, naye eze amwone, moyo wakwe wingilwa ni mbazi."},{"book":"Luka","chapter":"10","verse":"34","text":"Amsogeila, amwitila mavuta na divai mwe zinkwenje zakwe na kumzingiliza katambala, niyo amkweza mnanga mwe mpunda yakwe amwigala mwe nyumba ya kufikila wajeni, na kumuuguza."},{"book":"Luka","chapter":"10","verse":"35","text":"Zuwa ditimile alavya matundu maidi ya hela nakumwinka yudya msinya idya inyumba. Amgamba yudya msinya inyumba, ‘Msinye,’ umo haogola nanuye ne sila ino, ‘nahulihe chochose ukunga ujeseze mo kumsinya,’ ”"},{"book":"Luka","chapter":"10","verse":"36","text":"Yesu niyo amuza yudya mhinya Sigilizi, “Mwezifanyanyanyi zako, niyuhi mwa wano watatu amwonele mbazi yudya mntu atoigwe na wapolaganyi?”"},{"book":"Luka","chapter":"10","verse":"37","text":"Yudya mhinya sigilizi amhitula, “Ni yudya afile mbazi.”"},{"book":"Luka","chapter":"10","verse":"38","text":"Umo Yesu na wanampina wakwe we mwe ntambo, kengila mwe mzi umwenga kudya na kuna mvyele yumwenga akwitagwa Matha kamhokela mwe nyumba yakwe."},{"book":"Luka","chapter":"10","verse":"39","text":"Masa na ana lumbudye akwitagwa Maliyamu ekale hasi mwe viga vya Zumbe na kwetegeleza mahinyo yakwe."},{"book":"Luka","chapter":"10","verse":"40","text":"Matha endaga na ndima zilozize mnyumba, ivyo kambasa Yesu na kumgamba, “Zumbe, hukuviwona vino lumbu dyangu anasize nisankane ichedu? Mgambe eze anambize!”"},{"book":"Luka","chapter":"10","verse":"41","text":"Zumbe amhitula, “Matha, Matha! Wangadika na kwevinya mwe mbuli zilozize,"},{"book":"Luka","chapter":"10","verse":"42","text":"mna kuna chintu chimwenga du chikungwa. Maliyamu kasagula chintu chikungiswa, na chiya hahana mntu namhoke.”"}]}