{"data":[{"book":"Numeri","chapter":"11","verse":"1","text":"Anthu atadandaula kwa Yehova chifukwa cha mavuto awo, Yehovayo anamva ndipo anakwiya kwambiri. Kenaka moto wa Yehova unayaka pakati pawo ndi kutentha zigawo zina za kunja kwa msasa."},{"book":"Numeri","chapter":"11","verse":"2","text":"Anthuwo analira kwa Mose ndipo Moseyo atapemphera kwa Yehova, motowo unazima."},{"book":"Numeri","chapter":"11","verse":"3","text":"Motero malowo anawatcha Tabera, chifukwa moto wa Yehova unayaka pakati pawo."},{"book":"Numeri","chapter":"11","verse":"4","text":"Anthu ena osokoneza amene anali pakati pa Aisraeli anayamba kukhumba chakudya cha ku Igupto ndipo Aisraeli nawonso anayamba kufuwula kwambiri nʼkumati, “Tikanangopeza nyama yoti nʼkudya!"},{"book":"Numeri","chapter":"11","verse":"5","text":"Tikukumbukira nsomba zaulere zimene tinkadya ku Igupto komanso nkhaka, mavwende, anyezi wamitundumitundu ndi adyo."},{"book":"Numeri","chapter":"11","verse":"6","text":"Koma tsopano chilakolako chathu chatha. Sitikuona kanthu kena kakudya koma mana basi!”"},{"book":"Numeri","chapter":"11","verse":"7","text":"Mana ankafanana ndi mbewu zamapira ndipo maonekedwe ake anali ngati ulimbo wowuma."},{"book":"Numeri","chapter":"11","verse":"8","text":"Anthu ankapita kukatola manawo, nʼkumasinja mu mtondo kapena kupera. Ankawaphika mu mʼphika kapena kupanga makeke. Ndipo ankakoma ngati makeke ophikira mafuta a olivi."},{"book":"Numeri","chapter":"11","verse":"9","text":"Mame akamagwa pa msasawo usiku ankagwera kumodzi ndi manawo."},{"book":"Numeri","chapter":"11","verse":"10","text":"Mose anamva anthu a banja lililonse akufuwula, banja lililonse pa khomo la tenti yake. Yehova anakwiya kwambiri ndipo Mose anavutikanso mu mtima."},{"book":"Numeri","chapter":"11","verse":"11","text":"Mose anafunsa Yehova kuti, “Chifukwa chiyani mwabweretsa mavuto otere pa mtumiki wanune? Nʼchiyani chimene ndachita choti sichinakusangalatseni mpaka kundisenzetsa katundu wa anthu onsewa?"},{"book":"Numeri","chapter":"11","verse":"12","text":"Kodi Ndine amene ndinatenga pathupi pa anthu onsewa? Kodi ndinawabala ndine? Bwanji mukundiwuza kuti ndiwanyamule mʼmanja mwanga, monga momwe mlezi amanyamulira kamwana, kupita nawo ku malo omwe munalonjeza ndi lumbiro kwa makolo awo?"},{"book":"Numeri","chapter":"11","verse":"13","text":"Ndingayipeze kuti nyama yoti anthu onsewa adye? Iwowa akulirira ine kuti, ‘Tipatse nyama tidye!’"},{"book":"Numeri","chapter":"11","verse":"14","text":"Sindingathe kusamala anthu onsewa ndekha. Katundu ameneyu ndi wolemera kwambiri kwa ine."},{"book":"Numeri","chapter":"11","verse":"15","text":"Ngati umu ndi mmene muzichitira nane, chonde ingondiphani pompano. Koma ngati mwandikomera mtima ndiye ndisaonenso mavutowa.”"},{"book":"Numeri","chapter":"11","verse":"16","text":"Yehova anawuza Mose kuti, “Undibweretsere anthu 70 ochokera pakati pa akuluakulu a Aisraeli, amene umawadziwa kuti ndiwo atsogoleri komanso akuluakulu a mabanja. Abwere ku tenti ya msonkhano kuti ayime kumeneko pamodzi ndi iwe."},{"book":"Numeri","chapter":"11","verse":"17","text":"Ndidzatsika ndi kuyankhula nawe kumeneko, ndipo ndidzatenga mzimu umene uli pa iwe ndi kuyika pa iwowo. Adzakuthandiza kusenza nkhawa za anthuwa ndipo sudzasenzanso wekha.”"},{"book":"Numeri","chapter":"11","verse":"18","text":"“Uwawuze anthuwo kuti, ‘Mudziyeretse, kukonzekera mawa, pamene mudzadya nyama.’ Yehova anakumvani pamene munkalira kuti, ‘Zikanakhala bwino tikanapeza nyama yoti tidye! Tinkakhala bwino ku Igupto!’ Tsopano Yehova adzakupatsani nyama ndipo mudzayidyadi."},{"book":"Numeri","chapter":"11","verse":"19","text":"Simudzadya tsiku limodzi lokha, kapena masiku awiri, kapena asanu, khumi kapena masiku makumi awiri,"},{"book":"Numeri","chapter":"11","verse":"20","text":"koma mwezi wonse, mpaka itakukolani ndi kutopa nayo chifukwa mwakana Yehova yemwe ali pakati panu ndipo mwalira pamaso pake kuti, ‘Bwanji tinachoka ku Igupto?’ ”"},{"book":"Numeri","chapter":"11","verse":"21","text":"Koma Mose anati, “Taonani pano ndili pakati pa anthu 600,000 amene ndi kuyenda nawo ndipo Inuyo mukuti, ‘Ndidzawapatsa nyama kuti adye mwezi wathunthu!’"},{"book":"Numeri","chapter":"11","verse":"22","text":"Kodi ngakhale titapha nkhosa ndi ngʼombe, zingawakwanire? Ngakhale titagwira nsomba zonse za mʼnyanja, kodi zingawakwanire iwowa?”"},{"book":"Numeri","chapter":"11","verse":"23","text":"Yehova anayankha Mose kuti, “Kodi dzanja langa ndi lalifupi? Uwona tsopano ngati zimene ndanenazo zichitike kapena ayi.”"},{"book":"Numeri","chapter":"11","verse":"24","text":"Choncho Mose anatuluka nakawuza anthu zomwe Yehova ananena. Anasonkhanitsa pamodzi akuluakulu makumi asanu ndi awiri aja ndi kuwayimiritsa mozungulira Chihema."},{"book":"Numeri","chapter":"11","verse":"25","text":"Ndipo Yehova anatsika mʼmitambo ndi kuyankhula naye ndipo anatengako mzimu womwe unali pa Mose ndi kuwuyika pa akuluakulu makumi asanu ndi awiri aja. Pamene mzimuwo unakhazikika pa akuluakuluwo, anayamba kunenera koma sanapitirize."},{"book":"Numeri","chapter":"11","verse":"26","text":"Koma anthu ena awiri omwe mayina awo anali Elidadi ndi Medadi, anatsalira mu msasa. Anali nawo mʼgulu la olembedwa aja, koma sanapite nawo ku Chihema. Komabe mzimu unakhala pa iwo ndipo ananenera ali mu msasa."},{"book":"Numeri","chapter":"11","verse":"27","text":"Mnyamata wina anathamanga kudzawuza Mose kuti, “Elidadi ndi Medadi akunenera mu msasa.”"},{"book":"Numeri","chapter":"11","verse":"28","text":"Yoswa mwana wa Nuni, mtumiki wa Mose kuyambira ubwana wake, anayankha kuti, “Mbuye wanga Mose, aletseni!”"},{"book":"Numeri","chapter":"11","verse":"29","text":"Koma Mose anati, “Kodi ukuchita nsanje chifukwa cha ine? Ndikanakonda kuti anthu onse a Yehova akhale aneneri ndi kuti Yehova ayike mzimu wake pa iwo!”"},{"book":"Numeri","chapter":"11","verse":"30","text":"Mose ndi akuluakulu a Israeli aja anabwerera ku msasa."},{"book":"Numeri","chapter":"11","verse":"31","text":"Pamenepo Yehova anawutsa mphepo yochokera ku nyanja imene inabweretsa zinziri. Zinzirizo zinagwera pansi kuzungulira msasa, mtunda wa kilomita imodzi mbali zonse ndipo msinkhu wake unali mita imodzi."},{"book":"Numeri","chapter":"11","verse":"32","text":"Tsiku limenelo masana onse mpaka usiku ndiponso tsiku lotsatiralo, anthu anatuluka kunja kukatola zinziri. Palibe amene anasonkhanitsa zochepera makilogalamu 1,000 ndipo anaziyanika kuzungulira msasa wonse."},{"book":"Numeri","chapter":"11","verse":"33","text":"Koma pamene anthuwo ankadya nyamayo, asanayimeze nʼkomwe, ukali wa Yehova unafika pa iwo ndipo Iye anawakantha ndi mliri woopsa."},{"book":"Numeri","chapter":"11","verse":"34","text":"Nʼchifukwa chake malowo anawatcha Kibiroti Hatava chifukwa pamenepo anakwirirapo anthu osusuka aja."},{"book":"Numeri","chapter":"11","verse":"35","text":"Kuchoka pa Kibiroti Hatava anthuwo anayenda kupita ku Heziroti ndipo anakhala kumeneko kwa kanthawi."}]}