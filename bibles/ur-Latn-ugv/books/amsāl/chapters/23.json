{"data":[{"book":"Amsāl","chapter":"23","verse":"1","text":"Agar tū kisī hukmrān ke khāne meṅ sharīk ho jāe to ḳhūb dhyān de ki tū kis ke huzūr hai."},{"book":"Amsāl","chapter":"23","verse":"2","text":"Agar tū peṭū ho to apne gale par chhurī rakh."},{"book":"Amsāl","chapter":"23","verse":"3","text":"Us kī umdā chīzoṅ kā lālach mat kar, kyoṅki yih khānā farebdeh hai."},{"book":"Amsāl","chapter":"23","verse":"4","text":"Apnī pūrī tāqat amīr banane meṅ sarf na kar, apnī hikmat aisī koshishoṅ se zāe mat kar."},{"book":"Amsāl","chapter":"23","verse":"5","text":"Ek nazar daulat par ḍāl to wuh ojhal ho jātī hai, aur par lagā kar uqāb kī tarah āsmān kī taraf uṛ jātī hai."},{"book":"Amsāl","chapter":"23","verse":"6","text":"Jalne wāle kī roṭī mat khā, us ke lazīz khānoṅ kā lālach na kar."},{"book":"Amsāl","chapter":"23","verse":"7","text":"Kyoṅki yih gale meṅ bāl kī tarah hogā. Wuh tujh se kahegā, “Khāo, piyo!” Lekin us kā dil tere sāth nahīṅ hai."},{"book":"Amsāl","chapter":"23","verse":"8","text":"Jo luqmā tū ne khā liyā us se tujhe qai āegī, aur terī us se dostānā bāteṅ zāe ho jāeṅgī."},{"book":"Amsāl","chapter":"23","verse":"9","text":"Ahmaq se bāt na kar, kyoṅki wuh terī dānishmand bāteṅ haqīr jānegā."},{"book":"Amsāl","chapter":"23","verse":"10","text":"Zamīn kī jo hudūd qadīm zamāne meṅ muqarrar huīṅ unheṅ āge pīchhe mat karnā, aur yatīmoṅ ke khetoṅ par qabzā na kar."},{"book":"Amsāl","chapter":"23","verse":"11","text":"Kyoṅki un kā Chhuṛāne Wālā qawī hai, wuh un ke haq meṅ ḳhud tere ḳhilāf laṛegā."},{"book":"Amsāl","chapter":"23","verse":"12","text":"Apnā dil tarbiyat ke hawāle kar aur apne kān ilm kī bātoṅ par lagā."},{"book":"Amsāl","chapter":"23","verse":"13","text":"Bachche ko tarbiyat se mahrūm na rakh, chhaṛī se use sazā dene se wuh nahīṅ maregā."},{"book":"Amsāl","chapter":"23","verse":"14","text":"Chhaṛī se use sazā de to us kī jān maut se chhūṭ jāegī."},{"book":"Amsāl","chapter":"23","verse":"15","text":"Mere beṭe, agar terā dil dānishmand ho to merā dil bhī ḳhush hogā."},{"book":"Amsāl","chapter":"23","verse":"16","text":"Maiṅ andar hī andar ḳhushī manāūṅgā jab tere hoṅṭ diyānatdār bāteṅ kareṅge."},{"book":"Amsāl","chapter":"23","verse":"17","text":"Terā dil gunāhgāroṅ ko dekh kar kuṛhtā na rahe balki pūre din Rab kā ḳhauf rakhne meṅ sargarm rahe."},{"book":"Amsāl","chapter":"23","verse":"18","text":"Kyoṅki terī ummīd jātī nahīṅ rahegī balki terā mustaqbil yaqīnan achchhā hogā."},{"book":"Amsāl","chapter":"23","verse":"19","text":"Mere beṭe, sun kar dānishmand ho jā aur sahīh rāh par apne dil kī rāhnumāī kar."},{"book":"Amsāl","chapter":"23","verse":"20","text":"Sharābī aur peṭū se dareġh kar,"},{"book":"Amsāl","chapter":"23","verse":"21","text":"kyoṅki sharābī aur peṭū ġharīb ho jāeṅge, aur kāhilī unheṅ chīthaṛe pahnāegī."},{"book":"Amsāl","chapter":"23","verse":"22","text":"Apne bāp kī sun jis ne tujhe paidā kiyā, aur apnī māṅ ko haqīr na jān jab būṛhī ho jāe."},{"book":"Amsāl","chapter":"23","verse":"23","text":"Sachchāī ḳharīd le aur kabhī faroḳht na kar, us meṅ shāmil hikmat, tarbiyat aur samajh apnā le."},{"book":"Amsāl","chapter":"23","verse":"24","text":"Rāstbāz kā bāp baṛī ḳhushī manātā hai, aur dānishmand beṭe kā wālid us se lutfandoz hotā hai."},{"book":"Amsāl","chapter":"23","verse":"25","text":"Chunāṅche apne māṅ-bāp ke lie ḳhushī kā bāis ho, aisī zindagī guzār ki terī māṅ jashn manā sake."},{"book":"Amsāl","chapter":"23","verse":"26","text":"Mere beṭe, apnā dil mere hawāle kar, terī āṅkheṅ merī rāheṅ pasand kareṅ."},{"book":"Amsāl","chapter":"23","verse":"27","text":"Kyoṅki kasbī gahrā gaṛhā aur zinākār aurat tang kuāṅ hai,"},{"book":"Amsāl","chapter":"23","verse":"28","text":"ḍākū kī tarah wuh tāk lagāe baiṭh kar mardoṅ meṅ bewafāoṅ kā izāfā kartī hai."},{"book":"Amsāl","chapter":"23","verse":"29","text":"Kaun āheṅ bhartā hai? Kaun hāy hāy kartā aur laṛāī-jhagaṛe meṅ mulawwas rahtā hai? Kis ko bilāwajah choṭeṅ lagtī, kis kī āṅkheṅ dhundlī-sī rahtī haiṅ?"},{"book":"Amsāl","chapter":"23","verse":"30","text":"Wuh jo rāt gae tak mai pīne aur masāledār mai se mazā lene meṅ masrūf rahtā hai."},{"book":"Amsāl","chapter":"23","verse":"31","text":"Mai ko taktā na rah, ḳhāh us kā surḳh rang kitnī ḳhūbsūratī se pyāle meṅ kyoṅ na chamke, ḳhāh use baṛe maze se kyoṅ na piyā jāe."},{"book":"Amsāl","chapter":"23","verse":"32","text":"Anjāmkār wuh tujhe sāṅp kī tarah kāṭegī, nāg kī tarah ḍasegī."},{"book":"Amsāl","chapter":"23","verse":"33","text":"Terī āṅkheṅ ajīb-o-ġharīb manzar dekheṅgī aur terā dil betukī bāteṅ haklāegā."},{"book":"Amsāl","chapter":"23","verse":"34","text":"Tū samundar ke bīch meṅ leṭne wāle kī mānind hogā, us jaisā jo mastūl par chaṛh kar leṭ gayā ho."},{"book":"Amsāl","chapter":"23","verse":"35","text":"Tū kahegā, “Merī piṭāī huī lekin dard mahsūs na huā, mujhe mārā gayā lekin mālūm na huā. Maiṅ kab jāg uṭhūṅgā tāki dubārā sharāb kī taraf ruḳh kar sakūṅ?”"}]}