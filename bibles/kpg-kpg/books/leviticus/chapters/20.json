{"data":[{"book":"Leviticus","chapter":"20","verse":"1","text":"Dimaadua ga helekai gi Moses"},{"book":"Leviticus","chapter":"20","verse":"2","text":"gi hagi anga ina gi digau Israel, “Tangada i goodou be tangada mai i daha dela e noho i godou baahi ma gaa wanga dana dama e hai tigidaumaha ang gi di god Molech, le e dilidili gii made go digau huogodoo o di guongo."},{"book":"Leviticus","chapter":"20","verse":"3","text":"Tangada i goodou ma ga tigidaumaha dana dama gi Molech, ga haga huaidu dogu Hale laa dabu, ge e haga milimilia dogu ingoo dabu, malaa, Au ga hai baahi ang gi mee, ga hagalee dau a mee bolo tangada ni aagu."},{"book":"Leviticus","chapter":"20","verse":"4","text":"Digau di guongo ma ga haga de iloo labelaa dana mee dela ne hai ga hagalee daaligi a mee gii made,"},{"book":"Leviticus","chapter":"20","verse":"5","text":"malaa, ko Au hua dela ga hai baahi ang gi mee mo dono madahaanau huogodoo, mo ang gi digau huogodoo ala nogo madalia ia e de hagalongo mai gi di Au, ge e daumaha ang gi Molech. Au hagalee dau digaula bolo nia daangada ni aagu."},{"book":"Leviticus","chapter":"20","verse":"6","text":"“Tangada i goodou ma gaa hana e halahala ana hagamaamaa mai baahi nia hagataalunga digau ala guu mmade, gei Au ga hai baahi gi mee, gei mee ga hagalee dau bolo di tama ni aagu."},{"book":"Leviticus","chapter":"20","verse":"7","text":"Heia goodou gii dabu, idimaa, Au go Yihowah, go di godou God."},{"book":"Leviticus","chapter":"20","verse":"8","text":"Haga gila ina aga agu haganoho, idimaa, Au go Dimaadua dela e hai goodou gii dabu.”"},{"book":"Leviticus","chapter":"20","verse":"9","text":"Dimaadua gaa wanga nia haganoho aanei: Tangada dela ma ga haga halauwa dono damana be go dono dinana, mee e daaligi gii made. Di made o maa le e dau hua gi mee.20.9 Exodus 21.17; Matthew 15.4; Mark 7.10"},{"book":"Leviticus","chapter":"20","verse":"10","text":"Maa taane ma gaa hai di hiihai o taga hai lodo ang gi di lodo o dono ehoo dangada Israel, meemaa dogolua le e daaligi gii mmade.20.10 Exodus 20.14; Leviticus 18.20; Deuteronomy 5.18"},{"book":"Leviticus","chapter":"20","verse":"11","text":"Tangada dela ma gaa hai di hiihai o taga hai lodo ang gi di ahina i nia lodo o dono damana, mee gu haga langaadia dono damana, gei taane mo di ahina deelaa le e daaligi gii mmade. Di mmade o meemaa le e dau hua gi meemaa.20.11 Leviticus 18.8; Deuteronomy 22.30; 27.20"},{"book":"Leviticus","chapter":"20","verse":"12","text":"Taane dela ma gaa hai di hiihai o taga hai lodo ang gi di lodo o dana dama daane, malaa, taane mo di ahina deelaa le e daaligi gii mmade. Meemaa guu hai di huaidu ang gi di madahaanau gei di mmade o meemaa le e dau hua gi meemaa.20.12 Leviticus 18.15"},{"book":"Leviticus","chapter":"20","verse":"13","text":"Taane ma gaa hai di hiihai o taga hai lodo ang gi taane, meemaa guu hai di huaidu haga langaadia dangada. Meemaa dogolua le e daaligi gii mmade. Di mmade o meemaa le e dau hua gi meemaa.20.13 Leviticus 18.22"},{"book":"Leviticus","chapter":"20","verse":"14","text":"Taane dela ma gaa hai dono lodo gi tama ahina mo tinana tama ahina deelaa, digaula dogodolu le e dudu gii mmade, idimaa di haga langaadia o di mee dela ne hai go digaula. Di mee beenei la hagalee belee hai go goodou.20.14 Leviticus 18.17; Deuteronomy 27.23"},{"book":"Leviticus","chapter":"20","verse":"15","text":"Taane dela ma gaa hai di hiihai o taga hai lodo ang gi di manu, taane deelaa mo di manu deelaa le e daaligi gii mmade."},{"book":"Leviticus","chapter":"20","verse":"16","text":"Di ahina ma ga hagamada bolo ia e hai di hiihai o taga hai lodo ang gi di manu, mee mo di manu deelaa le e daaligi gii mmade. Di mmade o meemaa le e dau hua gi meemaa.20.16 Exodus 22.19; Leviticus 18.23; Deuteronomy 27.21"},{"book":"Leviticus","chapter":"20","verse":"17","text":"Maa taane gaa hai dono lodo gi dono duaahina ahina, be go tama ahina dono damana be go dono dinana, meemaa e hagabagi gi daha mo di guongo idimaa di hai haga langaadia dangada deenei. Mee guu hai di hiihai huaidu deenei ang gi dono duaahina, gei mee e hai gii kae di hagaduadua o di mee deenei.20.17 Leviticus 18.9; Deuteronomy 27.22"},{"book":"Leviticus","chapter":"20","verse":"18","text":"Taane dela ma gaa hai di hiihai o taga hai lodo ang gi di ahina dela e hai dono magi malama, meemaa dogolua le e hagabagi gi daha mo nia daangada, idimaa, meemaa gu oho nnaganoho o di madammaa di hai daumaha.20.18 Leviticus 18.19"},{"book":"Leviticus","chapter":"20","verse":"19","text":"Taane dela ma gaa hai di hiihai o taga hai lodo ang gi tuaahina ahina o dono dinana be go tuaahina ahina o dono damana, meemaa dogolua e kae di hagaduadua o di huaidu mehanga di madahaanau."},{"book":"Leviticus","chapter":"20","verse":"20","text":"Taane dela ma gaa hai di hiihai o taga hai lodo ang gi di lodo o tuaahina daane o dono damana, mee gu haga langaadia tuaahina o dono damana, malaa, taane deelaa mo di ahina deelaa le e kae di hagaduadua o di mee deenei: tangada i meemaa e hai dana dama ai.20.20 Leviticus 18.12-14"},{"book":"Leviticus","chapter":"20","verse":"21","text":"Taane dela ma gaa hai dono lodo gi di lodo o dono duaahina daane, meemaa gaa mmade gei nau dama ai. Mee guu hai dana mee haga langaadia dangada, gu haga langaadia labelaa dono duaahina. Tangada i meemaa e hai dana dama ai.20.21 Leviticus 18.16"},{"book":"Leviticus","chapter":"20","verse":"22","text":"Dimaadua ga helekai, “Goodou haga gila ina aga agu haganoho mo agu mee ala ne haganoho, gi dee daa hua goodou gi daha mo tenua go Canaan, dela e lahi ginai goodou ko Au."},{"book":"Leviticus","chapter":"20","verse":"23","text":"Hudee hai hegau gi nia hangaahai digau o tenua deelaa. Au e daa gi daha digau dee hagadonu ala i lodo tenua deelaa gii mee goodou di ulu gi lodo tenua deelaa. Au gu de hiihai gi nia hangaahai gulugulua ala e hai go digaula."},{"book":"Leviticus","chapter":"20","verse":"24","text":"Gei Au gu hagababa adu gi goodou bolo Au ga gowadu gi goodou tenua deelaa e hai mee ginai goodou, tenua dela e logo ono meegai. Au go Yihowah, di godou God, Au guu dugu goodou gi daha mo nia henua ala i golo."},{"book":"Leviticus","chapter":"20","verse":"25","text":"Malaa, goodou mmada gi humalia gi nia manu dolodolo mono manu mamaangi, dugua nia manu ala e madammaa gi daha mo nia manu ala e milimilia. Hudee geina nia manu dolodolo be nia manu mamaangi ala e milimilia. Au guu lawa di hagamodongoohia nia manu behee ala e milimilia. Maa goodou gaa gai nia maa, gei goodou ga milimilia."},{"book":"Leviticus","chapter":"20","verse":"26","text":"Goodou e hai gii dabu ge e hai nia daangada ni aagu, idimaa, Au go Dimaadua, gei Au e dabuaahia. Au ne hilihili aga goodou i lodo nia henua ala i golo bolo goodou gii hai nia daangada ni aagu."},{"book":"Leviticus","chapter":"20","verse":"27","text":"“Tangada i goodou, taane be di ahina, dela ma ga halahala ono hagamaamaa mai baahi nia hagataalunga digau mmade le e dilidili gii made. Tangada i goodou ma gaa hai di mee deenei, dono made le e dau hua ang gi deia.”"}]}