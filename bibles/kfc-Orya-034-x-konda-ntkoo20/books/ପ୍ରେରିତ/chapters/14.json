{"data":[{"book":"ପ୍ରେରିତ","chapter":"14","verse":"1","text":"ଇକନିୟାଦୁ ଆୟା ଗଟନାଦି ବିସୟ୍‌ ମାରିଡ଼େସି ଆତାତ୍‌ : ପାଉଲ ନି ବର୍ଣ୍ଣବା ପାର୍‌ତନା ଇଲୁଦୁ ସଲ୍‍ସି ଇୟାୱାଜା ପ୍ରଚାର୍‌ କିତାନ୍‌ ଜେ ନାଣ୍ତ ଜିହୁଦି ଲୋକୁ ନି ଅଣଜିହୁଦିର୍‍ କ୍ରିସ୍ତଦିମାନୁ ବିସ୍‌ବାସ୍‌ କିତାର୍‍ ।"},{"book":"ପ୍ରେରିତ","chapter":"14","verse":"2","text":"ମାତର୍‌ ଅବିସ୍‍ବାସି ଜିହୁଦିର୍‌ ଅଣଜିହୁଦିରିଙ୍ଗ୍‌ ବେମ୍‌ରି କିଜି ତଡ଼ାନ୍‌କା ବିରଦ୍‌ତାନ୍‌ ମନ୍‌ତିଙ୍ଗ୍‍ ଏଗ୍ରିସ୍‌କିତାର୍‍ ।"},{"book":"ପ୍ରେରିତ","chapter":"14","verse":"3","text":"ଆତିଙ୍ଗ୍‍ବା ପ୍ରେରିତ ସିସୁର୍‍ ପ୍ରବୁଦି ବିସୟ୍‌ତାନ୍‌ ଆଟ୍‍ୱାଦାନ୍‍ ପ୍ରଚାର୍‌ କିଜି ନାଣ୍ତ ଦିନ୍‌ ଆବେ ତେବାତାର୍‌ । ସାକ୍ତିଦି ପାଣି ନି କାବାଆନି ପାଣିୱିଜୁ କିନି ମାଣ୍‌କୁ ୱାର୍‌ ପାର୍‌ମାଣ୍‌ କିତାର୍‍ ଜେ, ମାପୁରୁଦି ଦୟା ବିସୟ୍‌ତାନ୍‌ ୱାରି ପ୍ରଚାର୍‌ ଆତି ମାଟା ସତ୍‍ତାନ୍‍ ସତ୍‌ ।"},{"book":"ପ୍ରେରିତ","chapter":"14","verse":"4","text":"ଗାଡ଼୍‌ତି ଲୋକୁ ରୁଣ୍ତି ଦଲ୍‍ତୁ ବାଗ୍ ଆତାର୍‌ । ୱାରି ଲୋଇ ଏସ ଲୋକୁ ଜିହୁଦିରିଙ୍ଗ୍‍ଁ ନି ମାରି ଏସ ପ୍ରେରିତ ସିସୁରିଙ୍ଗ୍‌ ମାନେଆତାର୍‍ ।"},{"book":"ପ୍ରେରିତ","chapter":"14","verse":"5","text":"ତାନିୱେନ୍‍କା ଏସ ଅଣଜିହୁଦିଲୋକ୍‍ ନି ଜିହୁଦିଲୋକୁ ୱାରି ନେତାର୍‌ରି ୱାଲେ ଏକ୍‍ଜୁଟ୍‍ ଆଜି ପ୍ରେରିତ ସିସୁରି ଉଣ୍ତିଙ୍ଗ୍‍ଁ ତାଗ୍‌ଇ ବ୍ୟବହାର୍‌ କିନି ଉଣ୍ତିଙ୍ଗ୍‍ଁ ନି ୱାରିଙ୍ଗ୍‍ଁ କାଲ୍‍କାଣ୍‍ ଡାକ୍‍ସି ସାପିସ୍‌ କିଦେଙ୍ଗ୍‍ଁ ଇଜି ୱାର୍‌ଗିସାଜି ତିର୍‌ କିତାର୍‍ ।"},{"book":"ପ୍ରେରିତ","chapter":"14","verse":"6","text":"ପ୍ରେରିତ ସିସୁର୍‍ ଇୟା ବିସୟ୍‌ତାନ୍‌ ନେସ୍‍ତେଙ୍ଗ୍‍ଁ ଆଟ୍‍ସି ଲୁକାନିଆଦି ଲୁସ୍ତ୍ରା ନି ଦର୍ବି ଗାଡ଼୍‌ତୁ ମାରି ଆୟା ସାରିବେଡ଼୍‍ତି ମାନି ରାଜିଦୁ ଉର୍‍କ୍‌ତାର୍‍,"},{"book":"ପ୍ରେରିତ","chapter":"14","verse":"7","text":"ମାରି ଆବେ ନେଗିକାବୁର୍‌ ପ୍ରଚାର୍‌ କିତାର୍‍ ।"},{"book":"ପ୍ରେରିତ","chapter":"14","verse":"8","text":"ଲୁସ୍ତ୍ରାଦୁ ଅରେନ୍‌ ଜନମ୍‍ତାନ୍ ସଟାଲୋକ୍‌ ମାର୍ହାନ୍‍ । ୱାଦ୍‌ ଅଡ଼ପ୍‍ବା ବୁଲାଦେଙ୍ଗ୍‍ଁ ଆଟ୍‌ଏଜି ମାର୍ହାନ୍‍ ।"},{"book":"ପ୍ରେରିତ","chapter":"14","verse":"9","text":"ଆବେ ବାସ୍‌ସି ୱାନ୍‌ ପାଉଲ୍‍ତି ସିକିୟା ୱେନ୍‌ଜି ମାର୍ହାନ୍‍ । ୱାନି ମନ୍‌ତୁ ବିସ୍‌ବାସ୍‌ ଆତାତ୍‌ ମାରି ୱାନ୍‌ ନେଗେନ୍‍ ଆନାନ୍‌ ଇଜି ପାଉଲ ନେସ୍‍ତେଙ୍ଗ୍‍ ଆଟ୍‍ତାନ୍‍ ।"},{"book":"ପ୍ରେରିତ","chapter":"14","verse":"10","text":"ଆଦେଙ୍ଗ୍‍ଁ ୱାନି ତରିନ୍‌ ସିଦା ସୁଡ଼୍‌ଜି ପାଉଲ ନାଣ୍ତ ଆଉଲିଦାନ୍‍ ଇର୍ହାନ୍‌, “ପାଦାମ୍‍ତାନ୍‌ ସାହାସ୍‍ଆଜି ସିଦା ନିଲ୍‍ଆ !” ଆକାନ୍‍ ଗାତ୍‍ସି ସାରିବେଡ଼୍‍ତି ବୁଲାଦେଙ୍ଗ୍‍ଁ ଆସ୍‌ତାନ୍‌ ।"},{"book":"ପ୍ରେରିତ","chapter":"14","verse":"11","text":"ଉଣ୍ତାତିମାର୍ହି ଲୋକୁ ପାଉଲତି ଇୟା ପାଣି ସୁଡ଼୍‌ଜି ୱାରି ଲୁକାନିଆ ବାସାଦାନ୍‍ ଆଉଲି ଆଜି ଇନ୍‍ଡ୍ରେଙ୍ଗ୍‍ଁ ଆସ୍‌ତାର୍‌, “ଦିୟାମ୍‍କୁ ଲୋକୁ ବେସ୍‍ତାନ୍‍ ମାବାନୁ ୱାତାମାନାର୍‌ ।”"},{"book":"ପ୍ରେରିତ","chapter":"14","verse":"12","text":"ୱାର୍‌ ବର୍ଣ୍ଣବାଦିଙ୍ଗ୍‍ଁ ଜିଅସ୍‍ ମାରି ପାଉଲ ପେରିକାନ୍‌ ମାନିଙ୍ଗ୍‌ ୱାନିଙ୍ଗ୍‍ ହେରମିସ୍‍ ଇର୍ହାର୍‌ ।"},{"book":"ପ୍ରେରିତ","chapter":"14","verse":"13","text":"ଗାଡ଼୍‌ତି ଆତ୍‌ରେ ମାନି ଜିଅସ୍‍ ମନ୍ଦିର୍‌ତି ପୁଜାରି, ସେର୍‍ଲା ଲାକ୍‌ତୁ ଏସ ସଣ୍ତଙ୍ଗ୍‌ଁ ନି ପୁଙ୍ଗୁଁ ତାତାନ୍‍, ଇରିଙ୍ଗ୍‌ ୱାନ୍‌ ମାରି ଆବେ ଉଣ୍ତାତିମାର୍ହି ଲୋକୁ ପ୍ରେରିତ ସିସୁରି ଉଦେସ୍‍ତାନ୍‍ ପୁଜା ସିଦେଙ୍ଗ୍‌ ଇଜି ବଦାକିତା ମାର୍ହାର୍‍ ।"},{"book":"ପ୍ରେରିତ","chapter":"14","verse":"14","text":"ୱାର୍‍ ଏମେ ପାଣି କିଦେଙ୍ଗ୍‍ଁ ସଲ୍‍ସିମାର୍ହାର୍‍, ସିସୁର୍‍ ଅର୍ତାତ୍‍ ବର୍ଣ୍ଣବା ନି ପାଉଲ ଆକା ୱେର୍‍ଇଦାପ୍ରେ ନିଜେଦି ଆଙ୍ଗିଁଙ୍ଗ୍‌ କିସ୍‍ତା ପକ୍‌ତାର୍‌, ଲୋକା ଲୋଇ ଉର୍‍କିସି ସଲ୍‍ସି ଆଉଲି ଆଜି ଇର୍ହାର୍‌,"},{"book":"ପ୍ରେରିତ","chapter":"14","verse":"15","text":"“ମିର୍‌ ଏନ୍ଦା ଇକା କିଜିନିଦେର୍‌ ? ମାପ୍‌ ମି ୱାଜା ଲୋକୁ ମାତର୍‌ । ମି ଲାକ୍‌ତୁ ନେଗି କାବୁର୍‌ ପ୍ରଚାର୍‌ କିଦେଙ୍ଗ୍‍ଁ ଇଜି ମାରି ଇୟା ଅସାର୍ ବିସୟ୍‌ତାନ୍‌ ସୁପ୍‍ ଆଜି, ବାଦଡ଼୍‍, ଦୁନିଆ, ସାମ୍‌ଦୁର୍‌ ନି ଆବେମାନି ୱିଜୁ ବିସୟତି ତିଆର୍‍କିତି ଜିବନ୍‍ମାନି ମାପୁରୁଦି ତରିନ୍‌ ମିଙ୍ଗିଁ ଅତେଙ୍ଗ୍‍ଁ ଇଜି ମାପ୍‌ ଇବେ ୱାତାମାନାପ୍‌ ।"},{"book":"ପ୍ରେରିତ","chapter":"14","verse":"16","text":"ଆଗ୍‌ଡ଼ି ନିଜେଦିବଦାଦାନ୍‍ ନିଜେଦି ସାରିଦୁ ସନ୍‍ଡ୍ରେଙ୍ଗ୍‍ଁ ଇଜି ମାପୁରୁ ଲୋକାଙ୍ଗ୍‌ ଡ଼ିସ୍‍ତା ସିତାମାର୍ହାନ୍‍ ।"},{"book":"ପ୍ରେରିତ","chapter":"14","verse":"17","text":"ମାତର୍‌ ୱାନି ୱିଜୁ ନେଗି ପାଣିଦାନ୍‌ ୱାନ୍‌ ୱିଜୁଦିନ୍‌ ୱାନି ୱିଜୁଦିନ୍‍ମାନି କାବୁର୍‌ ସିତାମାନାନ୍‌; ୱାନ୍‌ ବାଦଡ଼୍‍ତାନ୍‍ ପିର୍‍ରୁ ମାରି ଟିକ୍‌ ୱେଡ଼ାଦୁ ପାସି ସିନାନ୍‍, କାଦି ଜଗେକିନାନ୍‍ ମାରି ୱେଡ଼ିକାଦାନ୍‌ ମି ଜିବନ୍‌ ପୁରା କିନାନ୍‌ ।”"},{"book":"ପ୍ରେରିତ","chapter":"14","verse":"18","text":"ଇୟାୱିଜୁ ମାଟା ଇନ୍‌ଜି ପ୍ରେରିତ ସିସୁର୍‍ ଏଣ୍ତେସ୍‍କିଜିବା ପୁଜା ସିନିମାଣାଟ୍‍ ୱାରିଙ୍ଗ୍‍ଁ ତେବାକିତାର୍‍ ।"},{"book":"ପ୍ରେରିତ","chapter":"14","verse":"19","text":"ପିସିଦିଆଦି ଆଣ୍ଟିୟକ ନି ଇକନିୟାଦାନ୍‍ ଏସ ଜିହୁଦି ଲୋକୁ ୱାତାମାର୍ହାର୍‍, ୱାର୍‌ ଲୋକାଙ୍ଗ୍‌ ଏଗ୍ରିସ୍‌କିଜି ପାଉଲତିଙ୍ଗ୍‍ଁ କାଲ୍‌କାଣୁକୁ ଡାକ୍‍ତାର୍‍ ମାରି ୱାନିଙ୍ଗ୍‍ଁ ସାତାନ୍‍ ଇଜି ଅଡ଼୍‍ବିଜି ଗାଡ଼୍‌ତି ଆତ୍‌ରେ ରେଲ୍‌ଜି ଅତାର୍‌ ।"},{"book":"ପ୍ରେରିତ","chapter":"14","verse":"20","text":"ମାତର୍‌ ସିସୁର୍‍ ୱାଜି ୱାନି ସାରିବେଡ଼୍‍ତି ଉଣ୍ତାଜି ନିର୍ହି ୱେନ୍‌କା ୱାନ୍‌ ନିଙ୍ଗିଁଜି ଗାଡ଼୍‌ତୁ ଡ଼େସିସର୍ହାନ୍‍ । ମାରିନାଣ୍ତିଙ୍ଗ୍‍ଁ ୱାନ୍‌ ନି ବର୍ଣ୍ଣବା ଦର୍ବିଦୁ ସର୍ହାର୍‍ ।"},{"book":"ପ୍ରେରିତ","chapter":"14","verse":"21","text":"ପାଉଲ ନି ବର୍ଣ୍ଣବା ଦର୍ବିଦୁ ସୁସମାଚାର୍‌ ପ୍ରଚାର୍‌ କିଜି ନାଣ୍ତ ସିସୁରିଙ୍ଗ୍‌ ଲାବ୍‍ କିତାର୍‍ । ତାନିୱେନ୍‍କା ୱାର୍‌ ଲୁସ୍ତ୍ରା, ଇକନିୟା ନି ପିସିଦିଆଦି ଆଣ୍ଟିୟକଦୁ ଡ଼େସିସର୍ହାର୍‍ ।"},{"book":"ପ୍ରେରିତ","chapter":"14","verse":"22","text":"ୱାର୍‌ ବିସ୍‍ବାସିରିଙ୍ଗ୍‍ଁ ନିଜେଦି ବିସ୍‌ବାସ୍‌ତୁ ଡାଟ୍‌ତାନ୍‌ ମାନ୍‍ଡ୍ରେଙ୍ଗ୍‍ଁ ଇଜି ମନ୍‌ତିଙ୍ଗ୍‍ ୱେଡ଼ିକା କିବିସ୍‍କିତାର୍‍ । ୱାର୍‌ ସିକିୟା ସିଜି ଇର୍ହାର୍‌, “ମାପୁରୁଦି ରାଜିଦୁ ଡ଼ୁଗ୍‍ଦେଙ୍ଗ୍‍ଁ ଇଜି ମାଙ୍ଗିଁ ନାଣ୍ତ କାସ୍ଟୁଦୁକୁ ବା ସିଜି ସନ୍‍ଡ୍ରେଙ୍ଗ୍‍ଁ ଆନାତ୍‌ ।”"},{"book":"ପ୍ରେରିତ","chapter":"14","verse":"23","text":"ୱିଜୁ ମଣ୍ତଲିଦୁ ୱାର୍‌ କିକୁ ଇଡ୍‌ଜି ମଣ୍ତଲିଦି ପେରି ନେତାର୍‍ରିଙ୍ଗ୍‌ ବାସେ କିତାର୍‍ ମାରି ଏମେ ପ୍ରବୁଦିମାନୁ ୱାର୍‌ ବିସ୍‌ବାସ୍‌ କିତାମାର୍ହାର୍‍, ପାର୍‌ତନା ନି ଉପବାସତି ୱାଲେ ୱାରିଙ୍ଗ୍‍ଁ ଆୟା ପ୍ରବୁଦି ଲାକ୍‌ତୁ ସର୍ପେ କିତାର୍‍ ।"},{"book":"ପ୍ରେରିତ","chapter":"14","verse":"24","text":"ପିସିଦିଆ ରାଜି ସିଜି ୱାର୍‌ ପାମ୍ଫିଲିଆଦୁ ୱାତାର୍‌ ।"},{"book":"ପ୍ରେରିତ","chapter":"14","verse":"25","text":"ଆବେ ପର୍ଗାଦୁ ପ୍ରଚାର୍‌ କିଜି ଆତ୍ତାଲିଆଦୁ ସର୍ହାର୍‍ ।"},{"book":"ପ୍ରେରିତ","chapter":"14","verse":"26","text":"ଆବେଟ୍‌କୁ ୱାର୍‌ ଜାହାଜ୍‌ତାନ୍‌ ଆଣ୍ଟିୟକଦୁ ଡ଼େସି ୱାତାର୍‌ । ଇୟା ଆଣ୍ଟିୟକଦୁ ଇଲେଇ ଆତି ମାନି ପାଣି ଉଣ୍ତିଙ୍ଗ୍‍ଁ ମାପୁରୁଦି ଦୟା ଦାନ୍‌ ୱାର୍‌ ସର୍ପେ ଆତାମାର୍ହାର୍‍ ।"},{"book":"ପ୍ରେରିତ","chapter":"14","verse":"27","text":"ୱାର୍‌ ଆଣ୍ଟିୟକଦୁ ଇଜି ମଣ୍ତଲିଦି ଲୋକାଙ୍ଗ୍‌ ଉଣ୍ତାକିତାର୍‍ । ମାପୁରୁ ୱାରି ଉଣ୍ତିଙ୍ଗ୍‍ଁ ଆମା ୱିଜୁ କିତାମାର୍ହାନ୍‌ ମାରି ଅଣଜିହୁଦିରି ବିସ୍‌ବାସ୍‌ ଉଣ୍ତିଙ୍ଗ୍‍ଁ ଏଣ୍ତେସ୍‌ ସାରି ରେତା ସିତାମାର୍ହାନ୍‍, ଆୟାୱିଜୁ ୱାରିଙ୍ଗ୍‍ଁ ୱେର୍‌ତାର୍‌ ।"},{"book":"ପ୍ରେରିତ","chapter":"14","verse":"28","text":"ଆବେ ବିସ୍‍ବାସିରି ୱାଲେ ୱାନ୍‌ ନାଣ୍ତ ଦିନ୍‌ ସାନ୍ଧି ତେବାତାନ୍‌ ।"}]}