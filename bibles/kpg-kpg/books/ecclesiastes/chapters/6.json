{"data":[{"book":"Ecclesiastes","chapter":"6","verse":"1","text":"Au gu gidee bolo i lodo henuailala di mee hagalee donu guu hai:"},{"book":"Ecclesiastes","chapter":"6","verse":"2","text":"God gaa wanga gi tangada di maluagina, di hagalaamua, nia gowaa, nia mee huogodoo ala e hiihai ginai ia, malaa Mee e hagalee dumaalia ang gi mee gii tene ginai. Tangada hua gee gaa pono dono lohongo ga tenetene i nia maa. Di mee deenei le e maa gi daha gei e hagalee donu."},{"book":"Ecclesiastes","chapter":"6","verse":"3","text":"Tangada e mee di hai mee gi nia dama dogologo e llau, mo e mouli duainau, malaa, maa mee e hagalee tene gi ono hagahumalia i di waalooloo o dono mouli, ge hagalee benebene hagahumalia i di madagoaa ma gaa made ai, au e helekai bolo di tama dela ga haanau mai made la koia e humalia i tangada deelaa."},{"book":"Ecclesiastes","chapter":"6","verse":"4","text":"Di haanau o tama deelaa la dono hadinga ai, mee ga hagangala ia gi lodo di bouli, gei dono ingoo e de langahia i lodo di bouli deelaa."},{"book":"Ecclesiastes","chapter":"6","verse":"5","text":"Tama deelaa hagalee gidee di maalama o di laangi, ge de iloo di mouli le e hai behee, dono hagamolooloo hua dela ne gidee ia."},{"book":"Ecclesiastes","chapter":"6","verse":"6","text":"E koia e humalia i tangada dela digi gidee ia dono haga tenetene, ma e aha maa mee e mouli i nia ngadau e lua mana. I di hagaodi meemaa dogolua e hula gi di gowaa e dahi."},{"book":"Ecclesiastes","chapter":"6","verse":"7","text":"Gidaadou e ngalua gii mee gidaadou di miami, malaa e dee dohu."},{"book":"Ecclesiastes","chapter":"6","verse":"8","text":"Dehee di hai o digau kabemee e humalia i digau dadaulia? Di hagahumalia behee e gila mai i baahi digau hagaloale maa digaula ga iloo di hagadau benebene ginaadou?"},{"book":"Ecclesiastes","chapter":"6","verse":"9","text":"Ma e maa gi daha. Ma e hai be di waluwalu di madangi. Ma e koia e humalia ma gaa dohu anga hua gi au mee ala e hai mee ginai, i di hiihai gi nia mee ala i golo i nia madagoaa huogodoo."},{"book":"Ecclesiastes","chapter":"6","verse":"10","text":"Nia mee huogodoo ala e gila aga la guu lawa di haganoho mai i mua loo, gei gidaadou huogodoo gu iloo bolo tangada e deemee di lagamaaloo gi dahi dangada dela e maaloo i deia."},{"book":"Ecclesiastes","chapter":"6","verse":"11","text":"Di logo mai o au helehelekai, e haga hogoohi mai nia hadinga o au helekai. Dono humalia adu gi di goe ai."},{"book":"Ecclesiastes","chapter":"6","verse":"12","text":"Dehee di hai o dahi dangada i gidaadou e iloo di mee kaedahi e humalia mai gi gidaadou i lodo tadau mouli bodobodo nei dela e maa gi daha, di mouli dela e menege be di malu? Dehee tadau hai e iloo gidaadou nia mee ala ga gila aga i lodo o henuailala i muli tadau mmade?"}]}