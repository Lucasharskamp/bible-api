{"data":[{"book":"Matei","chapter":"27","verse":"1","text":"Pakusile, api'ndo ba dini boti na api'ndo ba bandu baatisikisana li'nga bapate ndi'la ya kummulaga Yesu."},{"book":"Matei","chapter":"27","verse":"2","text":"Ngabantaba pingwi, ngabantola na kunkamukiya kwa Pilato, mpi'ndo ywa nkoa."},{"book":"Matei","chapter":"27","verse":"3","text":"Apo Yuda ywembe ngaywaansongile Yesu, paabweni panga bayomwile kumuukumu Yesu, ngayuta no ki'li'bu'ya ipande yoti salasini ya mbanje yaapeyilwe na alongosi ba api'ndo ba dini na api'ndo ba bandu."},{"book":"Matei","chapter":"27","verse":"4","text":"Ngabaya, “Ngosite kwa kumpiya mundu yu' ywangali likosa abulagilwe.” Lakini bembe ngababaya, “Likowe lyo litu twenga lili, alyo lyako wamwene!”"},{"book":"Matei","chapter":"27","verse":"5","text":"Bai, Yuda ngaitaikulya yi'lu' ipande ya mbanje munyumba ya Nnu'ngu', naywembe ngayenda kwiku'ngi'la."},{"book":"Matei","chapter":"27","verse":"6","text":"Api'ndo ba dini ngabatondwa yi'lu' ipande ya mbanje, kababaya, “Mbanje yi' ipwaikali bi'ka mulisanduku lya mabi'ko ga munyumba ya Nnu'ngu', kwa mwanjaa mbanje yi' ipatikine kwa ndi'la yo bulagilwa mundu.”"},{"book":"Matei","chapter":"27","verse":"7","text":"Bai, bu'ka po sikisana, ngabaamwa tumya mbanje yi'lu' kwo pi'ma Nng'unda wa Bwiba, li'nga waapange nng'unda wo sikya ageni."},{"book":"Matei","chapter":"27","verse":"8","text":"Kwa nyo, mpaka li'no nng'unda wo ukemelwa Nng'unda wa Myai."},{"book":"Matei","chapter":"27","verse":"9","text":"Kwa nyo mayi'gi'yo ga nnondoli ywa Nnu'ngu' Yelemia ngagatimya, “Baatweti ipande salasini ya mbanje, bu'kana na bei yayaabi'kilwe na bandu ba Isilaili, bu'kana na ywembe,"},{"book":"Matei","chapter":"27","verse":"10","text":"ngabapi'ma nng'unda wo bwiba, kati mu'lu' Bwana mwaanilagile.”"},{"book":"Matei","chapter":"27","verse":"11","text":"Yesu ngabannyi'mi'ka nnu'ngi' ya mpi'ndo ywa nkoa, ngannaluya, “Buli wenga ngawa Nkulungwa wa Ayahudi?” Yesu ngammakia, “Wenga ngawaubaya.”"},{"book":"Matei","chapter":"27","verse":"12","text":"Lakini api'ndo ba dini na api'ndo pabaabile kabansitakya, aayangwili kili'be."},{"book":"Matei","chapter":"27","verse":"13","text":"Kwa nyo Pilato ngannaluya, “Buli uyu'wali makowe aga goti gabakusitakya?”"},{"book":"Matei","chapter":"27","verse":"14","text":"Lakini Yesu aayangwili ata kili'be simo, ata aywo mpi'ndo ywa nkoa ngasangala muno."},{"book":"Matei","chapter":"27","verse":"15","text":"Kila nsimu wa si'li'ku'si'li'ku' ya Pasika, mpi'ndo ywa nkoa aai na mimu ya kwayu'gu'lya Ayahudi ntabilwe yumo ywabampala."},{"book":"Matei","chapter":"27","verse":"16","text":"Pamasu'ba go kwaabile na ntabilwe ywaayu'wanike muno, lina lyake Balaba."},{"book":"Matei","chapter":"27","verse":"17","text":"Kwa nyo bandu pabaakongolekine, Pilato ngaalaluya, “Mupala ninnyu'gu'li ywaku' muabi'li' ba, Balaba au Yesu ywakemelwa Kilisitu?”"},{"book":"Matei","chapter":"27","verse":"18","text":"Aabaite nyo kwa mwanjaa aatangite panga baankamukiye Yesu kasake kwa kitumbu sa bwigu bai."},{"book":"Matei","chapter":"27","verse":"19","text":"Pilato paabile atami pakiti'gu' sa ukumu, nnyumbowe ngampelekya abali panga, “Kaneube na likowe lyolyoti kwa mundu yu' ywangali kipi'li', kwa mwanjaa li'no nipatike ngu'su'mbu' muno mumaloto kwa kitumbu sa mundu yu'.”"},{"book":"Matei","chapter":"27","verse":"20","text":"Lakini api'ndo ba dini na api'ndo ngabaasopa bandu panga balu'be Balaba ayu'gu'li'lwe, na Yesu abulagilwe."},{"book":"Matei","chapter":"27","verse":"21","text":"Mpi'ndo wa nkoa ngaalaluya, “Mupala ninnyu'gu'li ywaku' mwa abi'li' ba?” Ngabannyangwa, “Balaba!”"},{"book":"Matei","chapter":"27","verse":"22","text":"Pilato ngaalaluya, “Bai, nipange buli kwa ayu' Yesu ywakemelwa Kilisitu?” Boti ngabayangwa, “Abambilwe!”"},{"book":"Matei","chapter":"27","verse":"23","text":"Pilato ngalaluya, “Kwa kitumbu saku'? Apangite likosa lyaku'?” Lakini bembe ngabayongeya panga ndu'ti, kababaya, “Abambilwe!”"},{"book":"Matei","chapter":"27","verse":"24","text":"Pilato paibweni akombwali panga likowe lyolyoti na puyo yendeyongekeya, ngatola masi' no uluwa maboko gake nnu'ngi' ya bandu boti, kabaya, “Nenga lawama ntu'pu' kwa kiwo sa mundu yu', myai yake yalu'a baa kwinu mwabene.”"},{"book":"Matei","chapter":"27","verse":"25","text":"Bandu boti ngababaya, “Myai yake na ibe kasitu na kwa bana bitu!”"},{"book":"Matei","chapter":"27","verse":"26","text":"Apo Pilato ngaayu'gu'lya Balaba bu'ka munyumba ya atabilwe, no bu'ka pakunku'bata Yesu mikwasu, ngampiya abambilwe."},{"book":"Matei","chapter":"27","verse":"27","text":"Bu'kapo asikali ba mpi'ndo ywa nkoa ngabampeleka Yesu kunyumba ya liwali, na kipi'nga sabe soti ngakikongolekana, kunti'li'ta."},{"book":"Matei","chapter":"27","verse":"28","text":"Ngabammula ngu'bo yake na kunng'walika nganju ya lukanda lwa sambalau."},{"book":"Matei","chapter":"27","verse":"29","text":"Ngabalu'ka kapiya ya mimimwa, ngabang'walika muntwe. Ngabammi'kya nnai muluboko lwake lwammalyo, no kilikita nnu'ngi' yake kabansalanga kwo baya, “Ukayumuka, nkulungwa wa Ayahudi!”"},{"book":"Matei","chapter":"27","verse":"30","text":"Ngabammunia mmata, no tola wu'lu' nnai, ngabanku'mbu'lya nawo muntwe."},{"book":"Matei","chapter":"27","verse":"31","text":"Bu'ka pakunsalanga, ngabammula yi'lu' nganju, ngabang'walika nganju yake, bu'kapo ngabampeleka li'nga kummamba."},{"book":"Matei","chapter":"27","verse":"32","text":"Pabaabile kabayenda, ngabankolya mundu yumo lina lyake Simoni, mwenekaya wa Kulene, ngabanni'ndi'li'lya aupu'twe wu'lu' nsalaba wa Yesu."},{"book":"Matei","chapter":"27","verse":"33","text":"Pabaaikite pandu papakemelwa Golgotha, lombolya Pandu pa Lipakala lya Ntwe."},{"book":"Matei","chapter":"27","verse":"34","text":"Apo ngabampeya Yesu divai yaiyangabanike na kikaa li'nga anywe, lakini paipayite, ngakana nywa."},{"book":"Matei","chapter":"27","verse":"35","text":"Pabayomwi kummamba, ngababagana ngu'bo yake kwa kwipangya mpumbe."},{"book":"Matei","chapter":"27","verse":"36","text":"Bu'kapo ngabatama na kunni'ndi'la."},{"book":"Matei","chapter":"27","verse":"37","text":"Panani ya ntwe wake ngababi'ka maandiko gagabaya kitumbu so sitakilwa kwake gagaandikilwe, “Ayu' Yesu, nga Nkulungwa wa Ayahudi.”"},{"book":"Matei","chapter":"27","verse":"38","text":"Apokonyoli abi'li' baabambilwe pamope nakwe, yumo kunki'ya na ywi'ngi' kummalyo."},{"book":"Matei","chapter":"27","verse":"39","text":"Bandu babaabile kabapi'ta palu' ngabampwi'wa ku'no kabatikatika mitwe yabe kwa kunsalawa,"},{"book":"Matei","chapter":"27","verse":"40","text":"kababaya, “Wenga! Ka ngawipunage kobaya, uwesa kwisengwana nyumba ya Nnu'ngu' na kwisenga kwa masu'ba gatatu? Nambi'yambi' wikosopoli wamwene! Mana kakape ngawa Mwana wa Nnu'ngu', uluka munsalaba!”"},{"book":"Matei","chapter":"27","verse":"41","text":"Nyinyonyo na api'ndo ba dini pamope na balimu ba salya na api'ndo ba bandu baatikunsalanga, kababaya,"},{"book":"Matei","chapter":"27","verse":"42","text":"“Aakosopoli bi'ngi', lakini kwikosopolya mwene akombwali! Ati' ywembe nga nkulungwa wa Ayahudi! Nambi'yambi' aulu'ke munsalaba li'nga na twani tumwu'bi'li."},{"book":"Matei","chapter":"27","verse":"43","text":"Ywembe aamwu'bi'li Nnu'ngu' no baya ati' nga Mwana wa Nnu'ngu', bai, Nnu'ngu' ankosopoli mana ampendile.”"},{"book":"Matei","chapter":"27","verse":"44","text":"Nyinyonyo na balu' babaabambilwe pamope nakwe baatikupwi'wa."},{"book":"Matei","chapter":"27","verse":"45","text":"Tumbulya saa sita mutwekati mpaka musaa tisa, lubi'ndu' lwawi'ki'li nni'ma woti."},{"book":"Matei","chapter":"27","verse":"46","text":"Musaa tisa Yesu ngakemelya kwa lilobe liku'lu', “Eli, Eli, lema sabakitani?” Lombolya “Nnu'ngu' wangu', Nnu'ngu' wangu', mboni utenileka?”"},{"book":"Matei","chapter":"27","verse":"47","text":"Lakini bandu babaayi'mi palu' pabayu'wine nyo, ngababaya, “Ankema Elia.”"},{"book":"Matei","chapter":"27","verse":"48","text":"Popopo yumo ywabe ngabutuka yenda tola sifongo, ngasuya mukasiki, na kwibi'ka munnai li'nga kumpeya Yesu anywe."},{"book":"Matei","chapter":"27","verse":"49","text":"Bi'ngi' ngababaya, “Bai, munneke, tulole mana aywo Elia alu'a isa kunkosopolya.”"},{"book":"Matei","chapter":"27","verse":"50","text":"Bai, Yesu ngali'la kai' kwa lilobe liku'lu' no yomoka."},{"book":"Matei","chapter":"27","verse":"51","text":"Na saa yi'yi'lu'yi'lu' panjia ya nyumba ya Nnu'ngu' yapapwike ipande ibi'li', tumbulya kunani mpaka pai'. Nnendemo wa nni'ma ngaupitya na mipi'mbi' yaatipuanika,"},{"book":"Matei","chapter":"27","verse":"52","text":"masiko ngagaumukuka na bandu bambone babawile bayi'ki'tilwe na Nnu'ngu', ngabayu'yi'lwa,"},{"book":"Matei","chapter":"27","verse":"53","text":"ngabapita mumasiko, no bu'ka po yu'ka kwa Yesu, ngabayingya mu Yelusalemu, ngababonekana na bandu bambone."},{"book":"Matei","chapter":"27","verse":"54","text":"Bai, yu'lu' mpi'ndo ywa asikali pamope na balu' babaabile kabanni'ndi'la Yesu pabaubweni nnendemo wa bwi' na galu' makowe gagapitile, ngabayogopa muno, no baya, “Kakape mundu yu' aabile Mwana wa Nnu'ngu'!”"},{"book":"Matei","chapter":"27","verse":"55","text":"Pandu po paabile na alwawa bambone babaammi'ngi'yage Yesu na kuntumikia. Alwawa bo, baayi'mi kuutalu kabalingulya goti gagaabile kagapangika."},{"book":"Matei","chapter":"27","verse":"56","text":"Nkati yabe baabile Malia Makatalena, Malia mau' babe Yakobi na Yusupu, pamope na mau' babe bana ba Zebedayo."},{"book":"Matei","chapter":"27","verse":"57","text":"Paiikite kitamwiyo, ngaisa mundu yumo tayili mwenekaya wa Alimataya, lina lyake Yusupu. Naywembe aai mwanamasi' wa Yesu."},{"book":"Matei","chapter":"27","verse":"58","text":"Ngannyendelya Pilato li'nga kunnu'ba ntwi wa Yesu. Pilato ngaamulisa apeyelwe."},{"book":"Matei","chapter":"27","verse":"59","text":"Yusupu ngautola wu'lu' ntwi, ngaubilingilya musanda yaipeletike,"},{"book":"Matei","chapter":"27","verse":"60","text":"ngaubi'ka nkati ya lisiko lyake lyayambi' lyaaliyi'mbite mumpi'mbi'. Bu'kapo ngayigala nniango wa lisiko kwo imbilikiya liwe liku'lu', na kwibu'kya."},{"book":"Matei","chapter":"27","verse":"61","text":"Malia Makatalena na yu'lu' Malia ywi'ngi' baabile batami kabalinga kulisiko."},{"book":"Matei","chapter":"27","verse":"62","text":"Pammalau' yake, lyaai lisu'ba lyaliegelyage bi'ka wiso Sabato, Api'ndo ba dini na Mafalisayo ngabannyendelya Pilato"},{"book":"Matei","chapter":"27","verse":"63","text":"no baya, “Bwana, tuku'mbu'kile panga yu'lu' nkongi paabile balo mwu'mi aabaite, ‘Masu'ba gatatu bu'ka po waa kwangu', naalu'a yu'ka.’"},{"book":"Matei","chapter":"27","verse":"64","text":"Kwa nyo uamulise lisiko lili'ndi'li'lwe mpaka lisu'ba lyenetatu, li'nga banamasi' bake baakane yiba yi'ga yake na kwabakia bandu panga ateyu'ka. Ubu'su' wu'no wa kuundi'la waalu'a nyata muno kulikoni wu'lu' waulongolile.”"},{"book":"Matei","chapter":"27","verse":"65","text":"Pilato ngaabakia, “Mutole asikali, mukali'ndi'le lisiko kati mwamuwesa mwabene.”"},{"book":"Matei","chapter":"27","verse":"66","text":"Kwa nyo ngabayenda na ali'ndi'li, li'nga kulili'ndi'la lisiko, ngabayi'ya muhuli mu li'lu' liwe no bi'ka asikali kwa uli'ndi'li nku'lu'."}]}