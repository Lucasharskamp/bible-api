{"data":[{"book":"Luke","chapter":"1","verse":"1","text":"Nu mɔinmɔin ge tɔɔzeini ga ti naama vaiti sɛʋɛ, niiti ti ziaai gi zaama,"},{"book":"Luke","chapter":"1","verse":"2","text":"eɠɛʋelei naati ti suɠulaai la gi ma, niiti ma vaiti kɛai ti ɠaazu, ti ga ma zeeleiti kaite tɔɔzeizu mɔunpa, ta ti ɠɛai ga GALA daawooi laazeeli nuiti."},{"book":"Luke","chapter":"1","verse":"3","text":"Naa ɠa é ba, nà ɓalaa gè kaaʋɛ ga faa ʋagɔ, kpèga ʋoluma ga faiti buuɓɛ ga pagɔ, niiti ti leʋegai, é zo tɔɔzeizu munu ma, ga gè ti zɛʋɛ è ma kɛʋele ʋagɔ zu, ɗɛi è ga nu wolai Teyofile."},{"book":"Luke","chapter":"1","verse":"4","text":"Gè naa ɠɛɛʋɛ, nii a kɛ è kwɛɛ ga kalagi niiti è ti zɔlɔɔgai, gaamai ʋe."},{"book":"Luke","chapter":"1","verse":"5","text":"Zudé masagi Elɔde ná-siɛgi zu, zalaɠa ɠula nui ta ɠɛni ná, daaseigi ga Zakali, é ɠɛni Aɓiya ná-zalaɠa ɠula ɠuɠui zu. Anzai ɠɛni ga Aalɔn mavofodai zu nui ta, daaseigi ɠɛni ga Elizaɓɛte."},{"book":"Luke","chapter":"1","verse":"6","text":"Ti felegɔ ti ɠɛni ga telebo nu GALA gaazu, ti ɠoloni Maliɠii ná-deveiti ta ná-tɔgiti bɛ, peelalazu nɔpɛ ge la ɠɛni ti ʋa naa zu."},{"book":"Luke","chapter":"1","verse":"7","text":"Kɛlɛ doun la ɠɛni ti ʋɛ, tɔɔzei Elizaɓɛte ɠɛni ga doun zɔlɔɔtala anzanui, tama ti felegɔ pɛ ti wɔlɔzaɠani niina."},{"book":"Luke","chapter":"1","verse":"8","text":"Yeeta, Zakali ɠɛni botii ɠɛɛzu GALA gaazu, é zolooni ná-zalaɠa ɠula ɠuɠui nɔnɔ ma ɠui ma."},{"book":"Luke","chapter":"1","verse":"9","text":"Ti yeeloni ba ga kpakutoomai, ʋelei a ɗa ɠɛɛ la zalaɠa ɠula nuiti bɛ pɔlɔma, ga é li GALA sei ʋɛlɛi wu, é ansansegiti gala."},{"book":"Luke","chapter":"1","verse":"10","text":"Ansansegi ɠala ziɛgi zu, bɛbɛi pɛ ge ɠɛni eteaʋɛ, ti ɗa GALA fali."},{"book":"Luke","chapter":"1","verse":"11","text":"Maliɠii ná-geezuɠeelai gila ge ɠulani kɛlɛma Zakali ʋɛ, é lo ansansegiti ma zalaɠa ɠulazuʋɛ yeezazu ʋelei."},{"book":"Luke","chapter":"1","verse":"12","text":"Zakali kaai ma, ziiɠulani ba, dualuagi lɔɔni su."},{"book":"Luke","chapter":"1","verse":"13","text":"Kɛlɛ geezuɠeelai ɠɛni ma: «Mina lua, Zakali, mazɔlɔɔ GALA ge ɗa-ƓALA falii ɠaaʋotega. È-anzai Elizaɓɛte ɠa doun zunu zɔlɔɔ è ʋɛ. Ɗa daasei pɛɛ ga Zan."},{"book":"Luke","chapter":"1","verse":"14","text":"È ɠoozu ɠa nɛ, è ɠɔkɔ ná-faa zu, nu mɔinmɔin ka ɠoozunɛ sɔlɔɔ fai zu."},{"book":"Luke","chapter":"1","verse":"15","text":"Toɠa ɠɛ ga nu wola Maliɠii ɠaazu. É la dɔɔ ɓɔlea, ɓaa gaazulati gani nɔpɛ. Toɠa yɛ dee ɠoozu, daave ga Zɛnvu Ɲadegai."},{"book":"Luke","chapter":"1","verse":"16","text":"Toɠa ʋa ʋolu ga Izilayɛle nui ma mɔinmɔin ta-ƓALAGI Maliɠii ʋɔ."},{"book":"Luke","chapter":"1","verse":"17","text":"Toɠa ziɛzu Maliɠii luɠɔ ga GALA goo wo nui Eli ná-zɛnvui ta ná-zɛbɛi, nii a kɛ é doun kɛɛɠɛiti zɔɠɔzuɓɛtɛ ta ti-lointi, é kololala nuiti falibo, ti ziɛ ga telebo nuiti ta-ɠisiɛi, é nuɓusɛiti kɛʋele ɓɛtɛ ɠana Maliɠii ʋɛ.»"},{"book":"Luke","chapter":"1","verse":"18","text":"Kɛlɛ Zakali geezuɠeelai ɠaazaɠani, é ɠɛ ma: «Lee ɠa nà kwɛɛ ba ga gaama ɠana? Tɔɔzei gá ànzai gi wɔlɔzaɠaga.»"},{"book":"Luke","chapter":"1","verse":"19","text":"Geezuɠeelai gooɠaaʋoteni, é ɠɛ ma: «Nà ɠa gè ga Gaɓiliyɛle. Nà loni GALA gaazu. É tèʋegɛ ga gè niima woo niinɛ ʋagɔi wo è ma."},{"book":"Luke","chapter":"1","verse":"20","text":"Kɛlɛ tɛi è la laani dàawooiti da, niiti ti laa ʋaazu zeelizu ta-yeeɠɛɠalaiti su, ɗa ɠɛɛzu ga ɓoɓoi, è la zooga ɓɔɛzu, eyɛsu niima vaiti ti laazeeli.»"},{"book":"Luke","chapter":"1","verse":"21","text":"Naama ziɛgi zu, nuɓusɛiti ti ɠɛni Zakali maaɓɔunsu, ta ti laavɔɔni ga dɛbi fai GALA sei ʋɛlɛi wu."},{"book":"Luke","chapter":"1","verse":"22","text":"Kulaai ma, é la ɠɛni zoosu ɓɔɛzu ti ʋɔ. Ti gaaɠaani ga é kulakɛlɛma ɠaaʋɛ GALA sei ʋɛlɛi wu. É yɛni ɓoɓoyai zu, é ɗa ɓɔɛ ti ʋɔ ga yeeiti."},{"book":"Luke","chapter":"1","verse":"23","text":"Yeeɠɛɠalai nii Zakali maanɛɛni ga é kɛ botii zu GALA sei ʋɛlɛi wu, naa ɓegai ma, é ɠaleni ma ná-pɛlɛi wu."},{"book":"Luke","chapter":"1","verse":"24","text":"Naa ʋoluma anzai Elizaɓɛte kogi zeɠeni. É kɛɛni ga alu dɔɔlugɔ, é ɗa lɔɔɠu. É ɠɛni ɠɛɛzu ma:"},{"book":"Luke","chapter":"1","verse":"25","text":"«Wɛlɛ nii ʋa, Maliɠii kɛa bɛ̀, é vaa bu, é unfegi ɠula gàazu nuiti gaazu.»"},{"book":"Luke","chapter":"1","verse":"26","text":"Alugi lɔzitasiɛi ma, GALA ge geezuɠeelai Gaɓiliyɛle leʋeni Galilé laa wolai ta zu, nii daa ga Nazalɛte,"},{"book":"Luke","chapter":"1","verse":"27","text":"anzalopo ɓeai ta ma, nii é la dɛ zunu vaa ɠwɛɛ. Maazoga ɠɛni de zunui ta ʋɛ, nii daaseigi ɠɛni ga Zozɛfe, é ɠɛni ga Davide mavofodai ta. Anzalopoi laaseigi ɠɛni ga Mali."},{"book":"Luke","chapter":"1","verse":"28","text":"Geezuɠeelai lɛɛni ná-pɛlɛi wu, é ɠɛ ma: «Ɗa ná, ɗɛi è zaala zɔlɔɔgai GALA gaazu. Maliɠii ɠa è ʋa.»"},{"book":"Luke","chapter":"1","verse":"29","text":"Naama wooi Mali yiiɠulani ba, é ɗa ɓɔɠɔ ɠaazaɠa ga niima laalimai ʋoluʋɛ ɠa ga lee."},{"book":"Luke","chapter":"1","verse":"30","text":"Geezuɠeelai ɠɛni ma: «Mina lua, Mali, tɔɔzei è zaala zɔlɔɔga GALA zea."},{"book":"Luke","chapter":"1","verse":"31","text":"Wɛlɛ, ɗa ʋaazu koseɠezu, è doun zunu zɔlɔɔ. Ɗa daaseigi ʋɛɛ ga Yesu."},{"book":"Luke","chapter":"1","verse":"32","text":"Toɠa wɔɔlɔ, é ɗa loli ga GALAGI nii é Anii-Pɛ-Unda, naa ná-doun zunui. Maliɠii GALA ka kɛ ga masagi, eɠɛʋelei mɛmɛwola Davide ɠɛni la."},{"book":"Luke","chapter":"1","verse":"33","text":"Toɠa masadai ɠɛ eyɛsu ɠɔ Zakɔɓe mavofodaiti unda, ná-masadai la ɓega.»"},{"book":"Luke","chapter":"1","verse":"34","text":"Mali ɠɛni geezuɠeelai ma: «Naa ɠa zoo é ɠɛ ɠale, tɔɔzei gè la dɛ zunu vaa ɠwɛɛ?»"},{"book":"Luke","chapter":"1","verse":"35","text":"Geezuɠeelai gooɠaaʋoteni, é ɠɛ ma: «Zɛnvu Ɲadegai ɠa yei è ma, GALA nii é Anii-Pɛ-Unda, naa ná-zɛbɛi ɠa ʋɛɛ è ma eɠɛ niini. Naa ɠa é ba, doun ɲadegai, nii è ʋaazu sɔlɔɔsu, daasei ka ɠɛ ga GALA Doun Zunui."},{"book":"Luke","chapter":"1","verse":"36","text":"Ɗa-wolodamai Elizaɓɛte ɓalaa ge zunu loun ɠoseɠea pɔlɔzaɠa siɛgi zu. Nii ti ɠɛa ɠɛɛzu ma doun zɔlɔɔtala anzanui, ná-alugi lɔzitasiɛi ɠa é su."},{"book":"Luke","chapter":"1","verse":"37","text":"Mazɔlɔɔ faa nɔpɛ ge la ɓaani GALA zea.»"},{"book":"Luke","chapter":"1","verse":"38","text":"Mali ɠɛni ma: «Nà ga Maliɠii ná-botiɠɛ nu. Naa ɠɛ bɛ̀ faan, nii è bogai!» Geezuɠeelai zeɠeni koba."},{"book":"Luke","chapter":"1","verse":"39","text":"Ma yeeɠɛɠalai nɔ zu, Mali wuzeɠeni, é li ga suvilɛ gize yooi zu, Zuda laai ta zu."},{"book":"Luke","chapter":"1","verse":"40","text":"É lɛɛni Zakali ná-pɛlɛi wu, é Elizaɓɛte luʋɔ."},{"book":"Luke","chapter":"1","verse":"41","text":"Elizaɓɛte Mali ná-tuʋɔ gooi mɛnigai ma, doin ɲiikpini koozu. Elizaɓɛte laaveni ga Zɛnvu Ɲadegai."},{"book":"Luke","chapter":"1","verse":"42","text":"É wooɠulani, é ɗa ɠɛ ma: «Tuya ɠa è ma, é leʋe anzanui pɛ ba, tuya ɠa è ɠoozu loin ɓalaa ma."},{"book":"Luke","chapter":"1","verse":"43","text":"Gè niima undaanɛɛi zɔlɔɔgɛ ɠale, ga Màliɠii dee ʋa laaliizu mà?"},{"book":"Luke","chapter":"1","verse":"44","text":"È kaa, ɗa-luʋɔ gooi looʋɛ nɔ feya gòizu, doin ɲiikpigɛ kòozu ga koozunɛɛi."},{"book":"Luke","chapter":"1","verse":"45","text":"Undaanɛ nu ɠa ga ɗe, ɗɛi è ɠidaaleʋeai ga nii Maliɠii bogai è ma, daa ɠa zeeli.»"},{"book":"Luke","chapter":"1","verse":"46","text":"Mali ɠɛni ma:"},{"book":"Luke","chapter":"1","verse":"47","text":"ta zìimaʋɛ laavegɛ ga koozunɛɛi"},{"book":"Luke","chapter":"1","verse":"48","text":"mazɔlɔɔ é wɛlɛa ná-botiɠɛ anzanui maawɔinzuʋɛ ʋa."},{"book":"Luke","chapter":"1","verse":"49","text":"Mazɔlɔɔ Zɛbɛi-Pɛ-Maliɠii faa wolaiti kɛɛʋɛ bɛ̀,"},{"book":"Luke","chapter":"1","verse":"50","text":"Ná-gaazumaawɔinɠai ɠa ná yeeɠɛɠalai ɠilagilagi pɛ su,"},{"book":"Luke","chapter":"1","verse":"51","text":"É faa wolaiti kɛa ga ná-zɛbɛsu yeei,"},{"book":"Luke","chapter":"1","verse":"52","text":"É zɛbɛsu nuiti piliga bu, é ti volo ta-masa kpɔkpɔgiti ga,"},{"book":"Luke","chapter":"1","verse":"53","text":"É faaɓɔɠɔ wolaiti kɛa pulu nuiti bɛ,"},{"book":"Luke","chapter":"1","verse":"54","text":"É ɓɔga ná-botiɠɛ nui Izilayɛle ʋa,"},{"book":"Luke","chapter":"1","verse":"55","text":"Abalaame ta mavofodaiti bɛ yeenɔpɛ,"},{"book":"Luke","chapter":"1","verse":"56","text":"Mali yɛni Elizaɓɛte ɠoba alu saʋagɔ laawu. Naa ʋoluma é ɠaleni ma ná-taazu."},{"book":"Luke","chapter":"1","verse":"57","text":"Elizaɓɛte ná-doun zɔlɔɔ siɛgi zeeliai ma, é laayeini ga zunu loun."},{"book":"Luke","chapter":"1","verse":"58","text":"Seiɲɔɠɔiti ta ná-nuiti ti mɛnigai ma ga Maliɠii Elizaɓɛte maawɔinɠaaʋɛ, ti pɛ ti ɠoozunɛɛni ta tɔun."},{"book":"Luke","chapter":"1","verse":"59","text":"Foloi lɔsaʋasiɛi, ti ʋaani doungoi lati fai ma pɛlɛʋolu. Ti ɠɛni pɔ ga ti kɛɛɠɛ laaseigi ʋɛɛ ba, ti ɠɛ ma Zakali."},{"book":"Luke","chapter":"1","verse":"60","text":"Kɛlɛ dee ɠɛni ti ma: «Ɓa, daasei ka ɠɛɛzu ga Zan.»"},{"book":"Luke","chapter":"1","verse":"61","text":"Ti ɠɛni ma: «Nu nɔpɛ ge la ɗa-wolodai zu, nii daasei ge ga Zan.»"},{"book":"Luke","chapter":"1","verse":"62","text":"Ti ɠɛni poogiti kɛɛzu doun kɛɛɠɛi ma, nii a kɛ ti kwɛɛ daaseigi, nii é pɔ ga ti pɛɛ ba."},{"book":"Luke","chapter":"1","verse":"63","text":"É sɛʋɛ ɠɛɛ ɠokologi ta maalolini, é sɛʋɛi ɠɛ ma, é ɠɛ ma: «Daasei ka ga Zan.» Ti pɛ ti laavɔɔni."},{"book":"Luke","chapter":"1","verse":"64","text":"Naama ziɛgi zu nɔ, daaʋɛ laalaoni, nɛgi vie, é tɔɔzei ga ɓɔɛa, é ɗa GALA maamusɛ."},{"book":"Luke","chapter":"1","verse":"65","text":"Dualuagi lɔɔni seiɲɔɠɔiti pɛ su. Naama vaiti nɔ ɠa ti ɠɛni ga yɛpɛ wooi Zudé ɠize yooi zu ná pɛ."},{"book":"Luke","chapter":"1","verse":"66","text":"Nu nɔpɛ a la niima wooi mɛnina, é ɓena tɔɔzei ga ɠisiaa su, ma nu ɗa ɓɔɠɔ ɠaazaɠa ga: «Doungoi nuu ɠa ʋaazu ɠɛɛzu ga nui ma ɓɛgele?» Tɔɔzei gaamazu Maliɠii ná-zɛbɛi ɠɛni ba."},{"book":"Luke","chapter":"1","verse":"67","text":"Zɛnvu Ɲadegai kɛɛɠɛ laaveni, Zakali ya, é tɔɔzei ga é ɗa GALA gooi wo, é ɗa ɠɛ ma:"},{"book":"Luke","chapter":"1","verse":"68","text":"«Mamagi ɠa Maliɠii ʋɛ, Izilayɛle ná-GALAGI,"},{"book":"Luke","chapter":"1","verse":"69","text":"Ná-botiɠɛ nui Davide mavofodaiti saama,"},{"book":"Luke","chapter":"1","verse":"70","text":"É ná-minazeɠegi laazeelia, nii é puuni kaite wɔlɔwɔlɔ"},{"book":"Luke","chapter":"1","verse":"71","text":"Toɠa ade ɠizo, é ade ɠula ade zili nuiti zea,"},{"book":"Luke","chapter":"1","verse":"72","text":"Ná-gaazumaawɔinɠai ɠana é kɛɛzu ade-mɛmɛwolani bɛ,"},{"book":"Luke","chapter":"1","verse":"73","text":"Minazeɠe konai nii é boni ade-mɛmɛwola Abalaame ʋɛ,"},{"book":"Luke","chapter":"1","verse":"74","text":"ga kpega ʋoluma ga ade unmɔɔ, é ade ɠula ade zili nuiti zea,"},{"book":"Luke","chapter":"1","verse":"75","text":"ade ɠɛ gaazu ga nu ɲadegaiti ta telebo nuiti,"},{"book":"Luke","chapter":"1","verse":"76","text":"Ɗa ma, ɗɛi è ga dòin,"},{"book":"Luke","chapter":"1","verse":"77","text":"Nii a kɛ, è dɛɛ ga ná-nuɓusɛiti ga GALA ka ti ɠizosu,"},{"book":"Luke","chapter":"1","verse":"78","text":"Naa ɠa ɠulazu ada-ƓALAGI ná-gaazumaawɔinɠaa wolai zu,"},{"book":"Luke","chapter":"1","verse":"79","text":"Nii a kɛ é volo naati bɛ,"},{"book":"Luke","chapter":"1","verse":"80","text":"Doungoi ɠɛni wɔɔlɔzu, ta ɗa ʋɛɛ sɛbɛi ʋa zɛnvui zu. Naa ʋoluma, é zeini teʋebai zu, eyɛsu naama voloi zeeli, yeei é ɠulani la kɛlɛma Izilayɛle nuiti bɛ."}]}