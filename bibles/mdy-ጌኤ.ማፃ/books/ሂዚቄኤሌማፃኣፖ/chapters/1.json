{"data":[{"book":"ሂዚቄኤሌ ማፃኣፖ","chapter":"1","verse":"1","text":"ሃይሢታማሳ ሌዖኮ ዖይዳሳ ዓጊኖና ዓጊኖኮዋ ዶንጋሳ ኬሎና ታኣኒ ኬባሬ ዎሮ ዓጫ ዲዒንቴ ዓይሁዶ ዓሶ ባኣካ ዓኣዖ ጫሪንጫ ቡሊንቴም ፆኦሲ ፔጋሲ ዻዋ ባኣዚ ዛጌኔ። 1፡1 ዮሃ. ፆፔዻ 19፡11።"},{"book":"ሂዚቄኤሌ ማፃኣፖ","chapter":"1","verse":"2","text":"ዬይ ያዺ ማዔሢ ካኣቲ ዮዓኪኔ ጎዖሢ ዲዒንቴንቴ ዶንጋሳ ሌዖኮ ዶንጋሳ ኬሎናኬ፤ 1፡2 2ካኣቶ. ማ 24፡10-16፤ 2ፆኦሲ. ዓሃኬ 36፡9-10።"},{"book":"ሂዚቄኤሌ ማፃኣፖ","chapter":"1","verse":"3","text":"ዒማና ካላዳ ዓሶ ዓጫ ኬባሬ ዎሮ ዓጫ ናንጊና ናንጋ ጎዳኮ ቃኣላ ቡዚ ናኣዚ፥ ታና ቄኤሳሢ ሂዚቄኤሌም ሂዚ ጋዓያና ኬኤዚንቴኔ፤ ዒዛኮ ዎልቃ ዒማና ታኣና ዎላ ማዔኔ።"},{"book":"ሂዚቄኤሌ ማፃኣፖ","chapter":"1","verse":"4","text":"ዼግ ጌዒ ታኣኒ ዛጋንቴ ዼኤፒ ዓልጎ ዢባሬ ኬዶ ዛላፓ ሙካንቴ ታ ዴንቄኔ፤ ዲም ጌዔ ሻኣሬ ባኣካ ዜኤሊንሢ ዜኤሊንሤኔ፤ ዬያኮ ኮራ ዓኣ ጫሪንጫ ዞቄኔ፤ ዜኤሊንፃ ዜኤሊንሣ ቤዞይዳ ፔቴ ባኣዚ ሞኦና ዓንጊጉዲ ፖዔኔ።"},{"book":"ሂዚቄኤሌ ማፃኣፖ","chapter":"1","verse":"5","text":"ዬያ ዓልጋሢ ዢባሮኮ ባኣካ ዓሲ ማላያ ሼምፔና ዓኣ ዖይዶ ባኣዚ ታ ዛጌኔ፤ 1፡5 ዮሃ. ፆፔዻ 4፡6።"},{"book":"ሂዚቄኤሌ ማፃኣፖ","chapter":"1","verse":"6","text":"ፔቴ ፔቴ ባኮኮ ዖይዶ ዓኣፒ ካራና ዖይዶ ጋኣሲያ ዓኣኔ።"},{"book":"ሂዚቄኤሌ ማፃኣፖ","chapter":"1","verse":"7","text":"ቶካ ዔያቶኮ ፒዝ ጌዔያ ማዓዛ፥ ሄርቃ ሹቁላ ዔያቶኮ ጌማይ ሹቁሊጉዲኬ፤ ዬያቶኮ ማላሢ ዑጪ ኮሾና ሞኦና ዓንጊጉዲ ፖፖዓያኬ፤"},{"book":"ሂዚቄኤሌ ማፃኣፖ","chapter":"1","verse":"8","text":"ዔያቶኮ ዖይዶ ዓኣፖ ካሮና ዖይዶ ጋኣዞይዳፓ ሜሌ ፔቴ ፔቴ ጋኣዞኮ ዴማ ዓሲ ኩቺ ማላ ዖይዶ ባኣዚ ዓኣኔ።"},{"book":"ሂዚቄኤሌ ማፃኣፖ","chapter":"1","verse":"9","text":"ፔቴ ፔቴ ባኮኮ ላምዖ ጋኣሲ ሻውሎና ሚዛቆናይዳ ፒሺንቲ፥ ዬያቶኮ ቤርታ ዎሊና ካኣማያኬ፤ ዬያሮ ዑፃ ዔያቶኮ ሴካ ሃንጋ ጎዑዋዖ ፔቱሞና ዓጊፃኔ።"},{"book":"ሂዚቄኤሌ ማፃኣፖ","chapter":"1","verse":"10","text":"ፔቴ ፔቴ ባኮኮ ዖይዶ ዱማ ዱማ ዓኣፒ ካራ ዓኣኔ፤ ዬይያ፦ ቤርቶ ዛላ ዓሲ ዓኣፒ ካራ ማላያ፥ ሚዛቆ ዛላ ዞቢ ማላያ፥ ሻውሎ ዛሎና ጌማይ ማላያ፥ ጊንፆ ዛሎናኣ ኮኦኬ ማላያኬ፤ 1፡10 ሂዚ. 10፡14፤ ዮሃ. ፆፔዻ 4፡7።"},{"book":"ሂዚቄኤሌ ማፃኣፖ","chapter":"1","verse":"11","text":"ፔቴ ፔቴ ቦዖኮ ላምዖ ጋኣሲ ሌካ ፒዝ ጌዒ ዔያቶይዳፓ ሄሊ ዓኣ ባኮኮ ጋኣዞ ቤርቶና ዎላ ካኣማኔ፤ ዓቴ ላምዖ ጋኣዛ ጋዓንቴ ዑፆ ዔያቶኮ ካንቃኔ።"},{"book":"ሂዚቄኤሌ ማፃኣፖ","chapter":"1","verse":"12","text":"ዬይ ፔቴ ፔቴ ባካ ዖይዶ ባንፆና ዛጋኒ ዳንዳዓያታሢሮ ቢያሢ ፔቴና ሴካ ሃንጋ ጎዑዋዖ ዓያና ዓኣዻ ባንፆ ቢያ ባራናኔ።"},{"book":"ሂዚቄኤሌ ማፃኣፖ","chapter":"1","verse":"13","text":"ሼምፓሢና ዓኣ ዬያ ማዢንቶኮ ማላሢ ዔኤታ ታሚ ቄንሢና ዓይሢንቴ ኩሻና ማላኔ፤ ዬንሢኮ ባኣካ ታሚ ሴካ ሃንጋ ጋዓኔ፤ ፖዓኣ ኮሺ ፖዓያኬ፤ ዬያ ታማፓ ዜኤሊንሢ ዜኤሊንሣኔ።"},{"book":"ሂዚቄኤሌ ማፃኣፖ","chapter":"1","verse":"14","text":"ዬንሢ ባኮንሢ ዜኤሊንሢ ፖዒጉዲ ሩኡሪና ሴካ ሃንጋ ጋዓኔ።"},{"book":"ሂዚቄኤሌ ማፃኣፖ","chapter":"1","verse":"15","text":"ታኣኒ ዬንሢ ዖይዶ ባኮንሢ ዛጌ ጎይሣ ዓኣንቴ ሺራ ቶኪና ዓኣ ዖይዶ ባኣዚ ሊካ ሳዖ ባንሢ ኬዲ ዬንሢ ባኮንሢኮ ኮራ ዓጫ ዓጫ ዎሊ ሄሊ ዴዓንቴ ታ ዛጌኔ፤ 1፡15 ሂዚ. 10፡9-13።"},{"book":"ሂዚቄኤሌ ማፃኣፖ","chapter":"1","verse":"16","text":"ዬንሢ ሺራ ቶኮና ዓኣ ዖይዶ ባኮንሢ ዎሊ ማላያኬ፤ ፔቴ ፔቴሢ ሚዛጶ ሹጮጉዲ ፖፖዓያኬ፤ ዬያጉዲ ሃሣ ፔቴ ፔቴ ሺራ ቶኮ ጉኡራ ባጎ ጉኡሮኮ ጋርሲና ዎላ ካንሢ ኮሾናያ ማላኔ።"},{"book":"ሂዚቄኤሌ ማፃኣፖ","chapter":"1","verse":"17","text":"ዔያታ ዖይዶ ዛላፓ ኮዓ ባንፆ ዓኣዻኣና ሴካ ሃንጋ ጎዑዋዖ ዎላ ዓኣዻኔ።"},{"book":"ሂዚቄኤሌ ማፃኣፖ","chapter":"1","verse":"18","text":"ዬንሢ ሺራ ቶኮና ዓኣ ባኮንሢኮ ዓጮ ዛላ ኮሺ ዖዶሲ ማዔያ ዒዒጊቻያኬ፤ ዬንሢ ዖይዶ ባኮንሢኮ ማዔ ካሮና ዓኣፒ ኩሜያኬ። 1፡18 ዮሃ. ፆፔዻ 4፡8።"},{"book":"ሂዚቄኤሌ ማፃኣፖ","chapter":"1","verse":"19","text":"ዖይዶ ቦዖ ማላ ባኮንሢ ዓጊፃ ዎዶና ዔያታ ዎላ ዴንዳኔ፥ ዖይዶ ባኮንሢ ሳዓፓ ዔቂ ዼጊ ጋዓ ዎዶና ዬንሢ ሺራ ቶኮና ዓኣ ባኮንሢያ ዎላ ሳዓፓ ዔቃኔ።"},{"book":"ሂዚቄኤሌ ማፃኣፖ","chapter":"1","verse":"20","text":"ዖይዶ ባኮንሢኮ ዓያና ዓኣዻ ባንፆ ቢያ ባራና ዎዶና ሺራ ቶኮና ዓኣ ባኮንሢያ ዎላ ባራናኔ፤ ዬይ ያዺ ማዓሢ ዖይዶ ቦዖ ማላ ባኮንሢኮ ዓያና ሺራ ቶኮና ዓኣ ባኮንሢኮ ጋሮይዳ ማዔሢሮኬ።"},{"book":"ሂዚቄኤሌ ማፃኣፖ","chapter":"1","verse":"21","text":"ዬንሢ ቦዖ ማላ ባኮንሢኮ ዓያና ሺራ ቶካ ዓኣ ባኮንሢ ጋራ ማዔሢሮ ማዢንቶንሢ ዓጊፃ ዎዶና ዔያታ ዎላ ዓጊፃኔ፤ ዔቃዛ ዎላ ዔቃኔ፤ ሳዖይዳፓ ሌካ ዔቃኣና ዎላ ዔቃኔ።"},{"book":"ሂዚቄኤሌ ማፃኣፖ","chapter":"1","verse":"22","text":"ቦዖ ማላ ባኮንሢኮ ቶኦኮ ዑፃ ሌማሌኤሼጉዴ ፖዓ፥ ሚዛጶ ሹጮይዳፓ ኮሺንቴ ጫሪንቺ ማላ ዼጌ ቤሲ ዓኣኔ። 1፡22 ዮሃ. ፆፔዻ 4፡6።"},{"book":"ሂዚቄኤሌ ማፃኣፖ","chapter":"1","verse":"23","text":"ዬያ ዼጌ ቤዞኮ ዴማ ፔቴ ፔቴ ቦዓ ኮሮይዳ ዓኣ ቦዖ ባንፆና ላምዖ ጋኣዞ ፒሺ፥ ዓቴ ላምዖ ጋኣዞንሢና ዑፆ ካንቂ ካንቂ ዓኣኔ።"},{"book":"ሂዚቄኤሌ ማፃኣፖ","chapter":"1","verse":"24-25","text":"ዬንሢ ቦዖ ማላ ዖይዶ ባኮንሢ ባራናኣና ዔያቶኮ ጋኣዞ ዑኡዞ ታ ዋይዜኔ፤ ዬይ ዑኡዛ ኩሚ ዎታ ዲጲ ጉኡማሢጉዲ፥ ጊንሣ ሃሣ ቢያ ባኮ ዳንዳዓ ፆኦዛሢ ዑኡዞና ሚርጌ ዖልዚ ዓሲ ዣላ ዑኡሲናጉዴያኬ፤ ዔያታ ባራኒፆ ሃሻዖ ጋኣዞ ፔኤኮ ሊካ ላይሣኔ፤ ዒማና ዔያቶኮ ዑፃ ዓኣ ዼጌ ቤዛፓ ዑኡሲ ዋይዚንቴኔ። 1፡24-25 ዮሃ. ፆፔዻ 1፡15፤ 19፡6።"},{"book":"ሂዚቄኤሌ ማፃኣፖ","chapter":"1","verse":"26","text":"ዬኖ ዼጌ ቤዞኮ ዑፃ ሴኔፔሬ ጌይንታ ሚዛጶ ሹጫፓ ኮሺንቴ ካኣቶ ዖይታ ማላ ባኣዚ ዓኣኔ፤ ዬያ ዖይቶይዳ ዓሲ ማላ ባኣዚ ዴዒ ዓኣኔ። 1፡26 ሂዚ. 10፡11፤ ዮሃ. ፆፔዻ 4፡2-3።"},{"book":"ሂዚቄኤሌ ማፃኣፖ","chapter":"1","verse":"27","text":"ዬያኮ ኬርኖ ማላ ቤዛፓ ዓርቃዖ ሌካሢ ታሚዳ ዖይዼ ዓንጊጉዲኬ፤ ጊንሣ ኬርኖኮ ዴማ ታሚ ማላያታንቴ ታ ዛጌኔ፤ ኮሺ ፖዓ ፖዒያ ኮሮ ቢያ ሺሪ ዓኣኔ። 1፡27 ሂዚ. 8፡2።"},{"book":"ሂዚቄኤሌ ማፃኣፖ","chapter":"1","verse":"28","text":"ዒርዚ ዓቢና ሻኣሮ ዑፃ ዔቂ ጴዻ ዡኡሎጉዲ ዒዛኮ ኮይሎይዳ ዓኣ ፖዓ ሼኤራያኬ።"}]}