{"data":[{"book":"Levitiko","chapter":"8","verse":"1","text":"Yehova anawuza Mose kuti,"},{"book":"Levitiko","chapter":"8","verse":"2","text":"“Tenga Aaroni ndi ana ake, zovala zawo, mafuta wodzozera, ngʼombe yayimuna kuti ikhale nsembe yopepesera machimo, nkhosa ziwiri zazimuna ndi dengu la buledi wopanda yisiti,"},{"book":"Levitiko","chapter":"8","verse":"3","text":"ndipo usonkhanitse gulu la anthu pa khomo la tenti ya msonkhano.”"},{"book":"Levitiko","chapter":"8","verse":"4","text":"Mose anachita zomwe Yehova anamulamula ndipo gulu la anthu linasonkhana pa khomo la tenti ya msonkhano."},{"book":"Levitiko","chapter":"8","verse":"5","text":"Mose anawuza gulu la anthuwo kuti, “Izi ndi zimene Yehova walamulira kuti zichitike.”"},{"book":"Levitiko","chapter":"8","verse":"6","text":"Pamenepo Mose anabwera ndi Aaroni ndi ana ake nawasambitsa ndi madzi."},{"book":"Levitiko","chapter":"8","verse":"7","text":"Anamuveka Aaroni mwinjiro, ndi kumumanga lamba mʼchiwuno. Anamuvekanso mkanjo wa efodi ndi efodiyo. Anamangira lamba efodiyo amene analukidwa mwaluso uja, motero efodiyo analimba mʼchiwunomo."},{"book":"Levitiko","chapter":"8","verse":"8","text":"Anamuvekanso chovala chapachifuwa ndipo mʼchovalacho anayikamo Urimu ndi Tumimu."},{"book":"Levitiko","chapter":"8","verse":"9","text":"Kenaka anamuveka Aaroniyo nduwira kumutu ndipo patsogolo pa nduwirayo anayikapo duwa lagolide, chizindikiro chopatulika monga momwe Yehova analamulira Mose."},{"book":"Levitiko","chapter":"8","verse":"10","text":"Pamenepo Mose anatenga mafuta wodzozera nadzoza tenti ya msonkhano pamodzi ndi zonse zimene zinali mʼmenemo, ndipo potero anazipatula."},{"book":"Levitiko","chapter":"8","verse":"11","text":"Anawaza mafuta ena pa guwa kasanu ndi kawiri, nalidzoza guwalo pamodzi ndi ziwiya zake zonse. Anadzozanso beseni ndi tsinde lake, nazipatula."},{"book":"Levitiko","chapter":"8","verse":"12","text":"Anathira mafuta wodzozera ena pamutu pa Aaroni ndipo anamudzoza ndi kumupatula."},{"book":"Levitiko","chapter":"8","verse":"13","text":"Kenaka anabwera ndi ana a Aaroni. Anawaveka minjiro, ndi kuwamanga malamba mʼchiwuno ndi kuwaveka nduwira kumutu monga momwe Yehova analamulira Mose."},{"book":"Levitiko","chapter":"8","verse":"14","text":"Kenaka Mose anabwera ndi ngʼombe yayimuna ya nsembe yopepesera machimo, ndipo Aaroni ndi ana ake anasanjika manja awo pamutu pa ngʼombeyo."},{"book":"Levitiko","chapter":"8","verse":"15","text":"Mose anapha ngʼombeyo, ndi kutenga magazi ena angʼombeyo ndi kupaka ndi chala chake pa nyanga zaguwa lansembe, naliyeretsa. Magazi otsalawo anawakhuthulira pa tsinde laguwalo. Motero anachita mwambo wopepesera machimo."},{"book":"Levitiko","chapter":"8","verse":"16","text":"Mose anatenganso mafuta onse okuta matumbo, mafuta ophimba chiwindi, ndiponso impsyo zonse ziwiri pamodzi ndi mafuta ake, nazitentha pa guwapo."},{"book":"Levitiko","chapter":"8","verse":"17","text":"Koma nyama yangʼombeyo, chikopa chake ndi matumbo ake anaziwotcha kunja kwa msasa monga momwe Yehova analamulira Mose."},{"book":"Levitiko","chapter":"8","verse":"18","text":"Kenaka anabwera ndi nkhosa yayimuna ya nsembe yopsereza, ndipo Aaroni ndi ana ake aamuna anasanjika manja awo pamutu pake."},{"book":"Levitiko","chapter":"8","verse":"19","text":"Ndipo Mose anapha nkhosayo ndi kuwaza magazi ake mbali zonse zaguwalo."},{"book":"Levitiko","chapter":"8","verse":"20","text":"Anayidula nkhosayo nthulinthuli ndipo anatentha mutu wake, nthulizo ndi mafuta."},{"book":"Levitiko","chapter":"8","verse":"21","text":"Anatsuka matumbo ake ndi miyendo yake, ndi kutentha nkhosa yonseyo pa guwa lansembe kuti ikhale nsembe yopsereza, fungo lokoma, nsembe yachakudya yoperekedwa kwa Yehova monga Yehovayo analamulira Mose."},{"book":"Levitiko","chapter":"8","verse":"22","text":"Kenaka Mose anapereka nkhosa yayimuna ina pamwambo wodzoza ansembe, ndipo Aaroni ndi ana ake aamuna anasanjika manja awo pamutu pake."},{"book":"Levitiko","chapter":"8","verse":"23","text":"Mose anayipha nkhosayo ndipo anatenga magazi ake ena ndi kupaka ndewere za khutu la kudzanja lamanja la Aaroni, pa chala chake chachikulu cha kudzanja lamanja, ndi pa chala chake chachikulu cha phazi lakumanja."},{"book":"Levitiko","chapter":"8","verse":"24","text":"Pambuyo pake Mose anabwera ndi ana aamuna a Aaroni ndi kupaka magazi pa ndewere za makutu awo akumanja, pa zala zawo zazikulu za dzanja lamanja, ndiponso pa zala zawo zazikulu za kuphazi lakumanja. Kenaka iye anawaza magazi otsalawo mbali zonse za guwalo."},{"book":"Levitiko","chapter":"8","verse":"25","text":"Anatenganso mafuta ake, mafuta a ku mchira wake, mafuta okuta matumbo, mafuta okuta chiwindi, impsyo zonse ziwiri ndi mafuta ake ndiponso ntchafu yakumanja."},{"book":"Levitiko","chapter":"8","verse":"26","text":"Ndipo mʼdengu la buledi wopanda yisiti limene linali pamaso pa Yehova, anatengamo buledi mmodzi, buledi mmodzi wokhala ndi mafuta a olivi, ndi buledi wopyapyala mmodzi. Zonsezi anaziyika pa mafuta aja ndi pa ntchafu ya ku dzanja lamanja ija."},{"book":"Levitiko","chapter":"8","verse":"27","text":"Mose anapereka zonsezi mʼmanja mwa Aaroni ndi ana ake amene anazipereka kwa Yehova kuti zikhale nsembe yoweyula."},{"book":"Levitiko","chapter":"8","verse":"28","text":"Kenaka Mose anazitenga mʼmanja mwawo ndipo anazipsereza pa guwa lansembe pamwamba penipeni pamodzi ndi nsembe yopsereza ija kuti ikhale nsembe yopereka pamwambo wodzoza ansembe, kuti ipereke fungo lokoma, chopereka chachakudya kwa Yehova."},{"book":"Levitiko","chapter":"8","verse":"29","text":"Mose anatenga chidale cha nkhosa yayimuna, chomwe ndi gawo lake pamwambo wodzoza ansembe, ndipo anachiweyula pamaso pa Yehova kuti chikhale nsembe yoweyula monga momwe Yehova analamulira Mose."},{"book":"Levitiko","chapter":"8","verse":"30","text":"Kenaka Mose anatenga mafuta wodzozera ansembe ndi magazi amene anali pa guwa nawaza pa Aaroni ndi zovala zake ndiponso ana ake aja ndi zovala zawo. Motero Mose anapatula Aaroni ndi zovala zake, ndiponso ana ake ndi zovala zawo."},{"book":"Levitiko","chapter":"8","verse":"31","text":"Mose anawuza Aaroni ndi ana ake kuti, “Phikani nyamayo pa khomo la tenti ya msonkhano, ndipo mudyere pomwepo pamodzi ndi buledi amene ali mʼdengu la zopereka za pamwambo wodzoza ansembe monga Yehova analamulira kuti, ‘Aaroni ndi ana ake azidya zimenezi.’"},{"book":"Levitiko","chapter":"8","verse":"32","text":"Ndipo nyama ndi buledi zotsalazo, muziwotche."},{"book":"Levitiko","chapter":"8","verse":"33","text":"Musatuluke kunja kwa tenti ya msonkhano kwa masiku asanu ndi awiri mpaka masiku amwambo wokudzozani unsembe atatha, pakuti mwambowu ndi wa masiku asanu ndi awiri."},{"book":"Levitiko","chapter":"8","verse":"34","text":"Zimene zachitika lerozi analamula ndi Yehova kuti zichitike ngati nsembe yopepesera machimo anu."},{"book":"Levitiko","chapter":"8","verse":"35","text":"Muzikhala pa khomo la tenti ya msonkhano usana ndi usiku kwa masiku asanu ndi awiri. Ndipo muzichita zimene Yehova wakulamulani kuti musafe, pakuti zimenezi ndi zomwe Yehova wandilamulira.”"},{"book":"Levitiko","chapter":"8","verse":"36","text":"Choncho Aaroni ndi ana ake anachita zonse zimene Yehova analamula kudzera mwa Mose."}]}