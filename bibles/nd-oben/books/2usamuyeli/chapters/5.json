{"data":[{"book":"2 USamuyeli","chapter":"5","verse":"1","text":"Zonke izizwana zako-Israyeli zaya kuDavida eHebhroni zathi, “Thina siyinyama yakho legazi lakho."},{"book":"2 USamuyeli","chapter":"5","verse":"2","text":"Esikhathini esedlulayo, uSawuli eseseyinkosi yethu, wena nguwe owawukhokhela u-Israyeli emkhankasweni wakhe wezimpi. LoThixo wathi kuwe, ‘Wena uzakuba ngumelusi wabantu bami u-Israyeli, njalo uzakuba ngumbusi wabo.’ ”"},{"book":"2 USamuyeli","chapter":"5","verse":"3","text":"Kwathi abadala bonke bako-Israyeli sebefikile enkosini uDavida eHebhroni, inkosi yenza isivumelwano labo eHebhroni phambi kukaThixo, basebegcoba uDavida ukuba abe yinkosi ko-Israyeli."},{"book":"2 USamuyeli","chapter":"5","verse":"4","text":"UDavida waba yinkosi eleminyaka engamatshumi amathathu, wabusa iminyaka engamatshumi amane."},{"book":"2 USamuyeli","chapter":"5","verse":"5","text":"EHebhroni wabusa uJuda iminyaka eyisikhombisa lezinyanga eziyisithupha, kwathi eJerusalema wabusa u-Israyeli wonke loJuda iminyaka engamatshumi amathathu lantathu."},{"book":"2 USamuyeli","chapter":"5","verse":"6","text":"Inkosi labantu bayo baya eJerusalema ukuyahlasela amaJebusi ayehlala khona. AmaJebusi athi kuDavida, “Kawuyikungena lapha; leziphofu labaqhulayo bangakuvimba.” Acabanga athi, “UDavida angeke angene lapha.”"},{"book":"2 USamuyeli","chapter":"5","verse":"7","text":"Kodwa uDavida wayithumba inqaba yaseZiyoni, uMuzi kaDavida."},{"book":"2 USamuyeli","chapter":"5","verse":"8","text":"Ngalolosuku uDavida wathi, “Lowo onqoba amaJebusi kuzamele asebenzise umgelo wamanzi ukuba afinyelele ‘abaqhulayo leziphofu’ labo abayizitha zikaDavida.” Yikho-nje besithi, “Iziphofu labaqhulayo” kabayikungena esigodlweni."},{"book":"2 USamuyeli","chapter":"5","verse":"9","text":"UDavida wasehlala enqabeni waseyibiza ngokuthi nguMuzi kaDavida. Wakha enhlangothini zonke zayo kusukela emadundulwini ayelapho kusiya phakathi."},{"book":"2 USamuyeli","chapter":"5","verse":"10","text":"Waqhubeka njalo esiba lamandla ngoba uThixo uNkulunkulu uSomandla wayelaye."},{"book":"2 USamuyeli","chapter":"5","verse":"11","text":"Ngalesosikhathi uHiramu inkosi yaseThire wathuma izithunywa kuDavida zilezigodo zemisedari lababazi bamapulanka kanye lababazi bamatshe, bakhela uDavida isigodlo."},{"book":"2 USamuyeli","chapter":"5","verse":"12","text":"UDavida wakwazi ukuthi uThixo wayembekile ukuba abe yinkosi yako-Israyeli wawuphakamisa lombuso wakhe ngenxa yabantu bakhe u-Israyeli."},{"book":"2 USamuyeli","chapter":"5","verse":"13","text":"Esesukile eHebhroni uDavida wathatha abanye abafazi beceleni kanye labafazi eJerusalema, kwazalwa amanye amadodana lamadodakazi futhi."},{"book":"2 USamuyeli","chapter":"5","verse":"14","text":"Nanka amabizo abantwana abazalelwa khona: uShamuwa, uShobabi, uNathani, uSolomoni,"},{"book":"2 USamuyeli","chapter":"5","verse":"15","text":"u-Ibhari, u-Elishuwa, uNefegi, uJafiya,"},{"book":"2 USamuyeli","chapter":"5","verse":"16","text":"u-Elishama, u-Eliyada kanye lo-Elifelethi."},{"book":"2 USamuyeli","chapter":"5","verse":"17","text":"Kwathi amaFilistiya esezwe ukuthi uDavida wayegcotshwe ukuba yinkosi yako-Israyeli wonke aphuma ehlome ephelele esiyamdinga, kodwa uDavida wakuzwa lokho wasesehlela enqabeni."},{"book":"2 USamuyeli","chapter":"5","verse":"18","text":"AmaFilistiya ayesefikile njalo esegcwele eSigodini saseRefayi,"},{"book":"2 USamuyeli","chapter":"5","verse":"19","text":"ngakho uDavida wabuza uThixo wathi, “Ngingayawahlasela amaFilistiya na? Uzawanikela kimi na?”"},{"book":"2 USamuyeli","chapter":"5","verse":"20","text":"Ngakho uDavida waya eBhali Pherazimi, lapho awehlula khona. Wathi, “Njengamanzi efohla, uThixo ufohlele ezitheni zami phambi kwami.” Ngakho leyondawo yasibizwa ngokuthi yiBhali Pherazimi."},{"book":"2 USamuyeli","chapter":"5","verse":"21","text":"AmaFilistiya abaleka atshiya izithombe zawo khonapho, uDavida labantu bakhe bazithatha bahamba lazo."},{"book":"2 USamuyeli","chapter":"5","verse":"22","text":"AmaFilistiya aphinda njalo abuya, agcwala eSigodini saseRefayi;"},{"book":"2 USamuyeli","chapter":"5","verse":"23","text":"ngakho uDavida wabuza uThixo, yena waphendula wathi, “Ungayi uqondile, kodwa bhoda ngemva kwawo uwahlasele maqondana lezihlahla zebhalisamu."},{"book":"2 USamuyeli","chapter":"5","verse":"24","text":"Kuzakuthi lapho usizwa izisinde zabahambayo ezihlahleni zebhalisamu, uqhubeke ngokuphangisa, ngoba lokho kuzakutsho ukuthi uThixo usehambe phambi kwakho ukuyahlasela amabutho amaFilistiya.”"},{"book":"2 USamuyeli","chapter":"5","verse":"25","text":"Ngakho uDavida wenza njengokulaywa kwakhe nguThixo, njalo amaFilistiya wawacakazela phansi umango wonke kusukela eGibhiyoni kusiya eGezeri."}]}