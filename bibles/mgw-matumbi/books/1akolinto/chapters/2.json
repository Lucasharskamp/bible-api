{"data":[{"book":"1 Akolinto","chapter":"2","verse":"1","text":"Mwalongo bangu', panaaisi kasinu kumwalya iyo ya liyi'gi'yo lya Nnu'ngu', naisi lili kwa ung'anga wo longela au kwo tumya ikima ya dunia yi'no."},{"book":"1 Akolinto","chapter":"2","verse":"2","text":"Kwa mwanjaa panaabile kasinu naabini kanenilitange likowe li'ngi', ila abali ya Yesu Kilisitu ywabambilwe munsalaba bai."},{"book":"1 Akolinto","chapter":"2","verse":"3","text":"Panaabile kasinu naabi na kigopi, kaniyogopa no lendema muno."},{"book":"1 Akolinto","chapter":"2","verse":"4","text":"Mayi'gano na maalo gangu' gaapiyilweli kwa mayi'gi'yo ga kwauta bandu, au ikima, ila galayage uweso wa Loo wa Nnu'ngu',"},{"book":"1 Akolinto","chapter":"2","verse":"5","text":"li'nga imani yinu yaakanesengelwa muikima ya kimundu, ila mumakakala ga Nnu'ngu'."},{"book":"1 Akolinto","chapter":"2","verse":"6","text":"Ata nyo twenga tulongela kwa ikima kwa balu' babakomile loo yabe, lakini ikima yo ya pano padunia yi'noli, wala ya akulungwa ba dunia yi'no ya bababile mulikundi lyo oba."},{"book":"1 Akolinto","chapter":"2","verse":"7","text":"Ila twenga tulongela ikima ya Nnu'ngu' yembe nga iyo yaiyilwe na Nnu'ngu' yayaabi'kilwe wiso kubile balo ata umbilwa kwa dunia kwa kitumbu sa utukupu witu."},{"book":"1 Akolinto","chapter":"2","verse":"8","text":"Ntu'pu' ata nkulungwa yumo ywa mudunia yi'no ywaaitangite ikima yi'. Kenda bakaitanga ikima yo, balu'e kummambali munsalaba Bwana wa utukupu."},{"book":"1 Akolinto","chapter":"2","verse":"9","text":"Lakini kati mu'lu' mwagabaya Maandiko Mapeleteu panga,"},{"book":"1 Akolinto","chapter":"2","verse":"10","text":"Lakini Nnu'ngu' aatuumukuli twenga iyo yi'lu' kwa ndi'la ya Loo wake, kwa mwanjaa Loo apekeseni ili'be yoti, ata makowe ga nkati muno ga Nnu'ngu'."},{"book":"1 Akolinto","chapter":"2","verse":"11","text":"Nyai ywatanga gawasa mundu ywi'ngi' ila loo ya mwene mundu yaibile nkati yake? Nyinyonyo, ntu'pu' ywatanga gawasa Nnu'ngu', ila Loo wa mwene Nnu'ngu'."},{"book":"1 Akolinto","chapter":"2","verse":"12","text":"Kwa nyo, twenga tupokili loo wa padunia, ila tupoki Loo ywabu'ka kwa Nnu'ngu' li'nga tupate kugatanga galu' gatuyali Nnu'ngu'."},{"book":"1 Akolinto","chapter":"2","verse":"13","text":"Bai, twenga tulongelali kwa mayi'gi'yo gatuyi'ganilwe kwa ikima ya kimundu, ila gatuyi'ganilwe na Loo mpeleteu. Tugalongela mayi'gi'yo ga kiloo kwa bandu bababile na aywo Loo."},{"book":"1 Akolinto","chapter":"2","verse":"14","text":"Mundu wa dunia apokyali makowe ga Loo wa Nnu'ngu' kwa mwanjaa kwake ywembe makowe go ga kilalo bai. Malango gake gawesali kwipwa makowe go, ila gawesa kwipulwa kwo yangatiyilwa na Loo bai."},{"book":"1 Akolinto","chapter":"2","verse":"15","text":"Lakini mundu ywatawalilwa na Loo wa Nnu'ngu' awesa kuukwipwa ukakape wa kila kili'be, lakini ywembe aukumilwali na mundu ywoywoti."},{"book":"1 Akolinto","chapter":"2","verse":"16","text":"Kati mwagabaya maandiko, “Nyai ywatangite mwawasa Bwana li'nga apate kunnyi'gana?” Lakini twenga tuwasa kati mwawasa Kilisitu."}]}