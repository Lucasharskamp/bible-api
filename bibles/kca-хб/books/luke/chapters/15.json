{"data":[{"book":"Luke","chapter":"15","verse":"1","text":"Налог ӑкәтты йох пӑ кӑрэкәӈ хŏйатәт хŏԓыйэ Ԓўв хŏщайәԓа рӑхәԓтысәт, Ԓўвеԓ хуԓәтты урәӈән."},{"book":"Luke","chapter":"15","verse":"2","text":"Фарисейәт пӑ щӑԓта Закона утәԓтәты хŏйатәт ўшмащсәт, пŏтәрԓәт: \"Тӑм Хойат кӑрэкәӈ мŏхәт вана ўԓԓы пӑ ԓыв пиԓԓаԓән ԓэԓ!\""},{"book":"Luke","chapter":"15","verse":"3","text":"Туп Ԓўв щимәщ утәԓтәты пŏтәр ԓывиԓаԓа пŏтәртәс:"},{"book":"Luke","chapter":"15","verse":"4","text":"\"Хŏй нын эԓтан, сот ош тӑйман ки, пӑ щиԓта итәԓ уштәԓԓы, йӑрсот йӑрәԏйаӈәԓ щӑхәрән мўй ӑт хӑйԓәԓы пӑ уштәм ошәԓ йўпийән мўй ӑт мӑнәԓ, уйәттаԓ унты?"},{"book":"Luke","chapter":"15","verse":"5","text":"Пӑ уйәттаԓән, ўԓԓы пӑ, амәтман, порхәԓа пŏнԓәԓы;"},{"book":"Luke","chapter":"15","verse":"6","text":"пӑ, йŏхи йŏхәттаԓән, пиԓйохԓаԓ пӑ ԓўв ԉэпәԓән уԓты хŏйатԓаԓ вохԓәԓы пӑ ԓывиԓаԓа йастәԓ: \"Ма пиԓэмән йэша амтәтԓыйаты: ма уштәм ошем уйәтсэм\"."},{"book":"Luke","chapter":"15","verse":"7","text":"Нынана пŏтәртԓәм, щиты турәмән кӑрэкԓаԓ эԓты шӑшән керԓәты и кӑрэкәӈ хŏйат урәӈән амәт аршәк питәԓ, хун йӑрсот йӑрәԏйаӈ тўӈа–щира уԓты хŏйатәт урәӈән, хŏйа кӑрэкԓаԓ эԓты шӑшән керԓәты ӑт мосәԓ."},{"book":"Luke","chapter":"15","verse":"8","text":"Мўй пӑ, ий ими йаӈ сорԋеӈ ŏх карты тӑйман, и ŏх картэԓ уштәԓԓы ки, тўт сунәԓ мўй нŏх ӑт ўщитԓәԓы, пӑ хот хӑрәԓ нŏх йовәԓты ӑт питԓәԓы, уйәтты унты йӑма кӑшты ӑт питԓәԓы?"},{"book":"Luke","chapter":"15","verse":"9","text":"Щӑԓта уйәттаԓән, пиԓнэԓаԓ пӑ ԓўв ԉэпәԓән уԓты нэԓаԓ вохԓәԓы пӑ йастәԓ: \"Ма пиԓэмән амтәтԓыйаты: ма уштыԓыйәм сорԋеӈ ŏх картэм уйәтсэм!\""},{"book":"Luke","chapter":"15","verse":"10","text":"Нынана пŏтәртԓәм: щиты Турәм ангеләт, кӑрэкԓаԓ эԓты шӑшән керԓәты кӑрэкәӈ и хŏйат урәӈән, амтәтԓыԓәт\"."},{"book":"Luke","chapter":"15","verse":"11","text":"Иисус йэԓԓы пŏтәртәс: \"И хŏйат кӑт пŏх тӑйәс;"},{"book":"Luke","chapter":"15","verse":"12","text":"айшәк пŏхәԓ ащеԓ пеԓа йастәс: \"Ащи! Ма йўкан хот уԓпәсэм мӑнэма мийи\". Щӑԓта ащанән хот уԓпәсэԓ ԓынана ортса."},{"book":"Luke","chapter":"15","verse":"13","text":"Кӑмәтса хӑтәԓ хӑщәм йўпийән, ай пŏхәԓ мŏԓтыԓаԓ иса ӑкәтмаԓ йўпийән, хўв мўва мӑнәс пӑ щита ԓўв йўканәԓ, уԉԋайа уԓман, посатсәԓԓы."},{"book":"Luke","chapter":"15","verse":"14","text":"Хун ԓўв йўканәԓ хŏԓ ԓэсԓы-тӑйсәԓы, щи мўвән ун ԓэԓԓы пŏрайа йис, пӑ ԓўв нўшайа питәс;"},{"book":"Luke","chapter":"15","verse":"15","text":"щӑԓта мӑнәс пӑ щи мўвәӈ и ху хŏща ԓŏӈәԓтыйәс, щитән пӑ ԓўв мўв хӑрԓаԓа пурәщԓаԓ шавиты китса;"},{"book":"Luke","chapter":"15","verse":"16","text":"ԓўвеԓән пурәщ ԓэтŏтән сӑмәԓ вŏԓԓәтты ԓуԓән амәт ус, туп нэмәԓты хŏйатән щитән хŏԓна ӑт мийԓыса."},{"book":"Luke","chapter":"15","verse":"17","text":"Нŏпсәԓ нумәԓмимаԓән, йастәс: 'Мўй арат митйох ащем хŏща мŏԓтас ԓэтәт тӑйԓәт, ма пӑ ԓэԓԓы тӑта щи хӑԓԓәм;"},{"book":"Luke","chapter":"15","verse":"18","text":"нŏх ԓойԓәм пӑ ащем хŏща мӑнԓәм, ԓўвеԓа йастәԓәм: Ащийэ! Ма турма пӑ нӑӈена кӑрэк версәм"},{"book":"Luke","chapter":"15","verse":"19","text":"пӑ нӑӈ пŏхена ԓўӈтәсты щирэм ӑнтом; мӑнэм митйохԓан кўта ўйи\"."},{"book":"Luke","chapter":"15","verse":"20","text":"Нŏх ԓойәс пӑ ащеԓ хŏща мӑнәс. Хун ԓўв хŏԓна йэԓән йўвмаԓән, ащеԓән шийаԓәса пӑ щаԉәтса; щӑԓта, ащеԓ йэщаԓт хухәԓмәман, сапԓәԓа ӑпәԓмәс пӑ ԓўвеԓ мосәԓтәсԓы."},{"book":"Luke","chapter":"15","verse":"21","text":"Пŏхәԓ пӑ ԓўвеԓа йастәс: \"Ащи! Ма турма пӑ нӑӈена кӑрэк версәм пӑ нӑӈ пŏхена ԓўӈтәсты ўш щирэм ӑнтом\"."},{"book":"Luke","chapter":"15","verse":"22","text":"Ащеԓ пӑ митйохԓаԓ пеԓа йастәс: \"Мет йӑм ԓумәтты сŏх тўваты пӑ ԓумәттаԓән, пӑ йошәԓа веншәӈ ԓуйәт, кўрԓаԓа пӑ ԓумтәм мийаты;"},{"book":"Luke","chapter":"15","verse":"23","text":"щӑԓта, веԓмәӈ мис пŏшәх тўваты пӑ нŏх хŏраԓән; ԓэты пӑ каш верты питԓув!"},{"book":"Luke","chapter":"15","verse":"24","text":"Пӑ хŏты, тӑм пŏхем пӑрман ус пӑ нŏх ԓыԓәӈԓәс, ушман ус пӑ уйәтса\". Щӑԓта ԓыв каш верты питсәт."},{"book":"Luke","chapter":"15","verse":"25","text":"Ун пŏхәԓ пӑ мўв хӑрән ус; йŏхи йитаԓән, хун йŏхи ванамәс, арыты пӑ йакты сый хуԓмәс;"},{"book":"Luke","chapter":"15","verse":"26","text":"и митху вана вохман, ищмәсԓы: \"Щит пӑ мўй?\""},{"book":"Luke","chapter":"15","verse":"27","text":"Митху пӑ ԓўвеԓа йастәс: \"Апщен йŏхтәс, пӑ ащен веԓмәӈ мис пŏшәх хŏрәс, ԓўв пŏхәԓ тўмтака йоша пайәтмаԓ урәӈән\"."},{"book":"Luke","chapter":"15","verse":"28","text":"Ԓўв ԉикащәс пӑ йŏхи ԓŏӈты ӑт ԓӑӈхас. Ащеԓ пӑ, ким этәс пӑ ԓўвеԓ йŏхи пойәкты питсәԓы."},{"book":"Luke","chapter":"15","verse":"29","text":"Туп ԓўв ащеԓ пеԓа йŏхԓы йастәс: \"Ма мўй арат тӑԓ нӑӈена ԋотԓәм пӑ нэмәԓты пŏрайән нӑӈ йасӈен шŏппи ӑт ўншиԓысэм, нӑӈ пӑ нэмәԓты пŏрайән мӑнэм пиԓйохԓам пиԓән каш верты урәӈән, хŏԓна ош пŏшәх ӑт мийԓысән;"},{"book":"Luke","chapter":"15","verse":"30","text":"хун пӑ тӑм пŏхен, нӑӈ хот уԓпәсэн уԉԋа нэӈәт пиԓән лакки йовәԓмаԓ йўпийән, йŏхтәс, нӑӈ пӑ ԓўв урӈәԓән веԓмәӈ мис пŏшәх хŏрсән\"."},{"book":"Luke","chapter":"15","verse":"31","text":"Ащеԓ пӑ ԓўвеԓа йастәс: \"Пŏхийэ! Нӑӈ иса ма пиԓэмән уԓԓән, хŏԓ ма ŏтэм нӑӈен,"},{"book":"Luke","chapter":"15","verse":"32","text":"мўӈев щит эԓты амтәтԓыты пӑ каш верты мосәс, апщен пӑрман ус пӑ нŏх ԓыԓәӈԓәс, тӑпиԓыйәс пӑ уйтантәс\"."}]}