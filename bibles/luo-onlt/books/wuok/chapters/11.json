{"data":[{"book":"Wuok","chapter":"11","verse":"1","text":"Noyudo ka Jehova Nyasaye osewacho ne Musa niya, “Pod abiro kelo masira achiel kuom Farao gi jo-Misri. Bangʼ masirano, obiro weyou mondo uwuog kae udhi, to ka otimo kamano, to obiro mana riembou chutho."},{"book":"Wuok","chapter":"11","verse":"2","text":"Nyis oganda ni chwo kaachiel gi mon mondo omi jobathgi gik molos gi fedha kod dhahabu.”"},{"book":"Wuok","chapter":"11","verse":"3","text":"(Jehova Nyasaye nomiyo jo-Misri otimo ngʼwono ne jo-Israel, kendo Musa owuon nomi luor gi jodong Farao e piny Misri kaachiel gi jo-Misri.)"},{"book":"Wuok","chapter":"11","verse":"4","text":"Omiyo Musa nowacho niya, “Ma e gima Jehova Nyasaye wacho: ‘Kochopo dier otieno tir, to abiro dhi e piny Misri."},{"book":"Wuok","chapter":"11","verse":"5","text":"Nyithindo duto makayo ma yawuowi mag Misri biro tho, kochakore gi wuod Farao makayo mobet e kom duongʼ nyaka wuod nyako ma jatich makayo ma jarego, kaachiel gi nyithind jamni mokwong nywol."},{"book":"Wuok","chapter":"11","verse":"6","text":"Ywak nobedie piny Misri duto, ma en ywak moloyo moro amora mosebedo kata mabiro bedo."},{"book":"Wuok","chapter":"11","verse":"7","text":"To jo-Israel nobed gi kwe ma kata mana guok ok nogwe dhano kata chiayo.’ Bangʼ mano eka unungʼe ni Jehova Nyasaye keto pogruok e kind Misri gi Israel."},{"book":"Wuok","chapter":"11","verse":"8","text":"Jodong-gi duto biro biro ira ka gikulorena kendo kagiwacho ni, ‘Dhiyo, in kaachiel gi jogo maluwi!’ Bangʼ mano to anadhi.” Eka Musa nowuok e nyim Farao ka en gi mirima."},{"book":"Wuok","chapter":"11","verse":"9","text":"Jehova Nyasaye nosewacho ni Musa niya, “Farao biro tamore winji mondo honnina omedre piny e Misri.”"},{"book":"Wuok","chapter":"11","verse":"10","text":"Musa gi Harun notimo honnigi duto e nyim Farao, to Jehova Nyasaye noketo chunye omedo bedo matek mine ok onyal weyo jo-Israel dhi koa e pinye."}]}