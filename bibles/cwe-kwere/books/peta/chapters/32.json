{"data":[{"book":"Peta","chapter":"32","verse":"1","text":"Makabila ya Lubeni na Gadi wakala na wanyama wengi ng'hani, viwawonile kuwa isi ya Yazeli na isi ya Gileadi zofaya kwa wanyama,"},{"book":"Peta","chapter":"32","verse":"2","text":"wahita kwa Musa na mkulu wa nhambiko Eleazali na walangulizi wa mting'hano. Wawalongela,"},{"book":"Peta","chapter":"32","verse":"3","text":"“Mabululu ya Atalosi na Diboni na Yazeli na Nimula na Heshiboni na Eleale na Sebamu na Nebo na Beoni,"},{"book":"Peta","chapter":"32","verse":"4","text":"isi ija Mndewa Mulungu kaihuma kwa ichimu cha Waisilaili, ni isi inogile kwa wanyama, cheye china wanyama wengi ng'hani."},{"book":"Peta","chapter":"32","verse":"5","text":"One muhachitogolela chomulambani muching'he isi ino iwe yetu, sekemuchilose kuumwambu wa lwanda Yoludani.”"},{"book":"Peta","chapter":"32","verse":"6","text":"Musa kawalongela makabila ya Gadi na Lubeni, “Vino molonda kukala hano lusita ndugu zenu Waisilaili wohita kuna ing'hondo?"},{"book":"Peta","chapter":"32","verse":"7","text":"Habali mowabena moyo Waisilaili sekewahite kuna iisi ija yoyaweng'hile Mndewa Mulungu?"},{"book":"Peta","chapter":"32","verse":"8","text":"Vino niivo viwatendile tati zenu lusita viniwatumile kulawa Kadeshi Balinea muladi wahite kuilola isi iyo."},{"book":"Peta","chapter":"32","verse":"9","text":"Kwaviya vowahitile kuna dibawe da Eshikoli, waiwona isi, viwabwelile wawabena umoyo Waisilaili muladi sekewahite kuna iisi iyaweng'hile Mndewa Mulungu."},{"book":"Peta","chapter":"32","verse":"10","text":"Siku iyo Mndewa Mulungu kapata ludoko, kailaha na kalonga,"},{"book":"Peta","chapter":"32","verse":"11","text":"‘Noilaha kuwa habule hata mulume imwe mwa walume waja walawile Misili, kwandusila yeli na miyaka malongo maidi na kugendelela, yondayaiwone isi iyo yoniwalahile Bulahimu na Isaka na Yakobo, kwaviya hawanitegeleze."},{"book":"Peta","chapter":"32","verse":"12","text":"Habule hata imwe yondayaiwone, ila Kalebu mwana wa Yefune, Mkenizi, na Yoshua mwana wa Nuni, mana wawo wamtegeleza Mndewa Mulungu.’"},{"book":"Peta","chapter":"32","verse":"13","text":"Mndewa Mulungu kawawonela ludoko Waisilaili, kawatenda wawegele mchuwala kwa miyaka malongo mane, mbaka nyelesi zose zozitendile wihi haulongozi wa Mndewa Mulungu, wadanganika."},{"book":"Peta","chapter":"32","verse":"14","text":"Lola, mweye welesi wa wanhu weli na uhasanyi, mwinuka badala ya tati zenu muladi kumongezela Mndewa Mulungu ludoko kwa Waisilaili."},{"book":"Peta","chapter":"32","verse":"15","text":"One muhalema kumsondelela, kezamulekani kaidi kuchuwala na mwizawatenda wanhu wano wose wadanganike.”"},{"book":"Peta","chapter":"32","verse":"16","text":"Maabaho wamkwenhukila habehi na walonga, “Chizazenga mabumba kwa ichimu cha wanyama wetu na chizazenga mabululu kwa ichimu cha wanetu."},{"book":"Peta","chapter":"32","verse":"17","text":"Mbali cheye wenyewo chizasola silaha zetu chihite kuna ing'hondo hamwe na ndugu zetu Waisilaili, cheye chizakuwa kuulongozi kuna ing'hondo mbaka chiwafikize hanhu hondawakale. Chipindi icho wanetu wezakala kuna yamabululu yeli na mhongono, muladi kuikaliza na wakaya wa isi iyo."},{"book":"Peta","chapter":"32","verse":"18","text":"Hachizabwela muna zikaye zetu mbaka Waisilaili wose wapate uhazi wawo."},{"book":"Peta","chapter":"32","verse":"19","text":"Hachizahazi hanhu hohose hamwe nawo kuumwambu wa lwanda lwa Yoludani, kwaviya cheye chipata hanhu hetu ubanzi wa ulawilo wa zua wa Yoludani.”"},{"book":"Peta","chapter":"32","verse":"20","text":"Musa kawalongela, “One kweli muhatenda fana viya vimulongile, basi bahano haulongozi wa Mndewa Mulungu muisasale kuitowa kuna ing'hondo,"},{"book":"Peta","chapter":"32","verse":"21","text":"na chila mulume wa kumwenu yondayasole silaha kezaloka ulwanda lwa Yoludani kwa ulangulizi wa Mndewa Mulungu, mbaka vondayawasegeze wehi wake"},{"book":"Peta","chapter":"32","verse":"22","text":"na kuisola isi ija. Yahamala yayo modaha kubwela, kwaviya mwizakuwa mukomeleza kutenda yoyamulagilizeni Mndewa Mulungu na Waisilaili wayenu. Isi ino izakuwa yenu haulongozi wa Mndewa Mulungu."},{"book":"Peta","chapter":"32","verse":"23","text":"“Mbali one mwahapotwa kutenda ivo, mwizakuwa na uhasanyi kwa Mndewa Mulungu, muvimanye kuwa mwizatagusigwa kwa uhasanyi wenu."},{"book":"Peta","chapter":"32","verse":"24","text":"Ivo wazengeleni mabululu wanenu na mabumba ya wanyama wenu, mbali tendeni fana vimwikile chilagano!”"},{"book":"Peta","chapter":"32","verse":"25","text":"Makabila ya Gadi na Lubeni wamulongela Musa, “Cheye wasang'hani wako chizatenda fana weye mwenevale wetu vouchilagiliza."},{"book":"Peta","chapter":"32","verse":"26","text":"Wake zetu na wanetu na ng'ombe wetu na ng'hondolo wetu, wezasigala hano hana yamabululu ya Gileadi."},{"book":"Peta","chapter":"32","verse":"27","text":"Mbali cheye wasang'hani wako chiisasala kuitowa kuna ing'hondo kwa ulangulizi wa Mndewa Mulungu. Chizaloka lwanda lwa Yoludani na kuitowa, fana viulongile.”"},{"book":"Peta","chapter":"32","verse":"28","text":"Ivo Musa kawalagiliza mkulu wa nhambiko Eleazali na Yoshua mwana wa Nuni na walangulizi wa ng'holo za makabila ya Waisilaili."},{"book":"Peta","chapter":"32","verse":"29","text":"Musa kawalongela, “One makabila ya Gadi na Lubeni wahaloka lwanda lwa Yoludani hamwe na mweye kuno waisasala kwa ng'hondo kwa ulangulizi wa Mndewa Mulungu, isi ihahumigwa, basi muweng'he isi ya Gileadi iwe yawo."},{"book":"Peta","chapter":"32","verse":"30","text":"Mbali one hawaloka lwanda lwa Yoludani na kuitowa kuna ing'hondo hamwe na mweye, wezahokela uhazi wawo muna isi ya Kanaani hamwe na mweye.”"},{"book":"Peta","chapter":"32","verse":"31","text":"Makabila ya Gadi na Lubeni wamwidika, “Wasang'hani wako chizatenda fana viyalongile Mndewa Mulungu."},{"book":"Peta","chapter":"32","verse":"32","text":"Kwa kulangulizigwa na Mndewa Mulungu, chizaloka muna iisi ya Kanaani na kuitowa kuna ing'hondo, muladi chidahe kusola uhazi wetu uko ubanzi wa ulawilo wa zua wa Yoludani.”"},{"book":"Peta","chapter":"32","verse":"33","text":"Basi Musa kaweng'ha wanhu wa makabila ya Gadi na Lubeni na nusu ya kabila da Manase mwana wa Yosefu, isi yose ya mfalume Sihoni wa Waamoli, isi ya mfalume Ogu wa Bashani hamwe na mabululu na isi izunguluke mabululu yayo."},{"book":"Peta","chapter":"32","verse":"34","text":"Kabila da Gadi wazenga mabululu ya Diboni na Atalosi na Aloeli"},{"book":"Peta","chapter":"32","verse":"35","text":"na Atilosi Shofani na Yazeli na Yogibeha"},{"book":"Peta","chapter":"32","verse":"36","text":"na Besi Nimila na Besi Halani, mabululu yeli na mhongono na vikwama va ng'hondolo."},{"book":"Peta","chapter":"32","verse":"37","text":"Kabila da Lubeni wazenga mabululu ya Heshiboni na Eleale na Kiliasaimu"},{"book":"Peta","chapter":"32","verse":"38","text":"na Nebo na Baali Meoni na Sibima, mazina ya mabululu yayo yagalusigwa. Mabululu yowazengile wayeng'ha mazina yamwenga."},{"book":"Peta","chapter":"32","verse":"39","text":"Welesi wa Makili mwana wa Manase wahita mbaka Gileadi, waitowa isi iyo na kuiteka na kuwawinga Waamoli wowakalile umo."},{"book":"Peta","chapter":"32","verse":"40","text":"Ivo Musa kaweng'ha wanhu wa welesi wa Makili mwana wa Manase isi ya Gileadi, nawo wakala umo."},{"book":"Peta","chapter":"32","verse":"41","text":"Maabaho Yaili mwana wa Manase, kahita na kuvisola vibululu vimwenga va Gileadi, kaving'ha zina, Hawosi Yaili."},{"book":"Peta","chapter":"32","verse":"42","text":"Noba kaisola isi ya Kenasi na vibululu vake, kaitanga Noba dili zina jake mwenyewo."}]}