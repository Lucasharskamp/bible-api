{"data":[{"book":"Ghamatendo","chapter":"11","verse":"1","text":"Kuya iwatumighwa ne iwamtoghole Yesu akula Yudeya wahulika ka iwanu iwali si Wayahudi nawo waibokela imbuli ye Imulungu."},{"book":"Ghamatendo","chapter":"11","verse":"2","text":"Apfo Petiri hayoile Yerusalemu, Wayahudi iwamtoghole Yesu wamlonga,"},{"book":"Ghamatendo","chapter":"11","verse":"3","text":"walonga, “Ghweghwe kughenda mne tsing'anda tse iwanu ing'awengile ngoma bae na ukuja nawo.”"},{"book":"Ghamatendo","chapter":"11","verse":"4","text":"Petiri kandusa kuwalongela lughalugha chila ichinu pfachilawile."},{"book":"Ghamatendo","chapter":"11","verse":"5","text":"“Tsanikala mne isi ya Yopa nolomba, baho mbona ghamaono, mbona ichinu ka gholole kulu lyohulumsighwa hasi kulawa kulanga kwa membe tsake nne, kuya litsa bahala hanikalile."},{"book":"Ghamatendo","chapter":"11","verse":"6","text":"Nilola mghati, mbona iwanyama wane ghamaghulu mane iwali muisi, iwanyama wa kubagho, iwotambala, ne iwapfideghe wa kulanga."},{"book":"Ghamatendo","chapter":"11","verse":"7","text":"Kuya nihulika litsi lyonilongela, ‘Petiri, winuke uchinje uje.’"},{"book":"Ghamatendo","chapter":"11","verse":"8","text":"Nyidika, ‘Bae, Imtwatsa! Kuduhu ichinu chochose chihile au ichighomighwe ichingile mumlomo mwangu.’"},{"book":"Ghamatendo","chapter":"11","verse":"9","text":"Litsi lilonga keli kulawa kulanga, ‘Uleke kuchikema chiha ichinu chayadeghete Imulungu.’"},{"book":"Ghamatendo","chapter":"11","verse":"10","text":"Imbuli ayo tsailawila mala ndatu, kuya ligholole liyutsighwa keli kulanga."},{"book":"Ghamatendo","chapter":"11","verse":"11","text":"Baho iwanu wadatu iwatumighwe kuna nene kulawa Kaisariya wapfika mne ing'anda yaning'ali nikala."},{"book":"Ghamatendo","chapter":"11","verse":"12","text":"Ghumuhe ghwe Imulungu kanongela ndeke kupfuka, ng'ende nawo. Iwandughu wano sita pfipfila waghenda na nene, twingila mng'anda mwa Korineli."},{"book":"Ghamatendo","chapter":"11","verse":"13","text":"Katulongela pfamwonile malaika yemile mng'anda mwake iyamlongele, ‘Utume iwanu isi ya Yopa wamkeme Simoni iyokemighwa Petiri."},{"book":"Ghamatendo","chapter":"11","verse":"14","text":"Katsomghalilani imbuli iitsokukombola ghweghwe ne iwanu wose iwali mng'anda mwako.’"},{"book":"Ghamatendo","chapter":"11","verse":"15","text":"Hanyanduse ukulonga, Ghumuhe Mwenzeluka kawahulumkila ka pfayatuhulumkile twetwe aho mwanduso."},{"book":"Ghamatendo","chapter":"11","verse":"16","text":"Baho ng'umbuka chayalongile Imtwatsa. ‘Yohane tsakabatitsa kwa ghamatsi, lekeni mwemwe mtsobatitsa kwa Ghumuhe Mwenzeluka.’"},{"book":"Ghamatendo","chapter":"11","verse":"17","text":"Apfo ka Imulungu kaweng'a iwanu iwali si Wayahudi nzawadi iila iyatwing'ile twetwe yatumtoghola Imtwatsa Yesu Kiristu, lelo nene nani nimpinge Imulungu?”"},{"book":"Ghamatendo","chapter":"11","verse":"18","text":"Hawahulike apfo, wenyamala. Wamtunya Imulungu, walonga, “Lelo, Imulungu kaweng'a iwanu iwali si Wayahudi toba iighala ughima.”"},{"book":"Ghamatendo","chapter":"11","verse":"19","text":"Kwa maghayo ighalawile Stefani hayakomighwe, iwanu iwamtoghole Yesu tsawapwililika. Wangi waghenda mbaka Foinike, Kupulo na Antiyokiya wapeta imbuli ila kwa Wayahudi waliyeka."},{"book":"Ghamatendo","chapter":"11","verse":"20","text":"Wangi iwalawile Kupulo na Kirene waghenda Antiyokiya, pfipfila wandusa kulonga ne iwanu iwali si Wayahudi bae, wawapetela imbuli inoghile ye Imtwatsa Yesu."},{"book":"Ghamatendo","chapter":"11","verse":"21","text":"Ngupfu ye Imtwatsa tsaikala nawo, na iwanu wengi watoghola na kumuyila Imtwatsa."},{"book":"Ghamatendo","chapter":"11","verse":"22","text":"Mbuli atso tsihulikighwa na iwanu iwamtoghole Yesu wa Yerusalemu, nawo wamtuma Balinaba aghende Antiyokiya."},{"book":"Ghamatendo","chapter":"11","verse":"23","text":"Naye hapfikile na kuwona uluso we Imulungu kwe iwanu wala, kadeng'elela na kawalomba waghendelele kumtoghola Imtwatsa kwa mimoyo yawo yose."},{"book":"Ghamatendo","chapter":"11","verse":"24","text":"Balinaba tsakakala imunu yanoghile na yamemile Ghumuhe Mwenzeluka na iyotoghola ghendo, na iwanu wengi tsawongetseka kwe Imtwatsa."},{"book":"Ghamatendo","chapter":"11","verse":"25","text":"Kuya Balinaba kaghenda Taso kumbama Sauli."},{"book":"Ghamatendo","chapter":"11","verse":"26","text":"Hamwonile, kamghala Antiyokiya. Nawo wose weli kwa ghumwaka mghima tsawetingana na iwanu iwamtoghole Yesu na kuwalangulitsa iwanu wengi. Iwanang'ina tsawandusa ukukemighwa Wakiristu ako Antiyokiya."},{"book":"Ghamatendo","chapter":"11","verse":"27","text":"Ghamatsuwa ghaghala manabii wangi we Imulungu iwalawile Yerusalemu wapfika Antiyokiya."},{"book":"Ghamatendo","chapter":"11","verse":"28","text":"Yumwe wao iyakemighwe Agabo kema, na kwa uwetso wa Ghumuhe Mwenzeluka kalonga ka itsolawila inzala ng'ulu muisi mwose. Na inzala ayo ilawila mne ghamatsuwa gha mndewa Kilaudi."},{"book":"Ghamatendo","chapter":"11","verse":"29","text":"Wakiristu wala walamula chila imunu ka pfayodaha aghale chochose ili kuwapfila iwanu iwamtoghole Yesu iwokala Yudeya."},{"book":"Ghamatendo","chapter":"11","verse":"30","text":"Tsawatenda apfo, wawatuma Balinaba na Sauli wawaghalile iwabala we iwanu iwomtoghola Kiristu."}]}