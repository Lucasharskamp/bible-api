{"data":[{"book":"Woshetswotsi","chapter":"11","verse":"1","text":"Yhud datsatse fa'a woshetswotsnat eshuwwotsn Ik' ash woterawwots Ik' aap'o bo dek'tsok'o bo shishi."},{"book":"Woshetswotsi","chapter":"11","verse":"2","text":"P'et'rosu Iyerusalem maantsan aanat b́keshor gof amo geyk b́ wotok'o amaniru ayhudiyots,"},{"book":"Woshetswotsi","chapter":"11","verse":"3","text":"«Egish gof amaawu ashuwots meyts kindat bonton nmeyi?» ett bín bok'oori."},{"book":"Woshetswotsi","chapter":"11","verse":"4","text":"Ernmó P'et'ros wotts jamo hank'o ett ik ikon keewo dek't b́tuwi."},{"book":"Woshetswotsi","chapter":"11","verse":"5","text":"«Taa Iyop'e kitotse Ik' k'onatse tbeefere bek'o tbek'i, t bek'tsonúwere een magaraji arts keewo awd kaaton detsdek'ere darotse oot't tiyok b́ weyri,"},{"book":"Woshetswotsi","chapter":"11","verse":"6","text":"Bínowere t'iwints t s'iile magaraji tahotse Gizuwotsnat dini s'otswotsn, datsatse getseyiruwotsnat daaratse bidiru kafuwotsi t bek'i,"},{"book":"Woshetswotsi","chapter":"11","verse":"7","text":"‹P'et'roso! tuur shuhuder moowe!› etiru k'aaro tshishi,"},{"book":"Woshetswotsi","chapter":"11","verse":"8","text":"Taamó ‹Woteratse Doonzono!! s'ayin woterawo wee kim wotts keewo b́jamon tnonots ger danaak taane› tieti."},{"book":"Woshetswotsi","chapter":"11","verse":"9","text":"Ernmó gitlo, ‹Ik'o s'ayin b́ woshtso nee kima eto neesh geyiratse› etiru k'aro darotse taash bíanere t shishi."},{"book":"Woshetswotsi","chapter":"11","verse":"10","text":"Hanwere keezoto b́ wotiyakon tah arts keewuman jamon daro maantsan t'op'e b́wutsi."},{"book":"Woshetswotsi","chapter":"11","verse":"11","text":"Manoor K'isariyon tiyok wosheets keez ashuwots taa t beyiru moowok waat bobodi."},{"book":"Woshetswotsi","chapter":"11","verse":"12","text":"Hake baka t eraniyere bonton t ametuwok'o S'ayin shayiro taash b́ keewi, eshu shirtanotsu taantoniye bo faoni b́ teshi, bonton iknon amatnuwere K'orneliyosi eteyiru asho moots no kindi."},{"book":"Woshetswotsi","chapter":"11","verse":"13","text":"Bíwere melakiyo b́ mootse b́ned'efere b́ bek'tsok'on ‹Iyop'e maantsan asho woshar P'et'rosi eteyiruwo Sm'oni s'eegiywe,"},{"book":"Woshetswotsi","chapter":"11","verse":"14","text":"Bíwere neenat nmaa ash jamo b́ kashit aap'o itsh keewituwe› bíettsok'o noosh b́ keewi."},{"book":"Woshetswotsi","chapter":"11","verse":"15","text":"Taawere keewo dek'at t tuure S'ayin shayiro shini noats b́ ot'tsok'o boatso b́ oot'i."},{"book":"Woshetswotsi","chapter":"11","verse":"16","text":"11:16 Wosh. 1:5  Manoor ‹Yohanis aatson b́ gupi, itmó S'ayn Shayiron gupetute› ett Doonzo keewts aap'o gawtdek'i."},{"book":"Woshetswotsi","chapter":"11","verse":"17","text":"No doonz Iyesus Krstosn no amanor Ik'o noosh b́ imts imo bosho b́ imtsotse, eshe Ik'o baziyosh falituwo taa kone!»"},{"book":"Woshetswotsi","chapter":"11","verse":"18","text":"Bowere han boshishtsok'on bo keewituwo t'ut't s'k et bowutsi, «Eshe Ik'o, Ik' ashwoteraw ashuwots kashi handrosh boon betsitu naandre eti nibo boosh imre,» ett Ik'o bo udi."},{"book":"Woshetswotsi","chapter":"11","verse":"19","text":"Ist'ifanosi k'is'dek't úd'etson tuwts gisheyi jagon bad'ts amantsuwots Fink'en tuut K'op'rosn Ans'okiyo b́ borfetso bo ami, bí aap'ono ayhudiyotssha bako k'oshuwotssh keewakno bo teshi."},{"book":"Woshetswotsi","chapter":"11","verse":"20","text":"Wotowa bako K'op'rosnat K'erenon waats amants ik ikuwots Ans'okiyo bo amor Girikiyotssh dab́ doonzo Iyesus doo shishiyo bo keewi."},{"book":"Woshetswotsi","chapter":"11","verse":"21","text":"Doonzonuwere boon bíangon b́ tep'fera b́ teshi, ay ashuwotsu amanat doonzo maantsan boaani."},{"book":"Woshetswotsi","chapter":"11","verse":"22","text":"Iyerusalemitse fa'a Ik' moow keewan b shishtsotse Barnabasi Ans'okiyo maantsan b woshi."},{"book":"Woshetswotsi","chapter":"11","verse":"23","text":"Bíwere amt Ik'o b́ s'aato ashuwotssh awuk'on b́ imtsok'o b́ bek'tsotse geneú b́wutsi, jamwotsu bo nib s'eenon kup'ar doonzo amanetsuwotsi wotar bo beetuewk'o bíizi."},{"book":"Woshetswotsi","chapter":"11","verse":"24","text":"Bíwere S'ayn shayironat imnetiyon s'eenk ash sheeng b́ teshtsotse bo taawo ay wotts ashuwots doonzo maantsan boaani."},{"book":"Woshetswotsi","chapter":"11","verse":"25","text":"Maniye okoon Barnabas Sa'oli geyosh T'erses maantsan bíami."},{"book":"Woshetswotsi","chapter":"11","verse":"26","text":"Datsdek'tnuwe Ans'okiyo maantsan dek't b́weyi, gitetswotsuwere ik nati s'eenosh amants ashuwotsnton ik wotat ay ashuwotsi bo daniyi, amantsuwotsuwere tewurerosh Ans'okiyon, «Kirstiyaniwotsi» ett s'egeyi."},{"book":"Woshetswotsi","chapter":"11","verse":"27","text":"Manoor ik ik Nebiyinee ett s'eegeyiru danifuwots Iyerusalemn Ans'okiyo maantsan bo ami,"},{"book":"Woshetswotsi","chapter":"11","verse":"28","text":"11:28 Wosh. 21:10  Boyitsnowere iko Agabosi eteetso tuut dats jamatse k'ak' eeno b́ wotituwok'o S'ayin shayiro b́tizre bek'on bek't b́ keewi, hanuwere b́ woti Rom naashuwots naasho K'elawudiyos dúrone b́ teshi."},{"book":"Woshetswotsi","chapter":"11","verse":"29","text":"Mansh Ans'okiyon beyiru amantsuwots Yihudon beyiru eshuwotssh bo took tookon bo faltsok'o c'oc'de'er boon tep'o damiyetuwok'o boeti."},{"book":"Woshetswotsi","chapter":"11","verse":"30","text":"Gizmano kishdek't Barnabasnat Sa'ol kishon Ik' máá eenashwotssh bowoshi."}]}