{"data":[{"book":"5 Mose","chapter":"3","verse":"1","text":"Afei, yɛde yɛn ani kyerɛɛ Basan kwan so. Basanhene Og ne nʼasrafo nyinaa fi behyiaa yɛn wɔ Edrei ne yɛn koe."},{"book":"5 Mose","chapter":"3","verse":"2","text":"Nanso Awurade ka kyerɛɛ me se, “Nsuro no, efisɛ mede ɔno ne nʼakofo ne nʼasase nyinaa ahyɛ wo nsa. Sɛnea woyɛɛ Amorihene Sihon a odii ade wɔ Hesbon dii no, yɛ no saa ara.”"},{"book":"5 Mose","chapter":"3","verse":"3","text":"Enti Awurade, yɛn Nyankopɔn, san de Basanhene Og ne nʼakofo nyinaa hyɛɛ yɛn nsa. Yɛbɔɔ wɔn gui a anka wɔn mu baako koraa."},{"book":"5 Mose","chapter":"3","verse":"4","text":"Saa bere no, yɛfaa ne nkuropɔn nyinaa. Nkuropɔn aduosia no mu baako koraa nni hɔ a yɛannye amfi wɔn nsam. Argob mantam a ɛyɛ Og ahemman wɔ Basan nyinaa."},{"book":"5 Mose","chapter":"3","verse":"5","text":"Na wɔato afasu atenten afa saa nkuropɔn yi nyinaa ho de nnade apon atoto ano. Saa bere koro no ara mu, yɛfaa nkuraa a na wɔntoo afasu mfaa ho no bebree."},{"book":"5 Mose","chapter":"3","verse":"6","text":"Yɛsɛee Basan kuropɔn no pasaa sɛnea yɛsɛee Hesbonhene Sihon no. Yɛsɛee nkurow no ne mu mmarima, mmea ne mmofra nyinaa pasapasa."},{"book":"5 Mose","chapter":"3","verse":"7","text":"Nanso nkuropɔn no mu nyɛmmoa ne asade ahorow no de, yɛsoa kɔe."},{"book":"5 Mose","chapter":"3","verse":"8","text":"Saa bere no, yɛfaa Amorifo ahemfo baanu no nsase a na ɛdeda Asubɔnten Yordan apuei fam no nyinaa; nsase a efi Arnon subon mu de kosi bepɔw Hermon so nyinaa."},{"book":"5 Mose","chapter":"3","verse":"9","text":"Sidonfo frɛ no Hermon Sirion na Amorifo frɛ no Senir."},{"book":"5 Mose","chapter":"3","verse":"10","text":"Yɛfaa nkuropɔn a ɛwɔ bepɔw no atifi no nyinaa so a Gilead ne Basan ka ho de kosi nkurow a ɛwɔ Saleka ne Edrei a na ɛyɛ Og ahemman wɔ Basan no nso ka ho bi."},{"book":"5 Mose","chapter":"3","verse":"11","text":"Abran no de, Basanhene Og nko na na waka. Ne dade mpa tenten boro anammɔn dumiɛnsa na ne trɛw yɛ anammɔn asia. Ɛda so wɔ Amonfo kuropɔn Raba mu mprempren ara."},{"book":"5 Mose","chapter":"3","verse":"12","text":"Nsase a yɛfaa no saa bere no, mede ne fa a ɛda fi Aroer Arnon subon mu ne ɔman a ɛda Gilead bepɔw no fa ne ne nkurow no maa Rubenfo ne Gadfo."},{"book":"5 Mose","chapter":"3","verse":"13","text":"Afei, mede asase no nkae a ɛyɛ Gilead ne Basan nyinaa a na anka ɛyɛ Og ahemman no maa Manase abusua fa no. Na wɔfrɛ Argob mantam a ɛwɔ Basan no nyinaa se Abran asase."},{"book":"5 Mose","chapter":"3","verse":"14","text":"Manase aseni bi a wɔfrɛ no Yair faa Argob mantam no nyinaa de kosii Gesurfo ne Maakatfo hye so. Ɔde ne din too asase no frɛɛ hɔ Hawot-Yair de besi nnɛ."},{"book":"5 Mose","chapter":"3","verse":"15","text":"Mede Gilead maa Makir,"},{"book":"5 Mose","chapter":"3","verse":"16","text":"Rubenfo ne Gadfo no, memaa wɔn asase bi a efi Gilead fa bi, kosi Arnon subon ho, de kosii Asubɔnten Yabok a ɛyɛ Amonfo hye no so."},{"book":"5 Mose","chapter":"3","verse":"17","text":"Atɔe hye no fi Asubɔnten Yordan a ɛda Araba a efi Kineret kosi Araba Po (a ɛne Nkyene Po no) wɔ Pisga bepɔw no ase."},{"book":"5 Mose","chapter":"3","verse":"18","text":"Na mehyɛɛ mo saa bere no se, “Awurade, mo Nyankopɔn, de asase yi ama mo sɛ momfa. Nanso mo mmarima akofo nyinaa nhyɛ akode nni mo nuanom Israelfo no anim ntwa Yordan."},{"book":"5 Mose","chapter":"3","verse":"19","text":"Mo yerenom, mo mma ne mo nyɛmmoa bebrebe a minim sɛ mowɔ no de, mubetumi agyaw wɔ nkurow a mede ama mo no so."},{"book":"5 Mose","chapter":"3","verse":"20","text":"Sɛ Awurade bɔ Israelfo a wɔaka no ho ban na wɔtena asase a Awurade de rema wɔn wɔ Asubɔnten Yordan agya no so a, ansa na mo mu biara betumi asan akɔ asase a mede ama mo no so.”"},{"book":"5 Mose","chapter":"3","verse":"21","text":"Saa bere no, meka kyerɛɛ Yosua se, “Wode wʼani ahu nea Awurade, wo Nyankopɔn, ayɛ saa ahemfo baanu yi nyinaa. Saa ara na ɔbɛyɛ ahemman a ɛwɔ faako a morekɔ no nso."},{"book":"5 Mose","chapter":"3","verse":"22","text":"Nsuro wɔn, na Awurade, wo Nyankopɔn, bɛko ama wo.”"},{"book":"5 Mose","chapter":"3","verse":"23","text":"Saa bere no, mesrɛɛ Awurade se,"},{"book":"5 Mose","chapter":"3","verse":"24","text":"“Otumfo Awurade, woafi ase reda wo kɛseyɛ ne wo nsa a ɛyɛ den no adi akyerɛ wʼakoa. Na onyame bɛn na ɔwɔ ɔsoro anaa asase so a obetumi ayɛ mmaninne te sɛ wo?"},{"book":"5 Mose","chapter":"3","verse":"25","text":"Mesrɛ wo, ma mintwa Yordan nkɔhwɛ asase pa a ɛda hɔ no, Lebanon mmepɔw asase fɛfɛ no.”"},{"book":"5 Mose","chapter":"3","verse":"26","text":"Nanso esiane mo nti, Awurade bo fuw me. Na wantie me. Na Awurade ka kyerɛɛ me se, “Nka saa asɛm yi ho hwee bio nkyerɛ me."},{"book":"5 Mose","chapter":"3","verse":"27","text":"Foro kɔ Pisga na hwɛ atɔe, atifi, anafo ne apuei. Esiane sɛ, worentwa Yordan no nti, wʼankasa fa wʼani hwɛ asase no."},{"book":"5 Mose","chapter":"3","verse":"28","text":"Nanso soma Yosua, hyɛ no nkuran na hyɛ no den, efisɛ ɔno na obedi saa nnipa yi anim atwa na wama wɔadi asase a wʼani tua yi.”"},{"book":"5 Mose","chapter":"3","verse":"29","text":"Ɛno nti, yɛtenaa subon a ɛbɛn Bet-Peor no mu."}]}