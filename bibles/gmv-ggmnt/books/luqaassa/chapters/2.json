{"data":[{"book":"Luqaassa","chapter":"2","verse":"1","text":"He wode biitta bollan diza asi wurikka taybeettidi xafistana mala orome kawo Awuggisxxossafe awajjay kezides:"},{"book":"Luqaassa","chapter":"2","verse":"2","text":"Hessikka Qerenewoossa geetettizaysi Soore giza dere haariza wode hannida koyro dere taybo."},{"book":"Luqaassa","chapter":"2","verse":"3","text":"Hessa gish asi wuri xafistanaas ba dere biddes."},{"book":"Luqaassa","chapter":"2","verse":"4","text":"Yosefoykka asho dabbotethan Daawute bagafe gididda gish Galila awurajja garssan diza Naazirete katamappe Yuda awurajja Beettaleme geetettiza Daawute katamappe yidees."},{"book":"Luqaassa","chapter":"2","verse":"5","text":"Izi xafistana bishin izas giigistada yelana matida Maaramira biddes."},{"book":"Luqaassa","chapter":"2","verse":"6","text":"Izetikka heen dishin izis yelo wodey gakkides."},{"book":"Luqaassa","chapter":"2","verse":"7","text":"Izaka koyro attumma na yeliddaysafe guye imathi aqqizza keeththan aqqizza soy bayndda gish naaza carqqara xaaxadda miiza gaaxotan zin7adus."},{"book":"Luqaassa","chapter":"2","verse":"8","text":"Beettaleme achchan dorssa heemiza asati dorssa naagishe qammaara karen aqqizzayti deetees."},{"book":"Luqaassa","chapter":"2","verse":"9","text":"Goda kiitanchaykka istako yides, Goda boncho poo7oykka ista lanqqen yuuyi aadhdhannas po7ides. Istika keehi dagammida gish,"},{"book":"Luqaassa","chapter":"2","verse":"10","text":"kiitanchay ista “babofite, wurso asas gidiza gita ufaysa miishshrachcho ekka yadis."},{"book":"Luqaassa","chapter":"2","verse":"11","text":"Hach kawo Daawute katama Beettalemen shemppo dhaley yellettidees. Izikka Goda kirstosa geetettees."},{"book":"Luqaassa","chapter":"2","verse":"12","text":"Cariqqara xaxeti zin7ida gaccino na demmanddista hessikka intes malaata gido gides.”"},{"book":"Luqaassa","chapter":"2","verse":"13","text":"Izarakka hara daro salo kiitanchati beettidda. Xoossa galatishe,"},{"book":"Luqaassa","chapter":"2","verse":"14","text":"bolla salon Xoossassi bonchoy gido sarotethaykka biitta bollan izi dosiza asas wursos gido gida."},{"book":"Luqaassa","chapter":"2","verse":"15","text":"Kiitanchati istafe shaakkettidi salo simmin dorsse heemizayti ba garsan issay issa “ane ha yite Goday nuus qonccisidaysanne haanddayssa Beistalame katama biiddi beyos” gida."},{"book":"Luqaassa","chapter":"2","verse":"16","text":"Istika elelli biiddi Maaramira, Yosefora mehe kath muziza gonggen zin7ida naara demmida."},{"book":"Luqaassa","chapter":"2","verse":"17","text":"Beyddaysafe guyyen Goda kiitanchay naaza gish istas yoottidayssa wursi zari yottida."},{"book":"Luqaassa","chapter":"2","verse":"18","text":"Heemizayti yoottidayssa siyida asay wuri keehi malalettides."},{"book":"Luqaassa","chapter":"2","verse":"19","text":"Gido attin Maarama yoza wurssa ba wozinan wotha dentha qoppashe gam7adus."},{"book":"Luqaassa","chapter":"2","verse":"20","text":"Heemizaytika handdays wurikka kiitanchay istas yoottida mala gididi beettidda gish siyidaysassine beyddayssas wursos Xoossa galatishenne bonchishshe simmida."},{"book":"Luqaassa","chapter":"2","verse":"21","text":"naazi yelettin osppuntha gallassan qaxaretiza wodey gakin aayeya iza qanthatanappe kase kiitanchay gida mala Yesussa geetettidi suummidees."},{"book":"Luqaassa","chapter":"2","verse":"22-23","text":"Muse woga mala isti geeyiza wodey wurini Yosefoyne Maarama guutha na Yesussa Godaa Xoossa sinthe shiishanas ekkidi Yerusaleme kezida. Hessika Goda wogan koyro yelettiza addey wuri Godas dumma gidana geetettidi Xafetidayssa polanaasinne,"},{"book":"Luqaassa","chapter":"2","verse":"24","text":"qassekka Goda wogan nam77u wole kafotanne woykko nam77u wole kafo ciyista geetettiddayssa mala yarsho shiishanaassa."},{"book":"Luqaassa","chapter":"2","verse":"25","text":"He wode Yerusaleme kataman xilloonne Xoossa babbiza issi Simona geetettiza asi dees, izikka Isra7eele nayta attotetha naagiza asane xillo ayyaanany iza bolla shemppida asa."},{"book":"Luqaassa","chapter":"2","verse":"26","text":"Qassekka kirstossa beyontta dishe hayqqonta mala xillo ayyaanany izas qonccides."},{"book":"Luqaassa","chapter":"2","verse":"27","text":"Izika he wode xillo ayyaanany kaalethin maqqdase lasha gaath gelidees. Naaza aayeyiranne aawara Muse wogan bessizayssa polanaas guutha na Yesussa ekkidi gelida wode,"},{"book":"Luqaassa","chapter":"2","verse":"28","text":"Simonay naaza ekki idimmidi Xoossa galatishe,"},{"book":"Luqaassa","chapter":"2","verse":"29-31","text":"“Godo, ne caaqqida qaala mala ha7i tani ne ayylleya ne ashshizzayssa ta ayfera beyidda gish hi7a tana saron ekka, asa wurso sinthan ne giigisida attotetha ha7i ta ta ayfera beyadis."},{"book":"Luqaassa","chapter":"2","verse":"32","text":"Haysika wurso deres geemmettidayssa qoncisiza poo7o, ne dere Isra7eleska boncho” gides."},{"book":"Luqaassa","chapter":"2","verse":"33","text":"Aawaynne aaya iza gish haasa7etida yozan malaletida."},{"book":"Luqaassa","chapter":"2","verse":"34","text":"Simonaykka ista anjjidees, Maaramokka “daro asa wozina qofay qonccana mala haysi Isra7eelen diza darotas dhayosinne atethas, iza ixxizaytas qasse malaata gidana mala doorettides” gides."},{"book":"Luqaassa","chapter":"2","verse":"35","text":"Qassekka darota wozina qofay qonccana mala naaza michay qara mashsha mala ne wozina phaliqqana."},{"book":"Luqaassa","chapter":"2","verse":"36","text":"Qassekka Aasseere bagafe Fanu7eele na Haana geetettiza cimmida nabey daysu, izaka ba koyro azinara laappun layth kumeth deyadus."},{"book":"Luqaassa","chapter":"2","verse":"37","text":"Laythay izis osppun tammanne oydu layth gidana gakkanaas qammane gallas xoomashene woossashe maqqdaseppe shaakketonta am77etethan gam77adus."},{"book":"Luqaassa","chapter":"2","verse":"38","text":"He wodekka shiiqqada Xoossa galatadus. Yerusaleme wozetethi naagishe dizaytas wursos guutha naaza gish yootadus."},{"book":"Luqaassa","chapter":"2","verse":"39","text":"Yoseforane Maaramira Goda wogan azazettidayssa polidi Galila awurajjan diza ba so Naazirete katama simmida."},{"book":"Luqaassa","chapter":"2","verse":"40","text":"Guutha naazikka diccidi minni minni biddes, eratethankka kumides, Xoossa aaro keyatethaykka iza bolla dees."},{"book":"Luqaassa","chapter":"2","verse":"41","text":"Aawaynne aaya laythan laythan faaziga bonchannas Yerusaleme beettes."},{"book":"Luqaassa","chapter":"2","verse":"42","text":"Naazas laythay tammanne nam77u layth kumida wode kase dose gididayssa mala faaziga bonchanna kezida."},{"book":"Luqaassa","chapter":"2","verse":"43","text":"Faziga baaleza wursidi ba so simmishn guutha naazi, Yesussay Yerusalemen attides. Yelidaytikka izi attiddayssa eribeeyttenna."},{"book":"Luqaassa","chapter":"2","verse":"44","text":"Benara issife biza oge asara dees gishe issi gallassa oge bida. Gido attin izi istara baynddaysa eridi ba dabbota achchanne laggeta achchan dizakkonne giidi koyida."},{"book":"Luqaassa","chapter":"2","verse":"45","text":"Koyi koyidi beettontta ixiin Yerusaleme simmida."},{"book":"Luqaassa","chapter":"2","verse":"46","text":"Heezzu gallassafe guye maqqdasen tamarisizayta giddon uttidi siyishenne asata oychchishenne ista oychcha zarishe maqqdasen dishin demmida."},{"book":"Luqaassa","chapter":"2","verse":"47","text":"Siyidayti wuri Yesussa akekkaninne iza zarozan daro malaalettida."},{"book":"Luqaassa","chapter":"2","verse":"48","text":"Yosefoyne Maarama iza beyida wode malaaletida. Maaramaka ta nazo ays hayssa mala oothadi? ne aawaynne taninne nena koyishe keehi metottettidos gadus."},{"book":"Luqaassa","chapter":"2","verse":"49","text":"Izikka zaaridi tana ays koydettii? Tani ta aawa keeththan daanas bessizaysa eribeykketi gides."},{"book":"Luqaassa","chapter":"2","verse":"50","text":"Gido attin istas izi yoottidayssi gelibeynna."},{"book":"Luqaassa","chapter":"2","verse":"51","text":"Heeppe simmin istara issife Naazirete wodhidi istas azazettishe deyidees. Aaya Maaramaka he haanida miishsha wurssa ba wozinan naagashe gam7adus."},{"book":"Luqaassa","chapter":"2","verse":"52","text":"Yesussay cincatethan, geesaninne saban Xoossa sinthanne asa sinthan diccides."}]}