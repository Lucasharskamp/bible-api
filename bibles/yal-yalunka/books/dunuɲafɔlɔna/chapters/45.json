{"data":[{"book":"Dunuɲa Fɔlɔna","chapter":"45","verse":"1","text":"Yusufu mi yi nɔɛ a yɛtɛ yisuxɛ a walikɛne yɛtagi. A yi sɔnxɔ, a naxa, “Ɛ birin xa mini n xun ma!” Yusufu a yɛtɛ yitama a tadane ra waxatin naxan yi, muxu yo mi yi a fɛma."},{"book":"Dunuɲa Fɔlɔna","chapter":"45","verse":"2","text":"A yi wuga sɔbɛɛn na. Misiran kaane yi a xuiin mɛ, Misiran Mangana banxin muxune yi a feen mɛ."},{"book":"Dunuɲa Fɔlɔna","chapter":"45","verse":"3","text":"Yusufu yi a fala a tadane xa, a naxa, “N tan nan Yusufu ra! N baba mɔn na?” Koni a tadane mi nɔ a yabideni bayo e bata dɛ xara, e yigitɛgɛ a yɛɛ ra."},{"book":"Dunuɲa Fɔlɔna","chapter":"45","verse":"4","text":"Yusufu yi a fala a tadane xa, a naxa, “N bata ɛ maxandi, ɛ ɛ maso n na.” E yi e maso a ra. A yi a fala, a naxa, “N tan nan Yusufu ra, ɛ xunyɛna, ɛ naxan mati Misiran kaane ma konyin na."},{"book":"Dunuɲa Fɔlɔna","chapter":"45","verse":"5","text":"Iki, ɛ bɔɲɛn nama mini, ɛ mɔn nama gaxu n mati feen ma, bayo Ala n xɛxi nɛn ɛ yɛɛ ra alogo n xa ɛ nii ratanga."},{"book":"Dunuɲa Fɔlɔna","chapter":"45","verse":"6","text":"Ɛ bata a to, xabu ɲɛɛ firin kamɛn waraxi bɔxɔni, ɲɛɛ suulun mɔn luxi, bɔxɔn mi nɔɛ rawalɛ, sansiin mi nɔɛ xabɛ."},{"book":"Dunuɲa Fɔlɔna","chapter":"45","verse":"7","text":"Ala n nasanbaxi nɛn ɛ yɛɛ ra alogo ɛ nun ɛ yixɛtɛne xa kisi dunuɲa yi, maratanga gbeen barakani."},{"book":"Dunuɲa Fɔlɔna","chapter":"45","verse":"8","text":"Nayi, ɛ tan xa mi faxi n na be, koni Ala na a ra. A yi n findi Misiran Mangan baba ra, a banxi mangana, e nun Misiran bɔxɔn birin yamana kanna.”"},{"book":"Dunuɲa Fɔlɔna","chapter":"45","verse":"9","text":"“Ɛ xulun, ɛ siga n baba yireni. Ɛ a fala a xa, ɛ naxa, ‘I ya diin Yusufu ito nan falaxi, Ala bata n findi Misiran bɔxɔn birin mangan na. Fa n fɛma, i nama bu."},{"book":"Dunuɲa Fɔlɔna","chapter":"45","verse":"10","text":"I luma Gosen bɔxɔn nan ma. I luma n fɛma nɛn, i tan nun i ya diine nun i mamandenne nun i ya xuruse kurun birin, e nun i yii seen birin."},{"book":"Dunuɲa Fɔlɔna","chapter":"45","verse":"11","text":"Mɛnni n ni i makoon birin fanma nɛn, bayo ɲɛɛ suulun kamɛn mɔn luxi. Xa na mi a ra i fama nɛn halagideni ɛ nun i ya denbayana, e nun i yii seen birin.’ ”"},{"book":"Dunuɲa Fɔlɔna","chapter":"45","verse":"12","text":"“Ɛ bata a to ɛ yɛɛn na, n xunyɛn Bunyamin fan bata a to a yɛɛn na, a n tan nan falan tixi ɛ xa."},{"book":"Dunuɲa Fɔlɔna","chapter":"45","verse":"13","text":"Ɛ xa n ma mangaya nɔrɔn yɛba n baba xa n naxan yi Misiran bɔxɔni, e nun ɛ feen naxan birin toxi. Ɛ xulun, ɛ fa n baba ra han be.”"},{"book":"Dunuɲa Fɔlɔna","chapter":"45","verse":"14","text":"A yi dutun a xunyɛn Bunyamin ma, a yi wuga. Bunyamin fan yi wuga."},{"book":"Dunuɲa Fɔlɔna","chapter":"45","verse":"15","text":"A yi a tadane birin sunbu, a wugama. Na birin to ɲan, e nun a tadane yi batu."},{"book":"Dunuɲa Fɔlɔna","chapter":"45","verse":"16","text":"Na feen xibarun yi Misiran Mangana banxin li, a Yusufu tadane bata fa. Na yi rafan Misiran Mangan ma e nun a kuntigine birin."},{"book":"Dunuɲa Fɔlɔna","chapter":"45","verse":"17","text":"Misiran Mangan yi a fala Yusufu xa, a naxa, “A fala i tadane xa, i naxa, ‘Ɛ goronne rate ɛ sofanle fari. Ɛ keli, ɛ siga Kanan bɔxɔni."},{"book":"Dunuɲa Fɔlɔna","chapter":"45","verse":"18","text":"Ɛ sa ɛ baba tongo e nun ɛ denbayane, ɛ fa n fɛma. Se faɲin naxan birin Misiran bɔxɔni, n na a soɛ ɛ yii, ɛ mɔn yi bɔxɔn donse faɲine don.’"},{"book":"Dunuɲa Fɔlɔna","chapter":"45","verse":"19","text":"N bata i yamari, a fala i tadane xa, i naxa, ‘Ɛ wontorone tongo Misiran bɔxɔni, ɛ diine nun ɛ ɲaxanle xa. Ɛ ɛ baba fan nate, ɛ birin yi fa."},{"book":"Dunuɲa Fɔlɔna","chapter":"45","verse":"20","text":"Hali ɛ nama mɔnɛ ɛ yii seene fe ra, bayo se faɲin naxanye birin Misiran bɔxɔni, a findima nɛn ɛ gbeen na.’ ”"},{"book":"Dunuɲa Fɔlɔna","chapter":"45","verse":"21","text":"Isirayila a diine yi na liga. Yusufu yi wontorone so e yii alo Misiran Mangana a fala a xa kii naxan yi. E yi fandan so e yii e naxan donma kira yi."},{"book":"Dunuɲa Fɔlɔna","chapter":"45","verse":"22","text":"A yi domane so e birin yii. A gbeti gbananna kɛmɛ saxan fan so Bunyamin yii e nun doma suulun."},{"book":"Dunuɲa Fɔlɔna","chapter":"45","verse":"23","text":"Se faɲin naxan birin Misiran bɔxɔni, a na ndee rate sofali fu fari, a e sanba a baba ma e nun donse xɔnna nun burun nun fandan birin a baba naxan donɲɛ kira yi, na yi rate sofali gilɛ fu fari."},{"book":"Dunuɲa Fɔlɔna","chapter":"45","verse":"24","text":"Na xanbi ra, a yi a tadane yiiba, e yi siga. A yi a fala e xa, a naxa, “Ɛ nama sɔnxɔ kira yi de!”"},{"book":"Dunuɲa Fɔlɔna","chapter":"45","verse":"25","text":"E yi keli Misiran yi, e te Kanan bɔxɔn ma e baba Yaxuba yireni."},{"book":"Dunuɲa Fɔlɔna","chapter":"45","verse":"26","text":"E yi a fala a xa, e naxa, “Yusufu mɔn barixi, a tan nan Misiran bɔxɔn birin yamarima.” Koni Yaxuba bɔɲɛn mi sɛwa, bayo a mi laxi e ra."},{"book":"Dunuɲa Fɔlɔna","chapter":"45","verse":"27","text":"Yusufu falan naxanye birin ti e xa, e yi na birin yɛba a xa. Yaxuba yi wontorone to Yusufu naxanye rasanbaxi a ma a xali feen na. Na yi a liga e baba Yaxuba niin yi sɛwa."},{"book":"Dunuɲa Fɔlɔna","chapter":"45","verse":"28","text":"Isirayila yi a fala, a naxa, “N bata sɛwa, n ma diin Yusufu mɔn na. Benun n xa faxa, n sa a toma nɛn.”"}]}