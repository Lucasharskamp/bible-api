{"data":[{"book":"Johane","chapter":"11","verse":"1-2","text":"Mme jaana ga bo go le monna mongwe yo o neng a bidiwa Lasaro yo o neng a lwala. O ne a tswa Bethania motse wa ga gabo Marea Le Maratha mogolowe. Marea Kgaitsadia Lasaro, ke ene yo o kileng a tlotsa Morena setlolo a ba a se phimola mo dinaong tsa gagwe ka moriri."},{"book":"Johane","chapter":"11","verse":"3","text":"Mme bokgaitsadie ba babedi ba romela molaetsa kwa go Jesu ba mo raya ba re, “Morena, tsala ya gago e e molemo e lwala thata thata.”"},{"book":"Johane","chapter":"11","verse":"4","text":"Mme erile fa Jesu a utlwa ka ga moo, a re, “Maikaelelo a bolwetse jwa gagwe ga se loso, mme ke maikaelelo a gore Modimo o tlo o galalediwe. Nna, Morwa Modimo, Ke tlaa galalediwa ka ga jone bolwetse jo.”"},{"book":"Johane","chapter":"11","verse":"5","text":"Lefa Jesu a ne a rata Maratha le Marea le Lasaro thata,"},{"book":"Johane","chapter":"11","verse":"6","text":"o ne a nna fela kwa a neng a le teng malatsi a mabedi a a latelang a sa ye kwa go bone fa a sena go bolelelwa."},{"book":"Johane","chapter":"11","verse":"7","text":"Lwa bofelo morago ga malatsi a mabedi, a raya barutwa ba gagwe a re, “A re yeng kwa Judea.”"},{"book":"Johane","chapter":"11","verse":"8","text":"Mme barutwa ba gagwe ba gana ba re, “Morena, malatsinyana fela a a fetileng a se kae, baeteledipele ba Sejuta mo Judea ba ne ba leka go go bolaya. A o yo teng gape?”"},{"book":"Johane","chapter":"11","verse":"9","text":"Jesu a fetola a re, “Motshegare mongwe le mongwe o na le dioura di le lesome le bodedi, mme mo oureng nngwe le nngwe ya one motho o ka tsamaya a babalesegile a sa kgotswe."},{"book":"Johane","chapter":"11","verse":"10","text":"Bosigo fela ke gone go nang le diphatsa tsa go kgotswa, ka ntlha ya lefifi.”"},{"book":"Johane","chapter":"11","verse":"11","text":"Mme a bua a re, “Tsala ya rona Lasaro o robetse, mme jaanong ke ya go mo tsosa!”"},{"book":"Johane","chapter":"11","verse":"12-13","text":"Erile ka barutwa ba ne ba gopola gore Jesu o raya gore Lasaro o robetse boroko fela jwa bosigo, ba re, “Moo go raya gore o nna botoka!” Mme Jesu o ne a raya gore Lasaro o sule."},{"book":"Johane","chapter":"11","verse":"14","text":"Mme a ba bolelela sentle a re, “Lasaro o sule."},{"book":"Johane","chapter":"11","verse":"15","text":"Mme ka ntlha ya lona, Ke a itumela, ka ke ne ke se fa go ene, mme mo go tlaa lo naya sebaka sa go dumela mo go nna. A re yeng kwa go ene.”"},{"book":"Johane","chapter":"11","verse":"16","text":"Thomase yo o bidiwang “Lewelana” a raya barutwa ba bangwe ka ene a re, “A re tsamaeng le rona re ye go swa nae.”"},{"book":"Johane","chapter":"11","verse":"17","text":"Mme ya re ba goroga kwa Bethania, ba bolelelwa gore Lasaro o setse a le mo phupung malatsi a le mane."},{"book":"Johane","chapter":"11","verse":"18","text":"Bethania o ne a le dimmaele di se kae fela ka tsela e e tswang Jerusalema,"},{"book":"Johane","chapter":"11","verse":"19","text":"mme baeteledipele ba Sejuta ba le bantsi ba ne ba tsile Maratha le Marea matshidiso."},{"book":"Johane","chapter":"11","verse":"20","text":"Erile fa Maratha a utlwa gore Jesu o e tla, a ya go mo kgatlhantsha, mme Marea ene a sala mo lwapeng."},{"book":"Johane","chapter":"11","verse":"21","text":"Maratha a raya Jesu a re, “Morena, fa o ka bo o ne o le fano kgaitsadiake o ka bo a sa swa."},{"book":"Johane","chapter":"11","verse":"22","text":"Mme le jaanong ga go ise go fete nako e telele thata, gonne ke itse gore Modimo o tlaa lere kgaitsadiake mo botshelong gape, fa o ka mo kopa gore a dire jalo.”"},{"book":"Johane","chapter":"11","verse":"23","text":"Jesu a mo raya a re, “Kgaitsadio o tlaa rula.”"},{"book":"Johane","chapter":"11","verse":"24","text":"Maratha a re, “Ee, fa mongwe le mongwe a rula mo Letsatsing la Tsogo.”"},{"book":"Johane","chapter":"11","verse":"25","text":"Mme Jesu a mo raya a re, “Ke nna yo ke tsosang baswi ke bo ke ba naya botshelo gape. Le fa e le mang yo o dumelang mo go nna, le mororo a a swa jaaka mongwe le mongwe, o tlaa tshela gape."},{"book":"Johane","chapter":"11","verse":"26","text":"O neelwa botshelo jo bo sa khutleng ka ntlha ya go dumela mo go nna mme ga a kitla a nyelela, A o dumela se Maratha?”"},{"book":"Johane","chapter":"11","verse":"27","text":"Mme Maratha a re, “Ee, Morena, ke dumela gore o Mesia, Morwa Modimo, ene tota yo re sa bolong go mo letela.”"},{"book":"Johane","chapter":"11","verse":"28","text":"Mme a mo tlogela a boela kwa go Marea, mme a feta a mmiletsa kwa thoko ga ba ba tsileng ma-tshidiso, a mo raya a re, “Jesu o fano o batla go go bona.”"},{"book":"Johane","chapter":"11","verse":"29","text":"Mme Marea a itlhaganelela kwa go ene."},{"book":"Johane","chapter":"11","verse":"30","text":"Ka nako eo Jesu o ne a ntse ka kwa ntle ga motse, kwa lefelong le Maratha a neng a rakana le ene teng."},{"book":"Johane","chapter":"11","verse":"31","text":"Fa baeteledipele ba Sejuta ba ba neng ba le mo tlung ba leka go gomotsa Marea ba bona a nanoga ka bofefo, ba ne ba gopola gore o ya kwa phupung ya ga Lasaro go lela; jalo ba mo sala morago."},{"book":"Johane","chapter":"11","verse":"32","text":"Erile fa Marea a goroga kwa Jesu a leng teng, a wela ka mangole fa pele ga dinao tsa gagwe a mo raya a re, “Morena, fa o ne o le fano, kgaitsadiake o ka bo a sa ntse a tshela.”"},{"book":"Johane","chapter":"11","verse":"33","text":"Erile fa Jesu a mmona a lela, le baeteledipele ba Sejuta ba lela nae a hohomoga mo moweng a huduega."},{"book":"Johane","chapter":"11","verse":"34","text":"Mme a ba botsa a re, “O fitlhilwe kae?”, “Tla o bone.”"},{"book":"Johane","chapter":"11","verse":"35","text":"Jesu a lela."},{"book":"Johane","chapter":"11","verse":"36","text":"Mme baeteledipele ba Sejuta ba re, “Ba ne ba le ditsala tse di ratanang thata. Bonang gore o ne a mo rata jang.”"},{"book":"Johane","chapter":"11","verse":"37-38","text":"Mme bangwe ba re, “Motho yo o foufolotse monna wa sefofu, ke eng a ne a sa dire gore Lasaro a seka a swa?” Mme gape Jesu a hohomoga mo moweng. Mme ba tla kwa lebitleng. Lebitla leo e ne e le logaga lo lo tswalwang ka lentswe le legolo thata."},{"book":"Johane","chapter":"11","verse":"39","text":"Jesu a ba raya a re, “Pitikololelang lentswe kwa thoko.” Mme Maratha, kgaitsadia moswi, a re, “Ka nako eno monkgo wa gagwe o tlaa nna maswe thata, gonne o na le malatsi a le mane a sule.”"},{"book":"Johane","chapter":"11","verse":"40","text":"Jesu a mmotsa a re, “A mme ga ke a go raya ka re o tlaa bona kgakgamatso e e tswang Modimong fa o dumela?”"},{"book":"Johane","chapter":"11","verse":"41","text":"Mme ba pitikololela lentswe fa thoko. Jesu a leba kwa legodimong mme a re, “Rara, ke lebogela go nkutlwa ga gago."},{"book":"Johane","chapter":"11","verse":"42","text":"(O nkutlwa ka gale, ee, mme ke ipoeleditse ka ntlha ya batho ba botlhe ba ba emeng fano, gore ba tle ba dumele fa o nthomile).”"},{"book":"Johane","chapter":"11","verse":"43","text":"Mme a goa a re, “Lasaro, tswela kwa ntle!”"},{"book":"Johane","chapter":"11","verse":"44","text":"Mme Lasaro a tswa a fapilwe ka matsela a phitlho, sefatlhogo sa gagwe se fapilwe ka tuku. Jesu a ba raya a re, “Mmofololeng lo mo lese a tsamaye!”"},{"book":"Johane","chapter":"11","verse":"45","text":"Mme jalo lwa bofelo fa baeteledipele ba Sejuta ba le bantsi ba ba neng ba na le Marea ba bona tiragalo eo, ba dumela ene!"},{"book":"Johane","chapter":"11","verse":"46","text":"Mme bangwe ba ya kwa Bafarasaing go ba bolelela ka ga gone."},{"book":"Johane","chapter":"11","verse":"47","text":"Mme ditlhogo tsa baperesiti tsa bitsa lekgotla go buisanya ka ga tiragalo e. Mme ba botsanya ba re, “Re dirang ka ga tiragalo e, gonne monna yo tota o dira dikgakgamatso?"},{"book":"Johane","chapter":"11","verse":"48","text":"Fa re mo lesa fela, sechaba sotlhe se tlaa mo sala morago, mme masole a Roma a tlaa tla go re bolaya a bo a tsaya mmuso wa Sejuta.”"},{"book":"Johane","chapter":"11","verse":"49","text":"Mme mongwe wa bone ebong Kaeafase, yo a neng a le Moperesiti yo Mogolo mo ngwageng eo, a re, “Dieleele ke lona,"},{"book":"Johane","chapter":"11","verse":"50","text":"tlogelang monna yo a swele batho botlhe, ke eng fa sechaba sotlhe se ka nyelela ka ntlha ya motho a le nosi?”"},{"book":"Johane","chapter":"11","verse":"51","text":"Seporofeto se sa gore Jesu o tshwanetse go swela Sechaba sotlhe, se dule mo go Kaefase a le mo maemong a gagwe jaaka a ne a le Moperesiti yo mogolo, e ne e se ene a se ikakanyeditseng mme o ne a tlhotlhelediwa ke mowa go bua jalo."},{"book":"Johane","chapter":"11","verse":"52","text":"E ne e le polelo pele gore loso lwa ga Jesu e tlaa bo e se lwa Iseraele fela, mme e tlaa bo e le lwa bana ba Modimo ba ba anameng mo lefatsheng lotlhe."},{"book":"Johane","chapter":"11","verse":"53","text":"Jalo go simolola nako eo baeteledipele ba Sejuta ba simolola go tsoma Jesu."},{"book":"Johane","chapter":"11","verse":"54","text":"Mme Jesu a khutlisa dithuto tsa gagwe mme a tswa mo Jerusalema, a ya kwa lotshitshing lwa sekaka, kwa motseng wa Eferaima; mme a nna teng le barutwa ba gagwe."},{"book":"Johane","chapter":"11","verse":"55","text":"Tlolaganyo, e e leng letsatsi la Sejuta la boitapoloso, e ne e le gaufi, mme batho ba le bantsi ba ba tswang kwa dikgaolong ba goroga mo Jerusalema malatsinyana a sa le kwa pele gore ba tle ba tsene mo modirong wa bontlafatso pele ga Tlolaganyo e simolola."},{"book":"Johane","chapter":"11","verse":"56","text":"Ba ne ba batla go bona Jesu, mme ka ba ne ba sebaseba mo Tempeleng, ba be ba botsanya ba re, “Lo akanya jang? A o tlaa tla kwa Tlolaganyong?”"},{"book":"Johane","chapter":"11","verse":"57","text":"Ka lone lobaka loo, ditlhogo tsa baperesiti le Bafarasai di ne di anamisitse phatlalatsa gore yo o tlaa bonang Jesu a ba bolelele gore ba tle ba mo tshware."}]}