{"data":[{"book":"1 Timoseo","chapter":"5","verse":"1","text":"Usekumkwamila mdalahala mna mfunde enga iso, wabwanga watende enga walukolo wako,"},{"book":"1 Timoseo","chapter":"5","verse":"2","text":"wavyele wadalahala enga mami zako, wandele enga walumbuzo ukedima mwe untanda ukumuwagila."},{"book":"1 Timoseo","chapter":"5","verse":"3","text":"Watunye wavyele wabanikilwe ni wagosi zawo hewene wambizi wowose."},{"book":"1 Timoseo","chapter":"5","verse":"4","text":"Mna hegu hana mvyele abanikilwe ni mgosiwe mta wana hegu wezukulu, awo viwagila wakonge kuhina vikuwaunga kutenda mwe yadya yakungwa ni Chohile kwa chausa cha walukolo wawo wenye na kuwatunya walesi wawo kwa yadya yedi wawatendele aho kale, kwaviya mbuli ino yamwelela Chohile."},{"book":"1 Timoseo","chapter":"5","verse":"5","text":"Mvyele abanikilwe ni mgosiwe hene mntu ywa kumwambiza msuhi wakwe ni Chohile, uyo ahikiliza mwe kulombeza chilo na msi enkigwe wambizi."},{"book":"1 Timoseo","chapter":"5","verse":"6","text":"Mna mvyele abanikilwe ni mgosiwe akunga kwikala wikazi wa tama kabanika kale, hatahegu ache mjima."},{"book":"1 Timoseo","chapter":"5","verse":"7","text":"Walagize wantu wano wadamanye mbuli zino chani wanase kuwoneka wana lema."},{"book":"1 Timoseo","chapter":"5","verse":"8","text":"Uneva mntu hana walaile walukolo wakwe, vitendese wantu wa mwe nyumba yakwe mwenye, uyo kalemela uzumizi wakwe, uyo kaiha kujinka hezumile."},{"book":"1 Timoseo","chapter":"5","verse":"9","text":"Use kumwandika mwe chitabu cha wavyele wabanikilwe ni wagosi zawo hegu hebuzize mihilimo milongo mtandatu. Naho atende asolagwa lumwenga du."},{"book":"1 Timoseo","chapter":"5","verse":"10","text":"Ni vyedi amanyike kwa ntendwa zakwe zedi. Aleile wanawe vyedi, akuhokela wajeni mwe nyumba yakwe, awasuntile iviga wandima wa Chohile, awambize wata kukunta, naho ahikilize mwe kudamanya yedi yose."},{"book":"1 Timoseo","chapter":"5","verse":"11","text":"Use kuwawandika wavyele wabanikilwe ni wagosi zawo wachei wandele kwaviya uneva wanengilwa ni tama za kunga kusolwa, waleka kumsankanila Kulisito."},{"book":"1 Timoseo","chapter":"5","verse":"12","text":"Vino naviwegale mwe kanto wowo wenye, kwaviya wabalanga lagano wazumile nkongo."},{"book":"1 Timoseo","chapter":"5","verse":"13","text":"Kujinka ayo, watozwa ni ukolo na kutenda kudwangaya nyumba kwa nyumba. Naho siyo ayodu, seivyo wowo ni wata kwelongela na wejela mwe mbuli za wantu watuhu na kulonga mbuli hezikungwa."},{"book":"1 Timoseo","chapter":"5","verse":"14","text":"Elo naunga wandele awo wabanikilwe ni wagosi zawo wasolwe, weleke wana naho walele nyumba zawo chani wankondo wetu wasekutenda na luhenyo lwa kuchilonga vihiye."},{"book":"1 Timoseo","chapter":"5","verse":"15","text":"Kwaviya wavyele awamwenga wabanikilwe ni wagosi zawo wahituka wamtimila Shetani."},{"book":"1 Timoseo","chapter":"5","verse":"16","text":"Elo hegu mvyele mkanuni mo lukolo lwakwe, mna wavyele wabanikilwe ni wagosi zawo awambize chani asekudilekeila idibunga dya wazumizi wa Kulisito indima iyo. Ivyo bunga dya wazumizi nadidahe kwambiza wavyele watuhu wabanikilwe ni wagosi zawo hewena wambizi wowose."},{"book":"1 Timoseo","chapter":"5","verse":"17","text":"Wadalahala wakulongoza vyedi bunga dya wazumizi wa Kulisito wawagila wenkigwe liho nkanana mbili, vitendese wadya wakuhikiliza mo kulonga Mbuli Yedi na kuhinya."},{"book":"1 Timoseo","chapter":"5","verse":"18","text":"Kwaviya Mawandiko yagamba, “Usekuijela fuwo njeku ukujeseza kuhulula maiso” naho viwandikwa “Mdamanya ndima awagilwa maliho yakwe.”"},{"book":"1 Timoseo","chapter":"5","verse":"19","text":"Use kwitikila laho dikumlanga mdalahala mna kwa ukuzi wa wantu waidi hegu watatu."},{"book":"1 Timoseo","chapter":"5","verse":"20","text":"Wakwahile kulongozi kwa wantu wadya wose wakukola masa, chani watuhu wogohe."},{"book":"1 Timoseo","chapter":"5","verse":"21","text":"Nakulagiza kulongozi kwa Chohile na kulongozi kwa Kulisito Yesu naho kulongozi kwa wandima wa kwembingu wasagulwe, utende mkanuni mwe kumkantila mntu hehena kumpagula, hegu kumhingiza mntu yoyose."},{"book":"1 Timoseo","chapter":"5","verse":"22","text":"Use kusuzungisa kumtenda mntu chilongozi mwe kudamanya ndima ya Zumbe naho use kwehanga mwe masa ya wantu watuhu. Mna wikale wikazi ukumuwagila Chohile."},{"book":"1 Timoseo","chapter":"5","verse":"23","text":"Kukongela haluse use kunywa mazi ayodu, nywa divai chidogo kwachausa cha kundani kwenda yako kwaviya ukulumwalumwa."},{"book":"1 Timoseo","chapter":"5","verse":"24","text":"Masa ya wantu awamwenga yawoneka pwilili hata hewenati kukantilwa, mna masa ya awamwenga nayawoneke aho nawegalwe kwe nkanto."},{"book":"1 Timoseo","chapter":"5","verse":"25","text":"Seivyo ntendwa zedi zelagisa pwilili, mna hata ziya hezikwelagisa pwilili hazidahe kujendeleza kwefisa."}]}