{"data":[{"book":"Luka","chapter":"7","verse":"1","text":"Yesu hayamalitse ukulonga ipfinu pfino kwe iwanu, kaghenda Kaperinaumu."},{"book":"Luka","chapter":"7","verse":"2","text":"Ako tsakukala ne imkulu yumwe we asikali miya imwe wa Roma, naye kakala ne imtumwa wake iyamnoghele ng'ani. Na imtumwa ayo ang'ali yoghula chidogho yafe."},{"book":"Luka","chapter":"7","verse":"3","text":"Imkulu ayo hayahulike mbuli tsa Yesu, kawatuma iwabala wangi wa Wayahudi wamlombe Yesu atse amhonetse imtumwa wake."},{"book":"Luka","chapter":"7","verse":"4","text":"Wamghendela Yesu, wamlomba ng'ani, walonga, “Umwapfile imunu yuno,"},{"book":"Luka","chapter":"7","verse":"5","text":"kwaapfila kowanoghela iwanu wetu, naye iyo iyatutsengele ing'anda ye ukulombela.”"},{"book":"Luka","chapter":"7","verse":"6","text":"Apfo Yesu kaghenda nawo. Hapfikile habehi ne ing'anda ye imkulu ayo, imkulu ayo kawatuma sale tsake wamlongele Yesu, “Imtwatsa, uleke kwitsupfa kutsa kuno. Nene sinoghile bae ghweghwe kwingila mng'anda mwangu."},{"book":"Luka","chapter":"7","verse":"7","text":"Ndo mana tsambona nene sinoghile bae kukutsila ghweghwe. Lekeni ulonge imbuli iliyeka, imtumwa wangu katsohona."},{"book":"Luka","chapter":"7","verse":"8","text":"Kwaapfila nene imwenyegho na imunu yane ukulu, nina asikali iwali hasi hangu. Ning'amlongela yumwe, ‘Ghenda!’ naye koghenda, na ning'amlongela yungi, ‘Itsa!’ naye kakutsa, na ning'amlongela imtumwa wangu, ‘Tenda achino!’ naye kochitenda.”"},{"book":"Luka","chapter":"7","verse":"9","text":"Yesu hahulike apfo, kakangawala, kawahundukila iwanu iwelongotse naye, kawalongela, “Nowalongela ghendo, sina mbone bae imunu iyotoghola ka imunu yuno, hata mne isi ya Isiraeli!”"},{"book":"Luka","chapter":"7","verse":"10","text":"Kuya iwanu wala hawoyile ukaye kwe imkulu wa asikali wa Roma wampfika imtumwa yula kahona."},{"book":"Luka","chapter":"7","verse":"11","text":"Hambele chidogho, Yesu kaghenda mne ghumji ighukemighwe Naini na iwanang'ina wake, aku kelongotsa na iwanu wengi."},{"book":"Luka","chapter":"7","verse":"12","text":"Kuya hapfikile habehi na libani kulu lye ghumji, kulawila iwanu waghala lukuli lwa msongolo iyapfile, yeye tsamwana nyalimwe wa ipinga iyali chitsuka. Iwanu wengi iwalawile ghumji ghula tsawakala hamwe na ipinga ayo."},{"book":"Luka","chapter":"7","verse":"13","text":"Imtwatsa hayamwonile ipinga ayo, kamwonela libatsi, kamlongela, “Uleke kulila.”"},{"book":"Luka","chapter":"7","verse":"14","text":"Kuya kaghenda kakinda machela, ne iwanu iwaghalile machela tsawema. Yesu kalonga, “Imsongolo, nokulongela, winuke!”"},{"book":"Luka","chapter":"7","verse":"15","text":"Imsongolo yula iyafile kenuka kandusa ukulonga. Kuya Yesu kamwing'a mai we imsongolo yula."},{"book":"Luka","chapter":"7","verse":"16","text":"Iwanu wose wapfuka na wamtunya Imulungu. Walonga, “Nabii mkulu katulawila mghati mwetu. Imulungu katsa kuwapfila iwanu wake.”"},{"book":"Luka","chapter":"7","verse":"17","text":"Mbuli atsino tsa Yesu tsenela mne isi yose ya Yudeya na tsiisi tsose itsili habehi."},{"book":"Luka","chapter":"7","verse":"18","text":"Iwanang'ina wa Yohane wamlongela Yohane agha ghose. Naye kawakema iwanang'ina wake weli"},{"book":"Luka","chapter":"7","verse":"19","text":"kawatuma waghende kwe Imtwatsa wamghutse, “Apfi ghweghwe kwa yuyula yulongighwe na Yohane katsakutsa au tumbete imunu yungi?”"},{"book":"Luka","chapter":"7","verse":"20","text":"Hawapfikile kwa Yesu, walonga, “Yohane Mbatitsa katutuma tukughutse, ‘Apfi ghweghwe kwa yuyula yulongighwe na Yohane katsakutsa au tumbete munu yungi?’ ”"},{"book":"Luka","chapter":"7","verse":"21","text":"Ichipindi chichila, Yesu kawahonetsa iwatamu wengi ng'ani, kawalapfa ipfinyamkela na kawatenda ipfifita wengi wone."},{"book":"Luka","chapter":"7","verse":"22","text":"Yesu kawedika iwanang'ina wa Yohane, “Mghende mkamlongele Yohane aghala ghamwonile na kughahulika; ipfifita sambi wakwona, ipfimbete woghenda, wane ukoma wohona, ipfitsiwi wohulika, iwanu iwafile wotsilihulighwa na mbuli tsinoghile tsopetighwa kwe wahingwa."},{"book":"Luka","chapter":"7","verse":"23","text":"Kabweda imunu yula yang'onyihila nene.”"},{"book":"Luka","chapter":"7","verse":"24","text":"Hambele iwasenga wa Yohane hawokile, Yesu kandusa kuwalongela iwanu mbuli tsa Yohane, “Hamghendile kunyika, apfi mghendile kulola choni? Kululola lusinde ppfaluyughisighwa na libeho?"},{"book":"Luka","chapter":"7","verse":"25","text":"Apfi tsamghendile kulola choni? Imunu yapfalile lighwanda linoghile? Iwanu iwopfala ghamaghwanda ghanoghile na wane ughima unoghile wokala mne tsing'anda tse iwandewa!"},{"book":"Luka","chapter":"7","verse":"26","text":"Mnongele, apfi tsamghendile kulola choni? Nabii? Ona, lekeni tsamwona pfinu pfingi kubita nabii."},{"book":"Luka","chapter":"7","verse":"27","text":"Kwaapfila Yohane iyo yuyo iyandikighwe mna Ghamaandiko Mahenzeluka, ‘Imulungu tsakalonga, nitsomtuma imtumighwa wangu akulongole, katsoigholosa nzila yako.’ ”"},{"book":"Luka","chapter":"7","verse":"28","text":"Kuya Yesu kawalongela, “Yohane kambala kubita imunu wowose, lekeni imunu wowose yali mdodo mne Undewa wa Imulungu kambala kumbita Yohane.”"},{"book":"Luka","chapter":"7","verse":"29","text":"Iwanu wose, na iwasola kodi, hawahulike agho wamtoghola Imulungu, kwaapfila tsawabatitsighwa na Yohane."},{"book":"Luka","chapter":"7","verse":"30","text":"Lekeni Mafarisayo na iwolangulitsa Ghamalaghitso tsawalema aghala ghayawalaghitse Imulungu watende, kwaapfila ng'awabatitsighwe na Yohane bae."},{"book":"Luka","chapter":"7","verse":"31","text":"Yesu kaghendelela kulonga, “Apfi iwanu wa mweleko ghuno weghala ne chinu chachi? Weghala na choni?"},{"book":"Luka","chapter":"7","verse":"32","text":"Weghala ne iwana iwakalile kusoko. Wekema wenyegho kwa wenyegho, ‘Tuwatowela chimbeta, ng'ampfinile bae, tuwembila uwila we usungu, ng'amlilile bae!’"},{"book":"Luka","chapter":"7","verse":"33","text":"Yohane Mbatitsa tsakatsa, ng'ajile bae ichijo na ng'anwile bae imbwali, mwemwe mlonga, ‘Yohane kana chinyamkela!’"},{"book":"Luka","chapter":"7","verse":"34","text":"Imwana we imunu katsa, kakuja na kakunwa, namwe mlonga, ‘Imunu yuno kakujisa na kopatika sideke, sale wa iwasola kodi na wane nzambi!’"},{"book":"Luka","chapter":"7","verse":"35","text":"Lekeni ihekima yoneka inogha kwe iwanu wose yawaitoghole.”"},{"book":"Luka","chapter":"7","verse":"36","text":"Mfarisayo yumwe tsakamkema Yesu atse kuja naye ichijo cha nemihe. Yesu kaghenda mne ing'anda ya Mfarisayo ayo, kakala hasi yaje ichijo."},{"book":"Luka","chapter":"7","verse":"37","text":"Mne ghumji ghula, tsakukala ne ipinga yane nzambi. Hayahulike Yesu kakuja mne ing'anda ya Mfarisayo ayo, ipinga ayo katsa na ichupa inoghile imemile ghamafuta ighonung'ila ghoya."},{"book":"Luka","chapter":"7","verse":"38","text":"Kema habehi na ghamaghulu gha Yesu, kolila na ghamasotsi ghake ghamlaghalila Yesu. Kuya kabaghusa ghamaghulu gha Yesu kwa tsimvili tsake, kaghanonela na kabaka ghamafuta aghala, mmaghulu mwa Yesu."},{"book":"Luka","chapter":"7","verse":"39","text":"Mfarisayo ayo honile pfino, kelongela imwenyegho, “Imunu yuno ang'awile nabii, ang'amtangile ipinga yuno iyamkindile ka imunu wachi, ang'ammanyile kana nzambi!”"},{"book":"Luka","chapter":"7","verse":"40","text":"Yesu kamlongela, “Simoni, nina chinu nobama nikulongele” Simoni kedika, “Ona mlangulitsi, nongele.”"},{"book":"Luka","chapter":"7","verse":"41","text":"Yesu kandusa kulonga, “Tsahana wanu weli iwatsime sendi kwe imunu iyakwatsima iwanu tsisendi. Yumwe katsima elufu tano na yungi katsima hamsini."},{"book":"Luka","chapter":"7","verse":"42","text":"Mna wose weli, kuduhu yalihile sendi, apfo imunu iyakwatsima wanu tsisendi kawalekela wose. Apfi mne wano weli yuhi yatsomnoghela ng'ani imunu iyakwatsima iwanu tsisendi?”"},{"book":"Luka","chapter":"7","verse":"43","text":"Simoni kamwidika, “Nopfikitsa imunu yula yalekelighwe tsisendi nyingi.”"},{"book":"Luka","chapter":"7","verse":"44","text":"Kuya Yesu kamhundukila ipinga ayo, kamlongela Simoni, “Apfi kwomwona ipinga hayu? Nitsa mng'anda mwako, ng'ungaile bae ghamatsi gha kuhopfugha ghamaghulu ghangu, lekeni ipinga ayu kahopfugha ghamaghulu ghangu kwa ghamasotsi ghake na kaghabaghusa kwa tsimvili tsake."},{"book":"Luka","chapter":"7","verse":"45","text":"Ng'uninonele bae, lekeni kulawa hayengile ipinga ayu kaghendelela kughanonela ghamaghulu ghangu."},{"book":"Luka","chapter":"7","verse":"46","text":"Ng'ubakile bae litwi lyangu ghamafuta, lekeni ipinga ayu kaghabakatsa ghamaghulu ghangu kwa ghamafuta ighonung'ila ghoya."},{"book":"Luka","chapter":"7","verse":"47","text":"Nokulongela, kwaapfila nzambi tsake nyingi tsileghusighwa, apfo kaninoghela ng'ani. Lekeni imunu yalekelighwe chidogho konoghela chidogho.”"},{"book":"Luka","chapter":"7","verse":"48","text":"Kuya Yesu kamlongela ipinga ayo, “Nzambi tsako tsileghusighwa.”"},{"book":"Luka","chapter":"7","verse":"49","text":"Iwanu wangi iwakalile hala wandusa kwilongela, “Ayu imunu wachi mbaka yaleghuse nzambi?”"},{"book":"Luka","chapter":"7","verse":"50","text":"Yesu kamlongela ipinga hayo, “Ukutoghola kwako kukukombola. Ughende tseghamba.”"}]}