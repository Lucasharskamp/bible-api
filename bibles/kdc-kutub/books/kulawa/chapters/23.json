{"data":[{"book":"Kulawa","chapter":"23","verse":"1","text":"“Sikuulonge mbuli za uvizi, na sikuumtaze munhu yotenda gehile kwa kulava usindila wa uvizi."},{"book":"Kulawa","chapter":"23","verse":"2","text":"Sikuukweleleze bumbila da wanhu otenda gehile, na sikuuilumbe na wanhu kulava usindila wa uvizi mkitala."},{"book":"Kulawa","chapter":"23","verse":"3","text":"Sikuumulole mkiwa mkihanga wahalamula mbuli mkitala."},{"book":"Kulawa","chapter":"23","verse":"4","text":"“Kamba wahamvika ng'ombe hebu kihongwe wa munhu yokwihila kaga, msole umbweze kwa mwenyego."},{"book":"Kulawa","chapter":"23","verse":"5","text":"Kamba kihongwe wa munhu yokwihila kagwa na mzigo wake, sikuumuleke mtaze munhu ayo kumwinula kihongwe wake."},{"book":"Kulawa","chapter":"23","verse":"6","text":"“Sikuumbunze mkiwa kwa kija kiyolondigwa kupata mkitala."},{"book":"Kulawa","chapter":"23","verse":"7","text":"Witeganye na vitala va uvizi na sikuuwakome wanhu welibule ubananzi kwavija niye nomkoboza munhu yoyose yotenda gago."},{"book":"Kulawa","chapter":"23","verse":"8","text":"Sikuubokele hongo kwavija hongo dowatenda wanhu sikuwalole gaja golondigwa kutendigwa na dobananga mbuli za kweli."},{"book":"Kulawa","chapter":"23","verse":"9","text":"“Sikuumtendele vihile munhu baki, mweye mujuwa choni kuwa munhu baki kwavija na mweye mukala wanhu baki ako Misili."},{"book":"Kulawa","chapter":"23","verse":"10","text":"“Kwa miyaka sita kohanda na kusenga vihandigwe."},{"book":"Kulawa","chapter":"23","verse":"11","text":"Lakini muumwaka wa saba, koileka migunda yako bila kuhanda kinhu, ili wanhu wakiwa wadondole chochose kulawa mmigunda ayo, na wanyama wa kumuhulo waje vija visigale. Vivija kotenda vivo mmigunda ya mizabibu na mizeituni."},{"book":"Kulawa","chapter":"23","verse":"12","text":"“Sang'hana kwa siku sita, lakini sikuusang'hane mdisiku da saba, ili ng'ombe wako hebu kihongwe wako vivija nao wahumule, na wana wa watumwa wako na wanhu baki wahumule."},{"book":"Kulawa","chapter":"23","verse":"13","text":"“Uzigoge mbuli zose zinikulongele, sikumupule kwa milungu yoyose iyagwe, na hata sikumugatambule matwaga gao mmilomo yenu."},{"book":"Kulawa","chapter":"23","verse":"14","text":"“Miyanza midatu kila mwaka munhendele nyimwilinyimwili."},{"book":"Kulawa","chapter":"23","verse":"15","text":"Tendeni nyimwilinyimwili ya magate hagageligwe hamila. Kamba viniwalagize, kwa siku saba diyeni magate hagageligwe hamila. Tendeni vino kwa kipindi kilondigwa muumwezi wa Abibu, kwavija muumwezi awo vivo vimulawile Misili. Munhu yoyose sikuyeze kuulongozi wangu makono gaiyeka."},{"book":"Kulawa","chapter":"23","verse":"16","text":"“Tendeni nyimwilinyimwili ya vija vimusonga kusenga mmigunda yenu."},{"book":"Kulawa","chapter":"23","verse":"17","text":"Miyanza midatu mna umwaka wambigalo wose waiting'hane kuulongozi wangu niye Mkulu Mndewa Imulungu."},{"book":"Kulawa","chapter":"23","verse":"18","text":"“Wahandavila nhosa sikuulave gate digeligwe hamila, na sikuugaleke mavuta ga nhosa ya nyimwilinyimwili yangu gasigale mbaka imitondo."},{"book":"Kulawa","chapter":"23","verse":"19","text":"“Ndavileni matunda ganogile gaichanduso mgagale mng'anda ya Mndewa Imulungu wako."},{"book":"Kulawa","chapter":"23","verse":"20","text":"“Nomtuma msenga wa kuulanga yawalongolele muumwanza wenu ili yawakalize muvike hanhu haniwatandileni."},{"book":"Kulawa","chapter":"23","verse":"21","text":"Mumtegeleze na kugoga gaja gonda yawalongele. Sikummulemele, kwavija niye na hamoja nayo na honda yazigele kumgongo nzambi zenu."},{"book":"Kulawa","chapter":"23","verse":"22","text":"Lakini mwahamtegeleza na kugoga gose goyolonga niye nowehila wose owehila mweye."},{"book":"Kulawa","chapter":"23","verse":"23","text":"Msenga wa kuulanga kowalongolela na kowagala mziisi za Waamoli na Wahiti na Wapelizi na Wakanaani na Wahivi na Wayebusi, na niye nowabananga wanhu awo wose."},{"book":"Kulawa","chapter":"23","verse":"24","text":"Sikumuifugamile milungu yao hebu kuitambikila hebu kukweleleza mila zao. Lakini muibanange milungu yao na mugakindule mabwe gao gong'ala."},{"book":"Kulawa","chapter":"23","verse":"25","text":"Kamba mwahanitambikila niye, Mndewa Imulungu wenu, nowatendela ganogile kwa kuwagwaa ndiya na mazi na noisegesa mitamu hagati yenu."},{"book":"Kulawa","chapter":"23","verse":"26","text":"Mwiisi yenu kokuwa kuduhu mtwanzi yoyose yonda yatengule inda hebu mtwanzi mgumba, na niye nowatenda muwe wagima kwa siku nyingi."},{"book":"Kulawa","chapter":"23","verse":"27","text":"“Nowatenda wanhu owehila mweye wanidumbe, nowatibula wanhu onda wagombe na mweye na nowatenda wanhu owehila wahindule na kuwakimbila."},{"book":"Kulawa","chapter":"23","verse":"28","text":"Nowaswaswanya Wahivi na Wakanaani na Wahiti kamba wanhu viwoswaswanyigwa na dondola."},{"book":"Kulawa","chapter":"23","verse":"29","text":"Lakini siwaswaswanya bule muumwaka umoja, nahatenda vivo isi yokuwa vihame na ming'onyo ya kumuhulo yowagaza."},{"book":"Kulawa","chapter":"23","verse":"30","text":"Avo nowaswaswanya kidogo kidogo mbaka vonda mongezeke ng'hani na kuitawala isi ayo."},{"book":"Kulawa","chapter":"23","verse":"31","text":"Zimbaka za isi yenu zokuwa kulawa bahali ya Shamu mbaka bahali ya Meditelania na kulawa kuluwala mbaka muulwanda lwa Fulate, kwavija nowagela wanhu wa isi ayo mmakono genu, na mweye mowawinga."},{"book":"Kulawa","chapter":"23","verse":"32","text":"Sikumuilagane nao, hebu kuilagana na milungu yao."},{"book":"Kulawa","chapter":"23","verse":"33","text":"Sikumuwatogolele wakale mwiisi yenu, sikuwawahonze munhende nzambi. Kamba mwahaitambikila milungu yao, awo okuwa mtego wa kuwanamata.”"}]}