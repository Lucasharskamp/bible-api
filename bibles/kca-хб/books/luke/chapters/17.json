{"data":[{"book":"Luke","chapter":"17","verse":"1","text":"Иисус утәԓтәты йохԓаԓа па йастәс: \"Хўщәпсайәт ӑт йŏхәтты щир ӑнтом, туп щи хŏйата шук, хŏй мŏхты хўщәпсайәт йŏхәтԓәт;"},{"book":"Luke","chapter":"17","verse":"2","text":"ԓўвеԓа, тӑм ай ŏтәт эԓты ит нэш хўщты эԓты, йӑмшәк ус ԓуԓән, сапԓәԓа ун кев шуп ки тӑхәртса пӑ щарса вŏщкәса."},{"book":"Luke","chapter":"17","verse":"3","text":"Ныныԓән ватман тӑйаԓән. Нӑӈ пеԓайэна йайән мўй апщен нўр туԓ ки, ԓўвеԓа йŏхԓы йасты; ԓўв нўрәԓ эԓты шӑшән керԓәԓ ки, щи нўрәԓ йŏрэми;"},{"book":"Luke","chapter":"17","verse":"4","text":"хӑтәԓ хўват ԓапәт пўш кепа нӑӈена нўр верәԓ, пӑ ԓапәт пўш хӑтәԓ хўват нӑӈ хŏщайэна йŏхәтәԓ пӑ йастәԓ: \"Ма нўрэм эԓты шӑшән керԓәԓәм\", - нўрәԓ эсԓы, йŏрэми\"."},{"book":"Luke","chapter":"17","verse":"5","text":"Щӑԓта апостоләт Турәм Кущайа йастәсәт: \"Мўӈ эвәԓты верэв арамты!\""},{"book":"Luke","chapter":"17","verse":"6","text":"Турәм Куща йастәс: \"Нын горчица ԓат сэм ԓŏват эвәԓты вер тӑйсәты ки, пӑ тӑм смоква йўха йастәсты: мўв эԓты нŏх лакәптыйа пӑ щарса опсанта\", ԓўв ԓуԓән нынана хуԓәнтәс."},{"book":"Luke","chapter":"17","verse":"7","text":"Хŏй нын эԓтан, мўв хӑрән рупитты мўй пӑ тащ шавиты митху тӑйман, ԓўв мўв хӑр эԓты йŏхәттаԓән, ԓўвеԓа йастәԓ: \"Сорашәк мӑна, пӑсан сурыйа опса\"?"},{"book":"Luke","chapter":"17","verse":"8","text":"Аԓт пӑ ԓўвеԓа йастәԓ: \"Йэтән ԓэтәт мӑнэм кавәрта пӑ, ӑнтпен нŏх йӑрман, мӑнэм ԓавәԓман, ма ԓэтэм, йищтэм эԓты ванән ԓойа, пӑ щӑԓта веԉщи нӑӈ ԓэва, йиԋща\"?"},{"book":"Luke","chapter":"17","verse":"9","text":"Хотәӈ куща щи митхуйәԓ, ԓўв партәм щирәԓа вермаԓ урәӈән, пумащипа йасӈәтән йастәԓԓы а мўй? Щиты ӑт нумәсԓәм."},{"book":"Luke","chapter":"17","verse":"10","text":"Нын ищиты, хун партыԓыйәм щирән иса верԓәты, пŏтәртаты: \"Мўӈ туп митху лэӈкет, мўй верты мосәс, щит версув\"."},{"book":"Luke","chapter":"17","verse":"11","text":"Иерусалим вош пеԓа мӑнман, Иисус Самария пӑ Галилея мўвӈән кўтән шушәс."},{"book":"Luke","chapter":"17","verse":"12","text":"Пӑ хун Ԓўв и кўрта йŏхәтмаԓән, йаӈ йэмәӈ ԓайӈәӈ ԋўлмәт тӑйты хŏйатәтән йэщаԓт этса. Ԓыв йэԓән иԓ ԓойсәт"},{"book":"Luke","chapter":"17","verse":"13","text":"пӑ сыйәӈ тўрән пŏтәртсәт: \"Иисус Утәԓтәты Ху! Мўӈев щаԉиты!\""},{"book":"Luke","chapter":"17","verse":"14","text":"Ԓывиԓаԓ шийаԓәмаԓ кемән, Ԓўв йастәс: \"Мӑнаты, Турма йир верты хŏйатәта аԉисыйаты\". Хун ԓыв шушсәт, сыстама йисәт."},{"book":"Luke","chapter":"17","verse":"15","text":"Ԓыв эԓтэԓ и хŏйат, тўмтака йўвәм шийаԓәмаԓ кемән, сыйәӈ тўрән Турәм вŏԓаӈа айәԓтман, йŏхԓы керԓәс,"},{"book":"Luke","chapter":"17","verse":"16","text":"пӑ Иисус кўр ԋŏԓаԓ шŏма, пумащипа йастыман, хŏмта иԓ керәптыйәс; щит Самария ики ус."},{"book":"Luke","chapter":"17","verse":"17","text":"Иисус йŏхԓы йастәс: \"Ӑнта мўй йаӈ хŏйат сыстапман усайәт? Йӑрәԏйаӈ пӑ хŏта?"},{"book":"Luke","chapter":"17","verse":"18","text":"Мўй щирән, тӑм па мўв хŏйат тўмпийән, ԓыв йŏхԓы ӑт керԓсәт, Турма ишәк йасәӈ йастәты урәӈән?\""},{"book":"Luke","chapter":"17","verse":"19","text":"Пӑ Иисус ԓўвеԓа йастәс: \"Нŏх ԓойа пӑ мӑна; эвәԓты верэнән нӑӈ нŏх пайәтсайән\"."},{"book":"Luke","chapter":"17","verse":"20","text":"Фарисейәтән иԋщәсса, хун Турәм Хон Уԓәпса йŏхәтәԓ? Ԓўв йŏхԓы йастәс: \"Турәм Хон Уԓәпса сэмән ватман ӑт йŏхәтәԓ\","},{"book":"Luke","chapter":"17","verse":"21","text":"пӑ ӑт йастәԓәт: \"Тӑм, Ԓўв тӑта\", мўй пӑ \"Ԓўв тўта\". Пӑ тӑм, Турәм Хон Уԓәпса нын ԓыпанән уԓ\"."},{"book":"Luke","chapter":"17","verse":"22","text":"Утәԓтәты йохԓаԓа па йастәс: \"Хӑтԓәт йŏхәтԓәт, хун нын Хŏйат Пŏх хӑтәԓԓаԓ эԓты ит ватты ԓӑӈхаԓԓән, пӑ ӑт шийаԓәԓԓән."},{"book":"Luke","chapter":"17","verse":"23","text":"Пӑ нынана йастәԓа: \"Тӑм, тӑта щи\", мўй пӑ: \"Тўм, тўта щи\" - аԓ мӑнаты пӑ аԓ ԋухԓысыйаты,"},{"book":"Luke","chapter":"17","verse":"24","text":"пӑ хутԓыйәм пŏхәл ԋоԓ иты турәм и кимԓәԓ эԓты, кимет кимԓәԓ унты вŏрԓыйәԓ, Хŏйат Пŏх Ԓўв хӑтԓәԓән щиты питәԓ."},{"book":"Luke","chapter":"17","verse":"25","text":"Туп оԓәӈән Ԓўвеԓ ар шук туты мосәԓ пӑ ин уԓты хŏйатәтән вана ӑт ўты вер уԓ."},{"book":"Luke","chapter":"17","verse":"26","text":"Пӑ хŏты Ной хӑтԓәтән ус, щиты Хŏйат Пŏх хӑтԓәтән питәԓ:"},{"book":"Luke","chapter":"17","verse":"27","text":"хŏйатәт ԓэсәт, йищсәт, нэ тутԓысәт, ху сайа мӑныԓысәт щи хӑтәԓ унты, хун Ной ики ковчег17:27 ковчег - ун хоп шики ԓыпийа ԓŏӈәс, пӑ ун йик йŏхтәс, пӑ хŏԓ пӑратсайәт."},{"book":"Luke","chapter":"17","verse":"28","text":"И щиты, Лот нэмпи ики хӑтԓәтән ус: ԓэсәт, йищсәт, ԓутәссәт, тынассәт, мўв хӑр ԓэвпәс омассәт, хот омәссәт;"},{"book":"Luke","chapter":"17","verse":"29","text":"туп щи хӑтәԓән, хун Лот ики Содом вош эԓты ким этәс, турәм эԓты тўтәӈ пӑ уӈхәӈ йэрт шошмәс, пӑ хŏԓ пӑратсайәт;"},{"book":"Luke","chapter":"17","verse":"30","text":"пӑ щи хӑтәԓән щиты питәԓ, хун Хŏйат Пŏх сэма этәԓ,"},{"book":"Luke","chapter":"17","verse":"31","text":"Щи хӑтәԓән, хŏй хот ԓоӈәԓән ки уԓты питәԓ, пŏрмасԓаԓ пӑ хот ԓыпийән, щит ԓывиԓаԓ ўты иԓ аԓ ŏхԓа; хŏй пӑ мўв хӑрән ки уԓты питәԓ, ищиты йŏхԓы аԓ керԓа."},{"book":"Luke","chapter":"17","verse":"32","text":"Лот ики ийими нуммәԓмийаԓән."},{"book":"Luke","chapter":"17","verse":"33","text":"Хŏй уԓәпсайәԓ шавиты утщийәԓ ки, щит ԓўвеԓ пӑратԓәԓы, хŏй пӑ уԓәпсайәԓ пӑратԓәԓы, щит ԓўвеԓ ԓыԓӈатԓәԓы."},{"book":"Luke","chapter":"17","verse":"34","text":"Нынана пŏтәртыԓәм: \"Щи ат кӑт хŏйат и ŏԓттӑхайән: итәԓ нŏх ўԓа, киметәԓ хӑйԓа;"},{"book":"Luke","chapter":"17","verse":"35","text":"кӑт нэӈӈән и йӑха ԓат сэм шўкатты питԓәӈән: итәԓ нŏх ўԓа, киметәԓ хӑйԓа;"},{"book":"Luke","chapter":"17","verse":"36","text":"кӑтән мўв хӑрән рупитԓәӈән: итәԓ нŏх ўԓа, киметәԓ хӑйԓа\"."},{"book":"Luke","chapter":"17","verse":"37","text":"Щи урәӈән Ԓўвеԓа йŏхԓы йастәса: \"Хŏта, Турәм Куща?\" Ԓўв пӑ ԓывиԓаԓа йастәс: \"Хŏта хӑԓа, щита пӑ кўркәт ӑктәщԓәт\"."}]}