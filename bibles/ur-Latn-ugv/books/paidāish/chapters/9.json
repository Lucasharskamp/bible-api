{"data":[{"book":"Paidāish","chapter":"9","verse":"1","text":"Phir Allāh ne Nūh aur us ke beṭoṅ ko barkat de kar kahā, “Phalo-phūlo aur tādād meṅ baṛhte jāo. Duniyā tum se bhar jāe"},{"book":"Paidāish","chapter":"9","verse":"2","text":"zamīn par phirne aur reṅgne wāle jānwar, parinde aur machhliyāṅ sab tum se ḍareṅge. Unheṅ tumhāre iḳhtiyār meṅ kar diyā gayā hai."},{"book":"Paidāish","chapter":"9","verse":"3","text":"Jis tarah maiṅ ne tumhāre khāne ke lie paudoṅ kī paidāwār muqarrar kī hai usī tarah ab se tumheṅ har qism ke jānwar khāne kī ijāzat bhī hai."},{"book":"Paidāish","chapter":"9","verse":"4","text":"Lekin ḳhabardār! Aisā gosht na khānā jis meṅ ḳhūn hai, kyoṅki ḳhūn meṅ us kī jān hai."},{"book":"Paidāish","chapter":"9","verse":"5","text":"Kisī kī jān lenā manā hai. Jo aisā karegā use apnī jān denī paṛegī, ḳhāh wuh insān ho yā haiwān. Maiṅ ḳhud is kā mutālabā karūṅga."},{"book":"Paidāish","chapter":"9","verse":"6","text":"Jo bhī kisī kā ḳhūn bahāe us kā ḳhūn bhī bahāyā jāegā. Kyoṅki Allāh ne insān ko apnī sūrat par banāyā hai."},{"book":"Paidāish","chapter":"9","verse":"7","text":"Ab phalo-phūlo aur tādād meṅ baṛhte jāo. Duniyā meṅ phail jāo.”"},{"book":"Paidāish","chapter":"9","verse":"8","text":"Tab Allāh ne Nūh aur us ke beṭoṅ se kahā,"},{"book":"Paidāish","chapter":"9","verse":"9","text":"“Ab maiṅ tumhāre aur tumhārī aulād ke sāth ahd qāym kartā hūṅ."},{"book":"Paidāish","chapter":"9","verse":"10","text":"Yih ahd un tamām jānwaroṅ ke sāth bhī hogā jo kashtī meṅ se nikle haiṅ yānī parindoṅ, maweshiyoṅ aur zamīn par ke tamām jānwaroṅ ke sāth."},{"book":"Paidāish","chapter":"9","verse":"11","text":"Maiṅ tumhāre sāth ahd bāndh kar wādā kartā hūṅ ki ab se aisā kabhī nahīṅ hogā ki zamīn kī tamām zindagī sailāb se ḳhatm kar dī jāegī. Ab se aisā sailāb kabhī nahīṅ āegā jo pūrī zamīn ko tabāh kar de."},{"book":"Paidāish","chapter":"9","verse":"12","text":"Is abadī ahd kā nishān jo maiṅ tumhāre aur tamām jāndāroṅ ke sāth qāym kar rahā hūṅ yih hai ki"},{"book":"Paidāish","chapter":"9","verse":"13","text":"maiṅ apnī kamān bādaloṅ meṅ rakhtā hūṅ. Wuh mere duniyā ke sāth ahd kā nishān hogā."},{"book":"Paidāish","chapter":"9","verse":"14","text":"Jab kabhī mere kahne par āsmān par bādal chhā jāeṅge aur qaus-e-quzah un meṅ se nazar āegī"},{"book":"Paidāish","chapter":"9","verse":"15","text":"to maiṅ yih ahd yād karūṅga jo tumhāre aur tamām jāndāroṅ ke sāth kiyā gayā hai. Ab kabhī bhī aisā sailāb nahīṅ āegā jo tamām zindagī ko halāk kar de."},{"book":"Paidāish","chapter":"9","verse":"16","text":"Qaus-e-quzah nazar āegī to maiṅ use dekh kar us dāymī ahd ko yād karūṅga jo mere aur duniyā kī tamām jāndār maḳhlūqāt ke darmiyān hai."},{"book":"Paidāish","chapter":"9","verse":"17","text":"Yih us ahd kā nishān hai jo maiṅ ne duniyā ke tamām jāndāroṅ ke sāth kiyā hai.”"},{"book":"Paidāish","chapter":"9","verse":"18","text":"Nūh ke jo beṭe us ke sāth kashtī se nikle Sim, Hām aur Yāfat the. Hām Kanān kā bāp thā."},{"book":"Paidāish","chapter":"9","verse":"19","text":"Duniyā-bhar ke tamām log in tīnoṅ kī aulād haiṅ."},{"book":"Paidāish","chapter":"9","verse":"20","text":"Nūh kisān thā. Shurū meṅ us ne angūr kā bāġh lagāyā."},{"book":"Paidāish","chapter":"9","verse":"21","text":"Angūr se mai banā kar us ne itnī pī lī ki wuh nashe meṅ dhut apne ḍere meṅ nangā paṛā rahā."},{"book":"Paidāish","chapter":"9","verse":"22","text":"Kanān ke bāp Hām ne use yoṅ paṛā huā dekhā to bāhar jā kar apne donoṅ bhāiyoṅ ko us ke bāre meṅ batāyā."},{"book":"Paidāish","chapter":"9","verse":"23","text":"Yih sun kar Sim aur Yāfat ne apne kandhoṅ par kapṛā rakhā. Phir wuh ulṭe chalte hue ḍere meṅ dāḳhil hue aur kapṛā apne bāp par ḍāl diyā. Un ke muṅh dūsrī taraf muṛe rahe tāki bāp kī barahnagī nazar na āe."},{"book":"Paidāish","chapter":"9","verse":"24","text":"Jab Nūh hosh meṅ āyā to us ko patā chalā ki sab se chhoṭe beṭe ne kyā kiyā hai."},{"book":"Paidāish","chapter":"9","verse":"25","text":"Us ne kahā, “Kanān par lānat! Wuh apne bhāiyoṅ kā zalīltarīn ġhulām hogā."},{"book":"Paidāish","chapter":"9","verse":"26","text":"Mubārak ho Rab jo Sim kā Ḳhudā hai. Kanān Sim kā ġhulām ho."},{"book":"Paidāish","chapter":"9","verse":"27","text":"Allāh kare ki Yāfat kī hudūd baṛh jāeṅ. Yāfat Sim ke ḍeroṅ meṅ rahe aur Kanān us kā ġhulām ho.”"},{"book":"Paidāish","chapter":"9","verse":"28","text":"Sailāb ke bād Nūh mazīd 350 sāl zindā rahā."},{"book":"Paidāish","chapter":"9","verse":"29","text":"Wuh 950 sāl kī umr meṅ faut huā."}]}