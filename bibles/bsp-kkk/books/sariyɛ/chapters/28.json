{"data":[{"book":"Sariyɛ","chapter":"28","verse":"1","text":"«Kɔ məncəŋkəl dim da MARIKI Kanu kam, məmɛŋkərnɛ kəcəmɛ ka mosom mɔn darəŋ fəp, pəmɔ ntɛ iyi kəsom əm mi mɔkɔ mɔ-ɛ, MARIKI Kanu kam endecəmbər əm takəroŋ ta afum a tɔf ya doru fəp."},{"book":"Sariyɛ","chapter":"28","verse":"2","text":"Kəpocɛ pətɔt kaŋkɛ fəp kəndeder əm, kəbəp əm, kɔ məncəŋkəl dim da MARIKI Kanu kam-ɛ."},{"book":"Sariyɛ","chapter":"28","verse":"3","text":"MARIKI endepoc'am pətɔt dare, pəpoc'am pətɔt dəkulum."},{"book":"Sariyɛ","chapter":"28","verse":"4","text":"Yokom ya kor kam, yokom ya antɔf ŋam, awut a yɔcɔl yam cəna, cir kɔ ŋkesiya yam endepocɛ yi pətɔt."},{"book":"Sariyɛ","chapter":"28","verse":"5","text":"MARIKI endepocɛ pətɔt kəfala kam kɔ pɔpɔckɛ pam kəcom."},{"book":"Sariyɛ","chapter":"28","verse":"6","text":"Endekɔ pəcpoc'am pətɔt kɔ məndekɔ məcbɛrɛ, pəcpoc'am pətɔt kɔ mendekɔ məcwur-ɛ."},{"book":"Sariyɛ","chapter":"28","verse":"7","text":"MARIKI endekɔsut aterɛnɛ am aŋɛ ŋandekɔcəm'am fɔr kiriŋ kəsutɛnɛ mɔ. Dɔpɔ din dɔ ŋandesolnɛ kəwɛkərn'am, ŋayɛksər əm səpɔ camət-mɛrəŋ."},{"book":"Sariyɛ","chapter":"28","verse":"8","text":"MARIKI endesom a pətɔt peyi dəcɛlɛ cam, kɔ mes mam mosumpər fəp. Endepoc'am pətɔt nde atɔf nŋɛ MARIKI Kanu kam endekɔsɔŋ əm mɔ."},{"book":"Sariyɛ","chapter":"28","verse":"9","text":"MARIKI endesɔŋɛ nu kəyɔnɛ ka afum acempi, pəmɔ tɔkɔ ɛndɛrmɛ nu ti mɔ, kɔ nəndekɔmɛŋkərnɛ mosom ma MARIKI Kanu konu, nəckɔt sɔ səpɔ sɔn-ɛ."},{"book":"Sariyɛ","chapter":"28","verse":"10","text":"Afum aka doru dandɛ fəp ŋandenəŋk a nəna aŋwenɛ MARIKI, ŋacnesɛ nu."},{"book":"Sariyɛ","chapter":"28","verse":"11","text":"MARIKI endelas əm pətɔt, pəsɔŋɛ yokom ya kor kam, yokom ya yɔcɔl yam, yokom ya antɔf ŋam kəla, dəndo atɔf ŋaŋɔkɔ MARIKI ɛnadɛrmɛ atem anu kəsɔŋ əm mɔ."},{"book":"Sariyɛ","chapter":"28","verse":"12","text":"MARIKI endekɔgbit'am daka dɔn dɔtɔt ndɛ dɔyɔnɛ kɔm mɔ, pəcsɔŋ antɔf ŋam wəcafən tɛm ntɛ pəmar pətuf mɔ, pəpocɛ pətɔt yɛbəc ya waca wam fəp. Məna məndekɔ məcsɔŋ tɔf yɛlarəm səbe, mba məna məfɔdekɔ məcbɔ."},{"book":"Sariyɛ","chapter":"28","verse":"13","text":"MARIKI, ɔfɔdekɔsɔŋ'am kəyɔnɛ kəleŋa, mba domp. Takəroŋ tɔ məndekɔ məcyi, məfɔdekɔ məcyi tantɔf, kɔ məncəŋkəl mosom ma MARIKI Kanu kam mmɛ iyi kəsom əm mɔkɔ mɔ, məmɛŋkərnɛ mi məcəmɛ sɔ mi darəŋ,"},{"book":"Sariyɛ","chapter":"28","verse":"14","text":"kɔ məntɔgbaymɛ kəca kəmeriya ta məŋgbaymɛ kəca kətɔt ka moloku mamɛ iyi kəsom nu mɔkɔ mɔ, kɔ məntɔcəmɛ canu cəlɔma darəŋ məcsalɛnɛ ci-ɛ.»"},{"book":"Sariyɛ","chapter":"28","verse":"15","text":"«Mba kɔ məntɔcəŋkəl dim da MARIKI Kanu kam-ɛ, kɔ məntɔmɛŋkərnɛ kəcəmɛ ka mosom mɔn fəp kɔ sariyɛ sɔn darəŋ pəmɔ ntɛ iyi kəsom əm mi mɔkɔ mɔ-ɛ, pəlɛc pampɛ fəp pendeder əm, pɛbəp əm sɔ:"},{"book":"Sariyɛ","chapter":"28","verse":"16","text":"MARIKI endepoc'am pəlɛc nde dare, pəpoc'am pəlɛc nde dəkulum."},{"book":"Sariyɛ","chapter":"28","verse":"17","text":"Endepocɛ kəfala kam kɔ pɔpɔckɛ kəcom pam pəlɛc."},{"book":"Sariyɛ","chapter":"28","verse":"18","text":"Endekɔ pəcpocɛ pəlɛc yokom ya kor kam, yokom ya antɔf ŋam, awut a cəna cam, cir cam kɔ aka ŋkesiya yam fəp."},{"book":"Sariyɛ","chapter":"28","verse":"19","text":"Pəcpoc'am pəlɛc kɔ məndekɔ məcbɛrɛ, pəcpoc'am pəlɛc kɔ məndekɔ məcwur-ɛ."},{"book":"Sariyɛ","chapter":"28","verse":"20","text":"MARIKI endekɔ pəckɛr'am pəlɛc, pəcsut'am anciyan kɔ pəcuca dəmosumpər mam fəp haŋ paləsər əm, haŋ məməlkɛ katəna teta mɔyɔ mam mɛlɛc, bawo məlukus kɔ darəŋ."},{"book":"Sariyɛ","chapter":"28","verse":"21","text":"MARIKI, endekɔkotərɛn'am arom, haŋ ŋɛmələk əm, ŋeliŋ əm antɔf nŋɛ ŋɔyɔnɛ ŋam mɔ."},{"book":"Sariyɛ","chapter":"28","verse":"22","text":"MARIKI endekɔsut'am meleŋki, fiba, kəkəf, kətɔder ka wəcafən, yokom ya yɔbɔf yowosərɛnɛ dəcəkər, yɔsɔtɔ sɔ docu dɛlɛc, kɔ kəloŋəc. Mes mɛlɛc mamɔkɔ mendecəm'am darəŋ haŋ məfi."},{"book":"Sariyɛ","chapter":"28","verse":"23","text":"Kɔm nkɛ kəy'əm domp kəroŋ mɔ kəndey'əm pəmɔ kɔpər nkɛ kəŋyaməs wəcafən kətuf mɔ, kɔ antɔf nŋɛ məncəmɛ kəroŋ mɔ ŋɔyɔn'am masar."},{"book":"Sariyɛ","chapter":"28","verse":"24","text":"Kəfəl kɔ kəbof yɔ MARIKI endekɔ pəckɛr'am wəcafən antɔf ŋam, pəctufər əm yi kəyɛfɛ dəkɔm haŋ məməlkɛ."},{"book":"Sariyɛ","chapter":"28","verse":"25","text":"MARIKI endekɔsut əm fɔr ya aterɛnɛ am kiriŋ. Dɔpɔ din dɔ məndekɔ məcwɛkərnɛ ŋa kəkɔsutɛnɛ, mba səpɔ camət-mɛrəŋ sɔ məndekɔ məcyɛksər ŋa. Kɔ afum a tɔf ya doru fəp ŋandenəŋk mes mɔkɔ mende kəcsɔt'am mɔ, ŋandenesɛ cusu cəwos ŋa."},{"book":"Sariyɛ","chapter":"28","verse":"26","text":"Kəbel kam kəndeyɔnɛ yeri ya bɛmp ya darenc kɔ sɛm ya dop. Ali fum ɔfɔde pəcyamsər yi."},{"book":"Sariyɛ","chapter":"28","verse":"27","text":"MARIKI endekɔsut'on bɛcɛ ya Misira, pəkəf, amɔncɔ, kɔ kəŋɛtnɛ, docu ndɛ məntɔdetam kəctaməs mɔ."},{"book":"Sariyɛ","chapter":"28","verse":"28","text":"MARIKI endekɔsut'am kətɔnəŋk, dɛyamayama kɔ dotoŋkulu."},{"book":"Sariyɛ","chapter":"28","verse":"29","text":"Mənde kəcwakəs nne yowon cuk pəmɔ tɔkɔ wətɔnəŋk ɛŋwakəs kubump mɔ, ali mosumpər mam min mɔfɔde kəctes'am, ande kəcdir əm tɛm fəp, pacfoŋət əm tɛm o tɛm, məfɔde kəcsɔtɔ wəyac."},{"book":"Sariyɛ","chapter":"28","verse":"30","text":"Mənde kəcfac wəran, wərkun wəlɔma pəcfəntərər kɔ. Məcəmbər kəlɔ ta məmbɛrɛ ki-ɛ. Məbɔf ŋgbɔŋkəlɔ ya wɛn ta məŋpim yokom ya yi-ɛ."},{"book":"Sariyɛ","chapter":"28","verse":"31","text":"Ande pacfay wana wam fɔr yam kiriŋ, ta məsɔm sɛm ya wi-ɛ. Ande paclɛk sɔfale sam fɔr yam kiriŋ, ta aluks'am si-ɛ. Ande pacsɔŋ cir kɔ ŋkesiya yam aterɛnɛ am, ali fum ɔfɔdeder kədeyac əm."},{"book":"Sariyɛ","chapter":"28","verse":"32","text":"Awut am arkun k'awut am aran ŋandeyi afum acuru dəwaca dacar. Məndegbətnɛ ti, fɔr yendelɔl əm kəmɔmən ŋa dɔpɔ kəkar, mba ali tes məfɔde məctam ti disrɛ."},{"book":"Sariyɛ","chapter":"28","verse":"33","text":"Afum a atɔf ŋocuru aŋɛ məntɔcərɛ mɔ, ŋandesɔm yokom ya antɔf ŋam kɔ daka ndɛ mənde kəcsɔtɔ yɛbəc yam disrɛ mɔ fəp, ande pacdir əm, pactɔrəs əm tɛm fəp."},{"book":"Sariyɛ","chapter":"28","verse":"34","text":"Mes mamɔkɔ mənde məcnəŋkɛ fɔr yam mɔ, mendesɔŋ'am kətɔŋkəlɛ."},{"book":"Sariyɛ","chapter":"28","verse":"35","text":"MARIKI, endesut'am bɛcɛ dəsuwu kɔ dələŋk nŋɛ məntɔdetam kətaməs mɔ, endesut əm kəyɛfɛ nde dəwɛcək haŋ nde dəromp."},{"book":"Sariyɛ","chapter":"28","verse":"36","text":"MARIKI endesɔŋ'am kəkɔt məna kɔ wəbɛ kam nwɛ məndecəmbər mɔ, kəkɔ ka nde atɔf nŋɛ məna kɔ atem am nəntɔcərɛ mɔ. Kɔ məŋkɔ dəndo-ɛ, məŋkɔsalɛnɛ di canu cəcuru ca kətɔk kɔ ca tasar."},{"book":"Sariyɛ","chapter":"28","verse":"37","text":"Afum aŋɛ MARIKI eŋkekər'am ndaraŋan mɔ fəp, cusu cəŋwos ŋa teta mes mɔkɔ mɔŋsɔt'am mɔ. Ŋayɛfɛ kəselər əm, ŋacfan'əm."},{"book":"Sariyɛ","chapter":"28","verse":"38","text":"Mənde kəcgbal defet dɛlarəm nde dalɛ dam, mba kətɛl kam kənde kəcpicɛ, bawo cəlaŋkəma cənde kəcsɔm'am yɔbɔf."},{"book":"Sariyɛ","chapter":"28","verse":"39","text":"Mənde məcbɔf ŋgbɔŋkəlɔ ya wɛn, məbifti yi dəntɔf, mba məfɔde məcmun wɛn wa yi, məfɔde məcpim yokom ya yi yati bawo yɛt yende kəcsɔm yi."},{"book":"Sariyɛ","chapter":"28","verse":"40","text":"Məndeyɔ tɔk ya olif nde atɔf ŋam fəp, mba məfɔde məcsopɛ moro ma yi dəris, bawo olif ŋende kəcbɔkɛ-bɔkɛ ta ŋɛntalɔl-ɛ."},{"book":"Sariyɛ","chapter":"28","verse":"41","text":"Məndekom awut arkun kɔ awut aran, mba ŋafɔdeyɔnɛ akam, bawo dacar dɔ ŋandekɔ."},{"book":"Sariyɛ","chapter":"28","verse":"42","text":"Tɔk yam kɔ yokom ya antɔf ŋam fəp, cəcal cəndesɔm yi haŋ yelip."},{"book":"Sariyɛ","chapter":"28","verse":"43","text":"Wəcikəra nwɛ endeyi atɔf ŋam mɔ, tetɔn tendepɛ tɛm fəp tɛtas tam, mba ta məna toctor kətor dəm."},{"book":"Sariyɛ","chapter":"28","verse":"44","text":"Nkɔn mənde kəclɛkər səbe, məna məfɔdeyɔ daka o daka ndɛ mənde kəcbɔr kɔ mɔ. Pəyɔn'am domp, məna məyɔnɛ kɔ kəleŋa."},{"book":"Sariyɛ","chapter":"28","verse":"45","text":"Mes ma kəpocɛ kəlɛc kaŋkɔ fəp mendeder əm, mɛcəm'am darəŋ, mɛbəp əm haŋ məməlkɛ, bawo məncəŋkəl fɛ dim da MARIKI Kanu kam, məmɛŋkərnɛ fɛ kəcəmɛ ka mosom mɔn kɔ sariyɛ sɔn darəŋ pəmɔ tɔkɔ osom əm si mɔ."},{"book":"Sariyɛ","chapter":"28","verse":"46","text":"Pəlɛc papɔkɔ fəp pendeyɔn'am mɛgbɛkərɛ mɛwɛy-wɛy mɛcɛm-cɛməs nnɔ məyi kɔ yuruya yam yeyi mɔ doru o doru.»"},{"book":"Sariyɛ","chapter":"28","verse":"47","text":"«Kɔ məntɔsalɛnɛ MARIKI Kanu kam pəbotu disrɛ kɔ abəkəc ŋɔtɔt tɛm ntɛ mənayɔ ca fəp haŋ məcepərər mɔ-ɛ,"},{"book":"Sariyɛ","chapter":"28","verse":"48","text":"məndebəcɛ aterɛnɛ aŋɛ MARIKI endekɛr'am mɔ dədor, domun kəbas, kəpɛŋ kɔ kəbut ka ca fəp. Pəgbɛk əm gbekce dəkilim haŋ pəmələk əm."},{"book":"Sariyɛ","chapter":"28","verse":"49","text":"MARIKI endekɛr'am kəyɛfɛ pəbɔlɛ, kəyɛfɛ moŋkubut ma doru afum aŋɛ ŋandegbutəlɛn'am pəmɔ siksik mɔ, afum aŋɛ məntɔde məcne kusu kəŋan mɔ,"},{"book":"Sariyɛ","chapter":"28","verse":"50","text":"atɔf ŋa afum ayeŋki bəkəc, aŋɛ ŋantɔde ŋacleləs wətem mɔ, ŋafɔde ŋacyɔnɛ wətɛmp nɔnɔfɔr."},{"book":"Sariyɛ","chapter":"28","verse":"51","text":"Ŋandekɔ ŋacsɔm yokom ya yɔcɔl yam, kɔ yokom ya antɔf ŋam, haŋ məməlkɛ. Ŋafɔdekɔ ŋacsakər'am mɛŋgbɛn, ŋafɔdekɔ ŋacsakər'am member, ŋafɔdekɔ ŋacsakər'am moro, ŋafɔdekɔ ŋacsakər'am cəna cam cəwut, ŋafɔdekɔ ŋacsakər'am ŋkesiya yam yowut kɔ cir cam cəwut, haŋ ŋasɔŋ'am kəməlkɛ."},{"book":"Sariyɛ","chapter":"28","verse":"52","text":"Ŋandewɛkərnɛ sədare sam fəp kəsut, haŋ samba səpɔŋ, səŋeci sasɔkɔ mənagbɛkər kəlaŋ kam mɔ fəp, səlip kəwuŋɛ atɔf ŋam fəp. Ŋandekɔwɛkərn'am kəsut dəsədare sam fəp, dətɔf nyɛ MARIKI Kanu kam kəsɔŋ əm mɔ fəp."},{"book":"Sariyɛ","chapter":"28","verse":"53","text":"Kəkɛl ka aterɛnɛ anu kəndetɔrəs nu, kəlɔləs nu dis haŋ kəsɔŋ'on kəcsɔm yokom ya cor conu, sɛm ya awut anu arkun kɔ aran aŋɛ MARIKI Kanu konu kəsɔŋ nu mɔ."},{"book":"Sariyɛ","chapter":"28","verse":"54","text":"Wərkun nwɛ kəbɔt kɔn amera kəntas konu fəp mɔ, kəkɔkcɛ kɔn mes kətas konu nwɛ ey'un dacɔ mɔ, endekɔ pəcmɔmənɛ wɛnc dɔfɔr dɛlɛc, kɔ wəran nwɛ endirɛ kɔ kəsək mɔ, kɔ awut ɔn aŋɛ ŋancəmɛ kɔ mɔ,"},{"book":"Sariyɛ","chapter":"28","verse":"55","text":"pəcnesɛ kəpocɛ ka wəkin sɛm ya awut ɔn nyɛ ende kəcsɔm mɔ, bawo ali paka afɔdesakərɛ kɔ kətɔrəs kɔ dis kəlɔl kaŋkɔ disrɛ, nkɛ aterɛnɛ ɔn ŋandecəmbər əm nde dəkəbɛrɛ da sədare sam fəp ntɛ ŋackɛl nu mɔ."},{"book":"Sariyɛ","chapter":"28","verse":"56","text":"Wəran nwɛ kəbɔt kɔn amera kəntas konu fəp mɔ, wəkɔkcɛ mes nwɛ endey'un dacɔ mɔ, nwɛ endeyɔ amera pəckɔkcɛ haŋ pəcnes-nesər kədeŋ kəcək dəntɔf mɔ, ende kəcmɔmənɛ wos nwɛ endirɛ kɔ kəsək mɔ, wan kɔn wərkun kɔ wəran, dɔfɔr dɛlɛc,"},{"book":"Sariyɛ","chapter":"28","verse":"57","text":"kəlɛkɛnɛ kənaka nkɛ ɛntɛp kəckom mɔ kɔ dɛsəm da wan, bawo kətɔyɔ daka o daka disrɛ, ɔŋgbɔpnɛ kəcsɔm yi teta kətɔrəs kɔ kəlɔləs dis kaŋkɔ disrɛ nkɛ aterɛnɛ am ŋandecəmbər əm nde sədare sam mɔ.»"},{"book":"Sariyɛ","chapter":"28","verse":"58","text":"«Kɔ məntɔmɛŋkərnɛ kəcəmɛ ka moloku ma sariyɛ saŋsɛ fəp darəŋ, mmɛ acic buk bambɛ disrɛ mɔ, kɔ məntɔnesɛ tewe teyek-yekəs kɔ tɛwɛy-wɛy ta MARIKI Kanu kam-ɛ,"},{"book":"Sariyɛ","chapter":"28","verse":"59","text":"MARIKI endesut'am məna kɔ yuruya yam rom yɔpɔŋ yocuca kəliŋ, docu dɔpɔŋ ndɛ doncuca kətaməs mɔ."},{"book":"Sariyɛ","chapter":"28","verse":"60","text":"MARIKI endekɛr'am pucuy pa Misira fəp mpɛ məcnesɛ mɔ, pucuy papɔkɔ pokotərn'am."},{"book":"Sariyɛ","chapter":"28","verse":"61","text":"MARIKI endekɛr'am docu fəp, kɔ rom nyɛ antɔcic nde buk ba sariyɛ saŋsɛ mɔ, haŋ məməlkɛ."},{"book":"Sariyɛ","chapter":"28","verse":"62","text":"Kɔ nəndela pəmɔ cɔs ca darenc, afum apic ŋandesak nu dacɔ doru, bawo məncəŋkəl fɛ dim da MARIKI Kanu kam."},{"book":"Sariyɛ","chapter":"28","verse":"63","text":"Tɔkɔ pəncbɔt MARIKI kəy'on pətɔt kɔ kəsɔŋ'on kəla mɔ, itɔ pəndesɔ pəcbɔt kɔ kədifət nu, pəcmələk nu, paliŋ nu antɔf ŋaŋɔkɔ məndekɔbɛrɛ kəbaŋ ŋɔyɔnɛ ŋam mɔ."},{"book":"Sariyɛ","chapter":"28","verse":"64","text":"MARIKI endesamsər nu afum a doru fəp dacɔ, kəyɛfɛ nde doru doncop mɔ, haŋ nde dəkələpsər mɔ. Dəndo, nəŋkɔsalɛnɛ canu cəcuru ncɛ məna kɔ atem am nəntɔcərɛ mɔ, canu ca kətɔk kɔ ca tasar."},{"book":"Sariyɛ","chapter":"28","verse":"65","text":"Afum a tɔf yayɔkɔ dacɔ, bəkəc yɔfɔdekɔfɔr nu, wɛcək wonu wɔfɔdekɔsɔtɔ kəfo nkɛ wendekɔ wecŋesəm mɔ. MARIKI endekɔ pəcsɔŋ'on bəkəc kəclɛcɛ-lɛcɛ, fɔr yɔlɔl nu, dis fəp dɛdɛnc'am."},{"book":"Sariyɛ","chapter":"28","verse":"66","text":"Kəyi doru kam kəndegbɛksɛ, məyinɛ kənesɛ kəpɔŋ pibi kɔ daŋ, məfɔdekenɛ kiyi kam doru yati amera,"},{"book":"Sariyɛ","chapter":"28","verse":"67","text":"məcloku bətbət: ‹Pəcyɔnɛ a dɔfɔy gbəcərəm dɔ-ɛ!› Nəcloku dɔfɔy: ‹Pəyɔnɛ a bətbət gbəcərəm bɔ-ɛ,› teta kənesɛ nkɛ kəndey'əm dəbəkəc mɔ, kɔ mes mɔkɔ məndekɔ məcnəŋkɛ fɔr yam mɔ."},{"book":"Sariyɛ","chapter":"28","verse":"68","text":"MARIKI endekɔluks'am atɔf ŋa Misira dəcibil, məkɔt sɔ kəfo kaŋkɔ inalok'əm: ‹Məfɔsɔnəŋk di› mɔ. Dəndo nəndekɔcaməsnɛ aterɛnɛ am kəyɔnɛ ka acar aŋan kəyɛfɛ arkun haŋ aran. Mba ali fum ɔfɔdekɔway nu.»"},{"book":"Sariyɛ","chapter":"28","verse":"69","text":"Moloku ma danapa mamɛ mɔ MARIKI ɛnasom Musa kəcaŋəs kɔ aka Yisrayel nde atɔf ŋa Mohab, kəbɛrɛnɛ ka mɔkɔ ŋanacaŋəs kɔ aka Yisrayel nde tɔrɔ ta Horɛb mɔ."}]}