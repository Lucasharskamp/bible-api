{"data":[{"book":"Maliki","chapter":"8","verse":"1","text":"Mne ghamatsuwa agho, kingili lingi likulu litingana. Kwaapfila tsawakala wahela ichijo, Yesu kawakema iwanang'ina wake, kawalongela,"},{"book":"Maliki","chapter":"8","verse":"2","text":"“Nowonela libatsi iwanu wano, kwaapfila wakala na nene kwa ghamatsuwa madatu bila ukuja."},{"book":"Maliki","chapter":"8","verse":"3","text":"Ning'awalongela woke mmakaye mwawo ne inzala, wodaha kutsilika mnzila, kwaapfila wangi wolawa kutali.”"},{"book":"Maliki","chapter":"8","verse":"4","text":"Iwanang'ina wake wamghutsa, “Apfi hano kunyika imunu kodaha kupata kwani ichijo chokuweng'a iwanu wose wano waghute?”"},{"book":"Maliki","chapter":"8","verse":"5","text":"Yesu kawaghutsa, “Mna pfighate pfingapi?”"},{"book":"Maliki","chapter":"8","verse":"6","text":"Yesu kawalongela iwanu wakale hasi. Kasola pfighate pfila saba, kapfibaliki, kapfibena na kuweng'a iwanang'ina wake waweng'e iwanu, nawo watenda pfipfo."},{"book":"Maliki","chapter":"8","verse":"7","text":"Pfipfila tsawakala ne iwasomba wadowado chidogho. Yesu kawabaliki pfipfila na kuwalongela iwanang'ina wake waweng'e iwanu."},{"book":"Maliki","chapter":"8","verse":"8","text":"Iwanu waja na kwighuta. Kuya iwanang'ina wake wadondola pfiseghe saba ipfimemile ipfijo ipfisighale."},{"book":"Maliki","chapter":"8","verse":"9","text":"Iwanu iwajile tsawakala elufu nne. Kuya Yesu kawaagha,"},{"book":"Maliki","chapter":"8","verse":"10","text":"bahala kengila mne mnumbwi ne iwanang'ina wake, kaghenda mne ghumji ghwa Dalamanuta."},{"book":"Maliki","chapter":"8","verse":"11","text":"Mafarisayo wangi wamghendela na wandusa kumghutsa. Wamghetsa, wabama chitango kulawa kulanga."},{"book":"Maliki","chapter":"8","verse":"12","text":"Tsakwona usungu mne ghumoyo ghwake, kalonga, “Ebali mweleko ghuno ghwobama ichitango? Nowalongela ghendo, ng'awatsakwing'ighwa ichitango chochose.”"},{"book":"Maliki","chapter":"8","verse":"13","text":"Kuya kawaleka, kengila mne mnumbwi, kaloka kaghenda kumwambu."},{"book":"Maliki","chapter":"8","verse":"14","text":"Iwanang'ina tsawesemwa kughala pfighate, wakala na chighate chimwe chiliyeka mne mnumbwi."},{"book":"Maliki","chapter":"8","verse":"15","text":"Yesu kawakanya, kawalongela, “Mwalangitse ne hamila ya Mafarisayo na ya Herodi!”"},{"book":"Maliki","chapter":"8","verse":"16","text":"Wandusa kwilongela iwenyegho, “Kalonga apfi kwaapfila twahela chighate.”"},{"book":"Maliki","chapter":"8","verse":"17","text":"Yesu tsakamanya chawang'ali wolonga. Kawaghutsa, “Ebali mwelongela iwenyegho, kwaapfila mwahela chighate? Mng'ali ng'ammanya au kutanga? Apfi imimoyo yenu mikomu?"},{"book":"Maliki","chapter":"8","verse":"18","text":"Mna tsinenge ng'amkwona bae, na mna ghamaghutwi ng'amhulika bae? Na ng'amkumbuka bae"},{"book":"Maliki","chapter":"8","verse":"19","text":"hanibenile pfighate pfila pfitano na kuweng'a wala iwanu elufu tano? Apfi tsamdondole pfiseghe pfingapi ipfimemile pfihande ipfisighale?”"},{"book":"Maliki","chapter":"8","verse":"20","text":"“Na hanibenile pfighate pfila saba na kuweng'a iwanu elufu nne, apfi mdondole pfiseghe pfingapi ipfimemile pfihande ipfisighale?”"},{"book":"Maliki","chapter":"8","verse":"21","text":"Kawaghutsa, “Pfii ng'ana mmanye bae?”"},{"book":"Maliki","chapter":"8","verse":"22","text":"Tsawapfika Betisaida, iwanu wangi wamghalila Yesu ichifita, wamlomba amkinde."},{"book":"Maliki","chapter":"8","verse":"23","text":"Kamkinda ghumoko ichifita yula, kamlapfa kunze kwe chijiji. Kuya kambwalulila ghamate mnenge, kamwikila ghamoko ghake, kamghutsa, “Kwodaha kwona ichinu chochose?”"},{"book":"Maliki","chapter":"8","verse":"24","text":"Imunu ayo kalola kuya kalonga, “Nakwona iwanu, wakoneka ka imibiki itsunguluka.”"},{"book":"Maliki","chapter":"8","verse":"25","text":"Yesu keka keli ghamoko mne tsinenge tse imunu ayo. Kuya tsinenge tsake tsifughuka, naye kona pfinoghile ipfinu pfose."},{"book":"Maliki","chapter":"8","verse":"26","text":"Yesu kamlongela aghende ukaye yake na kamghoma kwingila mne ipfijiji na kuwalongela iwanu."},{"book":"Maliki","chapter":"8","verse":"27","text":"Yesu ne iwanang'ina wake waghenda mne ipfijiji pfa Kaisariya Filipi. Mnzila Yesu kawaghutsa, “Apfi iwanu wolonga nene nili nani?”"},{"book":"Maliki","chapter":"8","verse":"28","text":"Wamwidika, “Wangi wolonga ghweghwe kwa Yohane Mbatitsa, wangi wolonga kwa Eliya na wangi wolonga kwa yumwe wa manabii.”"},{"book":"Maliki","chapter":"8","verse":"29","text":"Kuya Yesu kawaghutsa, “Namwe mwolonga nene nili nani?” Petiri kamwidika “Ghweghwe kwa Kiristu.”"},{"book":"Maliki","chapter":"8","verse":"30","text":"Yesu kawakanya “Mleke kumlongela imunu wowose mbuli tsangu.”"},{"book":"Maliki","chapter":"8","verse":"31","text":"Kuya kandusa kuwalangulitsa iwanang'ina wake. “Imwana we Imunu kobamighwa adununzike ng'ani na kulemighwa ne iwabala, watambika wakulu, ne iwolangulitsa Ghamalaghitso. Na kobamighwa akomighwe ne atsilihuke mne litsuwa lya kadatu.”"},{"book":"Maliki","chapter":"8","verse":"32","text":"Tsakawalongela imbuli ayo bila kupfisa, apfo Petiri kamsola Yesu mmbalimbali, kandusa kumkembela."},{"book":"Maliki","chapter":"8","verse":"33","text":"Lekeni Yesu kahunduka, kawalolesa iwanang'ina wake na kumkembela Petiri, “Soghela hano Setani! Kwaapfila ng'aukwalangula bae mbuli tse Imulungu, ila kokwalangula mbuli tse iwanu.”"},{"book":"Maliki","chapter":"8","verse":"34","text":"Kuya Yesu kawakema iwanang'ina wake na kingili lye iwanu kawalongela, “Imunu wowose iyobama kuniwinza, yeleme imwenyegho, asole msalaba ghwake aniwinze.”"},{"book":"Maliki","chapter":"8","verse":"35","text":"Kwaapfila imunu wowose iyobama kuukombola ughima wake, katsowaghisa, ila imunu wowose iyowaghisa ughima wake kwaajili ya nene na kwaajili ye Imbuli Inoghile katsoukombola."},{"book":"Maliki","chapter":"8","verse":"36","text":"Apfi iwanu wobweda choni ka wopata isi yose lekeni wakwaghisa ughima wawo?"},{"book":"Maliki","chapter":"8","verse":"37","text":"Kuduhu ichinu chawodaha kulapfa waupate keli ughima wawo."},{"book":"Maliki","chapter":"8","verse":"38","text":"Imunu ang'ambonela chinyala nene na mbuli tsangu mne iwanu wa mweleko ghuno ghwa nzambi na utsinzi, Imwana we Imunu katsomwonela chinyala hatsakutsa mne utunitso wa Aba wake hamwe ne wamalaika wahenzeluka wa kulanga."}]}