{"data":[{"book":"U-Eksodasi","chapter":"39","verse":"1","text":"Benza izembatho zokwenza umsebenzi endaweni engcwele ngokuzeluka ngentambo eluhlaza, eyibubende lebomvu. Basebesenza isembatho sika-Aroni esingcwele, njengalokhu uThixo wayelaye uMosi."},{"book":"U-Eksodasi","chapter":"39","verse":"2","text":"Benza isembatho semahlombe ngegolide, kanye lentambo eluhlaza, eyibubende lebomvu langelembu elicolekileyo."},{"book":"U-Eksodasi","chapter":"39","verse":"3","text":"Bakhanda izicecedu zegolide bazisika zaba zincingo bazeluka ngentambo eluhlaza, eyibubende lebomvu, kanye lelembu elicolekileyo, kwaba ngumsebenzi womuntu oleminwe."},{"book":"U-Eksodasi","chapter":"39","verse":"4","text":"Benza iziqa zemahlombe esambathweni leso, ezathungelwa emaceleni womabili ukuze sibotshwe."},{"book":"U-Eksodasi","chapter":"39","verse":"5","text":"Ukhalo lwaso olwelukwa ngobuciko lwalufanana laso, luyinto yinye lesembatho semahlombe, lwenziwe ngentambo eligolide, eluhlaza, eyibubende lebomvu, kanye lelembu eliphothwe kuhle, njengalokhu uThixo walaya uMosi."},{"book":"U-Eksodasi","chapter":"39","verse":"6","text":"Bathungela amatshe aligugu ohlobo lwe-onikisi ezicecisweni zegolide bawadwebela njengophawu elamabizo amadodana ka-Israyeli."},{"book":"U-Eksodasi","chapter":"39","verse":"7","text":"Basebewathungela eziqeni zemahlombe esembatho semahlombe njengamatshe esikhumbuzo samadodana ka-Israyeli, njengalokhu uThixo walaya uMosi."},{"book":"U-Eksodasi","chapter":"39","verse":"8","text":"Benza isembatho sesifubeni, kwaba ngumsebenzi wezingcwethi. Basenza njengesembatho semahlombe: ngegolide, ngentambo eluhlaza, eyibubende lebomvu, kanye lelembu eliphothwe kuhle."},{"book":"U-Eksodasi","chapter":"39","verse":"9","text":"Sasilingana inxa zonke, singumunwe ubude lomunwe ububanzi, sigoqwe saphindwa kabili."},{"book":"U-Eksodasi","chapter":"39","verse":"10","text":"Basebethungela imizila emine yamatshe aligugu. Emzileni wakuqala kwakulerubhi, ithophazi kanye lebheriyeli;"},{"book":"U-Eksodasi","chapter":"39","verse":"11","text":"emzileni wesibili kwakule-emeralidi, isafaya kanye ledayimana;"},{"book":"U-Eksodasi","chapter":"39","verse":"12","text":"emzileni wesithathu kwakulejasinti, i-agathi kanye le-amethisi;"},{"book":"U-Eksodasi","chapter":"39","verse":"13","text":"emzileni wesine kwakulekhrisolathi, i-onikisi kanye lejaspa. Athungelwa esezicecisweni zegolide."},{"book":"U-Eksodasi","chapter":"39","verse":"14","text":"Kwakulamatshe alitshumi lambili, lilinye limele ibizo ngalinye lamadodana ka-Israyeli, linye ngalinye lilotshwe njengokudweba kombazi wamatshe, kungani luphawu, ngalinye lilotshwe ibizo lezizwana zako-Israyeli ezilitshumi lambili."},{"book":"U-Eksodasi","chapter":"39","verse":"15","text":"Isembatho sesifubeni selukelwa amaketane ngegolide elicolekileyo kungani ligoda."},{"book":"U-Eksodasi","chapter":"39","verse":"16","text":"Benza iziceciso zegolide ezimbili, kanye lamasongo amabili egolide, basebebophela amasongo amabili emagumbini esembatho sesifubeni."},{"book":"U-Eksodasi","chapter":"39","verse":"17","text":"Babophela amaketane amabili egolide emasongweni amabili asemagumbini esembatho sesifubeni,"},{"book":"U-Eksodasi","chapter":"39","verse":"18","text":"kwathi ngapha acina khona bawabophela ezicecisweni ezimbili, bawahlanganisa eziqeni zemahlombe phambi kwesembatho semahlombe."},{"book":"U-Eksodasi","chapter":"39","verse":"19","text":"Benza amasongo amabili egolide bawabophela kwamanye amagumbi amabili esembatho sesifubeni ngaphakathi komphetho phansi kwesembatho semahlombe."},{"book":"U-Eksodasi","chapter":"39","verse":"20","text":"Baphinda benza njalo amanye amasongo egolide amabili bawabophela ngaphansi kweziqa zemahlombe, eduze komphetho ngaphezudlwana kwebhanti lasokhalweni lwesembatho semahlombe"},{"book":"U-Eksodasi","chapter":"39","verse":"21","text":"Babophela amasongo esembatho sesifubeni emasongweni esembatho semahlombe ngentambo eziluhlaza, kuhlanganiselwa okhalweni ukuze isembatho sesifubeni singazunguzeki sehlukane lesembatho semahlombe njengalokhu uThixo walaya uMosi."},{"book":"U-Eksodasi","chapter":"39","verse":"22","text":"Benza isigqoko sesembatho semahlombe ngelembu eliluhlaza kuphela kungumsebenzi womeluki,"},{"book":"U-Eksodasi","chapter":"39","verse":"23","text":"kulesikhala phakathi laphakathi kwesigqoko njengokuvuleka kwamabheqe; kulomphetho olandeliselwe isikhala lesi ukuze isembatho singadabuki."},{"book":"U-Eksodasi","chapter":"39","verse":"24","text":"Benza emphethweni wesigqoko amaphomegranathi ngentambo eluhlaza, eyibubende lebomvu, kanye lelembu eliphothwe kuhle."},{"book":"U-Eksodasi","chapter":"39","verse":"25","text":"Benza amabhera ngegolide elicolekileyo bawathungela emphethweni wesigqoko phakathi laphakathi kwamaphomegranathi."},{"book":"U-Eksodasi","chapter":"39","verse":"26","text":"Amabhera kanye lamaphomegranathi athungelwa agatshaniswa emphethweni wesembatho esasizagqokwa ekwenzeni umsebenzi wenkonzo, njengalokhu uThixo walaya uMosi."},{"book":"U-Eksodasi","chapter":"39","verse":"27","text":"U-Aroni kanye lamadodana akhe bathungelwa amabhatshi ngelembu elicolekileyo, kungumsebenzi womeluki uqobo lwakhe,"},{"book":"U-Eksodasi","chapter":"39","verse":"28","text":"kanye lamaqhiye elembu elicolekileyo, kanye lezembatho zangaphakathi zelembu elicolekileyo."},{"book":"U-Eksodasi","chapter":"39","verse":"29","text":"Ibhanti lekhalweni lathungwa ngelembu elicolekileyo kanye lentambo eluhlaza, eyibubende lebomvu, kwaba ngumsebenzi wombalazi ngokuthunga, njengalokhu uThixo walaya uMosi."},{"book":"U-Eksodasi","chapter":"39","verse":"30","text":"Benza icence lomqhele ongcwele ngegolide elicolekileyo bawudwebela khona njengombhalo wophawu othi:"},{"book":"U-Eksodasi","chapter":"39","verse":"31","text":"Basebebophela intambo eluhlaza ukuze bakuhlanganise leqhiye, njengalokhu uThixo walaya uMosi."},{"book":"U-Eksodasi","chapter":"39","verse":"32","text":"Ngakho-ke wonke umsebenzi wethabanikeli lethente lokuhlangana wapheleliswa. Abako-Israyeli benza konke njengalokhu uThixo walaya uMosi."},{"book":"U-Eksodasi","chapter":"39","verse":"33","text":"Basebeletha ithabanikeli kuMosi:"},{"book":"U-Eksodasi","chapter":"39","verse":"34","text":"isembeso esenziwe ngezikhumba zenqama eziphendulwe ngomphendulo obomvu, isembeso sezikhumba eziqinileyo kanye lekhetheni eliphothiweyo;"},{"book":"U-Eksodasi","chapter":"39","verse":"35","text":"umtshokotsho wobufakazi lemijabo yawo eyizibambo zawo kanye lesihlalo somusa;"},{"book":"U-Eksodasi","chapter":"39","verse":"36","text":"itafula lezitsha zalo zonke kanye lesinkwa esiNgcwele;"},{"book":"U-Eksodasi","chapter":"39","verse":"37","text":"uluthi lwesibane lwegolide elicolekileyo lodwendwe lwezibane lazozonke izinto ezisetshenziswa kulo, kanye lamafutha e-oliva okukhanyisa;"},{"book":"U-Eksodasi","chapter":"39","verse":"38","text":"i-alithari legolide, amafutha okugcoba abakhethiweyo, impepha elephunga elimnandi, kanye lekhetheni lesango lethente;"},{"book":"U-Eksodasi","chapter":"39","verse":"39","text":"i-alithari lethusi leminxibo yalo yethusi, izigodo zalo eziyizibambo lezitsha zalo zonke;"},{"book":"U-Eksodasi","chapter":"39","verse":"40","text":"lekhetheni lesango leguma;"},{"book":"U-Eksodasi","chapter":"39","verse":"41","text":"izembatho ezelukiweyo zokusetshenziswa emsebenzini wokukhonza endaweni engcwele, kuhlanganisa izembatho ezingcwele zika-Aroni lezamadodana akhe ababezazigqoka nxa besenza umsebenzi wobuphristi."},{"book":"U-Eksodasi","chapter":"39","verse":"42","text":"Abako-Israyeli basebenza wonke umsebenzi njengokulaywa kukaMosi nguThixo."},{"book":"U-Eksodasi","chapter":"39","verse":"43","text":"UMosi wawuhlola umsebenzi wabona ukuthi wawenziwe njengokulaya kukaThixo. Ngakho uMosi wababusisa."}]}