{"data":[{"book":"Matei","chapter":"27","verse":"1","text":"Lukela pehe, vakulu voha va kuteta, pamonga na vagogo va Chiyawudi vakajovesana ndava ya kumkoma Yesu."},{"book":"Matei","chapter":"27","verse":"2","text":"Hinu vakamukunga, vakamutola na kumgotola kwa Pilatu mweavimkulu wa Loma."},{"book":"Matei","chapter":"27","verse":"3","text":"Kangi Yuda, mweamng'anamwikili Yesu paavawene kuvya vamali kumuhamula Yesu, akang'ahika neju mumtima waki, avawuyisili vakulu va kuteta mashonga gala hipandi selasini."},{"book":"Matei","chapter":"27","verse":"4","text":"Akavajovela, “Nibudili kumng'anamukila mundu angabuda akomiwa.”"},{"book":"Matei","chapter":"27","verse":"5","text":"Mwene akataga hipandi ya mashonga gala Munyumba ya Chapanga, akahuma kuvala ya Nyumba ya Chapanga na kuhamba kujikungila."},{"book":"Matei","chapter":"27","verse":"6","text":"Vakulu va kuteta vakatola mashonga genago, vakajova, “Mumbele ya malagizu gitu kuvika muchibana cha Nyumba ya Chapanga ndava muni mashonga gegapatikini kwa kukoma.”"},{"book":"Matei","chapter":"27","verse":"7","text":"Hinu vakajovesana, vakatola mashonga gala kugula mgunda wa ludaka muni pavyaa pandu pa kuzikila vayehe."},{"book":"Matei","chapter":"27","verse":"8","text":"Ndava ya genago, hati lelu mgunda wenuwo wikemelewa “Mgunda ngasi mana yaki mgunda weuguliwi kwa ukomaji.”"},{"book":"Matei","chapter":"27","verse":"9","text":"Ndi chagatimalili malovi ga Yelemia mweavi mlota wa Chapanga, “Valotili mashonga hipandi selasini, mashonga ya mwenuyo luhuna lwa vandu va Isilaeli."},{"book":"Matei","chapter":"27","verse":"10","text":"Vakahengela kugula mgunda wa madakali, ngati chealagazili Bambu.”"},{"book":"Matei","chapter":"27","verse":"11","text":"Yesu akayima palongolo ya mkulu wa Loma, ndi mkulu yula akamkota, “Veve, ndi wa Nkosi wa Vayawudi?” Yesu akayangula, “Genago ndi ujovili wamwene.”"},{"book":"Matei","chapter":"27","verse":"12","text":"Nambu vakulu va kuteta na vagogo pevamtakili, mwene ayangwili lepi lilovi."},{"book":"Matei","chapter":"27","verse":"13","text":"Kangi Pilatu akamkota “Wu, wiyuwana lepi matakilu gevakukutakila veve?”"},{"book":"Matei","chapter":"27","verse":"14","text":"Nambu Yesu ayangwili lepi hati lilovi limonga, mkulu wa Loma akakangasa neju."},{"book":"Matei","chapter":"27","verse":"15","text":"Hinu yavi mvelu wa mkulu wa Loma lukumbi lwa mselebuko wa Pasaka, kuvadindulila Vayawudi mkungiwa mmonga mwevakumgana."},{"book":"Matei","chapter":"27","verse":"16","text":"Lukumbi lwenulo peavili na mkungiwa mmonga mweamanyikini neju, mweikemiwa Balaba."},{"book":"Matei","chapter":"27","verse":"17","text":"Ndi, vandu pavakonganiki pamonga, Pilatu akavakota, “Mwigana nivadindulilayi yani pagati ya vavili ava, Balaba amala Yesu mweikemiwa Kilisitu?”"},{"book":"Matei","chapter":"27","verse":"18","text":"Ndava muni amanyili kuvya vachilongosi va chiyawudi vamuwusili Yesu ndava ya wihu."},{"book":"Matei","chapter":"27","verse":"19","text":"Pilatu peatamili pachigoda chaki cha uhamula, mdala waki ampelikili ujumbi, “Ukoto kumhengela chindu chochoa mundu uyu angahoka ndava lelu nin'gaiki neju munjozi ndava ya mwenuyo.”"},{"book":"Matei","chapter":"27","verse":"20","text":"Nambu vakulu va kuteta na vagogo vakuvakulukisa vandu vamyupa Balaba adinduliwa na Yesu akomiwa."},{"book":"Matei","chapter":"27","verse":"21","text":"Pilatu akavakota, “Ndi yani pagati ava vavili mwemukumgana nivadindulilayi nyenye?”"},{"book":"Matei","chapter":"27","verse":"22","text":"Pilatu akavakota kavili, “Hinu nikita kyani na Yesu nweikemiwa Kilisitu?”"},{"book":"Matei","chapter":"27","verse":"23","text":"Nambu Pilatu akavakota, “Ndava kyani? Abudili kiki?”"},{"book":"Matei","chapter":"27","verse":"24","text":"Hinu, Pilatu paamanyili ngati yihotoleka lepi kuvagunisa, chitutu chitumbula, akatola manji, akasamba mawoko palongolo ya msambi wa vandu, akajova, “Yikunivala lepi ngasi ya mundu uyu, kwali mwavene.”"},{"book":"Matei","chapter":"27","verse":"25","text":"Vandu voha vakayangula, “Ngasi yaki yeyitika yivya ndava ya tete na vana vitu!”"},{"book":"Matei","chapter":"27","verse":"26","text":"Kangi Pilatu akamdindulila Balaba kuhuma muchifungu, na kumtova michapilu akamgotola Yesu avambiwa pamsalaba."},{"book":"Matei","chapter":"27","verse":"27","text":"Kangi manjolinjoli ga mkulu wa Loma, vamyingisi Yesu mugati ya nyumba ya nkosi, ndi manjolinjoli vakakonganeka msambi woha."},{"book":"Matei","chapter":"27","verse":"28","text":"Vakamuwula nyula zaki, vakamuwalika nyula yidung'u ya chinkosi."},{"book":"Matei","chapter":"27","verse":"29","text":"Kangi vakabota njingwa ya minga, vamuwaliki kumutu, vakamvikila mlayi muchiwoko chaki cha kulyela. Vakafugama palongolo yaki ndi vamvevisi vakumjovela, “Tukuwoni Nkosi wa Vayawudi!”"},{"book":"Matei","chapter":"27","verse":"30","text":"Vakamuhunyila mata, vakatola mlayi wula, vakamtova nawu kumutu."},{"book":"Matei","chapter":"27","verse":"31","text":"Pavamali kumvevesa, vakamuwula ligwanda lenilo, vamuwaliki nyula zaki, kangi vakamhindikila pa kumvamba pamsalaba."},{"book":"Matei","chapter":"27","verse":"32","text":"Pavavi mukuhamba vamkolili mundu mmonga liina laki Simoni mkolonjinji wa Kulene, kwa makakala vamgegisi msalaba wa Yesu."},{"book":"Matei","chapter":"27","verse":"33","text":"Pavahikili pandu pepikemelewa Goligota, mana yaki “Libangu la Mutu.”"},{"book":"Matei","chapter":"27","verse":"34","text":"Vakampela divayi yeyihangisini na nyongo. Nambu Yesu peamiyangili akabela kunywa."},{"book":"Matei","chapter":"27","verse":"35","text":"Pavamali kumvamba pamsalaba, ndi vakatovela gudugudu kugavana nyula zaki."},{"book":"Matei","chapter":"27","verse":"36","text":"Manjolinjoli vakatama penapo kumulindalila."},{"book":"Matei","chapter":"27","verse":"37","text":"Panani ya mutu waki pamsalaba, vakayandika matakilu ga kumvala mwene “Mwenuyu ndi Yesu, Nkosi va Vayawudi.”"},{"book":"Matei","chapter":"27","verse":"38","text":"Mewawa kwavi na vanyagaji vavili vavambiwi mu misalaba pamonga na Yesu, mmonga upandi waki wa kulyela na yungi upandi wa kumangeya."},{"book":"Matei","chapter":"27","verse":"39","text":"Vandu vevapitayi njila yeniyo vamligili kuni vinyugusa mitu yavi na kujova,"},{"book":"Matei","chapter":"27","verse":"40","text":"“Veve lepi! Mwewajova wihotola kudenya Nyumba ya Chapanga na kujenga kavili pamagono gadatu? Hinu ujisangula wamwene. Ngati veve wa Mwana wa Chapanga, ndi huluka pamsalaba!”"},{"book":"Matei","chapter":"27","verse":"41","text":"Mewawa vakulu va kuteta pamonga na vawula va malagizu na vagogo vamvevisi, na kujova,"},{"book":"Matei","chapter":"27","verse":"42","text":"“Avasangwili vayaki, ihotola lepi kujisangula mwene! Ati mwene ndi Nkosi wa vandu va Isilaeli! Hinu ahulukayi pamsalaba na tete yati tikumsadika mwene."},{"book":"Matei","chapter":"27","verse":"43","text":"Amhuvalili Chapanga na kujova mwene ndi Mwana wa Chapanga! Ngati Chapanga akumgana ihotola kumsangula!”"},{"book":"Matei","chapter":"27","verse":"44","text":"Mewawa vala vanyagaji veavambiwi nawu pamsalaba pamonga vamligili."},{"book":"Matei","chapter":"27","verse":"45","text":"Kuhumila muhi wa saa sita mbaka saa tisa, chitita chatindili mulima woha."},{"book":"Matei","chapter":"27","verse":"46","text":"Hinu payahikili saa tisa, Yesu akavemba neju, “Eloi, Eloi, lama sabakitani?” Mana yaki, “Chapanga wangu, Chapanga wangu, ndava kyani unilekili?”"},{"book":"Matei","chapter":"27","verse":"47","text":"Nambu vandu vangi vevayimili pala pevayuwini genago vakajova, “Akumkemela Eliya.”"},{"book":"Matei","chapter":"27","verse":"48","text":"Mmonga wavi akajumba akatola lidodoki, akajwiga mudivayi yivavanu akaivika mumlayi akampela anywai."},{"book":"Matei","chapter":"27","verse":"49","text":"Nambu vangi vakajova, “Leka tiloli ngati Eliya ibwela kumsangula.”"},{"book":"Matei","chapter":"27","verse":"50","text":"Ndi Yesu akavembeneka kwa lwami luvaha, akafwa."},{"book":"Matei","chapter":"27","verse":"51","text":"Penapo lipazia la Nyumba ya Chapanga lapapwiki hipandi hivili kuhumila kunani mbaka pahi, mulima woha wandendimi, na matalahu gakabayuka,"},{"book":"Matei","chapter":"27","verse":"52","text":"matinda gagubwiki na vandu va Chapanga vamahele vevafwili vayukili."},{"book":"Matei","chapter":"27","verse":"53","text":"Pevahumili mumatinda gavi, Yesu peamali kuyuka pamonga nawu, vakayingila Pamuji wa Msopi ndi Yelusalemu vawonikini na vandu vamahele."},{"book":"Matei","chapter":"27","verse":"54","text":"Hinu, mkulu yula pamonga na manjolinjoli vevamyangalila Yesu, pavauwene mulima windendema na goha gegahumalili, vakayogopa neju, vakajova, “Chakaka mundu mwenuyu avi Mwana wa Chapanga.”"},{"book":"Matei","chapter":"27","verse":"55","text":"Pandu penapo kwavi na vadala vamahele vevatamili vilolokesa cha kutali, venavo ndi vevamlandili Yesu kuhuma ku Galilaya vakumhengela."},{"book":"Matei","chapter":"27","verse":"56","text":"Pagati yavi avili Maliya kuhuma Magidala na Maliya nyina wavi Yakobo na Yosefu, pamonga na nyina wavi vana va Zebedayo."},{"book":"Matei","chapter":"27","verse":"57","text":"Palatipimi lilanga, abwelili mundu mmonga mkolo vindu vyamahele mkolonjinji wa Alimatei, liina laki Yosefu. Mwenuyu mewa avi muwuliwa wa Yesu."},{"book":"Matei","chapter":"27","verse":"58","text":"Amhambili Pilatu, akamuyupa higa ya Yesu. Pilatu akahamula vampelayi."},{"book":"Matei","chapter":"27","verse":"59","text":"Yosefu akayitola higa yila na kuutindisila nyula ya msopi,"},{"book":"Matei","chapter":"27","verse":"60","text":"akauvika mulitinda laki la mupya leahongwili mulitalau, akalibilingisa liganga livaha kudinda mlyangu wa litinda akawuka."},{"book":"Matei","chapter":"27","verse":"61","text":"Maliya mkolonjinji wa Magidala na Maliya yungi yula vatamili kulolokesa litinda."},{"book":"Matei","chapter":"27","verse":"62","text":"Chilau yaki, ndi Ligono la Kupumulila, ndi vakulu vakuteta na Vafalisayu vamhambili Pilatu."},{"book":"Matei","chapter":"27","verse":"63","text":"Vakajova “Mkulu, tikumbwiki kuvya yula mchenjela ajovili peavili mumi kuvya akafwayi yati iyuka pagimalika magono gadatu,"},{"book":"Matei","chapter":"27","verse":"64","text":"Hinu lagiza valonda valindalila litinda mbaka pegimalika magono gadatu ndava vawuliwa vaki vihotola kumuyiva na kuvajovela vandu kuvya ayukili. Muni udese wa pamwishu wenuwu yati wivya uvaha neju kuliku wa kutumbula.”"},{"book":"Matei","chapter":"27","verse":"65","text":"Pilatu akavayangula, “Muvi na manjolinjoli, muhamba mukalindila chemwihotola.”"},{"book":"Matei","chapter":"27","verse":"66","text":"Hinu vakahamba kulindila litinda vakavika vidindilu liganga lila, vakaleka manjolinjoli bahapo vakulilindila."}]}