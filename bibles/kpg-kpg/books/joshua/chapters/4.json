{"data":[{"book":"Joshua","chapter":"4","verse":"1","text":"Digau huogodoo gaa hula laa lodo Jordan, gei Dimaadua ga helekai gi Joshua,"},{"book":"Joshua","chapter":"4","verse":"2","text":"“Hilihilia nia daane dilongoholu maa lua, tangada e dahi mai di madawaawa e dahi."},{"book":"Joshua","chapter":"4","verse":"3","text":"Helekai gi digaula gi kae ina nadau hadu e madangaholu maa lua i tungaalodo o Jordan, mai i di gowaa dela nogo tuu ai digau hai mee dabu. Helekai gi digaula gi aamo ina nia hadu aalaa dalia ginaadou gi dugua i di gowaa dela ga noho ai goodou boo nei.”"},{"book":"Joshua","chapter":"4","verse":"4","text":"Malaa, Joshua ga gahi mai ana daane dilongoholu maa lua ala ne hilihili go mee,"},{"book":"Joshua","chapter":"4","verse":"5","text":"ga helekai gi digaula, “Hula gi lodo Jordan i mua Tebedebe o di Hagababa Dimaadua di godou God. Tangada e dahi e kae dana hadu e dahi i hongo dono bakau, e dahi ang gi di madawaawa e dahi o Israel."},{"book":"Joshua","chapter":"4","verse":"6","text":"Nia hadu aanei ga haga langahia gi nia daangada di hai a Dimaadua ne hai. Dagidilaangi, godou dama ma gaa heeu be nia hadu aanei la ono hadinga aha adu gi goodou,"},{"book":"Joshua","chapter":"4","verse":"7","text":"gei goodou ga hagi anga gi digaula bolo nia wai o Jordan ne noho, hagalee mmidi i di madagoaa Tebedebe o di Hagababa Dimaadua ne hana laa lodo di monowai. Nia hadu aanei e haga langahia hua beelaa gi digau Israel di mee dela ne hai i kinei.”"},{"book":"Joshua","chapter":"4","verse":"8","text":"Malaa, nia daane aalaa gu daudali nnelekai Joshua. Be nnelekai Dimaadua ne hai ang gi Joshua, digaula guu kae nia hadu e madangaholu maa lua i tungaalodo o Jordan, e dahi ang gi di madawaawa e dahi o Israel, ga aamo gi di gowaa dela e noho ai digaula, gaa dugu i golo."},{"book":"Joshua","chapter":"4","verse":"9","text":"Joshua gu hagabae labelaa ana hadu e madangaholu maa lua i tungaalodo Jordan, i di gowaa dela nogo tuu ai digau nogo aamo Tebedebe o di Hagababa. (Nia hadu aalaa la i golo hua dangi nei.)"},{"book":"Joshua","chapter":"4","verse":"10","text":"Digau hai mee dabu nogo tuu i tungaalodo Jordan, gaa dae loo gi nia mee huogodoo guu lawa di hai, be nnelekai Dimaadua gi Joshua bolo gi hagi anga ina gi nia daangada gi heia, be di mee a Moses ne helekai gi Joshua."},{"book":"Joshua","chapter":"4","verse":"11","text":"Di madagoaa digaula huogodoo ne dau i di baahi i golo di monowai, digau hai mee dabu ala e kae Tebedebe o di Hagababa Dimaadua gaa hula i mua nia daangada."},{"book":"Joshua","chapter":"4","verse":"12","text":"Nia daane di madawaawa Reuben mo Gad, mo di baahi di madawaawa Manasseh, ala gu hagatogomaalia ang gi tauwa, guu hula laa lodo di monowai i mua digau Israel ala i golo, be nnelekai Moses ne hai gi digaula gi heia."},{"book":"Joshua","chapter":"4","verse":"13","text":"Digau dauwa e madahaa mana (40,000) ala gu hagatogomaalia gi tauwa, gaa hula i mua nnadumada Dimaadua gi di gowaa baba hoohoo gi Jericho."},{"book":"Joshua","chapter":"4","verse":"14","text":"Di laangi hua deelaa, gei Dimaadua guu hai digau Israel gi modongoohia bolo Joshua la tangada aamua huoloo. Digaula gu hagalaamua a mee i di waalooloo o dono mouli, be di hagalaamua digaula nogo hai gi Moses."},{"book":"Joshua","chapter":"4","verse":"15","text":"Malaa, Dimaadua ga helekai gi Joshua"},{"book":"Joshua","chapter":"4","verse":"16","text":"bolo gi helekai gi digau hai mee dabu ala e aamo Tebedebe o di Hagababa gi lloo aga gi daha mo Jordan."},{"book":"Joshua","chapter":"4","verse":"17","text":"Joshua gu helekai gi digaula gii hai beelaa,"},{"book":"Joshua","chapter":"4","verse":"18","text":"gei di madagoaa digau hai mee dabu ne dau taalinga di monowai, gei di monowai gu daamada guu mmidi ia labelaa, guu mmidi huoloo."},{"book":"Joshua","chapter":"4","verse":"19","text":"Nia daangada ne hula laa lodo Jordan i di madangaholu laangi o tahi malama, ga haga duu di nadau waahale laa i Gilgal i bahi i dua o Jericho."},{"book":"Joshua","chapter":"4","verse":"20","text":"Deelaa di gowaa Joshua ga hagabae ana hadu madangaholu maa lua ala ne gaamai i Jordan."},{"book":"Joshua","chapter":"4","verse":"21","text":"Gei mee ga helekai gi digau Israel, “Dagidilaangi, godou dama ga heeu adu gi goodou tadinga o nia hadu aanei,"},{"book":"Joshua","chapter":"4","verse":"22","text":"gei goodou ga hagi anga gi digaula di hai o di madagoaa digau Israel ne hula laa lodo Jordan di gowaa maangoo."},{"book":"Joshua","chapter":"4","verse":"23","text":"Hagi anga ina gi digaula bolo Dimaadua di godou God ne haga bagu di monowai Jordan, gaa dae loo gi di godou hula laa lodo di maa gi di baahi dela i golo, gadoo be dana hai dela ne haga bagu di Tai Mmee4.23 Di ingoo Hebrew di tai deenei i nnelekai Hebrew go Yam Suph, dono hadinga bolo di Tai o nia Aalek mai gi gidaadou."},{"book":"Joshua","chapter":"4","verse":"24","text":"Di hai deenei gaa hai nia daangada huogodoo henuailala gi iloo di mogobuna o Dimaadua, gei goodou ga hagalaamua Dimaadua di godou God gaa hana hua beelaa.”"}]}