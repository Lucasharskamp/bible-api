{"data":[{"book":"2 Madzimambo","chapter":"8","verse":"1","text":"Zvino Erisha akanga ati kumukadzi waakararamisira mwanakomana wake, “Enda kure iwe neimba yako unogara chero paunogona kugara, nokuti Jehovha akarayira nzara ichapedza makore manomwe panyika.”"},{"book":"2 Madzimambo","chapter":"8","verse":"2","text":"Naizvozvo mukadzi akasimuka akaita sezvakanga zvarehwa nomunhu waMwari. Akaenda iye neveimba yake akandogara kwamakore manomwe kunyika yavaFiristia."},{"book":"2 Madzimambo","chapter":"8","verse":"3","text":"Makore manomwe akati akapera, akadzoka kunyika yavaFiristia akaenda kuna mambo akandokumbira kuti adzorerwe imba yake nomunda wake."},{"book":"2 Madzimambo","chapter":"8","verse":"4","text":"Zvino mambo akanga achitaurirana naGehazi, muranda womunhu waMwari, uye akanga ati kwaari, “Nditaurirewo pamusoro pezvinhu zvikuru zvose zvakaitwa naErisha.”"},{"book":"2 Madzimambo","chapter":"8","verse":"5","text":"Gehazi achiri kutaurira mambo kuti Erisha akanga araramisa sei mukomana akanga afa, mukadzi aiva nomwanakomana akanga araramiswa naErisha akabva asvika kuti azokumbira imba yake nomunda wake kuna mambo."},{"book":"2 Madzimambo","chapter":"8","verse":"6","text":"Zvino mambo akabvunza mukadzi pamusoro paizvozvo, iye akamutaurira."},{"book":"2 Madzimambo","chapter":"8","verse":"7","text":"Erisha akaenda kuDhamasiko uye Bheni-Hadhadhi mambo wavaAramu airwara. Mambo akati audzwa kuti, “Munhu waMwari asvika kuno,”"},{"book":"2 Madzimambo","chapter":"8","verse":"8","text":"iye akati kuna Hazaeri, “Tora chipo uende nacho unosangana nomunhu waMwari. Undibvunzirewo Jehovha kubudikidza naye; umubvunze kuti, ‘Ndichaporawo here pakurwara uku?’ ”"},{"book":"2 Madzimambo","chapter":"8","verse":"9","text":"Hazaeri akaenda kundosangana naErisha, akamuvigira chipo chezvipfeko zvose zvakanga zvakanaka kwazvo zveDhamasiko zvaitakurwa namakumi mana engamera. Akapinda mumba akamira pamberi pake, akati, “Mwanakomana wenyu Bheni-Hadhadhi mambo wavaAramu andituma kuti ndizobvunza kuti, ‘Ndichaporawo here pakurwara uku?’ ”"},{"book":"2 Madzimambo","chapter":"8","verse":"10","text":"Erisha akapindura akati, “Enda unoti kwaari, Zvirokwazvo muchapora, asi Jehovha akandiratidza kuti vachafa zvirokwazvo.”"},{"book":"2 Madzimambo","chapter":"8","verse":"11","text":"Akaramba akamutarisa kusvikira Hazaeri anyara. Ipapo munhu waMwari akatanga kuchema."},{"book":"2 Madzimambo","chapter":"8","verse":"12","text":"Hazaeri akamubvunza akati, “Seiko ishe wangu achichema?”"},{"book":"2 Madzimambo","chapter":"8","verse":"13","text":"Hazaeri akati, “Ko, muranda wenyu chiiko, iyo imbwa zvayo, kuti angaita chinhu chakakura kudai?”"},{"book":"2 Madzimambo","chapter":"8","verse":"14","text":"Ipapo Hazaeri akabva pana Erisha akadzokera kuna tenzi wake. Bheni-Hadhadhi paakabvunza achiti, “Erisha akati kudini kwauri?” Hazaeri akapindura akati, “Akandiudza kuti zvirokwazvo muchapora.”"},{"book":"2 Madzimambo","chapter":"8","verse":"15","text":"Asi nezuva raitevera akatora jira akarinyika mumvura akapfumbira chiso chamambo kusvikira afa. Ipapo Hazaeri akamutevera paumambo."},{"book":"2 Madzimambo","chapter":"8","verse":"16","text":"Mugore rechishanu raJoramu mwanakomana waAhabhu mambo weIsraeri, Jehoshafati ari mambo weJudha, Jehoramu mwanakomana waJehoshafati akatanga kutonga kwake samambo weJudha."},{"book":"2 Madzimambo","chapter":"8","verse":"17","text":"Akanga ava namakore makumi matatu namaviri paakava mambo, uye akatonga muJerusarema kwamakore masere."},{"book":"2 Madzimambo","chapter":"8","verse":"18","text":"Akafamba munzira dzamadzimambo eIsraeri, sezvakaita imba yaAhabhu, nokuti akawana mwanasikana waAhabhu. Akaita zvakaipa pamberi paJehovha."},{"book":"2 Madzimambo","chapter":"8","verse":"19","text":"Kunyange zvakadaro, Jehovha akanga asingadi kuparadza Judha, nokuda kwomuranda wake Dhavhidhi. Akanga avimbisa kupa mwenje kwaari nokuvana vake nokusingaperi."},{"book":"2 Madzimambo","chapter":"8","verse":"20","text":"Munguva yaJehoramu, Edhomu yakapandukira Judha ikazvigadzira mambo wayo."},{"book":"2 Madzimambo","chapter":"8","verse":"21","text":"Naizvozvo Jehoramu akaenda kuZairi nengoro dzake dzose. VaEdhomu vakamukomba iye navakuru vake vengoro, asi akamuka usiku akavarwisa; uye hondo yake yakatizira kumusha."},{"book":"2 Madzimambo","chapter":"8","verse":"22","text":"Naizvozvo vaEdhomu vakabva vamukira vaJudha kusvikira nhasi. Ribhina yakapandukawo panguva imwe cheteyo."},{"book":"2 Madzimambo","chapter":"8","verse":"23","text":"Zvimwe zvakaitwa pamazuva okutonga kwaJehoramu nezvose zvaakaita, hazvina kunyorwa here mubhuku renhoroondo dzamadzimambo aJudha?"},{"book":"2 Madzimambo","chapter":"8","verse":"24","text":"Jehoramu akavata namadzibaba ake akavigwa pamwe chete navo muguta raDhavhidhi. Ahazia mwanakomana wake akamutevera paumambo."},{"book":"2 Madzimambo","chapter":"8","verse":"25","text":"Mugore regumi namaviri raJoramu, mwanakomana waAhabhu, mambo weIsraeri, Ahazia, mwanakomana waJehoramu, mambo weJudha akatanga kutonga."},{"book":"2 Madzimambo","chapter":"8","verse":"26","text":"Ahazia akanga ana makore makumi maviri namaviri paakava mambo, akatonga muJerusarema kwegore rimwe chete. Zita ramai vake rainzi Ataria, muzukuru waOmuri, mambo weIsraeri."},{"book":"2 Madzimambo","chapter":"8","verse":"27","text":"Akafamba munzira dzeimba yaAhabhu akaita zvakaipa pamberi paJehovha, sezvakaitwa neimba yaAhabhu, nokuti akanga ari mukuwasha kumhuri yaAhabhu."},{"book":"2 Madzimambo","chapter":"8","verse":"28","text":"Ahazia akaenda naJoramu mwanakomana waAhabhu kundorwa naHazaeri, mambo weAramu, paRamoti Gireadhi. VaAramu vakakuvadza Joramu;"},{"book":"2 Madzimambo","chapter":"8","verse":"29","text":"naizvozvo mambo Joramu akadzokera kuJezireeri kuti ambondopora maronda aakanga akakuvadzwa navaAramu paRamoti mukurwa kwake naHazaeri mambo weAramu."}]}