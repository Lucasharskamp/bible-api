{"data":[{"book":"Matei","chapter":"24","verse":"1","text":"Yesu ngapita munyumba ya Nnu'ngu', na paabile kabu'ka banamasi' bake ngabannyendelya li'nga kunnaya uku'lu' wa mayumba ga Nnu'ngu'."},{"book":"Matei","chapter":"24","verse":"2","text":"Lakini Yesu ngaabakia, “Buli, mwendakugabona aga goti? Kakape nimmakianga, lyaigalali ata liwe limo panani ya li'ngi', goti gaalu'a sengemwanilwa.”"},{"book":"Matei","chapter":"24","verse":"3","text":"Yesu paabile atami pa Kitu'mbi' sa Minjaituni, banamasi' bake ngabannyendelya pakisake, ngabannaluya, “Tubakia makowe ga galu'a pitya pakubawi? Mwasu waku' wawaalu'a tulaya kwo isa kwako na kuundi'la ya dunia?”"},{"book":"Matei","chapter":"24","verse":"4","text":"Yesu ngaayangwa, “Mwili'ndi'le mwakane kongelwa na mundu."},{"book":"Matei","chapter":"24","verse":"5","text":"Kwa mwanjaa bandu bambone baalu'a isa kwa lina lyangu', kababaya, ‘Nenga nga Kilisitu,’ Nabembe baalu'a kwakonga bandu bambone."},{"book":"Matei","chapter":"24","verse":"6","text":"Mulu'a yu'wa makowe ga ngondo na mayu'yu'to gake, lakini kanemwayogope. Kwa mwanjaa aga goti gapalikwa pitya, lakini kuundi'la yake balo."},{"book":"Matei","chapter":"24","verse":"7","text":"Kwa mwanjaa nni'ma gumo waalu'a ku'mbwana na nni'ma wi'ngi', ukulungwa gumo waalu'a ku'mbwana na ukulungwa wi'ngi'. Na pandu mbali'mbali' paalu'a baa njala na ntikotiko wa bwi'."},{"book":"Matei","chapter":"24","verse":"8","text":"Aga goti gaalu'a panga kati mwalutumbwa lwu'ngu' lwo papa mwana."},{"book":"Matei","chapter":"24","verse":"9","text":"“Bu'kapo bandu baalu'a kumpiya li'nga mupate ngu'su'mbu' no bulagilwa, na bandu boti baalu'a kunsukya kwa kitumbu sa lina lyangu'."},{"book":"Matei","chapter":"24","verse":"10","text":"Kai' bandu bambone baalu'a kwileka imani yabe, baalu'a songyana bene na bene no sukyana."},{"book":"Matei","chapter":"24","verse":"11","text":"Baalu'a pitya alondoli bambone ba ubu'su', nabembe baalu'a kwakonga bandu baingi."},{"book":"Matei","chapter":"24","verse":"12","text":"Kwa mwanjaa yo yolokana kwa ulau, upendo wa bandu baingi waapu'ngwa."},{"book":"Matei","chapter":"24","verse":"13","text":"Lakini ywaalu'a komeya mpaka kuundi'la ngaywaalu'a kosopolelwa."},{"book":"Matei","chapter":"24","verse":"14","text":"Yi'no abali ya Ukulungwa wa Nnu'ngu' yaalu'a alilwa mudunia yoti kati ukong'ondeli kwa mili'ma yoti. Apo ngapapaalu'a isa kuundi'la ya dunia."},{"book":"Matei","chapter":"24","verse":"15","text":"“Kwa nyo, mwalu'a kibona kili'be sakisukwa Nnu'ngu' na sakileta usapu kiyi'mi pandu papeleteu kati mwaabaite nnondoli ywa Nnu'ngu' Danieli, (Ywasoma na atange)."},{"book":"Matei","chapter":"24","verse":"16","text":"Bai, pamwakibona, babaalu'a baa ku Yudea baabutuki muitu'mbi'."},{"book":"Matei","chapter":"24","verse":"17","text":"Ywabile panani ya mwagala wa nyumba yake, kaneauluke tola kili'be sosoti nnyumba yake."},{"book":"Matei","chapter":"24","verse":"18","text":"Na mundu ywabile munng'unda kaneabuye kasake tola ngu'bo yake."},{"book":"Matei","chapter":"24","verse":"19","text":"Mumasu'ba go, baakibona balu' akina mau' atopelwa na babayongeya!"},{"book":"Matei","chapter":"24","verse":"20","text":"Munnu'be Nnu'ngu' li'nga butuka kwinu kanekwabee nsimu wa mbepo au lisu'ba lya Sabato."},{"book":"Matei","chapter":"24","verse":"21","text":"Kwa mwanjaa nsimu wo kwaalu'a baa na siki ngu'lu' nayembe inapityali bu'ka umbilwa kwa dunia mpaka nambi'yambi', na wala yaapityali kai'."},{"book":"Matei","chapter":"24","verse":"22","text":"Ikapangage Nnu'ngu' akotwike pu'ngu'ya masu'ba go, ntu'pu' ata mundu yumo ywapalage kosopolelwa. Lakini kwa kitumbu sa balu' babasaulilwe, masu'ba go gapu'ngu'yilwe."},{"book":"Matei","chapter":"24","verse":"23","text":"“Nsimu wo manaitei mundu ywoywoti ammakie, ‘Lingulya, Kilisitu abile pano,’ au ‘Abile palu',’ kanemwamwu'bi'li."},{"book":"Matei","chapter":"24","verse":"24","text":"Kwa mwanjaa baalu'a pitya Kikilisitu ba ubu'su' na alondoli ba ubu'su', baalu'a panga myanju miku'lu' na mangelongelo go kombwa kwaobeya bandu, kai' ata kwakonga balu' babasaulilwe na Nnu'ngu'."},{"book":"Matei","chapter":"24","verse":"25","text":"Pi'kania, niyomwile kunkwi'li'ka gabile balo pitya."},{"book":"Matei","chapter":"24","verse":"26","text":"Bai, mana bammakiangite, ‘Lingulya, ai kulubele,’ kanemuyende, au mana abaite ‘Lingulya ayu'bite nnyumba,’ kanemwau'bi'li."},{"book":"Matei","chapter":"24","verse":"27","text":"Kwa mwanjaa yapanga kati mwaibeyulya njai bu'ka kumbwani no bonekana mpaka kundondi, ngamwayapanga isa kwake Mwana wa Mundu."},{"book":"Matei","chapter":"24","verse":"28","text":"Tai bakongolekana palu' paubile ntwi."},{"book":"Matei","chapter":"24","verse":"29","text":"“Bu'ka pa siki ya masu'ba galu', lisu'ba lyagubikilwa na lubi'ndu', mwei waalu'a piyali bweya, ndondwa yaalu'a tu'mbu'ka bu'ka kumaunde, makakala go goti ga kunani galu'a tikatika."},{"book":"Matei","chapter":"24","verse":"30","text":"Bu'kapo mwasu wa Mwana wa Mundu waalu'a bonekana kumaunde, na apo makabila goti mudunia gaalu'a lombola muno kummona Mwana wa Mundu kaisa kunani ya maunde, mwene makakala na utukupu wambone."},{"book":"Matei","chapter":"24","verse":"31","text":"Naywembe aatuma malaika bake bene matalumbeta gagayu'wanika muno, li'nga baakongwe bandu baasawile Nnu'ngu' bu'ka mumbande nsese ya dunia, bu'ka kuundi'la wu' wa kunani mpaka kuundi'la wu'."},{"book":"Matei","chapter":"24","verse":"32","text":"“Bai, bu'kana na mikongo, mutangite panga ndambi' paitumbwa ipuka no piya maakapi, ngapamutanga nsimu wo una wendaegelya."},{"book":"Matei","chapter":"24","verse":"33","text":"Nga nyinyonyo na mwenga pamwaalu'a gabona makowe ga goti kagapangika, mwatange panga ai pipi nnu'ngi'."},{"book":"Matei","chapter":"24","verse":"34","text":"Kakape nimmakianga, lubelekwo lu'no lwaapi'tali pangali pitya makowe ago goti."},{"book":"Matei","chapter":"24","verse":"35","text":"Kunani na dunia kwaalu'a pi'ta, lakini mayi'gi'yo gangu' katu gaalu'a pi'tali."},{"book":"Matei","chapter":"24","verse":"36","text":"“Lakini bu'kana na lisu'ba na saa yi'lu' ntu'pu' ywatangite, ata malaika bababile kunani wala Mwana, ila Tati' kisake bai."},{"book":"Matei","chapter":"24","verse":"37","text":"Kati mwayaabile nsimu wa Nuu, ngamwayapanga nsimu wo isa kwake Mwana wa Mundu."},{"book":"Matei","chapter":"24","verse":"38","text":"Papipi na masu'ba galu' ga nkukulo nku'lu', bandu bendelya no nywa, bendekobeka no ku'nda, mpaka paliikite lisu'ba li'lu' Nuu paayingi musafina."},{"book":"Matei","chapter":"24","verse":"39","text":"Nabembe baatangiteli lyolyoti mpaka wu'lu' nkukulo nku'lu' pawaapitile na kwakumba boti. Na nyo ngamwayapanga paaisa Mwana wa Mundu."},{"book":"Matei","chapter":"24","verse":"40","text":"Wakati wo bandu abi'li' baalu'a baa munng'unda, yumo alu'a tolelwa na ywi'ngi' lekelwa."},{"book":"Matei","chapter":"24","verse":"41","text":"Alwawa abi'li' baalu'a panga kabayaga pamope, yumo alu'a tolelwa na ywi'ngi' alu'a lekelwa."},{"book":"Matei","chapter":"24","verse":"42","text":"Bai, mukeleke, kwa mwanjaa mutangiteli lisu'ba lyaku' lyaalu'a isa Bwana winu."},{"book":"Matei","chapter":"24","verse":"43","text":"Lakini muku'mbu'ki likowe li', kenda mwene nyumba atangite lisu'ba lyo isa mwii, alu'e keleka, na wala alu'e kwilekali nyumba yake iyingililwe."},{"book":"Matei","chapter":"24","verse":"44","text":"Kwa nyo, na mwenga mutame wiso, kwa mwanjaa mutangiteli saa yaaisa Mwana wa Mundu.”"},{"book":"Matei","chapter":"24","verse":"45","text":"Yesu ngayendelya baya, “Nga ywaku' ntumisi ywau'bi'li'ka na mwene malango? Ywembe bwana wake ami'i kwayi'mi'li'ka atumisi bi'ngi' munyumba yake, li'nga aapei ilyo yabe kwa saa yaipalikwa."},{"book":"Matei","chapter":"24","verse":"46","text":"Nantali ntumisi yu'lu', bwana wake paalu'a buyangana alu'a kunkolya kapanga kati mwatumilwe."},{"book":"Matei","chapter":"24","verse":"47","text":"Kakape nimmakianga, bwana wake alu'a kummi'ka ntumisi ywo abe nnyi'mi'li'ki wa mali yake yoti."},{"book":"Matei","chapter":"24","verse":"48","text":"Lakini mana ntumisi ywo nnau, naywembe aaibakia pamoyo wake panga, ‘Bwana wangu' alu'a si'li'ya buya,’"},{"book":"Matei","chapter":"24","verse":"49","text":"naywembe ngatumbwa kwaku'mbwa atumisi aine no tumbwa lya no nywa pamope na babalobya,"},{"book":"Matei","chapter":"24","verse":"50","text":"bai, bwana wa ntumisi ywo alu'a isa lisu'ba lyangapi'kanilya na saa yangatanganikwa,"},{"book":"Matei","chapter":"24","verse":"51","text":"Alu'a kumbwatya paku'lu' na kummi'ka likundi limo na anapiki. Akwo kwaalu'a ba na kili'lo no yaga mino."}]}