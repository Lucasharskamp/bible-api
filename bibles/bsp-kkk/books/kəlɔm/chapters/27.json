{"data":[{"book":"Kəlɔm","chapter":"27","verse":"1","text":"Dɔsɔk dɔlɔma, kɔ awut aran aka Celofad, wan ka Hefer, wansɔ ka Kalad wəka Makir, aka cusuŋka ka Manase wan ka Isifu, ŋamentərnɛ. Mewe ma awut aran akakɔ mɔ mamɛ: Mala, Noha, Hokəla, Milka kɔ Tirsa."},{"book":"Kəlɔm","chapter":"27","verse":"2","text":"Kɔ awut aran aŋɛ ŋaŋkɔ ŋamentərnɛ fɔr ya Musa kiriŋ, wəloŋnɛ Elasar, akiriŋ kɔ kəloŋkanɛ fəp nde dəkəbɛrɛ da aŋgbancan ŋɛbəpɛnɛ kɔ Kanu. Kɔ ŋaloku:"},{"book":"Kəlɔm","chapter":"27","verse":"3","text":"«Papa kosu efi nde dətɛgbərɛ, ɛnayi fɛ kəloŋkanɛ ka Kore dacɔ nkɛ kənafani MARIKI mɔ: Kiciya kɔn yati kɔ efinɛ, ɛsak fɛ wan wərkun."},{"book":"Kəlɔm","chapter":"27","verse":"4","text":"Kǝtɔyɔ ka papa kosu wan wǝrkun kǝndesɔŋɛ padeliŋ tewe tɔn kor kɔn disrɛ ba? Awa nəsɔŋ su kɛ awɛnc a papa kosu dacɔ.»"},{"book":"Kəlɔm","chapter":"27","verse":"5","text":"Kɔ Musa ementər tetaŋan fɔr ya MARIKI kiriŋ."},{"book":"Kəlɔm","chapter":"27","verse":"6","text":"Kɔ MARIKI oloku Musa:"},{"book":"Kəlɔm","chapter":"27","verse":"7","text":"«Awut aran a Celofad ŋayɔ kance. Nəsɔŋ ŋa antɔf kɛ awɛnc a kas kəŋan dacɔ, ŋa ŋɔ məndesɔŋ kɛ ka kas kəŋan."},{"book":"Kəlɔm","chapter":"27","verse":"8","text":"Məloku aYisrayel: Kɔ fum wəlɔma efi ta ɛsak wan wərkun-ɛ, nəsɔŋ kɛ kɔn wan kɔn wəran."},{"book":"Kəlɔm","chapter":"27","verse":"9","text":"K'ɔntɔyɔ wan wəran-ɛ, nəsɔŋ kɛ kɔn awɛnc aŋa arkun."},{"book":"Kəlɔm","chapter":"27","verse":"10","text":"Mba kɔ wəfi wəkakɔ ɔntɔyɔ awɛnc arkun-ɛ, nəsɔŋ kɛ kɔn awɛnc a kas."},{"book":"Kəlɔm","chapter":"27","verse":"11","text":"Kɔ kas ɔntɔyɔ awɛnc-ɛ, nəsɔŋ kɛ kɔn wəkomɛnɛ kɔn nwɛ ŋaŋgbəcɛnɛ kor kəŋan disrɛ mɔ. Nkɔn pəmar pəsɔtɔ ki. Tendeyɔnɛ aka Yisrayel sariyɛ, pəmɔ tɔkɔ MARIKI ɛnasom ti Musa mɔ.»"},{"book":"Kəlɔm","chapter":"27","verse":"12","text":"Kɔ MARIKI oloku Musa: «Məpɛ tɔrɔ pa Abarim kəroŋ, məmɔmən atɔf nŋɛ isɔŋ aka Yisrayel mɔ."},{"book":"Kəlɔm","chapter":"27","verse":"13","text":"Məndenəŋk ŋi, mba məndefi ta məmbɛrɛ di-ɛ, pəmɔ tɔkɔ tɔsɔtɔ wɛnc əm Aruna mɔ,"},{"book":"Kəlɔm","chapter":"27","verse":"14","text":"bawo nənayeŋkər mosom mem səbomp nde tɛgbərɛ ta Cin, ntɛ kəloŋkanɛ kəctɛnsər'im kəcɔp mɔ: Nənamentər fɛ decempi dem fɔr ya Yisrayel kiriŋ, teta domun da Meriba27.14 «Meriba», ti tɔyɔnɛ cǝHebǝre, «Kəcɔp». nde Kadɛs27.14 Kadɛs, ti tɔyɔnɛ kusu kəŋan «Pəsoku», kɔ pəyɔnɛ fɛ ti, «Pəcempi». nde tɛgbərɛ ta Cin.»"},{"book":"Kəlɔm","chapter":"27","verse":"15","text":"Kɔ Musa oloku MARIKI:"},{"book":"Kəlɔm","chapter":"27","verse":"16","text":"«MARIKI, Kanu nkɛ kəntɔmpər kəpɛnɛ kɔ kətorɛ kifir ka yeyi wǝyeŋ ya doru fəp mɔ, məcəmbər wəkiriŋ wərkun kəloŋkanɛ kaŋkɛ,"},{"book":"Kəlɔm","chapter":"27","verse":"17","text":"nwɛ ende pəcsolɛ ŋa kɔ ŋaŋkɔ ŋacder sɔ mɔ, ta kəloŋkanɛ ka MARIKI kədeyi pəmɔ yɔcɔl nyɛ yɔntɔyɔ wəkɛk mɔ.»"},{"book":"Kəlɔm","chapter":"27","verse":"18","text":"Kɔ MARIKI oloku Musa: «Məlɛk Yosuwe wan ka Nun, wərkun nwɛ isɔŋ amera ŋem mɔ. Mədeŋər kɔ kəca."},{"book":"Kəlɔm","chapter":"27","verse":"19","text":"Məkɔ məcəmbər kɔ wəloŋnɛ Elasar kɔ kəloŋkanɛ fəp kiriŋ, məsɔŋ kɔ mosom fɔr yaŋan kiriŋ."},{"book":"Kəlɔm","chapter":"27","verse":"20","text":"Məndesɔŋ kɔ pelel pam pɔlɔma, ntɛ tɔŋsɔŋɛ kəloŋkanɛ ka aka Yisrayel fəp kəccəŋkəl kɔ mɔ."},{"book":"Kəlɔm","chapter":"27","verse":"21","text":"Yosuwe ende pəccəmɛ wəloŋnɛ Elasar tekiriŋ. Wəloŋnɛ pəyifɛ kɔ ina MARIKI masar ma kiti mmɛ mɔyɔnɛ Yurim  mɔ. Mosom mamɔkɔ mɔ aka Yisrayel ŋande ŋackɔnɛ ŋacderɛnɛ sɔ, nkɔn Yosuwe kɔ kəloŋkanɛ ka aka Yisrayel fəp.»"},{"book":"Kəlɔm","chapter":"27","verse":"22","text":"Kɔ Musa ɔyɔ tɔkɔ MARIKI ɛnasom kɔ mɔ. K'ɛlɛk Yosuwe k'ɛncəmbər kɔ wəloŋnɛ Elasar kɔ kəloŋkanɛ fəp fɔr kiriŋ."},{"book":"Kəlɔm","chapter":"27","verse":"23","text":"Kɔ Musa endeŋər Yosuwe waca, k'ɔsɔŋ kɔ mosom, pəmɔ tɔkɔ MARIKI ɛnaloku ti Musa mɔ."}]}