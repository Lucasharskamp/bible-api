{"data":[{"book":"Luka","chapter":"8","verse":"1","text":"Matsuwa ghaghala, Yesu tsakanga mne tsikaye na mna imiji, kuno kowapetela iwanu imbuli inoghile ye undewa we Imulungu. Na wala Iwanang'ina kumi na weli waghenda na Yesu,"},{"book":"Luka","chapter":"8","verse":"2","text":"naye tsakelongotsa ne iwapinga wangi iwalapfighwe ipfinyamkela na kuhonetsighwa matamu. Iwapinga awo tsawakala Mariya iyakemighwe Magidalena, yalapfighwe ipfinyamkela saba,"},{"book":"Luka","chapter":"8","verse":"3","text":"na Yoana, mwehe wake Kusa, imkulu mne libaratsa lya Herodi, na Susana, na iwapinga wangi wengi. Wawo tsawalapfa pfinu pfawo wamwapfile Yesu ne iwanang'ina wake."},{"book":"Luka","chapter":"8","verse":"4","text":"Iwanu wamghendela Yesu kulawa chila kaye, iwanu hawatingane hamwe, Yesu kawalongela imbuli ino,"},{"book":"Luka","chapter":"8","verse":"5","text":"“Imunu tsakaghenda kuhanda tsimbeghu. Hang'ali yomitsa tsimbeghu mne mghunda, tsingi tsilaghalila mnzila. Iwanu watsibayugha na pfideghe watsija."},{"book":"Luka","chapter":"8","verse":"6","text":"Tsingi tsilaghalila mne lidongo lili mbambalawe, hatsotile, tsinyala kwaapfila tsakuduhu ghamatsi mne lidongo."},{"book":"Luka","chapter":"8","verse":"7","text":"Tsingi tsilaghalila mwibagho, tsikula hamwe, na libagho litsikoma tsimbeghu hatso."},{"book":"Luka","chapter":"8","verse":"8","text":"Na tsingi tsilaghalila mne lidongo linoghile, tsikula na kweleka imitama, chila imwe ghana limwe.”"},{"book":"Luka","chapter":"8","verse":"9","text":"Iwanang'ina wake wamghutsa Yesu imbuli ino ina mana yachi?"},{"book":"Luka","chapter":"8","verse":"10","text":"Yesu kawedika, “Mwemwe mtendighwa mmanye mbuli tse undewa we Imulungu. Lekeni kwe iwanu wangi, nolonga kwe tsimbuli, walole lekeni waleke kwona, wategheletse lekeni waleke kumanya.”"},{"book":"Luka","chapter":"8","verse":"11","text":"“Aino mana ye imbuli ino. Mbeghu yolangusa imbuli ye Imulungu."},{"book":"Luka","chapter":"8","verse":"12","text":"Tsimbeghu itsilaghalile mnzila tsolangusa iwanu iwohulika imbuli ye Imulungu, lekeni Setani kakutsa na kuisola imbuli kulawa mne imimoyo yawo, ili waleke kutoghola na kukombolighwa."},{"book":"Luka","chapter":"8","verse":"13","text":"Tsimbeghu itsilaghalile mne lidongo lili mbambalawe tsolangusa iwanu iwohulika imbuli ye Imulungu na kuibokela kwa kudeng'elela, lekeni ng'aitsama bae mghati mwe imimoyo yawo. Woitoghola kwe ichipindi chidodo, lekeni mne ichipindi cha kughetsighwa na Setani, webaghula."},{"book":"Luka","chapter":"8","verse":"14","text":"Tsimbeghu itsilaghalile mwibagho tsolangusa iwanu iwohulika imbuli ye Imulungu lekeni pfawoghendelela, imbuli ye Imulungu yohinyighwa na maghayo, ndeng'elelo, na tsimali tse isi. Iwanu awo ng'awokweleka ghamatunda ghakomale bae."},{"book":"Luka","chapter":"8","verse":"15","text":"Lekeni tsimbeghu itsilaghalile mne lidongo linoghile tsolangusa iwanu iwohulika imbuli ye Imulungu, woibokela na woitoghola kwe imimoyo yawo na wodudumila mbaka wokweleka ghamatunda.”"},{"book":"Luka","chapter":"8","verse":"16","text":"“Iwanu ng'awotuwitsa bae ichitasa na kuchighubika na chiha au kuchika kumpfungu mwe lutsatsi. Lekeni iwanu wochika hanu ha kwikila chitasa ili iwanu iwakwingila wadahe kughona ghumwanga."},{"book":"Luka","chapter":"8","verse":"17","text":"Kwaapfila ichinu chochose ichipfisighwe chitsakuwa mwatsi, na ichinu chochose ichighubikighwe chitsomanyika na kughalighwa mne ghumwanga."},{"book":"Luka","chapter":"8","verse":"18","text":"“Apfo mwalangitse pfamuhulikitsa, kwaapfila imunu yenacho katsakongetsighwa, ne imunu yalihela ichinu katsobokighwa hata achila chopfikitsa kenacho.”"},{"book":"Luka","chapter":"8","verse":"19","text":"Mai wake ne iwandughu tsake Yesu wamtsila, lekeni ng'awadahile bae kupfika habehi naye, kwaapfila iwanu tsawengi sideke."},{"book":"Luka","chapter":"8","verse":"20","text":"Imunu yumwe kamlongela Yesu, “Mai wako na ndughu tsako wema kunze, wobama wakwone.”"},{"book":"Luka","chapter":"8","verse":"21","text":"Yesu kedika, “Mai wangu na ndughu tsangu, iwo wala iwohulika imbuli ye Imulungu na kuitoghola.”"},{"book":"Luka","chapter":"8","verse":"22","text":"Litsuwa limwe Yesu kengila mne mnumbwi ne iwanang'ina wake, kawalongela, “Tuloke kumwambu mwe tsimbu.” Apfo wandusa ghumwanza."},{"book":"Luka","chapter":"8","verse":"23","text":"Hawang'ali mne ghumwanza, Yesu kawasa. Bahala, nyahemu ng'ulu ng'ani tsailawila mne tsimbu na mnumbwi wandusa kumema ghamatsi, apfo wose tsawabama watsame."},{"book":"Luka","chapter":"8","verse":"24","text":"Iwanang'ina wake wamghendela wamlamsa, “Mtwatsa, Mtwatsa! Twotsama!”"},{"book":"Luka","chapter":"8","verse":"25","text":"Kuya Yesu kawaghutsa iwanang'ina wake, “Kulikwani ukutoghola kwenu?”"},{"book":"Luka","chapter":"8","verse":"26","text":"Yesu ne iwanang'ina wake waghendelela na ghumwanza, wapfika mne isi ya Gerasi, ili kumwambu mwe tsimbu Galilaya."},{"book":"Luka","chapter":"8","verse":"27","text":"Yesu hayang'ali yohulumka mne mnumbwi, kaghenda mmbalimbali mwe tsimbu, ketingana ne imunu yane ipfinyamkela. Imunu ayo ng'apfalile bae ghamaghwanda kwa ghamatsuwa mengi, na ng'akalile bae mng'anda, lekeni ang'ali yokala kune tsikaburi."},{"book":"Luka","chapter":"8","verse":"28","text":"Hamwonile Yesu, tsakalila na kamghwila mmaghulu, kuya kakemela, “Yesu, Imwana we Imulungu Iyali Kuchanya Ng'ani! Apfi kwobama unitende choni? Nokulomba uleke kunidununza!”"},{"book":"Luka","chapter":"8","verse":"29","text":"Imunu yuno kalonga apfino kwaapfila Yesu tsakawakembela ipfinyamkela wamlawe. Chinyamkela ayo ang'ali yomghoghagha. Hata ka iwanu tsawamwoha ghamoko na ghamaghulu ghake ne minyololo, yeye kaibema minyololo ayo, na ipfinyamkela wamghalagha mbaka kunyika."},{"book":"Luka","chapter":"8","verse":"30","text":"Yesu kamghutsa, “Taghwa lyako nani?” Naye kamwidika, “Taghwa lyangu ‘Likingili’,” kwaapfila tsakana ipfinyamkela wengi."},{"book":"Luka","chapter":"8","verse":"31","text":"Ipfinyamkela wamlomba Yesu aleke kuwaghala mne lipondo lyang'alitsigha."},{"book":"Luka","chapter":"8","verse":"32","text":"Habehi na hanu hala tsahana kingili lye iwangubi iwang'ali wakuja mlughongo. Apfo pfinyamkela wamlomba Yesu awalekelele wawengile iwangubi awo, naye Yesu kawaleka wawengile."},{"book":"Luka","chapter":"8","verse":"33","text":"Ipfinyamkela wamlawa imunu ayo wengila mne iwangubi. Likingili lyose lye iwangubi litsumila kulwanda mwe tsimbu Galilaya, wafa mne ghamatsi."},{"book":"Luka","chapter":"8","verse":"34","text":"Wadimi we iwangubi hawonile achila ichilawile, watsuma na kutsilonga mbuli atso mne ghumji na mne ipfijiji."},{"book":"Luka","chapter":"8","verse":"35","text":"Iwanu waghenda kulola achila ichilawile, hawapfikile kwa Yesu, wampfika imunu yahonetsighwe ipfinyamkela kakala mmaghulu mwa Yesu, kapfala ghamaghwanda, na tsimbutsi tsake tsimuyila keli. Iwanu wose tsawapfuka."},{"book":"Luka","chapter":"8","verse":"36","text":"Iwanu wala iwonile chinu chino wawalongela iwanu apfila imunu yane ipfinyamkela pfayahonetsighwe."},{"book":"Luka","chapter":"8","verse":"37","text":"Kuya iwanu wose we isi ya Gerasi wamlomba Yesu yoke kwaapfila tsawapfuka ghendo. Apfo Yesu kengila mne mnumbwi yoke."},{"book":"Luka","chapter":"8","verse":"38","text":"Imunu yahonetsighwe ipfinyamkela kamlomba Yesu, “Leka nighende na ghweghwe.”"},{"book":"Luka","chapter":"8","verse":"39","text":"“Uye ukaye ukawalongele iwanu achila chayakutendele Imulungu.” Apfo kaghenda muisi mwose, kawalongela iwanu achila Yesu chayamtendele."},{"book":"Luka","chapter":"8","verse":"40","text":"Yesu hayoile ubali ungi wa tsimbu, iwanu wambokela kwa kudeng'elela kwaapfila wose tsawang'ali wombeta."},{"book":"Luka","chapter":"8","verse":"41","text":"Kuya katsa imunu yumwe yakemighwe Yairo, iyakalile mkulu we Ing'anda ya ukulombela. Keghwisa mmaghulu mwa Yesu, kamlomba aghende ukaye yake,"},{"book":"Luka","chapter":"8","verse":"42","text":"kwaapfila imwanaghe ipinga nyalimwe yane miyaka kumi na mili yang'ali yobama yafe."},{"book":"Luka","chapter":"8","verse":"43","text":"Pinga yumwe yadununzike kwa utamu wa kulawa idamu kwa miyaka kumi na mili, hata ka tsakaghisa mali tsake tsose kwa waghanga, tsakuduhu imunu yadahile kumhonetsa, tsakakala mne iwanu awo."},{"book":"Luka","chapter":"8","verse":"44","text":"Pinga ayo tsakatsa kuchisogho kwa Yesu kakinda pindo lya ghwanda lyake. Bahala idamu ileka kumlawa."},{"book":"Luka","chapter":"8","verse":"45","text":"Yesu kaghutsa, “Angu yuhi yanikindile?”"},{"book":"Luka","chapter":"8","verse":"46","text":"Lekeni Yesu kalonga, “Kuna imunu kang'inda, nimanya kwaapfila ngupfu tsangu tsindawa.”"},{"book":"Luka","chapter":"8","verse":"47","text":"Ipinga hayonile ng'odaha bae kwipfisa, tsakatsa aku koghudema, keghwisa mmaghulu mwa Yesu. Kamlongela Yesu hambele he iwanu iwali hala ichinu ichimtendile amkinde na bahala pfayahonetsighwe."},{"book":"Luka","chapter":"8","verse":"48","text":"Yesu kamlongela ipinga ayo, “Mwanangu, ukutoghola kwako kukuhonetsa. Ughende tseghamba.”"},{"book":"Luka","chapter":"8","verse":"49","text":"Yesu hang'ali yolonga, tsakatsa imunu kulawa mne ing'anda ya Yairo. Kamlongela Yairo, “Uleke kumtsupfa Imlangulitsi.”"},{"book":"Luka","chapter":"8","verse":"50","text":"Lekeni Yesu haulike apfo kamlongela Yairo, “Uleke kupfuka, ghwe toghola na imwanagho katsohonetsighwa.”"},{"book":"Luka","chapter":"8","verse":"51","text":"Hapfikile ukaye kwa Yairo, kawaghoma iwanu waleke kwingila naye mng'anda, lekeni Petiri, Yohane, Jakobu, aba wa imwana yula iyafile na mai wake."},{"book":"Luka","chapter":"8","verse":"52","text":"Wanu wose wang'ali womlila imwana iyafile akuno weyayana. Yesu kawalongela, “Mleke kulila, imwana ng'afile bae, ila kawasa!”"},{"book":"Luka","chapter":"8","verse":"53","text":"Iwanu wose wamseka Yesu kwaapfila tsawamanya imwana kafa."},{"book":"Luka","chapter":"8","verse":"54","text":"Yesu kaghukinda ghumoko ghwe imwana iyafile, kamlongela, “Mwanangu, lamka!”"},{"book":"Luka","chapter":"8","verse":"55","text":"Imwana iyafile ughima wake umuyila, na bahala kalamka. Kuya Yesu kawalongela wamwing'e imwana yula ichijo."},{"book":"Luka","chapter":"8","verse":"56","text":"Aba wake na mai wake tsawakangawala, lekeni Yesu kawaghoma kumlongela imunu wowose achila ichilawile."}]}