{"data":[{"book":"Matei","chapter":"21","verse":"1","text":"Yesu na banamasi' bake pabaabile kabaegelya ku Yelusalemu no ika Bethfage ku Kitu'mbi' sa Minjaituni, ngaatuma banamasi' bake abi'li',"},{"book":"Matei","chapter":"21","verse":"2","text":"ngaabakia, “Muyende mpaka kukilambo sakibile nnu'ngi' yinu, pamutumbwa yingya bai, mukammona mbu'nda abile pamope na likinda lyake batabilwe. Mukaundwe na munileti pano'."},{"book":"Matei","chapter":"21","verse":"3","text":"Mana mundu alu'a kunnaluya kitumbu, mwammakie, ‘Bwana endakwapala,’ naywembe popopo alu'a kunnyi'ki'ti'yanga.”"},{"book":"Matei","chapter":"21","verse":"4","text":"Likowe li' lyaapangike li'nga galu' gagaabayilwe na nnondoli ywa Nnu'ngu' gatimi,"},{"book":"Matei","chapter":"21","verse":"5","text":"Mukibakie kilambo sa Sayuni,"},{"book":"Matei","chapter":"21","verse":"6","text":"Kwa nyo, balu' banamasi' ngabapanga kati mwababakiyilwe."},{"book":"Matei","chapter":"21","verse":"7","text":"Ngabanneta yu'lu' mbu'nda na mwana wake, ngabatandika magu'bo panani ya abo mbu'nda abi'li', na Yesu ngatama panani ya ngu'bo."},{"book":"Matei","chapter":"21","verse":"8","text":"Lipi'nga liku'lu' lya bandu baatandike magu'bo gabe, na bi'ngi' baapalwi ndambi' ya mikongo no tandika musimbasimba."},{"book":"Matei","chapter":"21","verse":"9","text":"Lipi'nga lya bandu babaalongolile na balu' babanki'ngime ngabau'bu'ya lilobe, kababaya,"},{"book":"Matei","chapter":"21","verse":"10","text":"Yesu paabile kayingya ku Yelusalemu, malango ga bandu pakilambo soti gaatiyelenganika, bandu ngabalaluyana, “Ayu' nga nyai?”"},{"book":"Matei","chapter":"21","verse":"11","text":"Kipi'nga sa bandu ngakibaya, “Ayu' nga nnondoli wa Nnu'ngu' Yesu, bu'ka Nasaleti kilambo sa ku Galilaya.”"},{"book":"Matei","chapter":"21","verse":"12","text":"Bai, Yesu ngayingya munyumba ya Nnu'ngu', ngaabi'ngya panja bandu babaabile kabapi'mi'ya no pi'ma ili'be munyumba ya Nnu'ngu', ngapi'li'ngwana mesa ya balu' babaabile kabapunja mbanje, na iti'gu' ya balu' babaabile kabapi'mi'ya ngunda."},{"book":"Matei","chapter":"21","verse":"13","text":"Ngaabakia, “Iandikilwe mu Maandiko Mapeleteu, ‘Nyumba yangu' yaakemelwa nyumba ya salilya,’ lakini mwenga muipanga ibe lipango lya apokonyoli.”"},{"book":"Matei","chapter":"21","verse":"14","text":"Kimbulibuli na alemau bi'ngi' ngabannyendelya akwo kunyumba ya Nnu'ngu', nembe Yesu ngaatepwa."},{"book":"Matei","chapter":"21","verse":"15","text":"Bai, api'ndo ba dini na balimu ba salya pabagabweni mangelongelo gaapangite Yesu, na bana pabaabile kabau'bu'ya malobe gabe munyumba ya Nnu'ngu', kababaya, “Lilumbo kwa Mwana wa Daudi,” ngabamusikya Yesu."},{"book":"Matei","chapter":"21","verse":"16","text":"Kwa nyo ngabannaluya Yesu, “Buli, wendakugayu'wa gabagabaya bana?” Yesu ngayangwa, “Elo, nendayu'wa! Buli aga Maandiko munasomali?"},{"book":"Matei","chapter":"21","verse":"17","text":"Bai, ngaaleka no pitya panja ya kilambo yenda Betania, na akwo ngagonja."},{"book":"Matei","chapter":"21","verse":"18","text":"Pammalau' yake kindai', Yesu paabile kaki'li'bu'kya ku Yelusalemu, ngaminya njala."},{"book":"Matei","chapter":"21","verse":"19","text":"Ngaubona ntini gumo mbwega ya ndi'la, ngauyendelya, lakini aukoli ntu'pu' itunda, ila maakapi sika. Bai ngaubakia, “Katu kaneupambike kai' itunda!” Na papalu'palu' wu'lu' ntini ngauyu'ma."},{"book":"Matei","chapter":"21","verse":"20","text":"Banamasi' pabaubweni, ngabasangala kababaya, “Kwa mwanjaa namani ntini wu' uyu'mite kwa kiimuimu?”"},{"book":"Matei","chapter":"21","verse":"21","text":"Yesu ngaayangwa, “Kakape nimmakianga, mana mwapanga na imani wangali kyukala, mwawesa kai' kwo panga nya baili, ila ata mana mukibakie kitu'mbi' si', ‘Yokoka ukaitumbukiye mubaali,’ ilu'a pangika."},{"book":"Matei","chapter":"21","verse":"22","text":"Na mana mubile na imani, sosoti samwaalu'a lu'ba kwa sala mwaalu'a pata.”"},{"book":"Matei","chapter":"21","verse":"23","text":"Yesu payingi munyumba ya Nnu'ngu', ai kayi'gana. Paabile kayi'gana, api'ndo ba dini na api'ndo ba bandu ngabannaluya, “Upanga makowe ga kwa makakala ga nyai? Na nyai ywakupeile makakala ga?”"},{"book":"Matei","chapter":"21","verse":"24","text":"Yesu ngaayangwa, “Nanenga nilu'a kunnaluya liswali limo, mana muniyangwile, bai na nani naalu'a kummakia nipanga makowe ga kwa makakala ga nyai."},{"book":"Matei","chapter":"21","verse":"25","text":"Buli Yoani aapatike kwa nyai makakala go batisa? Buli gaabu'i kunani au kwa bandu?” Lakini ngabalaluyana bene na bene kababaya, “Mana tubaite, ‘Gaabu'i kunani,’ Alu'a tulaluya, ‘Buli mboni mwaamwu'bi'lili?’"},{"book":"Matei","chapter":"21","verse":"26","text":"Na mana tubaite, ‘Gaabu'kite kwa bandu,’ tuyogopa kipi'nga sa bandu, kwa mwanjaa boti bendayi'ki'tya panga Yoani nga nnondoli wa Nnu'ngu'.”"},{"book":"Matei","chapter":"21","verse":"27","text":"Bai ngabannyangwa, “Tutangiteli.” Naywembe ngaabakia, “Nanenga nyinyonyo nimmakiali panga nipanga makowe ga kwa makakala gaku'."},{"book":"Matei","chapter":"21","verse":"28","text":"“Mwenga mwibona buli? Mundu yumo aai na bana abi'li'. Ngammakia yu'lu' mwana mmele, ‘Mwana wangu', li'no uyende ukapange kasi munng'unda wa minjabibu.’"},{"book":"Matei","chapter":"21","verse":"29","text":"Yu'lu' mwinsembe ngammakia, ‘Niyendali!’ Lakini bu'ka po ngagalambwa maganio gake, ngayenda panga."},{"book":"Matei","chapter":"21","verse":"30","text":"Bu'kapo yu'lu' tati' ngammakia mwana wake wenebi'li' nyinyonyo, naywembe ngayangwa, ‘Eloo tati'!’ Lakini aayi'ili."},{"book":"Matei","chapter":"21","verse":"31","text":"Buli, ywaku' kati ya abi'li' ba ywapangite kati mwabapalage tati' babe?” Ngababaya, “Yu'lu' mwana mmele.”"},{"book":"Matei","chapter":"21","verse":"32","text":"Kwa mwanjaa Yoani aaisi kasinu kunnaya ndi'la ya aki yo lama, lakini mwenga mwaamwu'bi'lili, ila alonga koli na apege baatikumwu'bi'lya. Lakini mwenga ata pamwaagabweni ago goti mwagalambwikeli no u'bi'lya.”"},{"book":"Matei","chapter":"21","verse":"33","text":"Yesu ngabaya, “Mupi'kani lukongo lwi'ngi'. Mundu yumo mwene nyumba aali'mite nng'unda wa minjabibu, ngati'li'ti'ya lubi'go, no tengenesa pandu po komangya minjabibu li'nga ipiye divai, no senga kisewe. Bu'kapo ngaakolisa ali'mi, no yabwa mwanja wa kunni'ma wi'ngi'."},{"book":"Matei","chapter":"21","verse":"34","text":"Pawikite nsimu wo una, aatumike atumisi bake kwa balu' ali'mi, li'nga bampei mauno gake."},{"book":"Matei","chapter":"21","verse":"35","text":"Balu' ali'mi ngabaaboywa abo atumisi, yumo ngabanku'mbwa, ywi'ngi' ngabammulaga na ywi'ngi' ngabanku'mbwa maliwe mpaka waa."},{"book":"Matei","chapter":"21","verse":"36","text":"Aywo mundu ngaatuma kai' atumisi bi'ngi', bambone kulikoni balu' alongoi. Balu' ali'mi ngabaapangya kai' nyinyonyo."},{"book":"Matei","chapter":"21","verse":"37","text":"Kuundi'la, ngantuma mwana wake, kabaya, ‘Ndangite panga baalu'a kumwisimu mwana wangu'.’"},{"book":"Matei","chapter":"21","verse":"38","text":"Lakini balu' ali'mi pabamweni mwana wake, ngababakiana bene na bene, ‘Ayu' nga nnisi, satummulage li'nga tuutole twenga ulisi wake!’"},{"book":"Matei","chapter":"21","verse":"39","text":"Bai, ngabammoywa na kumpiya panja ya wu'lu' nng'unda wa minjabibu, ngabammulaga."},{"book":"Matei","chapter":"21","verse":"40","text":"“Kwa nyo, aywo mwene nng'unda wa minjabibu paalu'a isa, alu'a kwapanga namani abo ali'mi?”"},{"book":"Matei","chapter":"21","verse":"41","text":"Bembe ngabannyangwa, “Alu'a kwabulaga abo bandu alau pangali kiya, na wu'lu' nng'unda alu'a kwakolisa ali'mi bi'ngi' babaalu'a kumpeya mauno gake nsimu waupalikwa.”"},{"book":"Matei","chapter":"21","verse":"42","text":"Apo Yesu ngaabakia, “Buli, munasomali likowe li' mu Maandiko Mapeleteu?"},{"book":"Matei","chapter":"21","verse":"43","text":"“Kwa nyo nimmakianga, Ukulungwa wa Nnu'ngu' walu'a bu'yi'lwa kasinu no peyelwa bandu bi'ngi' babaabeleya itunda yake.”"},{"book":"Matei","chapter":"21","verse":"44","text":"Ywaatu'mbu'kya panani ya liwe li' alu'a ti'kwanika ipande ipande, na yu'lu' ywaatu'mbu'ki'lwa, lyalu'a kuntimbinywa."},{"book":"Matei","chapter":"21","verse":"45","text":"Api'ndo ba dini na Mafalisayo pabayu'wine ayo ngongo yake, ngabakwipwa panga, aabile kalongela makowe go bu'kana na bembe."},{"book":"Matei","chapter":"21","verse":"46","text":"Kwa nyo, baabini pala kummoywa, lakini baayogwipe bandu kwa mwanjaa bembe baau'bi'li panga ywembe nnondoli ywa Nnu'ngu'."}]}