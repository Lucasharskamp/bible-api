{"data":[{"book":"1 Mose","chapter":"30","verse":"1","text":"Bere a Rahel huu sɛ ɔne Yakob nwo no, nʼani beree ne nuabea no. Enti ɔka kyerɛɛ Yakob se, “Sɛ wo ne me anwo mma a, mewu!”"},{"book":"1 Mose","chapter":"30","verse":"2","text":"Yakob bo fuw Rahel ma ɔkae se, “Meyɛ Onyankopɔn? Ɔno na wasiw wo yafunu ano.”"},{"book":"1 Mose","chapter":"30","verse":"3","text":"Na Rahel ka kyerɛɛ Yakob se, “Mʼafenaa Bilha ni, wo ne no nkɔda, na ɔnwo mma me, na ɛnam ne so ama me nso manya abusua.”"},{"book":"1 Mose","chapter":"30","verse":"4","text":"Enti Rahel de nʼabaawa Bilha maa Yakob waree. Yakob ne no dae."},{"book":"1 Mose","chapter":"30","verse":"5","text":"Onyinsɛn woo ɔbabarima maa Yakob."},{"book":"1 Mose","chapter":"30","verse":"6","text":"Na Rahel kae se, “Onyankopɔn adi mʼasɛm ama me. Wate mʼadesrɛ ama me ɔbabarima.” Ne saa nti, ɔtoo no din Dan a ne nkyerɛase ne, “Onyankopɔn adi mʼasɛm ama me.”"},{"book":"1 Mose","chapter":"30","verse":"7","text":"Rahel afenaa Bilha nyinsɛnee bio, woo ɔbabarima a ɔto so abien maa Yakob."},{"book":"1 Mose","chapter":"30","verse":"8","text":"Na Rahel kae se, “Me ne me nua Lea adi yɛn ho aperepere na madi nkonim.” Ɛno nti, ɔtoo abofra no din Naftali a ne nkyerɛase ne, “Mʼakodi.”"},{"book":"1 Mose","chapter":"30","verse":"9","text":"Bere a Lea huu sɛ nʼawo atew kɔ no, ɔno nso de nʼafenaa Silpa maa Yakob waree."},{"book":"1 Mose","chapter":"30","verse":"10","text":"Lea afenaa Silpa woo ɔbabarima maa Yakob."},{"book":"1 Mose","chapter":"30","verse":"11","text":"Na Lea kae se, “Akraye bɛn ni!” Enti ɔtoo abofra no din Gad a ne nkyerɛase ne, “Asi me yiye.”"},{"book":"1 Mose","chapter":"30","verse":"12","text":"Lea afenaa Silpa woo ɔbabarima a ɔto so abien maa Yakob."},{"book":"1 Mose","chapter":"30","verse":"13","text":"Na Lea kae se, “Mʼani agye! Afei de, mmea no bɛfrɛ me anigye.” Enti, ɔtoo no din Aser a ne nkyerɛase ne “Anigye.”"},{"book":"1 Mose","chapter":"30","verse":"14","text":"Awitwabere mu da bi, Ruben kɔɔ afum kohuu afifide bi a wɔfrɛ no dudaim. Ɔde bi brɛɛ ne na Lea. Rahel ka kyerɛɛ Lea se, “Mesrɛ wo, ma me wo ba no dudaim30.14 dudaim: Eyi ne sɛnea wɔfrɛ dua no wɔ Hebri kasa mu. no bi.”"},{"book":"1 Mose","chapter":"30","verse":"15","text":"Nanso Lea de abufuw buae se, “Woabegye me kunu akyi no, woresan abegye me ba dudaim a ɔde abrɛ me no bi apaa so?”"},{"book":"1 Mose","chapter":"30","verse":"16","text":"Enti da no anwummere a Yakob fi afum reba no, Lea kohyiaa no, ka kyerɛɛ no se, “Ɛsɛ sɛ wobɛda me nkyɛn anadwo yi, efisɛ mede me ba dudaim atɔ wo.” Enti Yakob kɔdaa Lea nkyɛn anadwo no."},{"book":"1 Mose","chapter":"30","verse":"17","text":"Onyankopɔn tiee Lea mpaebɔ, na onyinsɛn woo ɔbabarima a ɔto so anum maa Yakob."},{"book":"1 Mose","chapter":"30","verse":"18","text":"Na Lea kae se, “Mede mʼafenaa Silpa maa me kunu Yakob no, Onyankopɔn adom me.” Enti wɔtoo abofra no din Isakar a nkyerɛase ne “Akyɛde.”"},{"book":"1 Mose","chapter":"30","verse":"19","text":"Lea san nyinsɛnee bio, na ɔwoo ne babarima a ɔto so asia maa Yakob."},{"book":"1 Mose","chapter":"30","verse":"20","text":"Enti Lea kae se, “Onyankopɔn ama me akyɛde a ɛsom bo yiye. Afei de, manya me kunu anim anuonyam. Ɔde obu ne nidi bɛma me, efisɛ mawo mmabarima baasia ama no. Enti ɔtoo abarimaa no din Sebulon a ne nkyerɛase ne Anuonyam.”"},{"book":"1 Mose","chapter":"30","verse":"21","text":"Akyiri no, Lea woo ɔbabea too no din Dina."},{"book":"1 Mose","chapter":"30","verse":"22","text":"Afei, Onyankopɔn kaee Rahel, tiee ne mpaebɔ, buee nʼawotwaa ano."},{"book":"1 Mose","chapter":"30","verse":"23","text":"Rahel nyinsɛn woo ɔbabarima, na ɔkae se, “Afei de, Onyankopɔn apepa mʼanimguase ama me nso mawo ɔba.”"},{"book":"1 Mose","chapter":"30","verse":"24","text":"Rahel too ne ba no din Yosef a ne nkyerɛase ne “Awurade mfa ɔbabarima baako nka me ho.”"},{"book":"1 Mose","chapter":"30","verse":"25","text":"Rahel woo Yosef no, ankyɛ na da koro bi, Yakob ka kyerɛɛ Laban se, “Mepɛ sɛ mesan kɔ mʼankasa mʼasase so ne me fi, enti mesrɛ wo, gya me kwan na menkɔ."},{"book":"1 Mose","chapter":"30","verse":"26","text":"Fa me yerenom ne me mma a wɔn nti mebɛsom wo no ka ho. Wʼankasa ara wunim ɔsom pa a masom wo.”"},{"book":"1 Mose","chapter":"30","verse":"27","text":"Laban buae se, “Mesrɛ wo, nkɔ nnya me. Makɔ abisa ahu sɛ, nhyira dodow a manya yi nyinaa fi te a wote me nkyɛn yi.”"},{"book":"1 Mose","chapter":"30","verse":"28","text":"Laban ka kaa ho se, “Kyerɛ me akatua biara a wubegye, na metua.”"},{"book":"1 Mose","chapter":"30","verse":"29","text":"Yakob buaa Laban se, “Wʼankasa wunim som a masom wo, ne sɛnea mahwɛ wʼanantwi ne wo nguan ama wɔn ase afɛe afa."},{"book":"1 Mose","chapter":"30","verse":"30","text":"Wʼahode kakra a na wowɔ bere a mebae no, nnɛ, adɔɔso abu so. Biribiara a meyɛ maa wo no nso, Awurade ahyira so. Na me nso, bere bɛn na metumi apɛ biribi de agyaw mʼabusuafo?”"},{"book":"1 Mose","chapter":"30","verse":"31","text":"Laban bisaa Yakob se, “Akatua ahe na memfa mma wo?”"},{"book":"1 Mose","chapter":"30","verse":"32","text":"Nnɛ, ma menkɔhwehwɛ wo mmoa no nyinaa mu, na minnyi oguan biara a ne ho yɛ ntokontrama, oguan ba biara a ɔyɛ tuntum ne abirekyi biara a ɔyɛ ntokontrama. Eyinom na ɛbɛyɛ mʼakatua."},{"book":"1 Mose","chapter":"30","verse":"33","text":"Eyi bɛma me nokwaredi adi me adanse, bere biara a wobɛhwehwɛ akatua a wode ama me no mu no. Sɛ wuhu abirekyi biara a ɔnyɛ ntokontrama anaa oguan biara a nʼahosu mmiri wɔ me mmoa no mu a, na ɛkyerɛ sɛ mawia wɔn afi wo de mu.”"},{"book":"1 Mose","chapter":"30","verse":"34","text":"Laban buaa Yakob se, “Eye, yɛ no sɛnea woaka no.”"},{"book":"1 Mose","chapter":"30","verse":"35","text":"Da no ara, Laban yiyii adwennini a wɔyɛ ntokontrama no nyinaa ne nguanbere a wɔyɛ ntokontrama no nso; mmoa no mu biara a fufu wɔ ne ho ne oguan ba biara a ɔyɛ tuntum no, ɔde wɔn kɔmaa ne mmabarima."},{"book":"1 Mose","chapter":"30","verse":"36","text":"Na Laban mma no faa mmoa no de wɔn twaa nnansa kwan, fii baabi a na Yakob wɔ hɔ. Saa bere no mu no, Yakob tenaa hɔ, hwɛɛ Laban nguan no."},{"book":"1 Mose","chapter":"30","verse":"37","text":"Na Yakob faa saa nnua yi: ɔsɛsɛ, odwen ne ɔfo mman amono, yiyii ho akamakam ma ɛkɔtoo dua kwatii no."},{"book":"1 Mose","chapter":"30","verse":"38","text":"Afei, ɔde mman amono a wayiyi ho no nyinaa guguu mmoa no adidi nnaka mu, sɛnea ɛba sɛ, mmoa no ba sɛ wɔrebɛnom nsu no bi a, wobehu. Saa bere no na anini no foro abere no."},{"book":"1 Mose","chapter":"30","verse":"39","text":"Enti sɛ mmoa no hyia mu wɔ dua mman ntokontrama no ho, na wonyinsɛn na wɔwowo a, wɔn mma no ho yɛ ntokontrama."},{"book":"1 Mose","chapter":"30","verse":"40","text":"Ɔnam saa kwan yi so yii Laban nguankuw no mu abere no guu faako ma ɛkaa anini no. Na ɔmaa wɔne Yakob nguan a wɔyɛ tuntum no hyiaa mu. Saa ɔkwan yi so na ɔfa tew nʼankasa ne nguankuw fii Laban de ho."},{"book":"1 Mose","chapter":"30","verse":"41","text":"Edu bere a nguanbere a wɔwɔ ahoɔden no pɛ sɛ wohyia adwennini no a, Yakob de mman a wayiyi ho akamakam no gu wɔn anim."},{"book":"1 Mose","chapter":"30","verse":"42","text":"Nanso wanyɛ nguan abere a wɔyɛ mmerɛw no saa. Enti nguantenmma a wonni ahoɔden no bɛyɛɛ Laban dea, na wɔn a wɔwɔ ahoɔden no nso bɛyɛɛ Yakob dea."},{"book":"1 Mose","chapter":"30","verse":"43","text":"Ɛnam eyi so maa Yakob nyaa ne ho tam. Onyaa mmoa, mfenaa, nkoa, yoma ne mfurum bebree."}]}