{"data":[{"book":"ପକ୍ୟାତାକା","chapter":"7","verse":"1","text":"ହେବେ ମୁଡ଼୍‌ ମାପ୍ରୁହେବାକିନାକାନ୍‌ ୱେନ୍‌ବାତାନ୍‌, “ଇଦାଂ ୱିଜ଼ୁ ଦାବା ହାତ୍‌ପା କି ?”"},{"book":"ପକ୍ୟାତାକା","chapter":"7","verse":"2","text":"ସ୍ତିପାନ୍‌ ଇଚାନ୍‌, “ଏ ଟଣ୍ଡାର୍‌ ଆରି ଆବାର୍‌, ୱେନାଟ୍‌ । ମା ଆବା ଅବ୍ରାହାମ୍‌ ହାରଣ୍‌ ଗାଡ଼୍‌ଦ ବାହା କିନି ଆଗେ ଏଚେକାଡ଼୍‌ଦ ହେୱାନ୍‌ ମେସପଟାମିଆତ ଦେସ୍‌ତ ମାଚାନ୍‌, ହେ ଏଚେକାଡ଼୍‌ଦ ହେୱାନ୍‌ ଜାଜ୍‌ମାଲ୍‌ନି ଇସ୍ୱର୍‌ ହେୱାନିଂ ଚଞ୍ଜ୍ୟା ଆଜ଼ି ଇଚାନ୍‌,"},{"book":"ପକ୍ୟାତାକା","chapter":"7","verse":"3","text":"ଏନ୍‌ ପାର୍ତାନା ଜାର୍‍ ଦେସ୍‌ତାଂ ଆରି ଜାର୍‌ ୱାସ୍କିନିକାରିଂ ବିତ୍ରେ ହସି ୱା, ଆରେ ଆପେଂ ନିଂ ଇମ୍‌ଣି ଦେସ୍ ଚଚ୍‍ଚାନାପ୍‍, ହେ ଦେସ୍‌ତ ହାଲା ।”"},{"book":"ପକ୍ୟାତାକା","chapter":"7","verse":"4","text":"ହେବେ କଲ୍‌ଦିୟର୍‌ ଦେସ୍‌ତାଂ ହସି ହେୱାନ୍‌ ହାରଣ୍‌ତ ବାହା କିତାନ୍‌, ଆରେ ତା ଆବାତି ହାତି ପାଚେ, ହେବେତାଂ ଏପେଙ୍ଗ୍‌ ନଙ୍ଗ୍‌ ଇମ୍‌ଣି ଦେସ୍‌ତ ବାହା କିତାଦେର୍‌ନା, ଇ ଦେସ୍‌ତିଂ ଇସ୍ୱର୍‍ ହେୱାନିଂ ତାସି ୱାତାନ୍‌,"},{"book":"ପକ୍ୟାତାକା","chapter":"7","verse":"5","text":"ଆରେ, ହେୱାନ୍‌ ହେୱାନିଂ ହେବେ ଇମ୍‌ଣାକା ପା ଆଦିକାର୍‌ ହିୱାତାନ୍, କି, ର ପାନା ଇଡ୍‌ଦେଂ ଅଲପ୍‍ ବୁମି ହିୱାତାନ୍‌, ଆରେ ହେ ଏଚେକାଡ଼୍‌ଦ ଅବ୍ରାହାମ୍‌ତି ହିମ୍‌ଣାଂ ହିଲ୍‍ୱିତିସ୍‍ ପା ହେୱାନ୍‌ ହେୱାନିଂ ଆରି ହେୱାନ୍ତି ୱାନିବାର୍ହୁନି ଲାତ୍ରାତିଂ ହେଦାଂ ଆଦିକାର୍‌ କିଦେଙ୍ଗ୍‌ କାଜିଂ ହିନାଂ ଇଞ୍ଜି ପାର୍ମାଣ୍‌ କିତାନ୍‌ ।"},{"book":"ପକ୍ୟାତାକା","chapter":"7","verse":"6","text":"ଇସ୍ୱର୍‌ ଇ ଲାକେ ଇଚାନ୍‌, “ହେୱାନ୍ତି ଲାତ୍ରା ବିଦେସ୍‌ତ ବାହା କିତାର୍‌ ଆରି ହେ ବାହାତ ଲକୁ ହେୱାରିଂ ଚାଲିସ୍‌ ବାର୍ହୁ ପାତେକ୍‌ ଆଡ଼୍‌ୟାତ ଇଡ଼୍‌ଜି ହେୱାର୍‌ କାଜିଂ ଉତ୍‍ପାତ୍ କିତାର୍‌ ।"},{"book":"ପକ୍ୟାତାକା","chapter":"7","verse":"7","text":"ଆରେ, ଇସ୍ୱର୍‌ ଇଚାନ୍‌, ହେୱାର୍‌ ଇମ୍‌ଣି ଜାତିତ ହେବା କିନାକାନ୍‌ ଆନାନ୍‌, ଆନ୍‌ ତାତି ବିଚାର୍‌ କିନାଂ; ତା ପାଚେ ହେୱାର୍‌ ହେ ଦେସ୍‌ତାଂ ହସି ୱାଜ଼ି ଇ ବାହାତ ମା ପାର୍ତାନା କିତାର୍‌ ।”"},{"book":"ପକ୍ୟାତାକା","chapter":"7","verse":"8","text":"ଆରେ, ହେୱାନ୍‌ ହେୱାରିଂ ସୁନ୍ନତ୍‌ ନିୟମ୍‌ ହିତାନ୍‌, ଆରେ ତାହୁଦାଂ ଅବ୍ରାହାମ୍‌ ଇସ୍‌ହାକ୍‌ତିଂ ଜଲମ୍‌ ହିଜ଼ି ଆଟ୍‌ ଦିନ୍‌ତାଂ ହେୱାନିଂ ସୁନ୍ନତ୍ କିତାନ୍‌; ଇସାହାକ୍‌ ଜାକୁବ୍‌ଙ୍ଗ୍‌, ଆରେ ଜାକୁବ୍‌ତି ବାର ଆବାଲାତ୍ରାରିଂ ଜଲମ୍‌ ହିଜ଼ି ହେ ଲାକେ ସୁନ୍ନତ୍‌ କିତାନ୍‌ ।"},{"book":"ପକ୍ୟାତାକା","chapter":"7","verse":"9","text":"“ଜାକୁବତି ହିମ୍‌ଣାଂ ହେୱାର୍‌ ଟଣ୍ଡାର୍‌ ଜସେପ୍‌ତିଂ ଡାରା ଆଜ଼ି ମିସର୍‌ତ ଅନି କାଜିଂ ହେୱାନିଂ ପ୍ରତାର୍, ମତର୍‌ ଇସ୍ୱର୍‌ ହେୱାନ୍‌ ହୁଦାଂ ମାଚାନ୍‌,"},{"book":"ପକ୍ୟାତାକା","chapter":"7","verse":"10","text":"ଆରେ, ହେୱାନ୍ତି ସବୁ ଦୁକ୍‍ତାଂ ହେୱାନିଂ ଉଦାର୍‌ କିଜ଼ି ମିସର୍‌ନି ରାଜା ପାର ମୁମ୍‌ଦ ହେୱାନିଂ ଦୟା ଆରି ଗିୟାନ୍‍ ହିତାନ୍‌; ହେବେ ପାର ହେୱାନିଂ ମିସର ଆରି ଜାର୍‌ତି ୱିଜ଼ୁ ଇଲ୍‍କୁନି ସାସନ୍‍କାର୍‍ୟା ବାବ୍ରେ ବାଚି କିତାନ୍‌ ।"},{"book":"ପକ୍ୟାତାକା","chapter":"7","verse":"11","text":"ପାଚେ ସବୁ ମିସର୍‌ ଆରି କିଣାନ୍‌ତ କାତାର୍ ଆର୍‌ତାତ୍‌, ଆରେ ବେସି ଦୁକ୍ ଗିଟାତାତ୍, ଆରେ ମା ଆଗେନି ବୁଡ଼ାଲୁର୍ କାଦି ପାୟା ଆୱାତାର୍‌ ।"},{"book":"ପକ୍ୟାତାକା","chapter":"7","verse":"12","text":"ମାତର୍‌ ମିସର୍‌ତ କାଦି ମାନାତ୍‌ ଇଞ୍ଜି ୱେନ୍‌ଞ୍ଜି, ଜାକୁବ୍‌ ତା ମେହିରିଂ ପର୍ତୁମ୍‌ ପକ୍‌ତାନ୍‌ ।"},{"book":"ପକ୍ୟାତାକା","chapter":"7","verse":"13","text":"ହେବେ ହେୱାର୍‌ ଆରେ, ରିହା ହାନି ୱାଡ଼ାଲିଂ ଜସେପ୍‌ ତା ଟଣ୍ଡାର୍‌ ଲାଗାଂ ଜାଣାଚିନା ଆତାନ୍‌, ଆରେ ପାର ଜସେପ୍‌ତି ପାର୍ତାନାନି ଜାଣାଚିନା ଆତାର୍‌ ।"},{"book":"ପକ୍ୟାତାକା","chapter":"7","verse":"14","text":"ତା ପାଚେ ଜସେପ୍‌ ତା ଲାତ୍ରାହି ଜାକୁବ୍‌ ଆରି ତିନିକଡ଼ି ପନ୍ଦର ଜାଣ୍‌ ୱାସ୍କି ପାର୍ତାନା ୱିଜ଼ାକାରିଂ କୁକିକିଦେଂ ମାନ୍‌ କିତାନ୍‌ ।"},{"book":"ପକ୍ୟାତାକା","chapter":"7","verse":"15","text":"ହେବେ ଜାକୁବ୍‌ ଆରେ ମିସର୍‌ତ ହାଚି ପାଚେ, ହେୱାନ୍‌ ନିଜେ ଆରି ମା ଆବା ଲାତ୍ରାର୍ ହାତାର୍,"},{"book":"ପକ୍ୟାତାକା","chapter":"7","verse":"16","text":"ଆରେ, ହେୱାର୍‌ ହାତି ମଡ଼୍‌ ସିକିମ୍‌ତ ଅୟାଜ଼ି, ଅବ୍ରାହାମ୍‌ ହେବେ ହମର ହିମ୍‍ଣାୱାକ୍‍ଡ଼ା ତାଙ୍ଗ୍‌ ଇମ୍‌ଣି ଦୁଗେର୍‌ ରୁପା ମଲ୍‌ ହିଜ଼ି କଡ଼୍‌ଜି ମାଚାନ୍‌, ହେବେ ମୁଚ୍‌ୟାତାନ୍ ।”"},{"book":"ପକ୍ୟାତାକା","chapter":"7","verse":"17","text":"“ମାତର୍‌ ଇସ୍ୱର୍‌ ଅବ୍ରାହାମ୍‌ ଲାଗେ ଇମ୍‌ଣି ପାର୍ମାଣ୍‌ କିଜ଼ି ମାଚାନ୍‌, ହେ ପାର୍ମାଣ୍‌ ପୁରା ଆନି ୱେଡ଼ାଲିଂ ଲାଗେ ଆତିଲେ, ମା ଲକୁ ମିସର୍‌ ଦେସ୍‌ତ ବାଡାଜ଼ି ବେସି ଆଜ଼ି ନିଂତାର୍ ।"},{"book":"ପକ୍ୟାତାକା","chapter":"7","verse":"18","text":"ୱିସ୍ତି ପାଚେ ମିସର୍‌ତ ଆରେ ରୱାନ୍‌ ରାଜା ଆତାନ୍‌, ହେୱାନ୍‌ ଜସେପ୍‌ତିଂ ପୁନ୍‌ୱାଦାଂ ମାଚାନ୍‌ ।"},{"book":"ପକ୍ୟାତାକା","chapter":"7","verse":"19","text":"ହେୱାନ୍‌ ମା ଜାତି କାଜିଂ ଚକ୍‍ଲିଆ ଚିନ୍ତା କିତାନ୍‌, ଆରେ, ମା ଆବା ଲାତ୍ରାର୍ ଇନେସ୍‌ ଜାର୍‌ ଜାର୍‌ ହିମ୍‍ଣାଂ ଜିଜ଼ି ମାନ୍‍ୱି କାଜିଂ ବାର୍ତ ତୁହିନାନ୍ ।"},{"book":"ପକ୍ୟାତାକା","chapter":"7","verse":"20","text":"ହେ ସମୁତ ମସା ଜଲମ୍‌ ଆତାନ୍‌, ହେୱାନ୍‌ ଇସ୍ୱର୍‌ତି କାଣ୍‌କୁକାଂ ବେସି ହଲ୍‍ଜି ମାଚାନ୍‌ ଆରି ତିନି ମାସ୍‍ ପାତେକ୍‌ ତା ଲାତ୍ରାହି ଇଞ୍ଜ ପହାକିୟା ଆଜ଼ି ମାଚାନ୍‌ ।"},{"book":"ପକ୍ୟାତାକା","chapter":"7","verse":"21","text":"ପାଚେ ହେୱାନ୍‌ ଏଚେକାଡ଼୍‌ଦ ବାର୍‍ତ ତୁହିୟା ଆତାନ୍‌, ହେ ଏଚେକାଡ଼୍‌ଦ ପାରତି ଗାଡ଼୍‌ହି ହେୱାନିଂ ନିକ୍‌ଚି ଅଜ଼ି ତା ହିମ୍‌ଣା ଲାକେ ପହା କିତାତ୍‌ ।"},{"book":"ପକ୍ୟାତାକା","chapter":"7","verse":"22","text":"ଆରେ, ମସା ମିସରିୟର୍‌ତି ସବୁ ବିଦ୍ୟାତ ସିକିତ୍ ଆଜ଼ି ବଚନ୍‌ ଆରି କାମାୟ୍‌ତ ଜାଣାଚିନା ଆତାନ୍‌ ।"},{"book":"ପକ୍ୟାତାକା","chapter":"7","verse":"23","text":"ମସାତି ରିକଡ଼ି ବାର୍ହୁ ପୁରାନି ୱେଡ଼ାଲିଂ ତା ଟଣ୍ଡାର୍‌, ଇଚିସ୍‌ ଇସ୍ରାଏଲ୍‌ ହିମ୍‌ଣାକାଂ ହେବା କିନି କାଜିଂ ହେୱାନ୍ତି ମାନ୍ତ ଉବ୍‌ଜା ଆତାତ୍‌ ।"},{"book":"ପକ୍ୟାତାକା","chapter":"7","verse":"24","text":"ହେୱାର୍‌ ବିତ୍ରେ ରକାନ୍‌ କାଜିଂ ରୱାନ୍‌ ମିସରିୟର୍‌ ଅନ୍ୟାୟ୍‌ କିଜ଼ି ମାନାକା ହୁଡ଼୍‌ଜି, ମସା ତା ରାକ୍ୟାକିଦେଂ ମିସରିୟ ରୱାନ୍‌ କାଜିଂ ପାର୍ମାଣ୍‌ ଅଜ଼ି ହେୱାନିଂ ଅସ୍ତାର୍‌ ।”"},{"book":"ପକ୍ୟାତାକା","chapter":"7","verse":"25","text":"ହେୱାନ୍ତି କେଇ ହୁଦାଂ ଇସ୍ୱର୍‌ ଜେ ହେୱାନ୍‌ତି ଟଣ୍ଡାର୍‌ରିଂ ମୁକ୍ତି କିନାନା, ଇଦାଂ ହେୱାର୍‌ ବୁଜାନାର୍ ଇଞ୍ଜି ହେୱାନ୍‌ ବାବି କିଜ଼ି ମାଚାନ୍‌, ମତର୍‌ ହେୱାର୍‌ ବୁଜାୱାତାର୍ ।"},{"book":"ପକ୍ୟାତାକା","chapter":"7","verse":"26","text":"ଆର୍କାତ୍‌ ନାଜିଂ ହେୱାନ୍‌ ରିୟାର୍‌ ଇସ୍ରାଏଲିୟରିଂ ଗଣ୍ଡ୍‌ଗଲ୍‌ କିଜ଼ି ମାନାକା ହୁଡ଼୍‌ତାନ୍‌ ଆରି ହେୱାର୍‌ ବିତ୍ରେ ସୁସ୍ତା ମେହାୟ୍‌ କିଦେଙ୍ଗ୍‌ ସେସ୍ଟା କିତାନ୍‌ । ହେୱାନ୍‌ ଇଚାନ୍‌, “ୱେନାଟ୍‌, ଏପେଙ୍ଗ୍‌ ରିୟାଦେର୍‌ତ ଇସ୍ରାଏଲିୟ ଟଣ୍ଡାର୍‌ । ଇନେକିଦେଂ ଏଲେଙ୍ଗ୍‌ ଅନ୍ୟାୟ୍‌ କିନାଦେରା ?”"},{"book":"ପକ୍ୟାତାକା","chapter":"7","verse":"27","text":"ମାତର୍‌ ଇମ୍‌ଣି ପାଡ଼୍‍ହା ଇଞ୍ଜି କାଜିଂ ଅନ୍ୟାୟ୍‌ କିଜ଼ି ମାଚାନ୍‌, ହେୱାନ୍‌ ମସାଙ୍ଗ୍‌ ତିଗ୍‍ଜି ଇଚାନ୍‌, “ଇନେର୍‌ ନିଂ ମା ଜପି ମୁଣିକା ଆରି ବିଚାର୍‌କାର୍‌ୟା ଲାକେ ବାହି ହିତ୍‍ତାନ୍ ?”"},{"book":"ପକ୍ୟାତାକା","chapter":"7","verse":"28","text":"“ନିହିଂ ଇନେସ୍‌ ହେ ମିସରିୟର୍‌ତିଂ ଅସ୍ତି ମାଚାୟ୍‌, ହେ ଲାକେ ନାଙ୍ଗ୍‌ ଅସ୍ତେଦେଂ ମାନ୍‌ କିଦ୍‌ନାୟା ?”"},{"book":"ପକ୍ୟାତାକା","chapter":"7","verse":"29","text":"ଇ କାତା ୱେନ୍‌ଞ୍ଜି ମସା ମିଦିୟନ୍‌ ଦେସ୍‌ତ ବାହା କିତାନ୍‌; ହେବେ ହେୱାନ୍ତି ରିଆର୍‌ ହିମ୍‌ଣାଂ ଜଲମ୍‌ ଆତାର୍‌ ।"},{"book":"ପକ୍ୟାତାକା","chapter":"7","verse":"30","text":"ପାଚେ “ରିକଡ଼ି ବାର୍ହୁ ବାର୍ତି ଆତିଲେ, ସିନୟ୍‌ ମାଡ଼ିନି ବାଟାତ ରୱାନ୍‌ ଇସ୍ୱର୍‌ତି ଦୁତ୍‌ର୍‌ ବୁଟାତ ନାଣିଅଜଡ଼୍‍ତ ହେୱାନିଂ ଚଞ୍ଜ୍ୟାତାନ୍‌ ।"},{"book":"ପକ୍ୟାତାକା","chapter":"7","verse":"31","text":"ମସା ହେଦାଂ ହୁଡ଼୍‌ଜି କାବା ଆତାନ୍‌, ଆରେ ହାର୍‌ ଲାକେ ହୁଡ଼୍‌ଦେଂ କାଜିଂ ଲାଗେ ହାନି ୱେଡ଼ାଲିଂ ମାପ୍ରୁତି ଇ କାତା ୱେଚାନ୍‌ ।”"},{"book":"ପକ୍ୟାତାକା","chapter":"7","verse":"32","text":"“ଆନ୍‌ ମି ବୁଡାଆକର୍ତି ଇସ୍ୱର୍‌, ଅବ୍ରାହାମ୍‌, ଇସ୍‌ହାକ୍‌ ଆରି ଜାକୁବ୍‌ତି ଇସ୍ୱର୍‌ । ହେବେ ମସା ତ୍ରିଗ୍‍ଜି ହାର୍‌ ହୁଡ଼୍‌ଦେଂ ସାସ୍‌ କିୱାତାନ୍‌ ।”"},{"book":"ପକ୍ୟାତାକା","chapter":"7","verse":"33","text":"ତା ପାଚେ ମାପ୍ରୁ ହେୱାନିଂ ଇଚାନ୍‌, “ନି ପାନାତାଂ ପାଣ୍ଡାଇଙ୍ଗ୍‌ ଉନ୍ଦା, ଇନାକିଦେଂକି ଏନ୍‌ ଇମ୍‌ଣି ମେଦ୍‌ନିତ ନିଲ୍‍ତାୟ୍‍ନା, ହେଦାଂ ପୁଇପୁୟା ମେଦ୍‌ନି ।"},{"book":"ପକ୍ୟାତାକା","chapter":"7","verse":"34","text":"ମିସର୍‌ତ ମା ଇମ୍‌ଣି ଲକୁ ମାନାର୍‌, ଆପ୍‌ ହେୱାର୍‌ତି ଦୁକ୍‌ ହୁଡ଼୍‍ତାପ୍‍ନ୍ନା ଆରି ହେୱାର୍‌ତି ଆଡ଼ାକୁକା ୱେଚାପ୍‍ନ୍ନା, ଆରେ ହେୱାରିଂ ଉଦାର୍‌ କିନି କାଜିଂ ଜୁତ୍‍ତାପ୍‍ନ୍ନା; ଆରେ ନଂ ୱା, ଆନ୍‌ ନିଂ ମିସର୍‍ତ ପକ୍ତାନାଂ ।”"},{"book":"ପକ୍ୟାତାକା","chapter":"7","verse":"35","text":"“ଇନେର୍‌ ନିଂ ମୁଡ଼୍‌ଦାକାନ୍‌ ଆରି ବିଚାର୍‌କାର୍‌ୟା ଲାକେ ବାଚି କିତ୍‌ତାନ୍‌ ଇଞ୍ଜି ଇଞ୍ଜି ଇ ଇମ୍‌ଣି ମସାଙ୍ଗ୍‌ ହେୱାର୍‌ ମାନିକିୱାଦାଂ ମାଚାର୍‌, ହେୱାନିଂ ଇସ୍ୱର୍‌ ବୁଟାତ ଚଞ୍ଜ୍ୟା ଆଜ଼ି ଦୁତ୍‌ତି ଉପ୍‌କାର୍‌ତାଂ ସାସନ୍‌ ଆରି ଉଦାର୍‌କାର୍‌ୟା କିଜ଼ି ପକ୍‌ତାନ୍‌ ।"},{"book":"ପକ୍ୟାତାକା","chapter":"7","verse":"36","text":"ଇ ମୁଣିକା ମିସର୍‌ ଦେସ୍‌, ନେତେର୍‌ ହାମ୍‌ଦୁର୍‌ ଆରି ରିକଡ଼ି ବାର୍ହୁ ପାତେକ୍‌ ବାଟାତ ବାର୍‍ବିନି କାବାନି କାମାୟ୍‌ ଆରି ଚିନ୍‌କୁ ସାଦନ୍‌ କିଜ଼ି ହେୱାରିଂ ହପ୍‍ଚି ତାହିୱାତାନ୍‌ ।"},{"book":"ପକ୍ୟାତାକା","chapter":"7","verse":"37","text":"ମସା ନିଜେ ଇସ୍ରାଏଲ୍‌ନି ମାନାୟାରିଂ ଇଞ୍ଜି ମାଚାନ୍‌, ଇସ୍ୱର୍‌ ନାଂ ଇନେସ୍‌ ପକ୍ତାତାନ୍‌ ହେ ଲାକେ ମି ଲାଗାଂ ରୱାନ୍‌ ବେଣ୍‌ବାକ୍‌ଣାୟ୍‌କିନାକାର୍‌ ପକ୍ତାନାନ୍‌, ହେୱାନ୍‌ ମି ଜାର୍‌ ଟଣ୍ଡାର୍‌ ବିତ୍ରେ ରୱାନ୍‌ ଆନାନ୍‌ ।”"},{"book":"ପକ୍ୟାତାକା","chapter":"7","verse":"38","text":"ଇ ମୁଣିକା ମଣ୍ଡ୍‌ଲି ବିତ୍ରେ ମାନ୍‌ଞ୍ଜି ସିନୟ୍‌ ମାଡ଼ିତ ହେୱାନ୍‌ ହୁକେ କାତା ଇଞ୍ଜିମାଚି ଦୁତ୍‌ତି ଆରି ମା ଆକର୍‌ ବିତ୍ରେ ମାଦ୍‌ଣାକାନ୍‌ ମାଚାନ୍‌; ହେୱାନ୍‌ ମିଙ୍ଗ୍‌ ଦାନ୍‌ କିଦ୍‍ଦେଂ କାଜିଂ ଜିଜ଼ି ମାନାକା ବଚନ୍‌ ପାୟାତାନ୍‌ ।"},{"book":"ପକ୍ୟାତାକା","chapter":"7","verse":"39","text":"“ମାଦାଂ ଆବାର୍‌ଲାତ୍ରା ହେୱାର୍‌ ହେୱାନ୍ତି କାତା ମାନିକିୱାଦାଂ ହେୱାନିଂ ମାନ୍‌ କିୱାତାର୍‌, ଆରେ ଜାର୍‌ ଜାର୍‌ ମାନ୍ତ ମିସର୍‌ ଦେସ୍‌ତ ମାସ୍‌ଦି ହାଲ୍‌ଜି ହାରଣ୍‌ଙ୍ଗ୍‌ ଇଚାର୍‌,"},{"book":"ପକ୍ୟାତାକା","chapter":"7","verse":"40","text":"ହେଦାଂ ହେୱାର୍‌ ହାରଣ୍‌ଙ୍ଗ୍‌ ଇଚାର୍‌, ମା ଆଗେ ଆଗେ ହାନି କାଜିଂ ମା କାଜିଂ ପେନ୍‌କୁକାଂ ରଚା, ଇନାକିଦେଂକି ଇ ଇମ୍‌ଣି ମସା ମାଙ୍ଗେଙ୍ଗ୍‌ ମିସର୍‌ ଦେସ୍‌ତାଂ ହପ୍‌ଚି ତାଇୱାତ୍‌ତାନ୍‌, ତା କାଜିଂ ଇନାକା ଗିଟାତାତ୍‍ନ୍ନା, ହେଦାଂ ଆପେଂ ପୁନୁପ୍‌ ।”"},{"book":"ପକ୍ୟାତାକା","chapter":"7","verse":"41","text":"ଆରେ, ହେ ସମୁତ ହେୱାର୍‌ ର ବାଚି ରଚ୍‌ଚାର୍‌ ଆରି ହେ ପୁତ୍‌ଡ଼ା ଇସାବ୍‌ରେ ପୁଜାକିଦେଙ୍ଗ୍‌ ଜାର୍‌ ଜାର୍‌ କେଇ ରଚ୍‌ଚି ଆଡ଼୍‍ମାଡ଼୍‍ତିଂ ବଜି କିଜ଼ି ୱାରି କିଦେଙ୍ଗ୍‌ ଲାଗାତାର୍‌ ।"},{"book":"ପକ୍ୟାତାକା","chapter":"7","verse":"42","text":"ମାତର୍‌ ଇସ୍ୱର୍‌ ମାସ୍‌ଦି ହେୱାରିଂ ବାଦାଡ଼୍‌ତ ହୁକାକାଂ ପାର୍ତାନା କିଦେଙ୍ଗ୍‌ ପିସ୍ତି ହିତାର୍‌, ଇନେସ୍‌ ବେଣ୍‌ବାକ୍‌ଣାୟ୍‌କିନାକାର୍‌ ପତିତ ଲେକା ମାନାତ୍‌,"},{"book":"ପକ୍ୟାତାକା","chapter":"7","verse":"43","text":"ଲାଗିଂ ଏପେଙ୍ଗ୍‌ ପାର୍ତାନା କିନି କାଜିଂ ଇମ୍‌ଣି ପୁତ୍‌ଡ଼ାଂ ରଚ୍‌ଚି ମାଚାର୍‌,"},{"book":"ପକ୍ୟାତାକା","chapter":"7","verse":"44","text":"“ବାଟାତ ମା ଆଗେନି ଆବାର୍‌ଲାତ୍ରା ଲାହାଂ ଇସ୍ୱର୍‌ତି ମାନାକା ତାକେ ସାକି ତୁମ୍‌ ମାଚାତ୍‌ । ଇସ୍ୱର୍‌ ମସାଙ୍ଗ୍‌ ଇନେସ୍‌ ରଚ୍‌ଚି ୱେଚ୍‌ଚି ମାଚାନ୍‌ ଆରି ମସାଂ ଇମ୍‌ଣି ହାର୍ଦାକା ଚଚ୍‌ଚି ମାଚାନ୍‌, ଇଦାଂ ହେ ଲାକେ ରଚ୍‌ୟାଜ଼ି ମାଚାତ୍‌ ।"},{"book":"ପକ୍ୟାତାକା","chapter":"7","verse":"45","text":"ଆରେ, ମା ଆକର୍‌ ହେଦାଂ ଗାଟାଜ଼ି, ଇସ୍ୱର୍‌ ହେୱାର୍‌ ମୁମ୍‍ଦାଂ ଇମ୍‌ଣି ଜାତିରିଂ ହପ୍‍ଚି ତୁହିତାର୍, ହେ ଜାତିରିଂ ଆଦିକାର୍‌‌ତ ହେୱାର୍‌ ଜିହସୁୟତି ଇଚି ହଣ୍‌ଜି ହେଦାଂ ଦାଉଦ୍‌ତି ୱେଡ଼ାଂ ପାତେକ୍‌ ଇଡ଼୍‌ତାନ୍‌ ।"},{"book":"ପକ୍ୟାତାକା","chapter":"7","verse":"46","text":"ହେୱାନ୍‌ ଇସ୍ୱର୍‌ କାଣ୍‍କୁତ ଦୟା ପାୟାଜ଼ି ଜାକୁବ୍‌ତି ଇସ୍ୱର୍‌ କାଜିଂ ର ଇଲ୍‌ ରଚ୍‍ନି କାଜିଂ ପାର୍ତାନା କିତାନ୍‌ ।"},{"book":"ପକ୍ୟାତାକା","chapter":"7","verse":"47","text":"ମାତର୍‌ ସଲମନ୍‌ ହେୱାନ୍ତି କାଜିଂ ର ମନ୍ଦିର୍‌ ଇଲ୍‌ ରଚ୍‍ଚାନ୍ ।”"},{"book":"ପକ୍ୟାତାକା","chapter":"7","verse":"48","text":"“ଆତିସ୍‌ପା ଇନେର୍‌ ସିଗ୍‌ଦାକାନ୍‌ ଇସ୍ୱର୍‌, ହେୱାନ୍‌ କେଇଦ ରଚ୍‌ଚି ଇଲ୍‌ ବାହା କିଉନ୍‌ ! ଇନେସ୍‌କି ବେଣ୍‌ବାକ୍‌ଣାୟ୍‌କିନାକାର୍‌ ଲେକିକିତାନ୍ନା ।”"},{"book":"ପକ୍ୟାତାକା","chapter":"7","verse":"49","text":"ମାପ୍ରୁ ଇଚାନ୍‌ “ବାଦାଡ଼୍‌ତ ମା ଗାଦି,"},{"book":"ପକ୍ୟାତାକା","chapter":"7","verse":"50","text":"ମା କେଇ ଇନାକା ଇ ୱିଜ଼ୁ ବିସ୍ରେ ଉବ୍‌ଜାଣ୍‌ କିୱାତାଂନା ?”"},{"book":"ପକ୍ୟାତାକା","chapter":"7","verse":"51","text":"ସ୍ତିପାନ୍‌ ଆରେ ଇଚାନ୍‌ “ଏପେଙ୍ଗ୍‌ ଏଚେକ୍‌ ଅମାନ୍ୟା । ମି ମାନ୍ତ ଏଚେକ୍‌ ଅସୁନ୍ନତ୍‌ । ଇସ୍ୱର୍‌ତି ବଚନ୍‌ କାଜିଂ ଏପେଙ୍ଗ୍‌ ୱେନ୍‌ୱାକାଦେର୍‌ । ଏପେଙ୍ଗ୍‌ ସମାନ୍‌ ମି ଆଗେନି ଆବା ଲାତ୍ରା ଲାକେ; ଏପେଙ୍ଗ୍‌ ତାଇନାତ୍‌ ପୁଇପୁୟା ଜିବୁନ୍‌ତିଂ ବିରଦ୍‍ କିନାଦେରା ।"},{"book":"ପକ୍ୟାତାକା","chapter":"7","verse":"52","text":"ବେଣ୍‌ବାକ୍‌ଣାୟ୍‌କିନାକାର୍‌ ବିତ୍ରେ ଇନେରିଂ ମି ଆକର୍‌ କେତେୱାଦାଂ ମାଚାର୍‌ ? ଇନେର୍‌ ହେ ଦାର୍ମି ମୁଣିକା ୱାନି ବିସ୍ରେ ଆଗେତାଂ ୱେଚ୍‌ଚି ମାଚାର୍‌, ହେୱାରିଂ ହେୱାର୍‌ ଅସ୍ତାର୍‌; ନଙ୍ଗ୍‌ ଏପେଙ୍ଗ୍‌ ହେୱାନିଂ ସାତ୍ରୁ କେଇଦ ହେଲାୟ୍‌ କିଜ଼ି ଅସ୍ତାଦେର୍;"},{"book":"ପକ୍ୟାତାକା","chapter":"7","verse":"53","text":"ଏପେଙ୍ଗ୍‌ ଦୁତ୍‌ର୍‌ ହୁଦାଂ ଆଗେନି ବିଦିତାଂ ଗାଟାଜ଼ି ମାଚାଦେର୍‌, ମତର୍‌ ବିଦି ପାଲି କିୱାତାଦେର୍‌ ।”"},{"book":"ପକ୍ୟାତାକା","chapter":"7","verse":"54","text":"ଗାଜା ସବାନି ମାନାୟାର୍‌ ୱିଜ଼ୁ କାତା ୱେନ୍‌ଞ୍ଜି ହେୱାର୍‌ ମୁମ୍‍ରାତ୍‍ତାର୍, ଆରେ ହେୱାନ୍‌ କାଜିଂ ଟାଡାଙ୍ଗ୍‌ ରେତି କିଦେଙ୍ଗ୍‌ ଲାଗାତାର୍‌ ।"},{"book":"ପକ୍ୟାତାକା","chapter":"7","verse":"55","text":"ମାତର୍‌ ହେୱାନ୍‌ ପୁଇପୁୟା ଜିବୁନ୍‌ତ ବାର୍ତି ଆଜ଼ି ବାଦାଡ଼୍‌ତ ର କାଣ୍‍ଗାତ ହୁଡ଼୍‌ତାନ୍‌, ଆରି ଇସ୍ୱର୍‌ତିଂ ଜାଜ୍‌ମାଲ୍‌ ଆରି ଜିସୁଙ୍ଗ୍‌ ଇସ୍ୱର୍‌ତି ବୁଜ୍‌ଣି ପାଡ଼୍‍କା ନିଲ୍‌ଚି ମାନାକା ହୁଡ଼୍‌ଜି ଇଚାର୍‌,"},{"book":"ପକ୍ୟାତାକା","chapter":"7","verse":"56","text":"ହେୱାନ୍‌ ଇଚାନ୍‌ “ହୁଡ଼ାଟ୍‌, ଆନ୍‌ ବାଦାଡ଼୍‌ତ ଜେୟାତି ଆରି ମାନାୟ୍‍ ମାଜ଼ିଙ୍ଗ୍‌ ଇସ୍ୱର୍‌ତି ବୁଜ୍‌ଣି ବାଗାଙ୍ଗ୍‌ ନିଲ୍‌ଚି ମାନାକା ହୁଡ଼୍‍ନାଙ୍ଗା ।”"},{"book":"ପକ୍ୟାତାକା","chapter":"7","verse":"57","text":"ମତର୍‌ ହେୱାର୍‌ ଗାଜାକାଟ୍‌ତାଂ କିକିରାଡିଂ କିଜ଼ି ଜାର୍‌ ଜାର୍‌ କିତୁଲ୍‍ତିଂ ଗେସ୍‍ତାର୍, ଆରେ ପାଡ଼୍‌କାତାଙ୍ଗ୍‌ ଆଜ଼ି ହେୱାନ୍ତି ଜପି ମାଡିବହା ଆତାର୍‌,"},{"book":"ପକ୍ୟାତାକା","chapter":"7","verse":"58","text":"ଆରେ, ହେୱାର୍‌ ହେୱାନିଂ ଗାଡ଼୍‌ଦାଂ ହପ୍‍ଚି କାଲ୍‌କୁ ଇଡ୍‌ଦେଂ ଲାଗାତାର୍‌; ଆରେ, ମିଚ୍‌ ସାକିର୍‌ ସାଉଲ୍‌ ଇନି ରୱାନ୍‌ ଦାଂଣେନ୍‍ତି ପାନା ଲାଗାୟ୍‌ ଜାର୍‌ ଜାର୍‌ ହେନ୍ଦ୍ରାଙ୍ଗ୍‌ ଇଡ୍‌ତାର୍‌ ।"},{"book":"ପକ୍ୟାତାକା","chapter":"7","verse":"59","text":"ହେୱାଡ଼ାଂ ହେୱାର୍‌ ସ୍ତିପାନ୍‌ତିଂ କାଲ୍‌କୁ ଇଡ଼୍‌ଜି ମାଚାର୍‌, ହେୱାଡ଼ାଂ ହେୱାନ୍‌ ପାର୍ତାନା କିଜ଼ି ଇଚାନ୍‌, “ଏ ମାପ୍ରୁ ଜିସୁ, ନା ଜିବୁନ୍‌ତିଂ ଇଟା ।”"},{"book":"ପକ୍ୟାତାକା","chapter":"7","verse":"60","text":"ଆରେ, ହେୱାନ୍‌ ମେଣ୍ଡାଙ୍ଗ୍‌ କୁନ୍ଦିକିଜ଼ି ଗାଜାକାଟ୍‌ତାଂ କୁକ୍‌ଚି ଇଚାନ୍‌, “ଏ ମାପ୍ରୁ, ଇ ପାପ୍‌ ଇୱାର୍‌ ବିରୁଦ୍‌ତ ଗାଣା କିମା ।” ହେୱାନ୍‌ ଇଦାଂ କାଣ୍‌କୁ ଜୁଚ୍‍ଚି ହାତାନ୍‌ ।"}]}