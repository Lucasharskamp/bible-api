{"data":[{"book":"Jon","chapter":"15","verse":"1","text":"Gu ne izai iphang ro, chiih-è riigpho ne gu Aphuii ro."},{"book":"Jon","chapter":"15","verse":"2","text":"Ai è Iwoi wie awoi pha ji shii ne zab hìdmuii, chiih-è iwoi wie pha idiphak shii ne bsang phi, jiè hì ne sang rey ne iwoi wie woi ro."},{"book":"Jon","chapter":"15","verse":"3","text":"Gu muyua phi pha miyao jiè nathek shii ne sang rab jong ro."},{"book":"Jon","chapter":"15","verse":"4","text":"Nathek ne gu shii ò rey ne rai bo, chiih-è gu de nathek rog shii ò rey ne rai pha ro. Chiih-è idiphak ji awailum ne iwoi awoi mua phro ai ne iphang shii ò rai arone iwoi woi mua bie phro; jiduii ne nathek de gu rog ò arai sapho shii ne nathek de iwoi awoi mua phro."},{"book":"Jon","chapter":"15","verse":"5","text":"Gu ne iphang ro, chiih-è idiphak ne nathek ro, hanyie gu shii ò rai arone, gu de aishii ò rai ruii phro, chiih-è ai ne iwoi bajo woi mua ruii phro; ji è gu è asi shii ne nathek nyie de arek mua phro."},{"book":"Jon","chapter":"15","verse":"6","text":"Hanyie è gu shii ò arai arone idiphak duiine fuang hà fen srane, chiih-è gow dun; chiih-è idiphak shii khrab srane bai shii fuii muii phro, chiih-è hùb dun phro."},{"book":"Jon","chapter":"15","verse":"7","text":"Nathek de gu rog shii ò rai ne, chiih-è gu miyaogamthek de nathek shii ò ne rai arone, nathek nyie ched pha ji lia magunde, nathek shii mua ruii phro."},{"book":"Jon","chapter":"15","verse":"8","text":"Gu Aphuii pha biisiie ne nathek è iwoi bajo woi pha ji re-è doh yi ro; jiè nathek ne gu ro samoythek rey ro."},{"book":"Jon","chapter":"15","verse":"9","text":"Gu nathek shii miie ro, aphuii è gu shii miie rek pha duiine, chiih-è nathek guro miie rek pha ji shii ò ne rai bo."},{"book":"Jon","chapter":"15","verse":"10","text":"Gu è Aphuii muyungthek ji nuii srane airo miie shii ò ne rai pha duiine, nathek de gu muyung ji nuii srane, gu ne airo miie shii rai ro."},{"book":"Jon","chapter":"15","verse":"11","text":"“Gu nathek shii hì yao pha ji ne gu ro lubo yi nathek rog shii rai yi, chiih-è nathek ro lubo de zab rey mua.”"},{"book":"Jon","chapter":"15","verse":"12","text":"Gu muyung ne hì ro: Gu è nathek shii miie rek pha duiine, nawaithek chung de miie rek bo."},{"book":"Jon","chapter":"15","verse":"13","text":"Hanyie è awai ijak chiang shii iy phi pha ji è ne boh miie oi sha ro."},{"book":"Jon","chapter":"15","verse":"14","text":"Chiih-è nathek ne gu ijak ro nathek ne gu è zen pha ji nuii arone,"},{"book":"Jon","chapter":"15","verse":"15","text":"Gu nathek shii dinne khiao anow sha phro, nyieliieshii Ithong è rek pha ji ne khiao è athieg ro, jiè gu nathek shii ijak ro è ho sha pha ro, nyieliieshii gu Aphuii è nyie nuii pha ji ne zab nathek shii yao ro."},{"book":"Jon","chapter":"15","verse":"16","text":"Nathek è gu shii agua ro, jimagungde gu è nathek shii gua srane nathek shii iwoi woi yi pha bow phro, chiih-è nathek ro iwoi ne idang rey ne rai bo. Chiih-è Aphuii shii nathek è gu beng shii nyie lia pha ji ne Aphuii è nathek shii phi."},{"book":"Jon","chapter":"15","verse":"17","text":"Ji-è, gu nathek shii nyie khi è muyung phi pha ji duiine, nawaithek chung miie rek rai bo."},{"book":"Jon","chapter":"15","verse":"18","text":"“Ichiih pha sohjambling pho è nathek shii khiijai rek ruii arone, nathek ne è now bo ithek ne gu shii gidieg rek bi phro.”"},{"book":"Jon","chapter":"15","verse":"19","text":"Nathek de sohjambling pha arone, sohjambling pho ne nathek shii awaithek ro duiine miie rek ruii phro. Jishii gu è nathek shii sohjambling è gua jong ro, nathek ne sohjambling re-è asi sha ro, jiè nyieliieshii ne sohjambling pho è nathek shii gidieg rek ruii phro."},{"book":"Jon","chapter":"15","verse":"20","text":"“Ji-è gu è nyie yao pha ji ne nowkhlei bo; khiao ne awai Ithong è ne boh asi phro.” Chiih-è bran è gu shii diig rek arone, nathek shii de bajo diigchio rek ruii phro; chiih-è ai gu miyao pha miyao ji nuii arone, ithek de nathek shii bajo nuii phi phro."},{"book":"Jon","chapter":"15","verse":"21","text":"Jishii ithek è nathek shii irek pha ji ne nyieliieshii nathek ne guro habuii ne ji rek ro, nyieliieshii ithek ne gu shii thoh ge pha ji ne athieg ba ro."},{"book":"Jon","chapter":"15","verse":"22","text":"Gu è awuii ne ithek shii ayao arone ithek shii ne layog athe, jiè thuh shii ithek ichiih pha layog ji è yo pha lumuii oi ro."},{"book":"Jon","chapter":"15","verse":"23","text":"Hanyie è gu shii khiijai rek arone gu Aphuii shii de khiijai ro."},{"book":"Jon","chapter":"15","verse":"24","text":"Hanyie è de arek pha blia ji gu è ithek duchoi shii arek phi arone, ithek ne ichiig layog ji ne oi pha habuii shii, ji gu è nyie rek pha ji ne ithek è dohjong, chiih-è ithek è aphuii nane gu shii khiijai rek."},{"book":"Jon","chapter":"15","verse":"25","text":"Hì ne nyie um rey pha ne Iphey shii nyie zey ne um pha ji ne zab izai rey pha ji rek ro: Jimagungde ithek è gu shii khiijai pha ne nyie ichiig de oi ro."},{"book":"Jon","chapter":"15","verse":"26","text":"Nongpho ne wuii ruii—Jine Ragung ro, hanyie yi Hamangkhung-aphuii chiang shii izai dong pha chiih-è hanyie ne Aphuii re-è wuii ro. Gu ne gu Aphuii re-è aishii nathek hà thoh ge srane ai ne gu chiang shii yao ruii phro"},{"book":"Jon","chapter":"15","verse":"27","text":"Chiih-è nathek zab de gu chiang yao ruii phro, nyieliieshii nathek ne igobi re-è gu rog shii um ro."}]}