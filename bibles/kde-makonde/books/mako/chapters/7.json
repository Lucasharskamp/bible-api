{"data":[{"book":"Mako","chapter":"7","verse":"1","text":"Mafalisayo na vakúhunda vanji va Sheliya yanga Musa vanahaleke ku Yelusalemu vánikojana muyo mwanga Yesu."},{"book":"Mako","chapter":"7","verse":"2","text":"Nkuvona vakuhundwa vanji vanga Yesu uvalya chakulya kwa makono lakákalavijwe kupapatana na nnyambo wa dini ya Chiyahudi."},{"book":"Mako","chapter":"7","verse":"3","text":"Mafalisayo na Vayahudi vammalele vàkamulila mihambo ya anyakala vao, vanang'o nanga pavalya chakulya bila kulihahula kwa kukalava medi mmakono malinga chiilembelewa."},{"book":"Mako","chapter":"7","verse":"4","text":"Na pavahaloka kusakoni nanga pavalya chinu chohecho bila kuchihahula. Uchocho, vàkamulila mihambo inji yohe malinga, kuhahula myawo na vilongo na vyombo vya vitale."},{"book":"Mako","chapter":"7","verse":"5","text":"Bahi Mafalisayo na vakúhunda va Sheliya ya Musa nkummuja Yesu kuchidoni, “Ing'anya ntwani vakuhundwa vako nanga pavalakamula mahundo la mihambo ivatulekedile anyakala vetu, henga vanang'o vàlya chihi kwa makono ivêle najisi?”"},{"book":"Mako","chapter":"7","verse":"6","text":"Yesu nkuvayang'ula kuchidoni, “Mmakulilambilila mwenu! Nabii Isaya álaujije saana kumwamba mwenu, panalembile malove la Nnungu lahaûla kuva,"},{"book":"Mako","chapter":"7","verse":"7","text":"Kungwabudu kwavo kukee mana,"},{"book":"Mako","chapter":"7","verse":"8","text":"Mwenu mùleka amuli dya Nnungu nkupapata malaijo la vanu.”"},{"book":"Mako","chapter":"7","verse":"9","text":"Yesu nkuhweneha kuvahaulila kuchidoni, “Mwenu mùnimala kuditila amuli dya Nnungu kwa ulamba uchinga mulakamule mahundo la mihambo yenu mmene!"},{"book":"Mako","chapter":"7","verse":"10","text":"Kwa kuva, Musa ánihaula kuva, ‘Mweshimu atatako na anyoko,’ na ‘Munu woheyo antongolêla atatake au anyokwe malove lahakalenge àlembelewa awalalwe.’"},{"book":"Mako","chapter":"7","verse":"11","text":"Henga mwenu mùvahunda vanu kuva, akee lasima munu kumweshimu atatake au anyokwe, na mùhunda kuva munu ànahulula chihi kunnyaulila atatake au anyokwe kuva ‘Chinu chichichichikwing'e faida, ngùchihumije sadaka kwa Nnungu,’"},{"book":"Mako","chapter":"7","verse":"12","text":"bahi munu aneyo akálembelewa kavila kunnyangata atatake au anyokwe."},{"book":"Mako","chapter":"7","verse":"13","text":"Uvila njo chimulileka lilove lyanga Nnungu kwajili ya mihambo yenu imupwecheledile. Na mùtendanga vitukutuku vyohe vilandêne na anevyo.”"},{"book":"Mako","chapter":"7","verse":"14","text":"Anepo Yesu nkulichema kavila likuwa lya vanu, nkuvahaulila kuchidoni, “Mwenu mmammalele ngupilikanihe saana mumale kuva,"},{"book":"Mako","chapter":"7","verse":"15","text":"nanga chinu chalya munu nkuntenda munu aneyo kuva najisi. Henga achila chihalôka nkati mwanga munu anecho njo chintênda munu kuva najisi."},{"book":"Mako","chapter":"7","verse":"16","text":"Bahi munu avêle na makutu la kupilikana na apilikane!”"},{"book":"Mako","chapter":"7","verse":"17","text":"Yesu nkulileka likuwa lya vanu nkuinjila nng'ande, vakuhundwa vake nkunammuja chuuchilanda aula nfano."},{"book":"Mako","chapter":"7","verse":"18","text":"Yesu nkuvauja kuchidoni, “Dachi, ata na mwenu mukámaite chuulanda nfano? Dachi, mwenu mukámaite kuva chakulya chalya munu nanga pachintenda munu aneyo kuva najisi?"},{"book":"Mako","chapter":"7","verse":"19","text":"Kwa kuva, nanga pachimwenda muntima, ila chènda chihi nnitumbo na lukoto nkunachiyapuka.” Na kwa kuhaula uchocho, Yesu ánilanguja kuva vyakulya vyammalele vìnaluhusiwa kuliwa."},{"book":"Mako","chapter":"7","verse":"20","text":"Yesu nkuhweneha kutangola kuchidoni, “Chinu chinnyûma munu anecho njo chintênda munu kuva najisi."},{"book":"Mako","chapter":"7","verse":"21","text":"Kwa kuva, muntima mwanga munu mùhaloka mawaso lahakalenge na usalati na kwiva na kuwalala,"},{"book":"Mako","chapter":"7","verse":"22","text":"na kulala ugoni na kwima na ditama dibaya na kulambila na kulavalava na wiu na kuntongolela munu malove lahakalenge na kulyona na uvelu."},{"book":"Mako","chapter":"7","verse":"23","text":"Anelo lahakalenge lammalele làhuma nkati mwanga munu, na anelo njo lantênda munu ààve najisi.”"},{"book":"Mako","chapter":"7","verse":"24","text":"Bahi Yesu nkuuka apala nkuhwena chilambo chivêle pepi na imanga ya ku Tilo. Pahwikile aneko nkuinjila muing'ande imo kwa kuva, nanga panalembedile munu woheyo amale. Henga nanga panahulwile kulipiha."},{"book":"Mako","chapter":"7","verse":"25","text":"Bahi mmahe yumo ánavele na mwali n'joko ánavele na nanndenga, ánipilikana habali dyanga Yesu. Bahi nkummwenela Yesu nkutindivala malundi muyo mwake."},{"book":"Mako","chapter":"7","verse":"26","text":"Mmahe aneyo nanga panavele Nnyahudi, henga ávele mwenedi wa ku Foinike, chilambo cha ku Siliya. Nkunnyuwa Yesu ammuse nanndenga mmwanawe."},{"book":"Mako","chapter":"7","verse":"27","text":"Yesu nkunnyang'ula kuchidoni, “Valeke hoti vavana vasibe, kwa kuva, ikákatapala utwala chakulya cha vavana nkuvayelela ang'avanga.”"},{"book":"Mako","chapter":"7","verse":"28","text":"Henga ayula mmahe nkunnyang'ula Yesu kuchidoni, “Elo Nang'olo, henga ata ang'avanga vavêle pahi meza vàlya makombo la chakulya cha vavana.”"},{"book":"Mako","chapter":"7","verse":"29","text":"Yesu nkunnyaulila ayula mmahe kuchidoni, “Ing'anya ya iyang'udi yunguyang'wile, hwena kukaya, nanndenga ànimmuka mwanalo!”"},{"book":"Mako","chapter":"7","verse":"30","text":"Anepo ayula mmahe nkuhwena kukaya kwake, nkunankoja mwanawe alèlè pachinanda, nanndenga ammukìlè."},{"book":"Mako","chapter":"7","verse":"31","text":"Anepo Yesu nkuuka kudimanga dya chilambo cha ku Tilo, nkupita ching'ati imanga ya ku Sidoni na dimanga kumi dichêmwa Dikapoli, nkuhwena ku Litanda lya ku Galilaya."},{"book":"Mako","chapter":"7","verse":"32","text":"Vanu vanji nkumpelekejija munu ánavele na chitata na mmwidi, nkunnyuwa Yesu ammikile makono."},{"book":"Mako","chapter":"7","verse":"33","text":"Yesu nkummusa ayula munu palikuwa lya vanu, nkumpelekeja kunyenje, nkumwinjija vyala mmakutu lake, Yesu nkusuna mata, nkun'gusa nnulimi na àlalá mata."},{"book":"Mako","chapter":"7","verse":"34","text":"Anepo Yesu nkulola muha kulihunde, nkuyaha ntima, nkunnyaulila ayula munu kuchidoni, “Efata,” mana lake “Hunguka.”"},{"book":"Mako","chapter":"7","verse":"35","text":"Upala makutu la ayula munu nkudiuka na lulimi lwake nkupeyapeya, nkutandilika kutangola saana."},{"book":"Mako","chapter":"7","verse":"36","text":"Yesu nkuvalaija vanannyaulile munu woheyo àlalá lalatendile apala. Henga malinga chavalimbijije, nni chivahalijije kuyanjaja habali aneyo."},{"book":"Mako","chapter":"7","verse":"37","text":"Vanu nkuhalija kukangana namene, nkuva uvatangola kuchidoni, “Lammalele lalatenda lànikatapala. Àvatenda vanu vánavele mimwidi vapilikane na bubu vapate kutangola!”"}]}