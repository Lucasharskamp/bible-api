{"data":[{"book":"Mwanduso","chapter":"18","verse":"1","text":"Mndewa Mulungu kamulawila Bulahimu heli na mibiki mikulu ya Mamule. Bulahimu kakala yakalile hana ulwivi lwa dihena jake lusita lwa vuke da imisi."},{"book":"Mwanduso","chapter":"18","verse":"2","text":"Kalola uchanyha na kawawona wanhu watatu wema habehi nayo. Kawakimbilila hima hima kuwahokela, kadulisa ditwi jake mbaka chihanga chidalisa hasi,"},{"book":"Mwanduso","chapter":"18","verse":"3","text":"na kalonga, “Wenevale, one munogelwa na niye sekemuifose kaye yangu bila kwima, nahano muladi nidahe kuwasang'hanila."},{"book":"Mwanduso","chapter":"18","verse":"4","text":"Niwagalileni mazi muladi mudahe kuguma nhende na kuhumula hasi hana umbiki uno."},{"book":"Mwanduso","chapter":"18","verse":"5","text":"Kuno mohumula niifunganye ndiya chidogo muladi muje mpate nguvu ya kugendelela na mwanza wenu, kwaviya munizila niye mtumwa wenu.”"},{"book":"Mwanduso","chapter":"18","verse":"6","text":"Bulahimu kabwela hima kuna ihema kamulongela Sala, “Lopola, sola mhishi tano za usage unogile na uhonde magate.”"},{"book":"Mwanduso","chapter":"18","verse":"7","text":"Maabaho Bulahimu kakimbila kuna dibumbila da zing'ombe kasagula dang'ang'a dimwe ng'ombe dinenehe, kamwing'ha msang'hani, yoyadisasale hima hima."},{"book":"Mwanduso","chapter":"18","verse":"8","text":"Maabaho Bulahimu kasola matombo, matombo yagandile na ija inyama ifunganyigwe, kawasasalila ndiya manyambenyambe na kawekila, nayo kema habehi viwakalile woja haja hasi hana umbiki."},{"book":"Mwanduso","chapter":"18","verse":"9","text":"Maabaho wamuuza, “Kakulihi muke wako Sala?”"},{"book":"Mwanduso","chapter":"18","verse":"10","text":"Imwe wa nyambenyambe waja kamulongela Bulahimu, “Lusita fana luno mwaka ukwiza nizakubwelela, na muke wako Sala kezakuwa na mwana wa chilume.”"},{"book":"Mwanduso","chapter":"18","verse":"11","text":"Bulahimu na Sala wakala walala ng'hani, na Sala kafosa lusita lwa kweleka."},{"book":"Mwanduso","chapter":"18","verse":"12","text":"Kwa ivo Sala kaseka chimoyomoyo na kalonga, “Sambi niye namulala. Lelo nodahaze kudeng'helela kupata wimo kwa mulumangu yeli mulala?”"},{"book":"Mwanduso","chapter":"18","verse":"13","text":"Baho Mndewa Mulungu kamuuza Bulahimu, “Habali Sala kaseka na kalonga, ‘Kweli izadahika nyeleke mwana na niye mulala?’"},{"book":"Mwanduso","chapter":"18","verse":"14","text":"Vino kuna jojose hadidahika kwa Mndewa Mulungu? Lusita fana luno mwaka ukwiza nizabwela, na Sala kezakuwa na mwana wa chilume.”"},{"book":"Mwanduso","chapter":"18","verse":"15","text":"Ivo Sala kadumba, kabela na kalonga, “Sisekile bule.”"},{"book":"Mwanduso","chapter":"18","verse":"16","text":"Maabaho wanhu wawo wasegela wahita hanhu howadahile kudiwona bululu da Sodoma, na Bulahimu kawasindikiza."},{"book":"Mwanduso","chapter":"18","verse":"17","text":"Mndewa Mulungu kalonga, “Nimfise Bulahimu mbuli zondanitende?"},{"book":"Mwanduso","chapter":"18","verse":"18","text":"Bulahimu kezakuwa tata wa kabila kulu, kufosela yeye wanhu wa zisi zose wezatemeligwa mate."},{"book":"Mwanduso","chapter":"18","verse":"19","text":"Nimsagula yeye muladi yawafundize wanage na waja wokala muna ikaye yake kusondelela nzila ya Mndewa Mulungu kwa kutenda yanogile haulongozi wangu. Na niye nizamtendela Bulahimu chiya chonimulaganile.”"},{"book":"Mwanduso","chapter":"18","verse":"20","text":"Maabaho Mndewa Mulungu kalonga, “Nihulika kuna mbuli zihile nyingi kwa wanhu wa Sodoma na Gomola, na uhasanyi wawo ubasanya."},{"book":"Mwanduso","chapter":"18","verse":"21","text":"Nihumuluke nihite uko nikalole mwenyewo fana yoniyahulike ni kweli.”"},{"book":"Mwanduso","chapter":"18","verse":"22","text":"Maabaho wanhu waja wasegela na wahita kusonhela Sodoma mbali Mndewa Mulungu kasigala na Bulahimu."},{"book":"Mwanduso","chapter":"18","verse":"23","text":"Bulahimu kamkwenhukila Mndewa Mulungu kamuuza, “Vino weye kwizawananga wanhu wanogile hamwe na wehile?"},{"book":"Mwanduso","chapter":"18","verse":"24","text":"Yahawa muna dibululu muna wanhu wanogile haulongozi wa Mulungu, vino kwizadinanga bululu ijo jose? Vino kwizadinanga bululu jose badala ya kudileka kwa ichimu cha wanhu wanogile malongo matano weli umo?"},{"book":"Mwanduso","chapter":"18","verse":"25","text":"Sigesa kuwa kwizatenda ivo, kuwakoma wanhu wanogile hamwe na wehile, kuwatendelela wanhu wanogile na wehile. Vino msemi wa isi yose hatenda yanogile?”"},{"book":"Mwanduso","chapter":"18","verse":"26","text":"Mndewa Mulungu kamwidika, “Nahawafika wanhu wanogile malongo matano kuja kudibululu da Sodoma nizadileka bululu jose kwa ichimu chawo.”"},{"book":"Mwanduso","chapter":"18","verse":"27","text":"Bulahimu kamulongela kaidi, “Nolamba unilekelele nilonge na Mndewa, niye nili matimbwisi na maivu. Niye ni munhu muhala na sifaya kulonga chinhu chochose."},{"book":"Mwanduso","chapter":"18","verse":"28","text":"Mbali huwenda wopatika wanhu wanogile malongo mane na tano. Ivo kwizadinanga bululu jose kwaviya waswela wanhu watano?”"},{"book":"Mwanduso","chapter":"18","verse":"29","text":"Bulahimu kalonga kaidi, “Huwenda kwizakuwa na wanhu wanogile malongo mane?”"},{"book":"Mwanduso","chapter":"18","verse":"30","text":"Bulahimu kalonga, “Nokulamba Mndewa, sekeuwe na ludoko mbali leka nilonge kaidi. One wahawafika wanhu malongo matatu?”"},{"book":"Mwanduso","chapter":"18","verse":"31","text":"Bulahimu kalonga, “Kwaviya nikulamba bila ya ludumbo, nokulamba kaidi Mndewa. One wahawafika wanhu malongo maidi muhala?”"},{"book":"Mwanduso","chapter":"18","verse":"32","text":"Bulahimu kalonga, “Nokulamba Mndewa sekeuwe na ludoko, mbali nolamba nilonge kaidi mwanza umwe muhala. Yokuwaze wahawafika wanhu longo muhala?”"},{"book":"Mwanduso","chapter":"18","verse":"33","text":"Mndewa Mulungu viyakomeleze kulonga na Bulahimu, kasegela, Bulahimu kabwela ukaye."}]}