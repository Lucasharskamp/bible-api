{"data":[{"book":"اعداد","chapter":"11","verse":"1","text":"قوم اسرائیل به خاطر سختیهای خود لب به شکایت گشودند. خداوند شکایت آنها را شنید و غضبش افروخته شد. پس آتش خداوند از یک گوشهٔ اردو شروع به نابود کردن قوم کرد."},{"book":"اعداد","chapter":"11","verse":"2","text":"ایشان فریاد سر داده، از موسی کمک خواستند و چون موسی برای آنان نزد خداوند دعا کرد، آتش متوقف شد."},{"book":"اعداد","chapter":"11","verse":"3","text":"از آن پس آنجا را «تبعیره» (یعنی «سوختن») نامیدند، چون در آنجا آتش خداوند در میان ایشان شعله‌ور شده بود."},{"book":"اعداد","chapter":"11","verse":"4","text":"آنگاه غریبانی که از مصر همراه ایشان آمده بودند در آرزوی چیزهای خوب مصر اظهار دلتنگی می‌کردند و این خود بر نارضایتی قوم اسرائیل می‌افزود به طوری که ناله‌کنان می‌گفتند: «ای کاش کمی گوشت می‌خوردیم! چه ماهی‌های لذیذی در مصر می‌خوردیم!"},{"book":"اعداد","chapter":"11","verse":"5","text":"یادِ آن ماهیها که در مصر مفت می‌خوردیم به خیر! چه خیارها و خربزه‌هایی! چه تره‌ها و سیرها و پیازهایی!"},{"book":"اعداد","chapter":"11","verse":"6","text":"ولی حالا قوتی برای ما نمانده است، چون چیزی برای خوردن نداریم جز این مَنّا!»"},{"book":"اعداد","chapter":"11","verse":"7","text":"(مَنّا به اندازهٔ تخم گشنیز و به رنگ سفید مایل به زرد بود."},{"book":"اعداد","chapter":"11","verse":"8","text":"بنی‌اسرائیل آن را از روی زمین جمع کرده، می‌کوبیدند و به صورت آرد درمی‌آوردند، سپس، از آن آرد، قرصهای نان می‌پختند. طعم آن مثل طعم نانهای روغنی بود."},{"book":"اعداد","chapter":"11","verse":"9","text":"مَنّا با شبنم شامگاهی بر زمین می‌نشست.)"},{"book":"اعداد","chapter":"11","verse":"10","text":"موسی صدای تمام خانواده‌هایی را که در اطراف خیمه‌های خود ایستاده گریه می‌کردند شنید. پس خشم خداوند سخت شعله‌ور گردید و موسی نیز از این امر بسیار ناراحت شد."},{"book":"اعداد","chapter":"11","verse":"11","text":"موسی به خداوند گفت: «چرا با من که خدمتگزارت هستم چنین رفتار می‌کنی و مرا در این تنگنا گذاشته‌ای؟ به من رحم کن! مگر من چه کرده‌ام که بار این قوم را بر دوش من گذاشته‌ای؟"},{"book":"اعداد","chapter":"11","verse":"12","text":"آیا اینها بچه‌های من هستند؟ آیا من آنها را زاییده‌ام که به من می‌گویی آنها را مانند دایه در آغوش گرفته، به سرزمینی که برای اجدادشان قسم خوردی، ببرم؟"},{"book":"اعداد","chapter":"11","verse":"13","text":"برای این همه جمعیت چگونه گوشت تهیه کنم؟ زیرا نزد من گریه کرده، می‌گویند: ”به ما گوشت بده!“"},{"book":"اعداد","chapter":"11","verse":"14","text":"من به تنهایی نمی‌توانم سنگینی بار این قوم را تحمل کنم. این باری است بسیار سنگین!"},{"book":"اعداد","chapter":"11","verse":"15","text":"اگر می‌خواهی با من چنین کنی، درخواست می‌کنم مرا بکشی و از این وضع طاقت‌فرسا نجات دهی!»"},{"book":"اعداد","chapter":"11","verse":"16","text":"پس خداوند به موسی فرمود: «هفتاد نفر از مردان اسرائیل را که به‌عنوان شیخ و رهبر شناخته شده‌اند به حضور من بخوان. آنها را به خیمهٔ ملاقات بیاور تا در آنجا با تو بایستند."},{"book":"اعداد","chapter":"11","verse":"17","text":"من نزول کرده، در آنجا با تو سخن خواهم گفت و از روحی که بر تو قرار دارد گرفته، بر ایشان نیز خواهم نهاد تا با تو بار این قوم را بر دوش بکشند و تو تنها نباشی."},{"book":"اعداد","chapter":"11","verse":"18","text":"«به بنی‌اسرائیل بگو: ”خود را طاهر سازید، چون فردا گوشت به شما خواهم داد تا بخورید. شما گریه کردید و خداوند ناله‌های شما را شنیده است که گفته‌اید: «ای کاش گوشت برای خوردن می‌داشتیم. وقتی در مصر بودیم وضع ما بهتر بود!» پس خداوند به شما گوشت خواهد داد تا بخورید"},{"book":"اعداد","chapter":"11","verse":"19","text":"نه برای یک روز، دو روز، پنج روز، ده روز، بیست روز،"},{"book":"اعداد","chapter":"11","verse":"20","text":"بلکه برای یک ماه تمام گوشت خواهید خورد به حدی که از دماغتان درآید و از آن بیزار شوید، زیرا خداوند را که در میان شماست رد نموده، از فراق مصر گریه کردید.“»"},{"book":"اعداد","chapter":"11","verse":"21","text":"ولی موسی گفت: «تنها تعداد سربازان پیادهٔ قوم ششصد هزار نفر است و آنگاه تو قول می‌دهی که یک ماه تمام گوشت به این قوم بدهی؟"},{"book":"اعداد","chapter":"11","verse":"22","text":"اگر ما تمام گله‌ها و رمه‌های خود را سر ببریم باز هم کفاف این تعداد را نخواهد داد! و اگر تمام ماهیان دریا را هم بگیریم این قوم را نمی‌توانیم سیر کنیم!»"},{"book":"اعداد","chapter":"11","verse":"23","text":"خداوند به موسی فرمود: «آیا من ناتوان شده‌ام؟ به‌زودی خواهی دید که کلام من راست است یا نه.»"},{"book":"اعداد","chapter":"11","verse":"24","text":"پس موسی خیمهٔ ملاقات را ترک کرده، سخنان خداوند را به گوش قوم رسانید و هفتاد نفر از مشایخ بنی‌اسرائیل را جمع کرده، ایشان را در اطراف خیمه قرار داد."},{"book":"اعداد","chapter":"11","verse":"25","text":"خداوند در ابر نازل شده، با موسی صحبت کرد و از روحی که بر موسی قرار داشت گرفته، بر آن هفتاد شیخ نهاد. وقتی که روح بر ایشان قرار گرفت نبوّت کردند، اما پس از آن دیگر نبوّت نکردند."},{"book":"اعداد","chapter":"11","verse":"26","text":"دو نفر از آن هفتاد نفر به نامهای الداد و میداد، در اردوگاه مانده و به خیمۀ ملاقات نرفته بودند، ولی روح بر ایشان نیز قرار گرفت و در همان جایی که بودند نبوّت کردند."},{"book":"اعداد","chapter":"11","verse":"27","text":"جوانی دویده، به موسی خبر داد: «اِلداد و میداد در اردوگاه نبوت می‌کنند.»"},{"book":"اعداد","chapter":"11","verse":"28","text":"یوشع پسر نون که یکی از دستیاران برگزیدۀ موسی بود اعتراض نموده، گفت: «ای سرور من، جلوی کار آنها را بگیر!»"},{"book":"اعداد","chapter":"11","verse":"29","text":"ولی موسی جواب داد: «آیا تو به جای من حسادت می‌کنی؟ ای کاش تمامی قوم خداوند نبی بودند و خداوند روح خود را بر همهٔ آنها می‌نهاد!»"},{"book":"اعداد","chapter":"11","verse":"30","text":"بعد موسی با مشایخ اسرائیل به اردوگاه بازگشت."},{"book":"اعداد","chapter":"11","verse":"31","text":"خداوند بادی وزانید که از دریا بلدرچین آورد. بلدرچین‌ها اطراف اردوگاه را از هر طرف به مسافت یک روز راه در ارتفاعی نزدیک به یک متر از سطح زمین پر ساختند."},{"book":"اعداد","chapter":"11","verse":"32","text":"بنی‌اسرائیل تمام آن روز و شب و روز بعد از آن، بلدرچین گرفتند. حداقل وزن پرندگانی که هر کس جمع کرده بود نزدیک به هزار کیلو11‏:32 عبری: «ده حومِر». بود. به منظور خشک کردن بلدرچین‌ها، آنها را در اطراف اردوگاه پهن کردند."},{"book":"اعداد","chapter":"11","verse":"33","text":"اما گوشت هنوز زیر دندانهایشان بود که خشم خداوند بر قوم اسرائیل افروخته شد و بلایی سخت نازل کرده، عدهٔ زیادی از آنان را از بین برد."},{"book":"اعداد","chapter":"11","verse":"34","text":"پس آن مکان را «قبروت هتاوه» (یعنی «قبرستان حرص و ولع») نامیدند، چون در آنجا اشخاصی را دفن کردند که برای گوشت و سرزمین مصر حریص شده بودند."},{"book":"اعداد","chapter":"11","verse":"35","text":"قوم اسرائیل از آنجا به حضیروت کوچ کرده، مدتی در آنجا ماندند."}]}