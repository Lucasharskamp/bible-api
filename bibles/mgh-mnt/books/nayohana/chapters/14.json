{"data":[{"book":"Nayohana","chapter":"14","verse":"1","text":"Yesu nkeerelha, “Nhichukulhe munrimani mwinyu. Munrumelhelheke Nlhuku, nkirumelhelheke ni mii."},{"book":"Nayohana","chapter":"14","verse":"2","text":"Uwani wa Athumwanaka mapuro ari menchi, ihikaari chiicho, kanouhimeriani. Vano mii kinokelha ukoroshelhani nipuro."},{"book":"Nayohana","chapter":"14","verse":"3","text":"Karwaaka ni ukoroshelhani nipuro, kinoohokolhia uwa ukushani uwannyaka, ni inyu nkhalhe variaka miyaano."},{"book":"Nayohana","chapter":"14","verse":"4","text":"Ni inyu nhochuwelha iphiro yo urwaa wowo unokelha aka uwo.”"},{"book":"Nayohana","chapter":"14","verse":"5","text":"Natomaso nkayankoha, “Thithi, khaninchuwelha unokelha inyu, ninohalha uchuwelha chani etu, yeyo iphiro iyo?”"},{"book":"Nayohana","chapter":"14","verse":"6","text":"Yesu nkaakhulha, “Miyaano phi iphiro, ikeekhene ni ukumi. Khaawo ntu nooria urwaa wa Athithi aahivireke uwannyaka."},{"book":"Nayohana","chapter":"14","verse":"7","text":"Yakhalhaka nhokichuwelha miyaano, nnowaachuwelha ni Athumwanaka chiicho. Ni toka vano, nnowaachuwelha, tho nhomalha woona.”"},{"book":"Nayohana","chapter":"14","verse":"8","text":"Nafilipo nkayaamwiirelha, “Thithi, nnooniheke Athithi, ni hii inonithosha.”"},{"book":"Nayohana","chapter":"14","verse":"9","text":"Yesu nkeerelha, “Kihokhalha ni inyu mahuku onkhaye alha, ni inyu Nafilipo bado khannakichuwelha? Akoonne mii ahoona Athithi. Nnooria chani etu wiira, ‘Nnoonihe Athithi?’"},{"book":"Nayohana","chapter":"14","verse":"10","text":"Chani Nafilipo khannorumelhelha wiira miyaano kinokhalha nhina Athithi, ni ayo Athithi anokhalha nhina mwaka? Akinoolhumacha malhove wo ikuru aka, Athithi arii nhina mwaka phi nopanga mitheko chaya."},{"book":"Nayohana","chapter":"14","verse":"11","text":"Nhothananiya ukirumelhelha vaneera aka wiira miyaano kinokhalha nhina Athithi ni ayo Athithi anokhalha nhina mwaka. Ama etu, nrumelhelheke wo nlhatu no mitheko chinopanga aka."},{"book":"Nayohana","chapter":"14","verse":"12","text":"Ikekhiaye kinouhimeriani, anokirumelhelha mii anoopanga mitheko chinopanga aka miyaano, eiyo, anoopanga ata moolhupalhe chinene, ukhalhawaya kinokelha wa Athithi."},{"book":"Nayohana","chapter":"14","verse":"13","text":"Ittu iriyoothe inottuna inyu ulhepelha wo nchina naka kinoopanga, wiira nthimicho wa Athithi wooniye nhina mwawe Mwaana a Ntu."},{"book":"Nayohana","chapter":"14","verse":"14","text":"Mwakilhepelhaka ittu iriyoothe wo nchina naka, kinouvahani."},{"book":"Nayohana","chapter":"14","verse":"15","text":"“Mwakittunaka, nnoovara malhehero aka."},{"book":"Nayohana","chapter":"14","verse":"16","text":"Kinowaalhepelha Athithi wiira ammwiihe Okaviha nkina, nohalha ukhalha ni inyu mwaattiva wo mahuku o uhimalha."},{"book":"Nayohana","chapter":"14","verse":"17","text":"Yoyo phi Iphumu ya Nlhuku nohalha upatakulha ikeekhene ya Nlhuku. Attu o velhaponi khanowa ampochera ukhalhawaya khanowa aamwoona, mena unchuwelha. Nansho mwaattiva nnowa mwanchuwelha ukhalhawaya noowa aakhalha nhina mwinyu."},{"book":"Nayohana","chapter":"14","verse":"18","text":"“Khakinoohiyani mwaattiva thoko ashaana ohiiya, kinoohokolhia tho uwaninyu."},{"book":"Nayohana","chapter":"14","verse":"19","text":"Ihohalha vakani attu o velhaponi khanowa yaakona tho. Nansho mwaattiva nnookona, ukhalhawaya miyaano kinkumi, ni inyuva chiicho nnookhalha akumi."},{"book":"Nayohana","chapter":"14","verse":"20","text":"Nenno nihuku nno vanohalha aya waaya nnoowa mwaachuwelha wiira miyaano kiri nhina mwa Athithi, ni inyuva nrii nhina mwaka, thoko ni mii kiriaka nhina mwinyu."},{"book":"Nayohana","chapter":"14","verse":"21","text":"“Ntu nopochera malhehero aka ni uvara, yoyo phi nokittuna. Ntu nokittuna miyaano noottuniya ni Athumwanaka, ni mii kinowaattuna ni wiichoniha uwannyaya.”"},{"book":"Nayohana","chapter":"14","verse":"22","text":"Nayuda, kahiwe Isikariote ulhe, nkayaamwiirelha, “Thithi, vanoorieke chani inyuva wiichooniha uwanihu hii, kuhiwe wa attu o velhaponi?”"},{"book":"Nayohana","chapter":"14","verse":"23","text":"Yesu nkaakhulha, “Ntu akittunaka, noovarelhelha malhove aka. Athumwanaka anonttuna, ni hii ninoowa neesha nipuro uwannyawe."},{"book":"Nayohana","chapter":"14","verse":"24","text":"Ntu hinokittuna khanovarelhelha malhove aka. Nlhove niiwilhe inyu nno kanihiwe nawaka, nansho na Athithi akirumme."},{"book":"Nayohana","chapter":"14","verse":"25","text":"“Kihoohimeriani ulha mwaha ulha vano, kinari vamoka ni inyu."},{"book":"Nayohana","chapter":"14","verse":"26","text":"Okaviha, Iphumu ya Nlhuku, nottuna urumiya ni Athithi wo nchina naka uyo, noowittuchihani kila ittu ni uwupushani chittu chonkhaye chuuhimenrieakani."},{"book":"Nayohana","chapter":"14","verse":"27","text":"“Mpuha phi nouhiyeraakani, kinouvahani mpuha aka. Akinoovahani thoko attu o velhaponi chineera aya. Nhikhelhiye nipampa munrimani, mena nhoove."},{"book":"Nayohana","chapter":"14","verse":"28","text":"Nheewa kuuhimeriakani, ‘Kinoorwaa, nansho kinoohokolhia tho uwaninyu.’ Yakaari mwahokittuna, mwanteelhiya woona wiira kinokelha wa Athithi, ukhalhawaya yayo phi olhupalhe ukipwaha mii."},{"book":"Nayohana","chapter":"14","verse":"29","text":"Kihoohimeriani malhove menchi ihinaya ukhumelhelha, vanohalha aya ukhumelhelha vawo mmwe mwaarumelhelha."},{"book":"Nayohana","chapter":"14","verse":"30","text":"Khakinoolhumacha ni inyu tho mwaha mulhupalhe, ukhalhawaya nholhelhi o velhaponi, Nakare ri muuwani. Nansho uwannyaka miyaano kharina machiri,"},{"book":"Nayohana","chapter":"14","verse":"31","text":"nansho attu o velhaponi anoothananiya uchuwelha wiira kinowaattuna Athithi, phi nlhatu noopanga kila ittu thoko Athithi chikilheherilhe aya."}]}