{"data":[{"book":"2 AmaKhosi","chapter":"6","verse":"1","text":"Ixuku labaphrofethi lathi ku-Elisha, “Khangela, indawo esihlala kiyo lawe kayisasanelanga."},{"book":"2 AmaKhosi","chapter":"6","verse":"2","text":"Asiye eJodani lapho esizagamula khona izigodo sakhe indawo yokuhlala.”"},{"book":"2 AmaKhosi","chapter":"6","verse":"3","text":"Omunye wabo wathi, “Ungazake uhambe lezinceku zakho na?”"},{"book":"2 AmaKhosi","chapter":"6","verse":"4","text":"Ngakho wasehamba labo."},{"book":"2 AmaKhosi","chapter":"6","verse":"5","text":"Omunye wathi egamula, ihloka lakhe laqamuka isihloko salo sawela emanzini. Wasekhala esithi, “Nkosi yami, ihloka leli bengilibolekile.”"},{"book":"2 AmaKhosi","chapter":"6","verse":"6","text":"Umuntu kaNkulunkulu wasebuza esithi, “Liwele ngaphi?” Uthe esemtshengisile indawo yakhona, u-Elisha wagamula uswazi waluphosela khonapho, lokho kwenza ihloka lelo landenda."},{"book":"2 AmaKhosi","chapter":"6","verse":"7","text":"Wasesithi, “Lenyule emanzini.” Umuntu lowo welula isandla sakhe walenyula."},{"book":"2 AmaKhosi","chapter":"6","verse":"8","text":"Inkosi yase-Aramu yayisempini ilwisana labako-Israyeli. Ngemva kokukhulumisana lezikhulu zayo inkosi yathi, “Inkamba yami ngizayimisa endaweni ethile.”"},{"book":"2 AmaKhosi","chapter":"6","verse":"9","text":"Umuntu kaNkulunkulu wathumela ilizwi enkosini yako-Israyeli lisithi, “Qaphela ungedluli kuleyana indawo, ngoba ama-Aramu azakwehla ayekhona.”"},{"book":"2 AmaKhosi","chapter":"6","verse":"10","text":"Ngakho inkosi yako-Israyeli yahlolisisa kuleyondawo eyayiqanjwe ngumuntu kaNkulunkulu. U-Elisha wakuphinda enkosini lokhu kuxwayisa kanenginengi, ukuze izivikele ezindaweni ezinjengalezi."},{"book":"2 AmaKhosi","chapter":"6","verse":"11","text":"Lokhu kwayithukuthelisa inkosi yase-Aramu. Yabiza izikhulu zayo yazihwabhela yathi, “Aliyikungitshela yini ukuthi phakathi kwethu ngubani oseceleni lenkosi yako-Israyeli na?”"},{"book":"2 AmaKhosi","chapter":"6","verse":"12","text":"Esinye sezikhulu zakhe sathi, “Kakho phakathi kwethu nkosi yami, kodwa u-Elisha, umphrofethi wako-Israyeli, ulakho ukutshela inkosi yako-Israyeli ngalawo mazwi owakhuluma usendlini yakho yokulala.”"},{"book":"2 AmaKhosi","chapter":"6","verse":"13","text":"Inkosi yabalaya yathi, “Hambani liyemdinga lapho akhona, ukuze ngithumele amadoda ayemthumba.” Kwavela impendulo ethi, “UseDothani.”"},{"book":"2 AmaKhosi","chapter":"6","verse":"14","text":"Inkosi yasithumela amabhiza lezinqola zokulwa kanye lamabutho aqinileyo. Bahamba ebusuku bahle bagombolozela umuzi wakhona."},{"book":"2 AmaKhosi","chapter":"6","verse":"15","text":"Kuthe inceku yomuntu kaNkulunkulu ivuka ekuseni ngelanga elilandelayo yaphuma phandle yathola amabutho alamabhiza lezinqola zokulwa sezihonqolozele idolobho. Inceku yethuka yathi, “Maye, nkosi yami, sizakwenzenjani na?”"},{"book":"2 AmaKhosi","chapter":"6","verse":"16","text":"Umphrofethi wathi, “Ungesabi. Labo abalathi banengi kulalabo abangakubo.”"},{"book":"2 AmaKhosi","chapter":"6","verse":"17","text":"U-Elisha wasekhuleka wathi, “Oh Thixo, vula amehlo akhe ukuze abone.” Ngakho uThixo wavula amehlo enceku, yakhangela yabona amaqaqa agcwele amabhiza lezinqola zokulwa ezomlilo zihonqolozele u-Elisha."},{"book":"2 AmaKhosi","chapter":"6","verse":"18","text":"Kuthe izitha zisondela kuye, u-Elisha wakhuleka kuThixo wathi, “Tshaya lababantu babe yiziphofu.” Ngakho wabaphumputhekisa, njengokucela kuka-Elisha."},{"book":"2 AmaKhosi","chapter":"6","verse":"19","text":"U-Elisha wabatshela wathi, “Akusiwo umgwaqo njalo akusiwo umuzi eliwudingayo. Ngilandelani, ngizalikhokhela liye emuntwini elimdingayo.” Ngakho wabakhokhelela eSamariya."},{"book":"2 AmaKhosi","chapter":"6","verse":"20","text":"Sebephakathi komuzi, u-Elisha wathi, “Thixo, vula amehlo alababantu ukuze babone.” Ngakho uThixo wavula amehlo abo, bazibonela ukuthi babephakathi kweSamariya."},{"book":"2 AmaKhosi","chapter":"6","verse":"21","text":"Inkosi yako-Israyeli ithe ibabona, yabuza ku-Elisha yathi, “Ngibabulale yini, baba? Ngibabulale na?”"},{"book":"2 AmaKhosi","chapter":"6","verse":"22","text":"Yena waphendula wathi, “Ungababulali. Kambe ungababulala yini ngenkemba loba ngomtshoko wakho abantu obathumbileyo. Baphe ukudla lamanzi ukuze badle babe sebebuyela enkosini yabo.”"},{"book":"2 AmaKhosi","chapter":"6","verse":"23","text":"Inkosi yako-Israyeli yasibenzela idili elikhulu, bathe sebeqedile ukudla lokunatha, yabakhulula ukuba bahambe, ngakho basuka babuyela enkosini yabo. Kwathi amaxuku amabutho ase-Aramu ayehlala ehlasela elako-Israyeli akhawula ukuhlasela."},{"book":"2 AmaKhosi","chapter":"6","verse":"24","text":"Ngemva kwesikhathi, uBheni-Hadadi inkosi yase-Aramu yaqoqa amabutho ayo wonke yayavimbezela umuzi waseSamariya."},{"book":"2 AmaKhosi","chapter":"6","verse":"25","text":"Kwaba lendlala enkulu eSamariya ngesikhathi sokuvinjezelwa kwayo; ngakho inhloko kababhemi yayithengiswa ngamashekeli esiliva angamatshumi ayisificaminwembili, legajana lombhida othile ngamashekeli amahlanu esiliva."},{"book":"2 AmaKhosi","chapter":"6","verse":"26","text":"Kwathi ngolunye usuku inkosi yako-Israyeli ihambahamba phezu komduli womuzi, owesifazane othile wamemeza esithi kuyo, “Akungincede, baba nkosi yami!”"},{"book":"2 AmaKhosi","chapter":"6","verse":"27","text":"Inkosi yaphendula yathi, “Nxa uThixo engakusizi, mina kambe ngizaluthatha ngaphi uncedo? Ngizaluthatha esikhamelweni sewayini yini loba esizeni sokubhulela na?”"},{"book":"2 AmaKhosi","chapter":"6","verse":"28","text":"Wasebuza wathi, “Kodwa uhlutshwa yini?”"},{"book":"2 AmaKhosi","chapter":"6","verse":"29","text":"Ngakho simphekile umntanami samudla. Ngosuku olulandelayo ngasengisithi, ‘Letha umntanakho ukuba simudle.’ Kodwa yena ubesemfihlile.”"},{"book":"2 AmaKhosi","chapter":"6","verse":"30","text":"Inkosi ithe isizwa okwakutshiwo ngowesifazane lowo yadabula izigqoko zayo. Inkosi yayihamba phezu komduli, abantu bayikhangela, babona ukuthi isigqoko sayo sangaphansi sasingesokulila."},{"book":"2 AmaKhosi","chapter":"6","verse":"31","text":"Inkosi yathi, “Sengathi uNkulunkulu angangihlanekela kubi nxa ikhanda lika-Elisha indodana kaShafathi kungasa lilokhu limi phezu kwamahlombe akhe lamuhla!”"},{"book":"2 AmaKhosi","chapter":"6","verse":"32","text":"U-Elisha wayehlezi endlini yakhe labadala babehlezi laye. Inkosi yasithumela isithunywa phambili, kodwa sithe singakafiki u-Elisha wathi ebadaleni, “Liyakubona yini ukuthi umbulali lo usethumele umuntu ukuba azoquma ikhanda lami na? Khangelani, ekufikeni kwesithunywa lapha libovala umnyango libambe isivalo siqine. Kalizizwa yini izisinde zenkosi yaso ngemva kwaso na?”"},{"book":"2 AmaKhosi","chapter":"6","verse":"33","text":"Kwathi esakhuluma, isithunywa sahle safika. Ngakho inkosi yathi, “Uhlupho lonke lolu luvela kuThixo. Pho-ke ngisamlindelelani uThixo na?”"}]}