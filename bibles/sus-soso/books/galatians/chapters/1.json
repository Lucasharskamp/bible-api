{"data":[{"book":"Galatians","chapter":"1","verse":"1-2","text":"N tan Pɔlu nun n ngaxakerenyie, muxu bara danxaniyatɔɛ ɲamae xɛɛbu naxee na Galati bɔxi ma. Mixi yo mu n xɛɛxi. Ala xa Mixi Sugandixi Isa nun Baba Ala naxan a rakelixi faxɛ ma, e tan nan n xɛɛxi."},{"book":"Galatians","chapter":"1","verse":"3","text":"Won Baba Ala nun won Marigi Isa, Ala xa Mixi Sugandixi, e xa hinnɛ nun bɔɲɛsa fi wo ma."},{"book":"Galatians","chapter":"1","verse":"4","text":"Isa a yɛtɛ baxi sɛrɛxɛ ra won ma yunubie xafarife nan na, a xa won natanga yi waxati ɲaaxi ma, alɔ won Baba Ala wama a xɔn ma ki naxɛ."},{"book":"Galatians","chapter":"1","verse":"5","text":"Tantui na Ala bɛ abadan. Amina."},{"book":"Galatians","chapter":"1","verse":"6","text":"N dɛ bara ixara wo to gbilenfe wo xilima fɔxɔ ra yi ikɔrɛxi ra, naxan bara wo xili a xa Mixi Sugandixi xa hinnɛ saabui ra. Wo na birafe masenyi gbɛtɛ nan fɔxɔ ra,"},{"book":"Galatians","chapter":"1","verse":"7","text":"naxan mu findixi masenyi fanyi ra. Mixi ndee wama wo xaxili ifufe, e xa Ala xa Mixi Sugandixi xa xibaaru fanyi mafindi."},{"book":"Galatians","chapter":"1","verse":"8","text":"Kɔnɔ xa a sa li muxu tan, xa na mu a ra Ala xa malekɛ nde naxa masenyi ti wo bɛ, naxan mu lanxi na masenyi fanyi ma naxan masenxi wo bɛ a singe ra, dankari na na kanyi bɛ."},{"book":"Galatians","chapter":"1","verse":"9","text":"N xa gbilen na ma a firin nde. Xa mixi yo fa masenyi nde tide wo bɛ, naxan mu lanxi na masenyi fanyi ma naxan masenxi wo bɛ a singe ra, dankari na na kanyi bɛ."},{"book":"Galatians","chapter":"1","verse":"10","text":"Na kui, n na nde sago rabafe, ibunadama ba ka Ala? Wo ɲɔxɔ a ma a n wama adamadi sago nan nabafe? Xa na na a ra nu, n mu findima Ala xa Mixi Sugandixi xa konyi ra."},{"book":"Galatians","chapter":"1","verse":"11","text":"N ngaxakerenyie, n xa a fala wo bɛ a n xibaaru fanyi naxan ibama a mu fatanxi adama xaxili xa ra."},{"book":"Galatians","chapter":"1","verse":"12","text":"N mu a sɔtɔ mixi xa ra. Mixi yo mu n xaranxi a ra. Ala xa Mixi Sugandixi Isa yati nan a masenxi n bɛ."},{"book":"Galatians","chapter":"1","verse":"13","text":"Wo bara a mɛ a singe n nu biraxi Yuwifie xa diinɛ fɔxɔ ra sɛnbɛ ra ki naxɛ. N nu Ala xa danxaniyatɔɛ ɲamae ɲaxankatama nɛ a ɲaaxi ra alako n xa e sɔntɔ."},{"book":"Galatians","chapter":"1","verse":"14","text":"N xaranyi naxan nabaxi Yuwifie xa diinɛ kui, a dangi n booree xa xaranyi ra. N nu birama n benbae xa naamunyie fɔxɔ ra sɛnbɛ nan na."},{"book":"Galatians","chapter":"1","verse":"15","text":"Kɔnɔ Ala nu bara n sugandi kafi n bari tɛmui. A naxa n xili a xa hinnɛ ra,"},{"book":"Galatians","chapter":"1","verse":"16","text":"a fa a xa Di masen n bɛ, alako n xa a xa fe kawandi ti si gbɛtɛe tagi. A to n xili na ma, n mu marasi fen mixi yo ra,"},{"book":"Galatians","chapter":"1","verse":"17","text":"n mu siga Darisalamu mixie yire naxee singe findi Isa xa xɛɛrae ra n tan bɛ. N naxa siga keren na Arabu bɔxi ma. Na dangi xanbi n naxa gbilen Damasi taa kui."},{"book":"Galatians","chapter":"1","verse":"18","text":"Ɲɛ saxan to dangi, n naxa siga Darisalamu, alako n xa Piyɛri kolon. N naxa lu a xɔnyi xi fu nun suuli."},{"book":"Galatians","chapter":"1","verse":"19","text":"N mu Isa xa xɛɛra gbɛtɛ to na tɛmui, fo Isa xunya Yaki."},{"book":"Galatians","chapter":"1","verse":"20","text":"N xa a fala wo bɛ Ala ya xɔri, n naxan sɛbɛfe wo ma, wule yo mu na a kui."},{"book":"Galatians","chapter":"1","verse":"21","text":"Na ɲɛrɛ dangi xanbi, n naxa siga Siriya nun Silisi bɔxi ma."},{"book":"Galatians","chapter":"1","verse":"22","text":"Isayanka ɲamae naxee nu na Yudaya, nee mu nu n kolonxi na tɛmui,"},{"book":"Galatians","chapter":"1","verse":"23","text":"kɔnɔ e nu bara a mɛ a mixi naxan nu e tɔɔrɔma, a a bara findi danxaniya kawandila ra. «Singe a nu wama na danxaniya xun nakanafe, kɔnɔ yakɔsi a na a kawandife.»"},{"book":"Galatians","chapter":"1","verse":"24","text":"Na kui, e naxa Ala matɔxɔ n ma fe ra."}]}