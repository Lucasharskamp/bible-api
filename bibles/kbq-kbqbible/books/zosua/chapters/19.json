{"data":[{"book":"ZOSUA","chapter":"19","verse":"1","text":"Hanki nampa 2 mopare'ma satu zokago'ma re'za kazana, Simioni agi efore hige'za, Simioni naga'mo'za nagate nofite hu'za refko hu'za erisantihare'naze. Ana mopama erisantimahare'naza mopamo'a Juda naga'mokizmi mopamofo amu'nozamifi me'ne."},{"book":"ZOSUA","chapter":"19","verse":"2","text":"Simioni naga'mozama erisantimahare'naza kumatmimofo zamagi'a ama'ine, Bersebama, mago agi'a (Sebae) Moladama,"},{"book":"ZOSUA","chapter":"19","verse":"3","text":"Hazar-Sualima, Balama, Ezemima,"},{"book":"ZOSUA","chapter":"19","verse":"4","text":"Eltoladima, Bethulima, Homama,"},{"book":"ZOSUA","chapter":"19","verse":"5","text":"Ziklagima, Bet-Makabotima, Hazar-Susama,"},{"book":"ZOSUA","chapter":"19","verse":"6","text":"Bet-Lebaotine, Saruheni kuma me'ne. Hagi ana makara 13ni'a ranra kumatmi megeno, ne'onse kumatamimo megagi zamantetere hu'ne."},{"book":"ZOSUA","chapter":"19","verse":"7","text":"Hanki mago'ane 4'a ranra kumatami megeno, ne'onse kuma'ma megagiterema hu'nea kumatamima eri'nazana, Ainima, Rimonima, Eterima, Asani kuma'ene eri'naze."},{"book":"ZOSUA","chapter":"19","verse":"8","text":"Ana nehu'za ranra kuma'ene ne'onse megagi zmante'nea kumatamina miko eri vagarazageno vuno, fenkamu sauti kaziga Ba'alat Bea mago agi'a Nigevi kaziga Rame nehaza kumate uhanatige'za Simioni naga'moza nagate nofite hu'zama erisantimahare'naza mope."},{"book":"ZOSUA","chapter":"19","verse":"9","text":"Hanki Juda nagara ra mopa refko huzami'nagu, Simioni naga'mo'za Juda naga'mokizmi mopafinti mago'a eri'naze. Ana hu'negu Simioni naga'mo'za Juda naga'mokizmi mopafi mago'a mopa erisantihare'za mani'naze."},{"book":"ZOSUA","chapter":"19","verse":"10","text":"Hanki nampa 3 mopare'ma satu zokago'ma re'za kazana, Zebuluni agi efore higeno, Zebuluni naga'mo'za nagate nofite refko hu'za eri'naza mopazamimofo agema'amo'a vuno, Saridi rankumate uhanati'ne."},{"book":"ZOSUA","chapter":"19","verse":"11","text":"Hagi zage fre kaziga mopamofo agema'amo'a Marala uhanatiteno, vuno Dabeseti tavaonte vuteno, vuno Jokneam kumamofo zage hanati kaziga osi ti me'nere uhanati'ne."},{"book":"ZOSUA","chapter":"19","verse":"12","text":"Hanki Sarititira mopamofo agema'amo'a rukrahe huno zage hanati kaziga Kislot-Tabori kaziga uhanatiteno, vuno Daberati uhanatino, Jafia mareri'ne."},{"book":"ZOSUA","chapter":"19","verse":"13","text":"Anantetira mopamofo agema'amo'a zage hanati kaziga vuvava huno Gat Hefarine, Et Kazini rankuma trente vuteno, anantetira Rimmoni uhanatiteno, rukrahe'ma hiana Nea kaziga avugosa hunteno vu'ne."},{"book":"ZOSUA","chapter":"19","verse":"14","text":"Hanki noti kaziga mopamofo agema'amo'a rugagino, Hanaton rankumate uhanatiteno, vuvava huno Ifta-El agupoma ome atrete ome atre'ne."},{"book":"ZOSUA","chapter":"19","verse":"15","text":"Hanki ana maka Zebuluni naga nofi'moza'ma eri'naza ranra kumatamimofo zamagi'a amanahu me'ne, Katatima, Nahalalima, Simronima, Idalane, Betlehemu kuma'enena eri'naze. Hagi ana makara 12fu'a rankumatamine ne'onse kumatamima megagi zamanteterema hu'nea kumara erivagare'naze."},{"book":"ZOSUA","chapter":"19","verse":"16","text":"Hanki ama ana ranra kumatamine tavao zamire'ma me'ne'a neonse kumatamina Zebuluni naga'mo'za nagate nofite refko hu'za zamagra'a mopa erisantihare'naze."},{"book":"ZOSUA","chapter":"19","verse":"17","text":"Hanki nampa 4 moparema satu zokagoma re'za kazana, Isaka agi efore hige'za, Isaka naga'mo'za nagate nofite hu'za mopa refko hu'za erisantihare'naze."},{"book":"ZOSUA","chapter":"19","verse":"18","text":"Hagi Isaka naga'mo'za eri'naza ranra kumatamimofo zamagi'a amanahu me'ne, Jesrilma, Kesulotima, Sunemima,"},{"book":"ZOSUA","chapter":"19","verse":"19","text":"Hafaraimima, Sionima, Anaharatima,"},{"book":"ZOSUA","chapter":"19","verse":"20","text":"Rabitima, Kisionima, Ebezima,"},{"book":"ZOSUA","chapter":"19","verse":"21","text":"Remetima, En-Ganimima, En-hadama, Bet-Pazezima hu'za eri'naze."},{"book":"ZOSUA","chapter":"19","verse":"22","text":"Hagi Isaka naga'mo'zama eri'naza mopamofo agema'amo'a Tabori agonare vuteno, vuno Sahahazumane Bet-Semes rankuma trente uhanatiteno, vuno Jodani tinte ome atrege'za Isaka naga'mo'zama eri'nazana, 16ni'a ranra kuma'tamine tavaozamire'ma me'nea neonse kumataminena eri vagare'naze."},{"book":"ZOSUA","chapter":"19","verse":"23","text":"Ama ana ranra kuma'tamine ne'onse kumatamina Isaka naga'mo'za nagate nofite hu'za zamagra'a suza refko hu'za erisantihare'naze."},{"book":"ZOSUA","chapter":"19","verse":"24","text":"Hanki nampa 5fu mopare'ma satu zokagore'za kazana, Asa agi efore hige'za, Asa naga'mo'za nagate nofite hu'za mopa refko hu'za erisantihare'naze."},{"book":"ZOSUA","chapter":"19","verse":"25","text":"Hagi Asa naga'mo'zama eri'naza mopa'afima me'nea ranra kumatamimofo zamagi'a amanahu hu'ne, Helkatima, Halima, Betenima, Aksafama,"},{"book":"ZOSUA","chapter":"19","verse":"26","text":"Alamelekima, Amadine, Misali ran kuma'ene, zage fre kaziga mopamofo agema'amo'a Kameli agonane Siho Libnat rankuma tavaonte ome antre'ne."},{"book":"ZOSUA","chapter":"19","verse":"27","text":"Hanki anantetira mopamofo agema'amo'a ome rukrahe huno zage hanati kaziga Bet-Dagoni rankumate vuteno, Zebuluni naga mopane Ifta-El agupo tavaonte vuteno, vuvava huno noti kaziga Bet-Emekine, Neieli rankumate uhanatiteno, agatereno noti kaziga vuvava huno Kabuli rankumate uhanati'ne."},{"book":"ZOSUA","chapter":"19","verse":"28","text":"Hanki anantetira Ebronima, Rehobuma, Hamonine, Kana kumatamina agatereno ogantu Saidon rankumate uhanati'ne."},{"book":"ZOSUA","chapter":"19","verse":"29","text":"Hanki anantetira mopamofo agema'amo'a rukrahe huno Rama rankumate vuteno, Tairi rankuma'ma hanavenentake have kegina hugagi'naza kumate uhanati'ne. Anantetira mopamofo agema'amo'a rukrahe huno Hosa rankuma me'nerega avugosa hunteno vuno, Akzib kaziga Mediterenia ra hageri me'nere ome atre'ne."},{"book":"ZOSUA","chapter":"19","verse":"30","text":"Hanki Asa naga'mo'zama mago'a mopama eri'nazana, Umane, Afekine, Rehobu rankuma'ene erizageno, ana makara 22'a ranra kuma me'negeno ne'onse kumatamina megagizmanteterema hu'neana, ana maka eri 'naze."},{"book":"ZOSUA","chapter":"19","verse":"31","text":"Hanki ana ranra kumatamine ne'onse kumatamina Asa naga'mo'za nagate nofite refko hu'za erisantihare'naze."},{"book":"ZOSUA","chapter":"19","verse":"32","text":"Hanki nampa 6si mopare'ma satu zokagoma re'za kazana, Naftali agi'a efore higeno, Naftali naga'mo'za nagate nofite hu'za mopa refko hu'za eri'naze."},{"book":"ZOSUA","chapter":"19","verse":"33","text":"Hagi mopazamimofo agema'amo'a Herefi rankuma'ene Za'ananimima ko zafama me'nereti agafa huteno, vuno Adami Nekebi rankuma'ene Jabnili kumatrena agatereno vuteno, vuvava huno Lakumi rankumate uhanatiteno, Jodani ti ankenare ome vagare'ne."},{"book":"ZOSUA","chapter":"19","verse":"34","text":"Hagi ana mopamofo agema'amo'a rukrahe'ma hiana, Aznot-Tabor rankumamofo zage fre kazigati rugitagino Hukok rankumate uhanati'ne. Higeno Zebuluni naga'mofo mopa sauti kaziga megeno, Asa naga'mofo mopa zage fre kaziga megeno, Jodani tina zage hanati kaziga me'ne."},{"book":"ZOSUA","chapter":"19","verse":"35","text":"Hanki hankavenentake vihuma havereti'ma hu'naza rankumatamimofo zamagi'a amanahu me'ne, Zidimima, Zerima, Hamatima, Rakatima, Kineretima,"},{"book":"ZOSUA","chapter":"19","verse":"36","text":"Adama, Ramama, Hazorima,"},{"book":"ZOSUA","chapter":"19","verse":"37","text":"Kedesima, Edreima, En-Hazorima,"},{"book":"ZOSUA","chapter":"19","verse":"38","text":"Ironima, Migdal-Elmama, Horemima, Bet-Anatine Bet-Semesine megeno ana makara, Naptali naga'mo'za 19ni'a ranra kumatamine ne'onse kumatamima tavao zamire'ma megagiterema hu'neana ana maka eri vagare'naze."},{"book":"ZOSUA","chapter":"19","verse":"39","text":"Hagi ama ana ranra kumatamine ne'onse kumatamina Naftali naga'mo'za nagate nofite hu'za refko hu'za eri'naze."},{"book":"ZOSUA","chapter":"19","verse":"40","text":"Hanki nampa 7ni mopare'ma satu zokagoma re'za kazana Dani agi efore higeno, Dani naga'mo'za nagate nofite hu'za mopa refko hu'za eri'naze."},{"book":"ZOSUA","chapter":"19","verse":"41","text":"Hanki ranra kumama eri'naza kumatamimofo zamagi'a amanahu me'ne, Zorama, Estaolima, Ir-Semesima,"},{"book":"ZOSUA","chapter":"19","verse":"42","text":"Sa'alabinima, Aijalonima, Itlama,"},{"book":"ZOSUA","chapter":"19","verse":"43","text":"Elonima, Timnama, Ekronima,"},{"book":"ZOSUA","chapter":"19","verse":"44","text":"Eltekema, Gibetonima, Ba'alatima,"},{"book":"ZOSUA","chapter":"19","verse":"45","text":"Jehudima, Bene-Berakima Gat-Rimonima,"},{"book":"ZOSUA","chapter":"19","verse":"46","text":"Mejakonima, Rakonima, Jopa ranku tavaonte'ma me'nea kumatamina ana maka Dani naga'moza eri'naze."},{"book":"ZOSUA","chapter":"19","verse":"47","text":"Hianagi Dani nagara henka ha' vahe'zamimo'za mopazamifintira zamahenati atre'naze. Ana hazage'za mareriza Lesemi vahera ha' huzamante'za ana maka vahera bainati kazinteti zamahe vaganere'za Lesemi rankumara Dani naga'moza eri'naze. Hagi Lesemi rankumapima manite'za ana kuma agi'a rekrahe hu'za nezamageho agire asamre'za Dani'e hu'za agi'a ante'naze."},{"book":"ZOSUA","chapter":"19","verse":"48","text":"Hanki ama ana ranra kumatamine, neonse kumatamina Dani naga'mo'za nagate nofite hu'za refko hu'za erisantihare'naze."},{"book":"ZOSUA","chapter":"19","verse":"49","text":"Hanki Israeli vahe'mo'za mopama refko hu'za nagate nofite hu'za erite'za, anampintira mopa refko hu'za Nuni nemofo Josuana ami'naze."},{"book":"ZOSUA","chapter":"19","verse":"50","text":"Ra Anumzamo'ma hu'nea kante ante'za Efraemi naga'mokizmi mopamofo agona asoparega Timnat-Sera me'nea rankuma Josua'a namiho hige'za, amizageno ana kumara eri kasefa huno rankuma kino mani'ne."},{"book":"ZOSUA","chapter":"19","verse":"51","text":"Hanki pristi ne Eleazaki, Nuni nemofo Josua'ene ana maka naga'nofipinti'ma vugota hutere hu'naza kva vahe'mo'za Silo kumate atruhuza seli nomofo avuga manine'za, Ra Anumzamofo avure satu zokago re'za eri ama hu'za ana maka mopa nagate nofite refko hu'zmi vagarazage'za erisantihare'naze."}]}