{"data":[{"book":"Machitidwe a Atumwi","chapter":"21","verse":"1","text":"Titalawirana nawo, tinachoka kumeneko mʼsitima ya pamadzi, ndipo tinayenda molunjika mpaka kufika ku Kosi. Mmawa mwake tinapita ku Rode, kuchokera kumeneko tinapita ku Patara."},{"book":"Machitidwe a Atumwi","chapter":"21","verse":"2","text":"Kumeneko tinapeza sitima yapamadzi yopita ku Foinike. Choncho tinalowamo nʼkunyamuka."},{"book":"Machitidwe a Atumwi","chapter":"21","verse":"3","text":"Tinaona chilumba cha Kupro ndipo tinadutsa kummwera kwake nʼkupita ku Siriya. Tinakayima ku Turo chifukwa sitima yathuyo imayenera kusiya katundu kumeneko."},{"book":"Machitidwe a Atumwi","chapter":"21","verse":"4","text":"Tinafunafuna ophunzira kumeneko, ndipo titawapeza tinakhala nawo masiku asanu ndi awiri. Iwowa, mwa Mzimu Woyera anakakamiza Paulo kuti asapite ku Yerusalemu."},{"book":"Machitidwe a Atumwi","chapter":"21","verse":"5","text":"Koma nthawi yathu itatha, tinachokako ndi kupitiriza ulendo wathu. Ophunzira onse pamodzi ndi akazi awo ndi ana anatiperekeza mpaka kunja kwa mzinda. Ndipo kumeneko tinagwada mʼmbali mwa nyanja ndi kupemphera."},{"book":"Machitidwe a Atumwi","chapter":"21","verse":"6","text":"Titatsanzikana, tinalowa mʼsitima ija, iwowo anabwerera ku nyumba zawo."},{"book":"Machitidwe a Atumwi","chapter":"21","verse":"7","text":"Ife tinapitiriza ulendo wathu wochokera ku Turo mpaka tinafika ku Ptolemayi. Kumeneko tinalonjera abale ndi kukhala nawo tsiku limodzi."},{"book":"Machitidwe a Atumwi","chapter":"21","verse":"8","text":"Tinachoka mmawa mwake, mpaka tinakafika ku Kaisareya. Tinapita kukakhala mʼnyumba ya mlaliki Filipo, amene anali mmodzi mwa atumiki a mpingo asanu ndi awiri aja."},{"book":"Machitidwe a Atumwi","chapter":"21","verse":"9","text":"Iye anali ndi ana aakazi anayi osakwatiwa amene anali ndi mphatso ya uneneri."},{"book":"Machitidwe a Atumwi","chapter":"21","verse":"10","text":"Titakhala kumeneko masiku ambiri, kunabwera mneneri wina wochokera ku Yudeya dzina lake Agabu."},{"book":"Machitidwe a Atumwi","chapter":"21","verse":"11","text":"Atafika kwa ife, anatenga lamba wa Paulo, nadzimanga naye manja ake ndi mapazi ake ndipo anati, “Mzimu Woyera akuti, ‘Mwini lambayu, Ayuda adzamumanga chomwechi ku Yerusalemu, ndipo adzamupereka mʼmanja mwa anthu a mitundu ina.’ ”"},{"book":"Machitidwe a Atumwi","chapter":"21","verse":"12","text":"Titamva zimenezi, ife pamodzi ndi anthu kumeneko tinamudandaulira Paulo kuti asapite ku Yerusalemu."},{"book":"Machitidwe a Atumwi","chapter":"21","verse":"13","text":"Koma Paulo anayankha kuti, “Chifukwa chiyani mukulira ndi kunditayitsa mtima? Ndine wokonzeka osati kumangidwa kokha ayi, komanso kufa ku Yerusalemu chifukwa cha dzina la Ambuye Yesu.”"},{"book":"Machitidwe a Atumwi","chapter":"21","verse":"14","text":"Titalephera kumuletsa tinamuleka ndipo tinati, “Chifuniro cha Ambuye chichitike.”"},{"book":"Machitidwe a Atumwi","chapter":"21","verse":"15","text":"Pambuyo pake, ife tinakonzeka ndi kunyamuka kumapita ku Yerusalemu."},{"book":"Machitidwe a Atumwi","chapter":"21","verse":"16","text":"Ena mwa ophunzira a ku Kaisareya anatiperekeza mpaka kukatifikitsa ku nyumba ya Mnasoni, kumene tinakonza kuti tizikhalako. Iye anali wa ku Kupro ndiponso mmodzi wa ophunzira oyambirira."},{"book":"Machitidwe a Atumwi","chapter":"21","verse":"17","text":"Titafika ku Yerusalemu, abale anatilandira mwachimwemwe."},{"book":"Machitidwe a Atumwi","chapter":"21","verse":"18","text":"Mmawa mwake Paulo pamodzi ndi ife tonse tinapita kwa Yakobo, ndipo akulu onse a mpingo anali komweko."},{"book":"Machitidwe a Atumwi","chapter":"21","verse":"19","text":"Paulo anawalonjera ndi kuwafotokozera mwatsatanetsatane zimene Mulungu anachita pakati pa anthu a mitundu ina kudzera mu utumiki wake."},{"book":"Machitidwe a Atumwi","chapter":"21","verse":"20","text":"Atamva zimenezi, iwo anayamika Mulungu. Kenaka anawuza Paulo kuti, “Mʼbale, ukuona kuti pali Ayuda ambirimbiri amene anakhulupirira, ndipo ndi okhulupirika potsatira Malamulo a Mose."},{"book":"Machitidwe a Atumwi","chapter":"21","verse":"21","text":"Iwo anawuzidwa kuti iwe umaphunzitsa Ayuda onse amene akukhala pakati pa anthu a mitundu ina kuti asiye kutsatira Mose, kuti asamachite mdulidwe kapena kutsatira miyambo."},{"book":"Machitidwe a Atumwi","chapter":"21","verse":"22","text":"Nanga pamenepa ife titani? Iwo adzamva ndithu kuti iwe wabwera,"},{"book":"Machitidwe a Atumwi","chapter":"21","verse":"23","text":"tsono iwe chita zimene ife tikuwuze. Tili nawo amuna anayi pano amene anachita lumbiro kwa Mulungu."},{"book":"Machitidwe a Atumwi","chapter":"21","verse":"24","text":"Muwatenge anthu amenewa, ndipo muchite nawo mwambo wowayeretsa ndipo muwalipirire zoti apereke kuti amete tsitsi lawo. Kotero aliyense adzadziwa kuti palibe choonadi pa zimene anamva za inu, koma kuti inu mwini mumakhala moyo womvera Malamulo."},{"book":"Machitidwe a Atumwi","chapter":"21","verse":"25","text":"Koma kunena za anthu a mitundu ina amene asandulika okhulupirira, ife tinawalembera zimene tinavomerezana zakuti asadye chakudya choperekedwa ku mafano, asadye magazi, asadye nyama yopotola ndiponso asachite zadama.”"},{"book":"Machitidwe a Atumwi","chapter":"21","verse":"26","text":"Mmawa mwake Paulo anatenga amuna aja ndipo anachita mwambo wodziyeretsa. Kenaka anapita ku Nyumba ya Mulungu nakadziwitsa ansembe za tsiku limene adzatsiriza nthawi ya kudziyeretsa ndi kuperekera nsembe aliyense wa iwo."},{"book":"Machitidwe a Atumwi","chapter":"21","verse":"27","text":"Ali pafupi kutsiriza masiku asanu ndi awiriwo, Ayuda ena ochokera ku Asiya anaona Paulo mʼNyumba ya Mulungu. Iwo anawutsa gulu lonse la anthu ndipo anamugwira Paulo,"},{"book":"Machitidwe a Atumwi","chapter":"21","verse":"28","text":"akufuwula kuti, “Inu Aisraeli, tithandizeni! Ndi uyu munthu uja amaphunzitsa anthu onse ponseponse kuti azinyoza mtundu wathu ndiponso Malamulo athu ndi malo ano. Kuwonjezera pamenepo, walowetsa Agriki mʼbwalo la Nyumba ino ndipo wadetsa malo opatulika.”"},{"book":"Machitidwe a Atumwi","chapter":"21","verse":"29","text":"Iwo ananena izi chifukwa anali ataona Trofimo wa ku Efeso ali ndi Paulo mu mzindamo ndipo iwo ankaganiza kuti Paulo anamulowetsa mʼbwalo la Nyumba ya Mulungu."},{"book":"Machitidwe a Atumwi","chapter":"21","verse":"30","text":"Mzinda wonse unasokonezeka, ndipo anthu anabwera akuthamanga kuchokera kumbali zonse. Anamugwira Paulo, namukokera kunja kwa Nyumbayo, ndipo nthawi yomweyo anatseka zipata."},{"book":"Machitidwe a Atumwi","chapter":"21","verse":"31","text":"Pamene anthuwo ankafuna kupha Paulo, nkhaniyi inamveka kwa mkulu wa magulu a asilikali a Aroma kuti mzinda wonse wa Yerusalemu wasokonezeka."},{"book":"Machitidwe a Atumwi","chapter":"21","verse":"32","text":"Nthawi yomweyo iye anatenga asilikali ndi atsogoleri a magulu a asilikali ndi kuthamangira kumene kunali anthuwo. Anthuwo ataona mkuluyo ndi asilikali ake analeka kumenya Paulo."},{"book":"Machitidwe a Atumwi","chapter":"21","verse":"33","text":"Mkulu wa asilikaliyo anabwera nagwira Paulo, ndipo analamula kuti amangidwe ndi maunyolo awiri. Kenaka iye anafunsa kuti ndi ndani ndipo wachita chiyani."},{"book":"Machitidwe a Atumwi","chapter":"21","verse":"34","text":"Ena mʼgulumo anafuwula chinthu china ndi enanso chinanso. Tsono popeza mkulu wa asilikaliyo sanathe kudziwa choonadi chenicheni chifukwa cha phokoso, analamula kuti Paulo atengedwe kupita ku malo a asilikali."},{"book":"Machitidwe a Atumwi","chapter":"21","verse":"35","text":"Paulo atafika pa makwerero olowera ku malo a asilikaliwo, ananyamulidwa ndi asilikali chifukwa cha ukali wa anthuwo."},{"book":"Machitidwe a Atumwi","chapter":"21","verse":"36","text":"Gulu la anthu limene linamutsatira linapitiriza kufuwula kuti, “Ameneyo aphedwe basi!”"},{"book":"Machitidwe a Atumwi","chapter":"21","verse":"37","text":"Asilikali ali pafupi kulowa naye ku malo awo, iye anapempha mkulu wa asilikaliyo kuti, “Kodi mungandilole ndiyankhulepo?”"},{"book":"Machitidwe a Atumwi","chapter":"21","verse":"38","text":"Kodi sindiwe Mwigupto uja amene masiku apitawo unayambitsa kuwukira ndi kutsogolera anthu 4,000 owukira aja nʼkupita nawo ku chipululu?”"},{"book":"Machitidwe a Atumwi","chapter":"21","verse":"39","text":"Paulo anayankha kuti, “Ine ndine Myuda, wa ku Tarisisi ku Kilikiya. Sindine nzika ya mzinda wamba. Chonde loleni ndiyankhule nawo anthuwa.”"},{"book":"Machitidwe a Atumwi","chapter":"21","verse":"40","text":"Ataloledwa ndi mkulu wa asilikaliyo, Paulo anayimirira pa makwereropo nakweza dzanja lake kwa gulu la anthuwo. Onse atakhala chete, iye anayankhula nawo mʼChihebri."}]}