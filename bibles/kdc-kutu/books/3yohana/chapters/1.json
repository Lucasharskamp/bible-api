{"data":[{"book":"3 Yohana","chapter":"1","verse":"1","text":"Niye mvele, nokwandikila gweye Gayo, mbwigangu nikunogela mna ikweli."},{"book":"3 Yohana","chapter":"1","verse":"2","text":"Mbwigangu, nompula Mulungu yakutende umwede na yakutendele ganogile mulukuli lwako, kamba vija vinjuwa loho yako viigendelela vinogile."},{"book":"3 Yohana","chapter":"1","verse":"3","text":"Nideng'helela ng'hani ndugu wano viwezile na kunongela viugendelela goya mna ikweli na viukala mna ikweli siku zose."},{"book":"3 Yohana","chapter":"1","verse":"4","text":"Nobanza ng'hani kudeng'helela kuhulika kamba wanangu wokala mna ikweli."},{"book":"3 Yohana","chapter":"1","verse":"5","text":"Mbwigangu, gweye kotamaniligwa mna ukuwasang'hanila ndugu, hata kamba wanhu baki kumwenu."},{"book":"3 Yohana","chapter":"1","verse":"6","text":"Ndugu awo wakilongela kibumbila cha wanhu wamtogole Yesu mbuli za unogelwa wako. Chonde wataze mna inzila imnogeza Mulungu wagendelele goya na mwanza wao."},{"book":"3 Yohana","chapter":"1","verse":"7","text":"Kwavija, mbuli ya Kilisito wasonga mwanza wao bila kutazigwa na wanhu hawatogola Kilisito."},{"book":"3 Yohana","chapter":"1","verse":"8","text":"Avo tweye tolondeka kuwataza wanhu wano, muladi tweye na awo tuilumbe mna ukusang'hana mna ikweli."},{"book":"3 Yohana","chapter":"1","verse":"9","text":"Nyandika baluwa kwa kibumbila cha wanhu wamtogole Yesu, lakini Diotilefe yalondaga ukulu hagati ya wao, hatonga mbuli zinonga."},{"book":"3 Yohana","chapter":"1","verse":"10","text":"Vonda nize nogagubula gubu gaja gose goyosang'hana, ago gehile goyotulonga na uvizi. Yang'ali hanakwiguta na gago, vivija kolema kuwabokela waetu wamtogole Yesu wacholile kumwao, na kowagomesa wanhu wolonda kuwabokela na kowawinga mkibumbila cha wanhu wamtogole Yesu."},{"book":"3 Yohana","chapter":"1","verse":"11","text":"Mbwiga zangu, sekemkweleleze gehile, lakini mkweleleze ganogile. Munhu yoyose yosang'hana ganogile ayo wa Mulungu, munhu yoyose yosang'hana gehile hanamjuwa Mulungu."},{"book":"3 Yohana","chapter":"1","verse":"12","text":"Kila munhu komulonga vinogile Demetiliyo, hata ukweli wenyego wolagusa vivo. Na tweye vivija tolava usindila awo, na gweye kojuwa kija kitulonga cha ukweli."},{"book":"3 Yohana","chapter":"1","verse":"13","text":"Ninazo mbuli nyingi za kukulongela, lakini silonda kutenda vivo kwa kukwandikila,"},{"book":"3 Yohana","chapter":"1","verse":"14","text":"kwavija sambi baha nogesa kukona, na tolonga meso kwa meso."},{"book":"3 Yohana","chapter":"1","verse":"15","text":"Tindiwalo dikale na gweye. Mbwiga zako wose wokulamusa. Ndamusila mbwiga zetu, kila imoja."}]}