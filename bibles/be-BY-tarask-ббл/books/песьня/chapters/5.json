{"data":[{"book":"ПЕСЬНЯ","chapter":"5","verse":"1","text":"Увайшоў я ў мой сад, сястрыца, нявеста, сабраў маёй міры з бальзамам, паеў сотаў зь мёдам маім, напіўся віна майго з малаком маім. Ежце, сяброве, пеце і наядайцеся, родныя!"},{"book":"ПЕСЬНЯ","chapter":"5","verse":"2","text":"Я сплю, а сэрца маё чувае; вось, голас каханага, які стукаецца: «Адчыні мне, сястрыца, каханая, мая беспахібная, чыстая горлінка, бо галава мая - абрасілася, мае кучары - ў начной вільгаці»."},{"book":"ПЕСЬНЯ","chapter":"5","verse":"3","text":"Я хітон свой зьняла - як жа зноў надзяваць мне яго?"},{"book":"ПЕСЬНЯ","chapter":"5","verse":"4","text":"Каханы прасунуў руку сваю ў дзьверы, маё цела зайшлося ад радасьці."},{"book":"ПЕСЬНЯ","chapter":"5","verse":"5","text":"Устала я, каб адчыніць майму любаму, і з рук маіх капала міра, і з пальцаў маіх міра капала на клямку ў дзвярах."},{"book":"ПЕСЬНЯ","chapter":"5","verse":"6","text":"Адчыніла каханаму я, а каханы пайшоў, не вярнуўся. Душа мая ўпала ад слоў ягоных; я шукала яго, не знайшла, я клікала - ён не азваўся."},{"book":"ПЕСЬНЯ","chapter":"5","verse":"7","text":"Спаткалі мяне дазорцы, што абыходзілі горад; паранілі мяне, пабілі мяне; дазорцы сьцен гарадскіх сарвалі зь мяне маё покрыва."},{"book":"ПЕСЬНЯ","chapter":"5","verse":"8","text":"Заклінаю вас, Ерусалімскія дочкі: як сустрэнецца вам мой каханы, што яму скажаце вы? Скажэце, што я зьнемагла ад каханьня."},{"book":"ПЕСЬНЯ","chapter":"5","verse":"9","text":"Чым мілейшы твой любы за іншых, прыгажуня з усіх прыгажунь? Чым любейшы твой мілы за іншых, што заклінаеш нас?"},{"book":"ПЕСЬНЯ","chapter":"5","verse":"10","text":"Каханы мой белы, румяны, з тысяч самы найлепшы."},{"book":"ПЕСЬНЯ","chapter":"5","verse":"11","text":"Галава ў яго - чыстае золата; яго кучары - гронкі пальмавыя, чорныя, быццам вораны,"},{"book":"ПЕСЬНЯ","chapter":"5","verse":"12","text":"вочы ў яго - галубкі пры патоках вады, купаюцца ў малацэ, сядзяць у дагодзе,"},{"book":"ПЕСЬНЯ","chapter":"5","verse":"13","text":"шчокі ў яго, бы кветкі пахучых расьлін, духмяныя пахі, губы ў яго - лілеі, зь якіх цячэ міра;"},{"book":"ПЕСЬНЯ","chapter":"5","verse":"14","text":"рукі ў яго - жазлы залатыя, абсыпаныя тапазамі, жывот у яго - як выява з слановае косьці, абкладзеная сапфірамі,"},{"book":"ПЕСЬНЯ","chapter":"5","verse":"15","text":"ногі ў яго - слупы мармуровыя, пастаўленыя на залатыя апоры, абліччам каханы - Ліван, велічны, нібыта кедры."},{"book":"ПЕСЬНЯ","chapter":"5","verse":"16","text":"Вусны ў яго - гэта слодыч, і ўвесь ён - уцеха! Вось хто мой мілы, вось хто мой сябар, Ерусалімскія дочкі!"}]}