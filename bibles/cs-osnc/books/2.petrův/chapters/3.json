{"data":[{"book":"2. Petrův","chapter":"3","verse":"1-2","text":"Píši vám už druhý dopis, moji milí přátelé. V obou jsem se snažil ve vás probouzet čisté smýšlení a připomínat vám skutečnosti, které jsou vám známy z poselství Božích proroků a vašich apoštolů, kteří vám přinesli slovo našeho Pána a Zachránce."},{"book":"2. Petrův","chapter":"3","verse":"3","text":"Především vám chci připomenout, že v posledních dnech tohoto světa se objeví posměvači, kteří si budou žít po svém"},{"book":"2. Petrův","chapter":"3","verse":"4","text":"a budou se vysmívat: „Ježíš přece slíbil, že znovu přijde. Kde tedy je? Naši otcové již zemřeli a od stvoření světa se nic nezměnilo.“"},{"book":"2. Petrův","chapter":"3","verse":"5","text":"Úmyslně přehlížejí skutečnost, že nebe i zemi stvořil Bůh svým slovem. Přikázal a země vystoupila z vody."},{"book":"2. Petrův","chapter":"3","verse":"6","text":"Opět poručil a voda celou zemi při potopě zachvátila."},{"book":"2. Petrův","chapter":"3","verse":"7","text":"A nyní totéž Boží slovo uchovává náš svět až do dne, kdy bezbožní budou odsouzeni a zničeni ohněm."},{"book":"2. Petrův","chapter":"3","verse":"8","text":"Ale nezapomínejme, moji drazí přátelé, že pojem času u Pána je jiný než u nás. Pro něho může být jeden den jako tisíc let a tisíc let jako pouhý den."},{"book":"2. Petrův","chapter":"3","verse":"9","text":"Není to tak, jak si někteří myslí, že by se s naplněním svých slibů opozdil. Spíše má s námi velkou trpělivost. Nechce, aby byl někdo zničen, ale aby všichni zanechali své bezbožnosti a obrátili se k němu."},{"book":"2. Petrův","chapter":"3","verse":"10","text":"Den soudu přijde tak náhle a nečekaně jako zloděj v noci. V ten den zmizí nebesa s děsivým rachotem, hmota se bude žárem rozkládat a země se vším, co je na ní, bude spálena."},{"book":"2. Petrův","chapter":"3","verse":"11","text":"Když všechno má takto podlehnout zkáze, jak se na ten den připravíte? Nechte se vést Božím slovem a poddejte se Bohu."},{"book":"2. Petrův","chapter":"3","verse":"12","text":"Dokazujte, že na ten den čekáte a upřímně po něm toužíte. Je pravda, že v ten den nebesa shoří a hmota se rozplyne strašlivým žárem,"},{"book":"2. Petrův","chapter":"3","verse":"13","text":"ale naše naděje se upíná k novému nebi a nové zemi, které nám Bůh přislíbil. Tam bude jen dobro."},{"book":"2. Petrův","chapter":"3","verse":"14","text":"Moji drazí, očekáváte-li tyto věci, usilujte o čistý život, protože jedině tak můžete jít vstříc Božímu soudu beze strachu."},{"book":"2. Petrův","chapter":"3","verse":"15","text":"Uvědomte si, že ve své trpělivosti vám Pán poskytuje čas ke spáse. O tom vám už psal náš drahý bratr Pavel s moudrostí, která mu byla dána Bohem."},{"book":"2. Petrův","chapter":"3","verse":"16","text":"Mluví tak o tom ve všech svých dopisech. Je pravda, že jsou tam některé věci nesnadněji pochopitelné a těch se chytají nerozumní a nevyrovnaní lidé, kteří jeho dopisy překrucují."},{"book":"2. Petrův","chapter":"3","verse":"17","text":"Ale oni to činí i s ostatními částmi Písma, čímž přivolávají na sebe zkázu."},{"book":"2. Petrův","chapter":"3","verse":"18","text":"Usilujte o duchovní růst a hlubší poznání Pána Ježíše Krista. Jemu patří všechna sláva již nyní i na věčnosti!"}]}