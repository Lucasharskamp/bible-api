{"data":[{"book":"1 Kolinto","chapter":"12","verse":"1","text":"A bakhomba, mbengi ti lubika zaba phila yididi mu makaba ma Pheve."},{"book":"1 Kolinto","chapter":"12","verse":"2","text":"Beno luzebi ti bu luba Bapakanu, lunatu muidi bitumba bikambulumbembo boso bu lutuadusulu."},{"book":"1 Kolinto","chapter":"12","verse":"3","text":"Diawu ndikuluzabikisila ti kuisi ko mutu, wuntuadusungu kuidi Pheve yi Nzambi, wulenda tuba : “Bika Yesu kasingu” ayi kuisi ko mutu wulenda tuba : “Pfumu Yesu” enati kasi tuadusu kuidi Pheve Yinlongo ko."},{"book":"1 Kolinto","chapter":"12","verse":"4","text":"Makaba madi ma phila mu phila vayi Pheve yidi yimosi kuandi."},{"book":"1 Kolinto","chapter":"12","verse":"5","text":"Bisalu bidi bi phila mu phila vayi Pfumu yidi yimosi kuandi."},{"book":"1 Kolinto","chapter":"12","verse":"6","text":"Mavanga madi ma phila mu phila vayi Nzambi yidi kuandi yimosi ; yimvanganga mamoso mu baboso."},{"book":"1 Kolinto","chapter":"12","verse":"7","text":"Vayi kadika mutu wutambula makaba ma Pheve Yinlongo mu diambu di mfunu wu batu boso."},{"book":"1 Kolinto","chapter":"12","verse":"8","text":"Kuidi wunkaka, Pheve yivana dikaba di tuba mambu manduenga ; kuidi wunkaka, Pheve yivana mambu ma diela."},{"book":"1 Kolinto","chapter":"12","verse":"9","text":"Yo yawu Pheve yivana kuidi wunkaka minu ayi kuidi wunkaka dikaba di belusila bimbevo."},{"book":"1 Kolinto","chapter":"12","verse":"10","text":"Wunkaka wutambula dikaba di vangilanga bikumu ; wunkaka dikaba di bikudila ; wunkaka dikaba di suasisila ziphevi ; wunkaka dikaba di tubila zimbembo ziphila mu phila ayi wunkaka dikaba di sudikisila zimbembo beni."},{"book":"1 Kolinto","chapter":"12","verse":"11","text":"Vayi Pheve yimosi ayi yawu kaka yimvanganga mambu moso mama ; yimvananga kuidi kadika mutu dikaba diviakana ayi boso bu yizodidi."},{"book":"1 Kolinto","chapter":"12","verse":"12","text":"Nitu yidi yimosi vayi yidi ayi binama biwombo. Binama bioso bi nitu, ka diambu ko bidi biwombo, bidi nitu yimosi kaka. Bobo buididi Klisto."},{"book":"1 Kolinto","chapter":"12","verse":"13","text":"Bila beto boso mu Pheve yimosi tubotimina mu diambu tuba nitu yimosi. Tuba Bayuda voti basi Ngelese, bavika voti batu badi mu kiphuanza, mu Pheve yimosi kaka tunuina."},{"book":"1 Kolinto","chapter":"12","verse":"14","text":"Nitu yisi nama kimosi kaka ko vayi yibeki binama biwombo."},{"book":"1 Kolinto","chapter":"12","verse":"15","text":"Enati kulu kutubidi : “Sumbu ndisi koko ko, diawu ndisi mu nituko.” Buna diawu diodi kasi mu nitu ko e ?"},{"book":"1 Kolinto","chapter":"12","verse":"16","text":"Enati dikutu ditubidi : “sumbu ndisi dieso ko diawu ndisi mu nitu ko.” Buna diawu diodi kasi ko mu nitu e ?"},{"book":"1 Kolinto","chapter":"12","verse":"17","text":"Enati dieso diawu nitu yimvimba, buna buevi nitu yilenda wila e ? Enati dikutu diawu nitu yimvimba, buna buevi nitu yilenda wila tsudi ?"},{"book":"1 Kolinto","chapter":"12","verse":"18","text":"Vayi Nzambi wutula kadika nama mu nitu yi mutu boso bu katila niandi veka."},{"book":"1 Kolinto","chapter":"12","verse":"19","text":"Enati binama bioso bidi kaka nama kimosi nganu buevi bulenda bela nitu e ?"},{"book":"1 Kolinto","chapter":"12","verse":"20","text":"Vayi binama bidi biwombo ayi nitu yidi yimosi kaka."},{"book":"1 Kolinto","chapter":"12","verse":"21","text":"Diawu dieso dilendi ko kamba koko ti : “Ndisi kuvua mfunu ko.” Ntu mamvandi kalendi kamba malu ko ti : “Ndisi kuluvua mfunu ko”."},{"book":"1 Kolinto","chapter":"12","verse":"22","text":"Binama biobi bieti monikanga ti bidi bilebakana biawu mamvawu mfunu bidi."},{"book":"1 Kolinto","chapter":"12","verse":"23","text":"Binama biobi bitumbanzilanga ti bikinzukungu buwombo ko. Biawu tueti luta kinzika. Binama biobi bimmonikanga bi tsoni, biawu tueti luta vuika"},{"book":"1 Kolinto","chapter":"12","verse":"24","text":"Binama biobi bikambu monikanga bi tsoni bisi ko mfunu mu vuiku. Nzambi wukubika binama ayi wuvana nzitusu wuwombo kuidi binama biobi bikambulu nzitusu"},{"book":"1 Kolinto","chapter":"12","verse":"25","text":"muingi nitu yibika vasuka ayi mu diambu di kadika nama kabelanga ndiandi nama mayindu mamboti."},{"book":"1 Kolinto","chapter":"12","verse":"26","text":"Enati nama kimosi kilembo moni phasi, buna binama bioso bilembo moni phasi va kimosi ; ayi enati nama kimosi kitambudi nzitusu buna binama bioso bilembo moni khini va kimosi."},{"book":"1 Kolinto","chapter":"12","verse":"27","text":"Beno boso luidi nitu yi Klisto ayi kadika mutu mu beno widi nama mu nitu beni."},{"book":"1 Kolinto","chapter":"12","verse":"28","text":"Diawu Nzambi katudila mu Dibundu : va theti bamvuala ; va muadi mimbikudi ; va ntatu minlongi mi mina. Bosi batu bobo badi dikaba di vanganga bikumu, bobo badi dikaba di belusanga bambevo, bobo bansadisanga badiawu, bobo badi dikaba di tuadisanga badiawu mu dibundu ayi bobo badi dikaba di yolukanga zimbembo zi phila mu phila."},{"book":"1 Kolinto","chapter":"12","verse":"29","text":"Buna batu boso badi bamvuala e ? Batu boso badi mimbikudie e ? Batu boso badi minlongi e ? Baboso babeki dikaba di vangilanga bikumu e ?"},{"book":"1 Kolinto","chapter":"12","verse":"30","text":"Batu boso babeki dikaba di belusila bambevo e ? Baboso babeki dikaba di yolukila zimbembo zi phila mu phila e ? Batu boso babeki dikaba di sudikisila zimbembo zi phila mu phila e ?"},{"book":"1 Kolinto","chapter":"12","verse":"31","text":"Lutomba makaba malutidi mfunu. Vayi thidi kulumonisa nzila yilutidi mu mboti."}]}