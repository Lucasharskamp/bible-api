{"data":[{"book":"मत्ती","chapter":"11","verse":"1","text":"जेबे यीशु आपणे बारा चेलेया खे आज्ञा देई चुके, तेबे सेयो तिना रे नगरो रे उपदेश और प्रचार करने खे तेथा ते चली गे।"},{"book":"मत्ती","chapter":"11","verse":"2","text":"यूहन्ने जेला रे मसीह रे कामो रा प्रचार सुणी की आपणे चेले तिना ते ये पूछणे पेजे,"},{"book":"मत्ती","chapter":"11","verse":"3","text":"“क्या आऊणे वाल़े मसीह जेते रा वादा परमेशरे करी राखेया से तुसे ईए, या आसे केसी दूजे री बाट देखूँ?”"},{"book":"मत्ती","chapter":"11","verse":"4","text":"यीशुए जवाब दित्तेया, “जो कुछ तुसे सुणोए और देखोए, से सब जाई की यूहन्ने खे बताओ"},{"book":"मत्ती","chapter":"11","verse":"5","text":"कि अन्दे देखोए, लंगड़े चलोए, कोढ़ी शुद्ध ऊई जाओए, टऊणे सुणोए, मुड़दे जिऊँदे ऊई जाओए और कंगाल़ा खे सुसमाचार सुणाया जाओआ।"},{"book":"मत्ती","chapter":"11","verse":"6","text":"धन्य ए सेयो, जो मेरी बजअ ते आपणा विश्वास नि छाडदे।”"},{"book":"मत्ती","chapter":"11","verse":"7","text":"जेबे यूहन्ना रे चेले तेथा ते चली गे, तेबे यीशु यूहन्ने रे बारे रे लोका खे बताणे लगे, “तुसे जंगल़ो रे क्या देखणे गए थे? क्या अवा साथे ईलदे ऊए काओ जेड़े नगल़ो खे?"},{"book":"मत्ती","chapter":"11","verse":"8","text":"तेबे तुसे क्या देखणे गए थे? क्या तेस मांणूए खे, जिने नरम टाले थे पईने रे? देखो, जो नरम टाले पईनोए, सेयो राजभवनो रे रओए।"},{"book":"मत्ती","chapter":"11","verse":"9","text":"तेबे तुसे कऊँ गए थे? क्या केसी भविष्यबक्ते खे देखणे? आ, आऊँ तुसा खे बोलूँआ कि तुसे तो भविष्यबक्ते ते बी बड़े खे देखणे गए थे।"},{"book":"मत्ती","chapter":"11","verse":"10","text":"ये सेईए, जेसरे बारे रे पवित्र शास्त्रो रे लिखी राखेया कि"},{"book":"मत्ती","chapter":"11","verse":"11","text":"“आऊँ तुसा खे सच लगी रा बोलणे कि जो जवाणसा ते जम्मी रे, तिना बीचा ते यूहन्ना बपतिस्मा देणे वाल़े ते, कोई बी बड़ा नि ऊआ, पर जो स्वर्गो रे राज्य रे छोटे ते छोटा ए से तेसते बड़ा ए।"},{"book":"मत्ती","chapter":"11","verse":"12","text":"यूहन्ना बपतिस्मा देणे वाल़े रे दिना ते लयी की एबुए तक स्वर्गो रे राज्य रे बलपूर्वक प्रवेश ऊँदा रया, पर तागतबर तेसखे जबरदस्ती छुड़ाई लओए।"},{"book":"मत्ती","chapter":"11","verse":"13","text":"यूहन्ना बपतिस्मा देणे वाल़े तक सारे भविष्यबक्ता और बिधान भविष्यबाणी करदे रए।"},{"book":"मत्ती","chapter":"11","verse":"14","text":"जे चाओ, तो मानो कि एलिय्याह जो आऊणे वाल़ा था, से येईए।"},{"book":"मत्ती","chapter":"11","verse":"15","text":"जो समजी सकोआ से तिजी खे त्यानो साथे सुणो और मानी बी लओ।"},{"book":"मत्ती","chapter":"11","verse":"16","text":"“आऊँ आजकाल के लोका री उपमा किजी साथे करुँ? सेयो तिना बच्चेया जेड़े ए, जो बजारो रे बैठी की एकी-दूजे खे आक्का पाई की बोलोए"},{"book":"मत्ती","chapter":"11","verse":"17","text":"कि आसे तुसा खे बांसल़ी बजाई, पर तुसे नि नाचे; आसे शोग कित्तेया, पर तुसे छाती नि बजाई।"},{"book":"मत्ती","chapter":"11","verse":"18","text":"कऊँकि यूहन्ना ना खांदा आया और ना पींदा आया और सेयो बोलोए, ‘तेसरे दुष्टात्मा ए।’"},{"book":"मत्ती","chapter":"11","verse":"19","text":"पर आँऊ माणूं रा पुत्र खांदा-पींदा ऊआ आया और सेयो बोलोए कि देखो, पेटू और पियक्कड़ मांणू, कर लणे वाल़ेया रा और पापिया रा दोस्त ए, पर ज्ञान आपणे कामो की सच्चा ठराई राखेया।”"},{"book":"मत्ती","chapter":"11","verse":"20","text":"तेबे यीशु तिना रे लोका नगरा खे ल़वामे देणे लगेया, जिना बीचे तिने बऊत सामर्था रे काम कित्ते थे, कऊँकि तिने आपणा मन नि था फेरेया रा।"},{"book":"मत्ती","chapter":"11","verse":"21","text":"“हाय खुराजीन! हाय बैतसैदा! जो सामर्था रे काम तुसा रे कित्ते, जे सेयो सूर और सैदा रे नगरा रे ऊँदे, तो टाटा रे शोको रे टाल्ले पईनी की और आपू दे स्वा मल़ी की और दुःखी ऊई की सेयो कदका मन फिराई देंदे।"},{"book":"मत्ती","chapter":"11","verse":"22","text":"पर आऊँ तुसा खे बोलूँआ कि जेबे न्याय रा दिन ऊणा, तेबे तुसा री दशा ते, सूर और सैदा नगरो री दशा जादा सईणे जोगी ऊणी।"},{"book":"मत्ती","chapter":"11","verse":"23","text":"ओ कफरनहूम! क्या तूँ स्वर्गो तक ऊच्चा करेया जाणा? तूँ तो नरको तक थाले करेया जाणा। जो सामर्था रे काम तांदे ऊए, जे सेयो काम, सदोम नगरो रे ऊँदे, तो से आजो तक बणेया रा रणा था।"},{"book":"मत्ती","chapter":"11","verse":"24","text":"पर आऊँ तुसा खे बोलूँआ कि जेबे न्याय रा दिन आऊणा तेबे, तेरी दशा ते सदोमो रे नगरो री दशा जादा सईणे जोगी ऊणी।”"},{"book":"मत्ती","chapter":"11","verse":"25","text":"तेस ई बखते यीशुए बोलेया, “ओ पिता! स्वर्ग और तरतिया रे प्रभु! आऊँ तुसा रा धन्यवाद करूँआ कि तुसे यो गल्ला ज्ञानी और समजदारा ते लकोई रिया राखिया और बाल़का गे बताईया। ओ पिता! कऊँकि तुसा खे येई खरा लगेया।”"},{"book":"मत्ती","chapter":"11","verse":"26","text":"आ, ओ पिता! कऊँकि तुसा खे येई खरा लगेया।"},{"book":"मत्ती","chapter":"11","verse":"27","text":"“मेरे पिते मांगे सब कुछ संबाल़ी राखेया। कोई पुत्रो खे नि जाणदा, बस पिता जाणोआ। कोई पिते खे नि जाणदा, बस पुत्र जाणोआ और से, जेस पाँदे पुत्र तिजी खे प्रगट करना चाओ।"},{"book":"मत्ती","chapter":"11","verse":"28","text":"ओ सब मईणत करने वाल़ेयो! और बोजे की दबे रे लोको, मांगे आओ, मां तुसा खे आराम देणा।"},{"book":"मत्ती","chapter":"11","verse":"29","text":"“मेरे चेले बणो और मेरी गल्ल मानेया करो कऊँकि आऊँ नम्र और मनो ते दीन ए, और तेबे तुसा आपणे मनो रे आराम पाणा।"},{"book":"मत्ती","chapter":"11","verse":"30","text":"कऊँकि मेरा काम आसान ए और बोज अल़का ए।”"}]}