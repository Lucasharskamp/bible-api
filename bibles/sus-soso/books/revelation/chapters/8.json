{"data":[{"book":"Revelation","chapter":"8","verse":"1","text":"A to buki balanse solofere nde rabi, kuye naxa lu yen waxati tagi ɲɔndɔn bun ma."},{"book":"Revelation","chapter":"8","verse":"2","text":"N naxa malekɛ solofere to, naxee nu tixi Ala ya i, sara solofere naxa so e yi ra."},{"book":"Revelation","chapter":"8","verse":"3","text":"Malekɛ gbɛtɛ naxa fa, a ti sɛrɛxɛbade fari, surayi sase xɛɛma daaxi nu na a yi ra. E naxa surayi gbegbe so a yi ra, a nun sɛniyɛntɔɛ birin xa Ala maxandie ra. A naxa na surayi gan sɛrɛxɛbade xɛɛma daaxi ma Ala xa kibanyi ya i."},{"book":"Revelation","chapter":"8","verse":"4","text":"Surayi tuuri naxa te Ala ya i, a nun sɛniyɛntɔɛ xa Ala maxandie, kelife malekɛ bɛlɛxɛ."},{"book":"Revelation","chapter":"8","verse":"5","text":"Malekɛ naxa surayi ganse tongo, a naxa sɛrɛxɛbade tɛ sa a kui, a fa a woli duniɲa ma. Galanyie naxa bula, xuie naxa mɛ, seyamakɔnyie naxa mini, bɔxi naxa sɛrɛn."},{"book":"Revelation","chapter":"8","verse":"6","text":"Malekɛ solofere, sarae nu na naxee yi ra, nee naxa keli, e xa sarae fe."},{"book":"Revelation","chapter":"8","verse":"7","text":"Malekɛ singe to a xa sara fe, balabalanyi nun tɛ naxa goro duniɲa ma, e masunbuxi wuli ra. Bɔxi itaxunxi saxan na, na dɔxɔde saxan nde naxa gan. Wuri bilie itaxunxi saxan na, na dɔxɔde saxan nde naxa gan. Ɲooge xinde birin naxa gan."},{"book":"Revelation","chapter":"8","verse":"8","text":"Malekɛ firin nde to sara fe, geya xungbe, tɛ naxan ganfe, a naxa sin baa ma. Baa itaxunxi saxan na, na dɔxɔde keren naxa findi wuli ra."},{"book":"Revelation","chapter":"8","verse":"9","text":"Baa nimasee itaxunxi saxan na, na dɔxɔde saxan nde naxa faxa. Kunkuie itaxunxi saxan na, na dɔxɔde saxan nde fan naxa kana."},{"book":"Revelation","chapter":"8","verse":"10","text":"Malekɛ saxan nde to sara fe, tunbui dɛxɛxi belebele naxa bira. Xuree itaxunxi saxan na, na tunbui naxa bira na saxan nde ma a nun dulonyie ma."},{"book":"Revelation","chapter":"8","verse":"11","text":"Na tunbui xili nɛ «Xɔnɛ.» Duniɲa ye itaxunxi saxan na, na dɔxɔde saxan nde to findi xɔnɛ ra, adamadi gbegbe naxa faxa na ma."},{"book":"Revelation","chapter":"8","verse":"12","text":"Malekɛ naani nde to sara fe, soge, kike, nun tunbui itaxunxi saxan na, na dɔxɔde saxan nde naxa findi dimi ra. Nde naxa ba yanyi nun kɔɛ xa naiyalanyi ra."},{"book":"Revelation","chapter":"8","verse":"13","text":"Na tɛmui n naxa xaruma nde xui mɛ koore ma, a naxa a fala a xui itexi ra, «Ɲaxankatɛ na duniɲa mixie bɛ, ɲaxankatɛ na e bɛ sara fe tɛmui, malekɛ saxanyie fama naxee fede.»"}]}