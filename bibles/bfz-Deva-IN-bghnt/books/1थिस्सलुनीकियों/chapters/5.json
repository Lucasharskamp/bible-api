{"data":[{"book":"1 थिस्सलुनीकियों","chapter":"5","verse":"1","text":"पर ओ प्यारे साथी विश्वासियो! इजी री कोई जरूरत नि कि प्रभु यीशुए रे वापस आऊणे रे बखत और तरीका रे बारे रे तुसा खे कुछ लिखेया जाओ।"},{"book":"1 थिस्सलुनीकियों","chapter":"5","verse":"2","text":"कऊँकि तुसे आपू ई ठीक जाणोए कि जेड़ा राथियो खे चोर आओआ, तेड़े ई प्रभु यीशु दूजी बार अचाणक आऊणे वाल़ा ए।"},{"book":"1 थिस्सलुनीकियों","chapter":"5","verse":"3","text":"जेबे लोक बोलणे लगी रे ऊणे, “ठीक ए और कुछ डर निए,” तेस बखते तिना पाँदे एकदम संकट आयी जाणा, जिंयाँ गर्भवतिया री पीड़ा, और सेयो तेस विनाशो ते किंयाँ पनि बचणे।"},{"book":"1 थिस्सलुनीकियों","chapter":"5","verse":"4","text":"पर ओ प्यारे साथी विश्वासियो! तुसे आत्मिक न्हेरे रे निए तेबेई प्रभुए रे वापस आऊणे रा दिन तुसा पाँदे चोरो जेड़ा नि पड़ना।"},{"book":"1 थिस्सलुनीकियों","chapter":"5","verse":"5","text":"कऊँकि तुसे सब जोतिया री ल्वाद ए और दिनो री ल्वाद ए, आसे ना तो राती रे ए और ना ई न्हेरे ए।"},{"book":"1 थिस्सलुनीकियों","chapter":"5","verse":"6","text":"इजी री खातर आसा खे ओरी जेड़ा सये रे नि रणा चाईयो, पर जागदे और सावधान रणा चाईयो।"},{"book":"1 थिस्सलुनीकियों","chapter":"5","verse":"7","text":"कऊँकि जो सओए, सेयो राथियो खेई सओए और जो नशे रे मतवाल़े ओए सेयो राथियो खेई मतवाल़े ओए।"},{"book":"1 थिस्सलुनीकियों","chapter":"5","verse":"8","text":"पर आसे तो दिनो रे ए, विश्वास और प्यारो री झिलम पईनी की और उद्धारो री उम्मीदा रा टोप पईनी की सावधान रओ।"},{"book":"1 थिस्सलुनीकियों","chapter":"5","verse":"9","text":"कऊँकि परमेशरे आसे आपणे गुस्से ते सजा देणे खे नि चुणी राखे, पर इजी खे चुणी राखे ताकि आसे आपणे प्रभु यीशु मसीह रे जरिए उद्धार पाऊँ।"},{"book":"1 थिस्सलुनीकियों","chapter":"5","verse":"10","text":"यीशु मसीह आसा री खातर इजी खे मरेया, ताकि चाए आसे जिऊँदे रईए या मरी जाईए, जेबे से वापस आओ तेबे आसे सब मिली की तिना साथे सदा जिऊँदे रईए।"},{"book":"1 थिस्सलुनीकियों","chapter":"5","verse":"11","text":"इजी बजअ ते एकी-दूजे खे औंसला देओ और एकी-दूजे री विश्वासो रे मजबूत ऊणे खे मताद करो, बल्कि तुसे एड़ा करो बीए।"},{"book":"1 थिस्सलुनीकियों","chapter":"5","verse":"12","text":"ओ प्यारे साथी विश्वासियो! आसे तुसा ते बिनती करूँए कि तुसे जो मईणत करोए और प्रभुए रे तुसा रे अगुवे ए और तुसा खे शिक्षा देओए, तिना री मानो और आदर करो।"},{"book":"1 थिस्सलुनीकियों","chapter":"5","verse":"13","text":"तिना रे कामो री बजअ ते प्यारो साथे तिना खे बऊत ई आदरो जोगा समजो। आपू बीचे मिली-जुली की शान्तिया साथे रओ।"},{"book":"1 थिस्सलुनीकियों","chapter":"5","verse":"14","text":"और ओ प्यारे साथी विश्वासियो! आसे तुसा ते बिनती करूँए कि जो लोक आल़सी ए, तिना खे चेतावणी देओ, जो डरपोक ए तिना खे इम्मत देओ, कमजोरा खे सम्बाल़ो, सबी खे सईन शीलता दखाओ।"},{"book":"1 थिस्सलुनीकियों","chapter":"5","verse":"15","text":"खबरदार! कोई केसी साथे बुराईया रे बदले बुराई नि करो, पर सदा पलाई (भलाई) करने रे आगे रओ, आपू बीचे और सबी साथे बी सदा पलाईया रे काम करने री कोशिश करो।"},{"book":"1 थिस्सलुनीकियों","chapter":"5","verse":"16","text":"सदा खुश रओ।"},{"book":"1 थिस्सलुनीकियों","chapter":"5","verse":"17","text":"लगातार प्रार्थना रे लगे रे रओ।"},{"book":"1 थिस्सलुनीकियों","chapter":"5","verse":"18","text":"हर गल्ला रे परमेशरो रा धन्यवाद करो, कऊँकि तुसा खे मसीह यीशुए रे परमेशरो री येई इच्छा ए।"},{"book":"1 थिस्सलुनीकियों","chapter":"5","verse":"19","text":"पवित्र आत्मा रे कामा खे लोका रिया जिन्दगिया दे ऊणे ते नि रोको।"},{"book":"1 थिस्सलुनीकियों","chapter":"5","verse":"20","text":"भविष्यबाणिया खे सुणी की अणसुणा नि करो।"},{"book":"1 थिस्सलुनीकियों","chapter":"5","verse":"21","text":"सबी गल्ला खे परखो, जो अच्छी ये तेसा खे मानेया करो।"},{"book":"1 थिस्सलुनीकियों","chapter":"5","verse":"22","text":"हर प्रकारा री बुराईया ते बचे रे रओ।"},{"book":"1 थिस्सलुनीकियों","chapter":"5","verse":"23","text":"शान्तिया रा परमेशर आपू ई तुसा खे पूरी रीतिया ते पवित्र करो। तुसा री आत्मा, प्राण और शरीर म्हारे प्रभु यीशु मसीह रे वापस आऊणे तक, पूरे-पूरे और निर्दोष सयी-सलामत राखणे।"},{"book":"1 थिस्सलुनीकियों","chapter":"5","verse":"24","text":"जिने तुसे चुणी राखे तेस एड़ा करना कऊँकि से विश्वासो जोगा ए।"},{"book":"1 थिस्सलुनीकियों","chapter":"5","verse":"25","text":"ओ प्यारे साथी विश्वासियो! आसा खे प्रार्थना करो।"},{"book":"1 थिस्सलुनीकियों","chapter":"5","verse":"26","text":"सबी विश्वासिया खे साफ मनो ते गल़े मिली की नमस्कार करो।"},{"book":"1 थिस्सलुनीकियों","chapter":"5","verse":"27","text":"आऊँ तुसा खे प्रभुए रे आज्ञा देऊँआ कि ये पत्री सबी विश्वासी पाईया रे सामणे पढ़ी की सुणाई जाओ।"},{"book":"1 थिस्सलुनीकियों","chapter":"5","verse":"28","text":"म्हारे प्रभु मसीह यीशुए री कृपा तुसा पाँदे ऊँदी रओ।"}]}