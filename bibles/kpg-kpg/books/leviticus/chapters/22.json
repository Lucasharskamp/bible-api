{"data":[{"book":"Leviticus","chapter":"22","verse":"1","text":"Dimaadua ga helekai gi Moses"},{"book":"Leviticus","chapter":"22","verse":"2","text":"gi hagi anga ina gi Aaron mo ana dama daane, “Goodou hudee haga milimilia ina dogu ingoo dabuaahia, goodou hagalabagau ina nia tigidaumaha haga madagu ala ne hai go digau Israel mai gi di Au. Au go Dimaadua."},{"book":"Leviticus","chapter":"22","verse":"3","text":"Tangada i do madawaawa dela e milimilia ang gi di hai daumaha, ma ga hanimoi gi hoohoo gi nia mee hai tigidaumaha haga madagu o digau Israel ala ne hai mai gi di Au, malaa, mee gu deemee di ngalua labelaa i di gowaa dudu tigidaumaha deelaa. Taganoho deenei le e hana hua beelaa dono hagaodi ai. Au go Dimaadua."},{"book":"Leviticus","chapter":"22","verse":"4","text":"“Tangada i di madawaawa Aaron dela e hai dono magi genegene be e hai dono magi halihali mai nia uugau i ono goloo daane, la hagalee gai nia tigidaumaha dabu aanei, gaa dae loo gi dono magi la guu hili. Tangada i digau hai mee dabu le e milimilia maa mee gaa bili gi nia mee ala gu haga gulugulua go tuaidina tangada made, be mee e halihali nia wai goloo daane,"},{"book":"Leviticus","chapter":"22","verse":"5","text":"be mee guu bili gi di manu be tangada milimilia."},{"book":"Leviticus","chapter":"22","verse":"6","text":"Tangada hai mee dabu dela ma ga milimilia, le e milimilia gaa dae loo gi di hiahi, gei mee hagalee gai ana mee mai i nia tigidaumaha dabu gaa dae loo gi mee gu gaugau ia."},{"book":"Leviticus","chapter":"22","verse":"7","text":"I muli hua di laa ma ga ulu, gei mee gu madammaa, gei mee guu mee di gai nia tigidaumaha dabu, ala go ana meegai."},{"book":"Leviticus","chapter":"22","verse":"8","text":"Mee hagalee gai nia goneiga o di manu dela ne made hua i deia be ne daaligi go di manu lodo geinga, idimaa di mee beenei le e hai a mee gi milimilia. Au go Dimaadua."},{"book":"Leviticus","chapter":"22","verse":"9","text":"“Digau hai mee dabu huogodoo le e hai gi daudali agu haganoho ala ne wanga gi digaula. Digaula ma ga hagalee daudali nia maa, digaula gu ihala gaa mmade, idimaa digaula gu de hagalongo gi agu haganoho dabuaahia. Au go Dimaadua, ko Au dela ne hai digaula gii dabu."},{"book":"Leviticus","chapter":"22","verse":"10","text":"“Ma go nia madahaanau hua o digau hai mee dabu ala e mee di gai nia tigidaumaha dabu. Digau ala e noho i baahi digau hai mee dabu mo digau ala e ngalua ang gi digau hai mee dabu, le e deemee di gai nia mee aanei."},{"book":"Leviticus","chapter":"22","verse":"11","text":"Gei nia hege tangada hai mee dabu, ala ne hui gi ana bahihadu be ala ne haanau i lodo dono hale, le e mee di gai nia meegai i tuhongo o tangada hai mee dabu."},{"book":"Leviticus","chapter":"22","verse":"12","text":"Tama ahina tangada hai mee dabu dela guu hai dono lodo gi tangada dela hagalee tangada hai mee dabu, le e hagalee gai i nia meegai o tigidaumaha dabu."},{"book":"Leviticus","chapter":"22","verse":"13","text":"Gei tama ahina tangada hai mee dabu dela guu made dono lodo be gu diiagi go dono lodo gei mee ana dama ai, ma ga hanimoi gaa noho i di hale dono damana le e mee hua di gai nia meegai o tuhongo tangada hai mee dabu o dono damana. Go digau hua o di madahaanau tangada hai mee dabu ala e mee di gai tuhongo tangada hai mee dabu."},{"book":"Leviticus","chapter":"22","verse":"14","text":"“Maa nia daangada ala hagalee dau gi di madahaanau o tangada hai mee dabu gaa gai nia tigidaumaha dabu ge de iloo nadau mee ala e gai, digaula e hui ang gi tangada hai mee dabu di hui o tigidaumaha deelaa ge e hagapuni labelaa ginai dahi baahi e lima di maa."},{"book":"Leviticus","chapter":"22","verse":"15","text":"Digau hai mee dabu gi hudee haga milimilia ina nia tigidaumaha dabu"},{"book":"Leviticus","chapter":"22","verse":"16","text":"i di nadau dumaalia gi digau ala hagalee tau di gai nia maa, idimaa, di mee deenei la gaa hai tangada deelaa gii hala gaa kae di hagaduadua. Ko Au go Dimaadua dela ne haga dabu nia tigidaumaha aanei.”"},{"book":"Leviticus","chapter":"22","verse":"17","text":"Dimaadua ga helekai ang gi Moses"},{"book":"Leviticus","chapter":"22","verse":"18","text":"gi hagi anga ina gi Aaron mo ana dama daane mo digau Israel huogodoo nia haganoho aanei: Di madagoaa tangada Israel be tangada mai i daha dela e noho i lodo Israel ma gaa hai dana tigidaumaha dudu, belee haga gila aga di mee dela gu hagababa, be e hai hua mai i dono hiihai, malaa, di manu la hagalee hai gii hai di mee e milimilia i dono gili."},{"book":"Leviticus","chapter":"22","verse":"19","text":"Tigidaumaha la gi hiihai ginai Dimaadua, la di manu daane dela ono milimilia ai."},{"book":"Leviticus","chapter":"22","verse":"20","text":"Maa goodou ga tigidaumaha di godou manu dela di mee huaidu i dono gili, Dimaadua la hagalee hiihai gi di maa.22.20 Deuteronomy 17.1"},{"book":"Leviticus","chapter":"22","verse":"21","text":"Tangada dela ma gaa hai dana tigidaumaha hagadaubuni ang gi Dimaadua, belee haga gila aga di mee dela gu hagababa, be e hai hua mai i dono hiihai, di manu dela ono milimilia ai, gei Dimaadua ga hiihai gi di maa."},{"book":"Leviticus","chapter":"22","verse":"22","text":"Goodou hudee tigidaumaha ang gi Dimaadua nia manu ala e dee gida, be e habehabe, be gu duuduu nadau gili, be e magibala, be e moholehole, be nia lohongo magibala i dono gili. Goodou hudee tigidaumaha ina nia hagadilinga manu ala beenei i hongo di gowaa dudu tigidaumaha e hai ai godou tigidaumaha meegai."},{"book":"Leviticus","chapter":"22","verse":"23","text":"Goodou ma gaa hai godou tigidaumaha mai i goodou hiihai, e mee di hai gi di manu dela e dee dohu dono huaidina. Gei Dimaadua la hagalee hiihai gi di maa maa di mee deenei la tigidaumaha dela e haga gila aga tigidaumaha dela gu hagababa."},{"book":"Leviticus","chapter":"22","verse":"24","text":"Goodou hudee hai tigidaumaha ang gi Dimaadua i nia manu ala guu duugia, be guu tele, be gu huaidu, be guu pala nadau goloo daane. Di mee deenei la hagalee haga gila aga i godou henua."},{"book":"Leviticus","chapter":"22","verse":"25","text":"Goodou hudee hai tigidaumaha meegai gi nia manu ala ne gaamai go goodou i baahi digau mai i daha. Nia manu ala beenei le e milimilia, gei Dimaadua la hagalee manawa tene gi nia maa."},{"book":"Leviticus","chapter":"22","verse":"26-27","text":"Di madagoaa di kau be siibi be di kuudi ma ga haanau, mee hagalee daa gi daha mo dono dinana, gaa dae loo gi nia laangi e hidu, gei i muli nia laangi e hidu aalaa gei di maa gu humalia hua di hai tigidaumaha meegai dela e manawa tene ginai Dimaadua."},{"book":"Leviticus","chapter":"22","verse":"28","text":"Goodou hudee tigidaumaha di kau mo dana dama, siibi mo dana dama, be di kuudi mo dana dama i di laangi e dahi."},{"book":"Leviticus","chapter":"22","verse":"29","text":"Di madagoaa goodou ma gaa hai di godou tigidaumaha danggee ang gi Dimaadua, goodou haga gila ina aga ana haganoho aanei, gei Mee ga tenetene adu gi goodou."},{"book":"Leviticus","chapter":"22","verse":"30","text":"Geina nia maa huogodoo i di laangi deelaa, hudee dugu mee gi di laangi dono daiaa."},{"book":"Leviticus","chapter":"22","verse":"31","text":"Dimaadua ga helekai boloo, “Goodou haga gila ina aga agu haganoho, Au go Dimaadua."},{"book":"Leviticus","chapter":"22","verse":"32","text":"Goodou hudee haga milimilia ina dogu ingoo dabu. Digau Israel huogodoo gi dugua Au haga madagu, Au go Dimaadua dela ne hai goodou gii dabu."},{"book":"Leviticus","chapter":"22","verse":"33","text":"Ma ko Au dela ne lahamai goodou gi daha mo Egypt belee hai Au di God ni goodou. Au go Yihowah.”"}]}