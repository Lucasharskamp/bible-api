{"data":[{"book":"Matthew","chapter":"10","verse":"1","text":"Jisu'n ama siamruoi soomleini ngai aleikoichun halli ratha kathamak ngai puutsuok nasik khat-um rirai le kana rakip mindam nasik thomatorna ranak inmani diang aleipeii."},{"book":"Matthew","chapter":"10","verse":"2","text":"Hiwa ngaihi tirton soomleini ngai raming ngaikha eii: Inkhat changna, Simon (Peter tia inkoi) khat-um ama anaipa Andrew; James le ama anaipa John, Zebedee sangai;"},{"book":"Matthew","chapter":"10","verse":"3","text":"Philip le Bartholomew; Thomas khat-um Matthew, rampar kakhuompa; James Alphaeus sapa, le Thaddaeus;"},{"book":"Matthew","chapter":"10","verse":"4","text":"Zealot Simon, khat-um Judas Iscariot, Jisu kapesuokpa."},{"book":"Matthew","chapter":"10","verse":"5","text":"Hiwa miring soomleini ngaihi anuoiya minchuna angjet ngaile inruoiya Jisu'n aleitir suok: “Zaatlop ngai ram khan simaru emakli Samaritan khuopui khannum luutmaru.”"},{"book":"Matthew","chapter":"10","verse":"6","text":"Khawa rathuulla, Israel mi ngai kamangnga kaom keelngam ngaidiang nangni siru."},{"book":"Matthew","chapter":"10","verse":"7","text":"Nangni'n hin ningsipha, Marwaan Rengram hi anaijei! ti-inlang rilru."},{"book":"Matthew","chapter":"10","verse":"8","text":"Akana kha mindamru, akathi kha minring nookru, tuka-ang chikaom taksa kana in kana ah kaom ngai mindamru, raikhuo ngaikha puutsuokru. Nangni'n aman kaboiya ningmu kha, aman kaboiya peru."},{"book":"Matthew","chapter":"10","verse":"9","text":"Nangni ningmarsa ah soonna, dangka, emakli sumsenpum iteii choimaru;"},{"book":"Matthew","chapter":"10","verse":"10","text":"Ramma ningsipha, sialkok, songkol inliak, kekok emakli sinasik kherol inchoimaru. Ajarchu chuonmi khan angme inmanisik arei kaom kha inpesik eii. 1 Cor 9:14; 1 Tim 5:18"},{"book":"Matthew","chapter":"10","verse":"11","text":"“Nangni'n khuopui emakli khuo inkhat ningluut ah ningheiwa pha, tuka-ang inkhat in nangni karok ah kanadon ngai entokru, halli khawa munkha ningmathaan maklaiseng amale omsuomru."},{"book":"Matthew","chapter":"10","verse":"12","text":"Nangni'n innsuung ningluut phakhan, nangni chungnga kahoi kadai erase, tiru."},{"book":"Matthew","chapter":"10","verse":"13","text":"Khawa inna kaom mi ngai'n nangni karok ah innadon inchu, ningmalung kadai donnachong kha omchak rase; takkha inmani'n karok ah innadon emak inchu, ningmalung daina donnachong kha nangni diang heikir rase."},{"book":"Matthew","chapter":"10","verse":"14","text":"Khat-um innsuung emakli khuopui lekkhat in nangni karok ah innadon emakli nangni innarangai emak inchu, khawa munkha mathaanru halli ning keiiya rahut kha kathing thaakru. Chuon 13:51"},{"book":"Matthew","chapter":"10","verse":"15","text":"Kei'n nangni diang inthiangnga karil khachu khawa khuopui mi ngai diang neek ah, Chongtan Nikhuo khan Pathian in Sodom li Gomorrah mi ngaidiang kakheel riangwai amalarsik eii!” Matt 11:24; Inphut 19:24-28; Luk 10:4-12"},{"book":"Matthew","chapter":"10","verse":"16","text":"“Rangairu! kei'n nangni hi malang ngai karra keelngam khale in-angnga kinatir eii. Maruul angnga insingtheiru khat-um wathu angnga malungkadai eru.” Luk 10:3"},{"book":"Matthew","chapter":"10","verse":"17","text":"Insingtheiru, ajarchu khawa khan nangni kanasursik tuka-ang inom khat-um chongtanna khan nangni innaruoisik eii, halli inmani'n nangni Synagogue ah inawuoksik eii. Mk 13:9-11; Luk 12:11,12; 21:12-15"},{"book":"Matthew","chapter":"10","verse":"18","text":"Halli kei kajarra ramwai karoon ngaile rengngai maikuungnga zaatlop ngaile inmani diang sakhi sik ah innaruoisik eii."},{"book":"Matthew","chapter":"10","verse":"19","text":"Inmani'n nangni sakhi sik innakeisuo pha, angme katisik emakli angtho-thoa karilsik me tia ningmalung minpoong maru."},{"book":"Matthew","chapter":"10","verse":"20","text":"Nangni rilsik chongramol ngaikha nangnita enuni; chongramol ngaikha nangni diangnga karil ning Pa ratha ah inphut hongkasuoksik eii."},{"book":"Matthew","chapter":"10","verse":"21","text":"“Mi ngai'n inmani unai ngaitak kha thatna sik ah inpesuoksik eii, khat-um pa ngai innum khale in-angrip ah inmani sangai diang inthosik eii; halli sangai innum inmani nu le pa ngai chungnga hei-inlet inta inmani inminthatsik eii.” Mk 13:12; Luk 21:16"},{"book":"Matthew","chapter":"10","verse":"22","text":"Kei jarra mi rakip in nangni innamatirsik eii. Takkha ahekna katung kadei ngaikha inringsik eii. Matt 24:9,13; Mk 13:13; Luk 21:17"},{"book":"Matthew","chapter":"10","verse":"23","text":"Khuopui inkhat ah inmani'n nangni innaminpoong pha, khuopui inkhat tiang taandelru. Kei'n inthiangnga nangni diang karil Miring Sapa juokir makma, nangni Israel khuopui rakip ah ningchuon leiminhek nutun."},{"book":"Matthew","chapter":"10","verse":"24","text":"“Siamruoi inkhat in ama ochapa neek ah lokmak; suok inkhat in amapupa neek ah lokmak.” Luk 6:40; Jn 13:16; 15:20"},{"book":"Matthew","chapter":"10","verse":"25","text":"Khawajarra siamruoi inkhat in ama ochapa hong angjei, khat-um suok inkhat in ama mapupa ahong ang jei inchu hunjei. Innsuung khurra alu kha Beelzebul tia inkoi inchu, innsuungkhur mi ngai khachu angtuk ah kase ah inkoisik me! Matt 9:34; 12:24; Mk 3:22; Luk 11:15"},{"book":"Matthew","chapter":"10","verse":"26","text":"“Ajarchu mi ngaikha chimaru. Ang e-innum tuunna inmakhu rakip la inkhununi, khat-um ruuk ah intho rakip inlajet wiaksik eii.” Mk 4:26; Luk 8:17"},{"book":"Matthew","chapter":"10","verse":"27","text":"Kei'n nangni diang aziingna ah angme kiril kha nangni'n suunwarra ningril kirsik eii, halli angme ruuk ah ningjet kha innchungnga ninglarilsuok sik eii."},{"book":"Matthew","chapter":"10","verse":"28","text":"Taksa chu kathat mator takkha ratha kathat matormak ngaikha chimaru; khaneek ah, taksa li ratha innireella meikhurra kaminmang mator Pathian kha khella chiru."},{"book":"Matthew","chapter":"10","verse":"29","text":"Dangkapum inkhat ah wacharek inni nangni'n ningracho mator, takkha wacharek inkhat-um neipilchungnga ning Pa lungdou eleiya juotamak."},{"book":"Matthew","chapter":"10","verse":"30","text":"Nangni sik achu, ningluwa kaom ningsam ramol katung ateelsuo jei."},{"book":"Matthew","chapter":"10","verse":"31","text":"Khawajarra chimaru; wacharek katamtak ngai neek ah nangni aman katam ning-eii!"},{"book":"Matthew","chapter":"10","verse":"32","text":"“Tu-ennum mipui maikuungnga kei kanaralaang kha kei innum ama kha marwaanna kaom Kapa maikuungnga karalaangsik eii.”"},{"book":"Matthew","chapter":"10","verse":"33","text":"Takkha mi ngai maikuungnga kei kanazootmak kha, Kei innum marwaanna kaom Kapa maikuungnga zootpinuning. 2 Tim 2:12"},{"book":"Matthew","chapter":"10","verse":"34","text":"“Kei'n nuoipilchungnga kadai kapesik kijuo eii ti ngaidon maru. Emak, kei kadai heikachoi sik ah kijuo emak, takkha raalchem kape sik kijuo eii.”"},{"book":"Matthew","chapter":"10","verse":"35","text":"Kei'n pa li asa ngai, nu li asanu ngai, halli tarpi li amoinu ngai kaminhal sik kijuo eii; Mic 7:6"},{"book":"Matthew","chapter":"10","verse":"36","text":"Nangni inhalpui kasekhet khachu na-innsuung mi ngaikha in esik eii."},{"book":"Matthew","chapter":"10","verse":"37","text":"“Tuka-ang kei neek ah apa emakli anu kaminriang ngaikha kei siamruoisik rahoi suokmu; khat-um tuka-ang kei neek ah insapa emakli insanu kaminriang ngaikha kei siamruoi sik rahoi suokmu."},{"book":"Matthew","chapter":"10","verse":"38","text":"Tuka-ang in inmani cross kadom leiya kei kanajui ngaikha kei siamruoi sik rahoi suokmu. Matt 16:24; Mk 8:34; Luk 9:23"},{"book":"Matthew","chapter":"10","verse":"39","text":"Tuka-ang inringkhuo kaminriang ngaikhan khawakha inminmang sik eii; takkha tuka-ang inringkhuo kei sik ah kaminmang ngaikhan khawakha inmu sik eii. Matt 16:25; Mk 8:35; Luk 9:24; 17:33; Jn 12:25"},{"book":"Matthew","chapter":"10","verse":"40","text":"“Tu-ennum nangni kanadon ngaikhan kei innadon eii; khat-um tu-ennum kei nakadon khan kei najuokatirpa kha idon eii. Matt 16:25; Mk 8:35; Luk 9:24; 17:33; Jn 12:25"},{"book":"Matthew","chapter":"10","verse":"41","text":"Ajarchu tuka-ang in Pathian chongkachoi inkhat kha ama Pathian chongkachoi eii tia akadon khan Pathian chongkachoipa tum kha aralaangsik eii; halli tuka-ang in mikadik inkhat kha ama hi mikadik inkhat eii tia akadon khan mikadikpa tum kha aralaangsik eii."},{"book":"Matthew","chapter":"10","verse":"42","text":"Kei'n nangni diang inthiangnga kiril eii, tu-ennum hiwa ngai karra akasiin khet kasiamruoi inkhat kha tuidai rabing inkhat kape khan suoileiya ama tum amusik eii.”"}]}