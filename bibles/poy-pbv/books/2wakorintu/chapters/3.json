{"data":[{"book":"2 Wakorintu","chapter":"3","verse":"1","text":"Hashi, twanji kayi kulitumbira twaweni twenga? Ama hashi, twankufira luhamba lwa kulanguziya ukapitawu kwa wayetu? Ama hashi tulembelwi luhamba lwanakaka kwa mwenga ama kulawa kwa mwenga ntambu yawatenda wamonga?"},{"book":"2 Wakorintu","chapter":"3","verse":"2","text":"Mwenga mwaweni muwera luhamba lwa twenga, luhamba lwalulembitwi mumyoyu mwa twenga, imanikana na ibetulwa na kila muntu."},{"book":"2 Wakorintu","chapter":"3","verse":"3","text":"Ndo nakaka kuwera mwenga ndo luhamba lwa Kristu lwalujegitwi kwa mawoku getu. Luhamba lweni lulembitwi ndiri kwa winu, kumbiti lulembwa kwa Rohu gwa Mlungu yakawera mkomu, lulembitwi ndiri pashipandi sha libuwi, kumbiti lulembwa mumyoyu ya wantu."},{"book":"2 Wakorintu","chapter":"3","verse":"4","text":"Tulonga hangu toziya ya litumbiru lwatwenga lyatuwera nalu kulongolu kwa Mlungu kupitira Kristu."},{"book":"2 Wakorintu","chapter":"3","verse":"5","text":"Tuweza ndiri kutenda shoseri kwa makakala getu weni, kumbiti uwezu wa twenga woseri ulawa kwa Mlungu."},{"book":"2 Wakorintu","chapter":"3","verse":"6","text":"Toziya Mlungu ndo yakatutenditi twenga tuweri na uwezu wa kuwera wantumintumi wa lipatanu lya syayi, lipatanu lya Malagaliru ndiri gagalembitwi, kumbiti lipatanu lya Rohu. Malagaliru gagalembitwi gajega kuhowa, kumbiti Rohu kajega ukomu."},{"book":"2 Wakorintu","chapter":"3","verse":"7","text":"Vinu handa Liragaliru lyalijegiti kuhowa, lilembitwi pamabuwi, liza na ukwisa, mpaka Waisraeli waweziti ndiri kujodulera masu sheni sha Musa toziya ya ng'ereng'eta yakuwi. Ng'ereng'eta ayi iweriti ukwisa wa katepu hera,"},{"book":"2 Wakorintu","chapter":"3","verse":"8","text":"su utendera wa Rohu hauweri na ukwisa mkulu nentu kupita ng'ereng'eta ilii."},{"book":"2 Wakorintu","chapter":"3","verse":"9","text":"Su payiwera, kuweriti na ukwisa muutendera ulii waujegiti utoza, hashi, utendera yawumfiriziya Mlungu, mkulu ndiri kupita awu?"},{"book":"2 Wakorintu","chapter":"3","verse":"10","text":"Vinu ukwisa mkulu nentu uwugubika ukwisa ulii yaupititi kwanja, ndogweni ulangala wakuwi uwuka kala."},{"book":"2 Wakorintu","chapter":"3","verse":"11","text":"Toziya payiwera shilii shashiweriti sha shipindi shididika hera shiweriti na ukwisa wakuwi, kupita aga shilii shashilikala mashaka goseri hashiweri na ukwisa mkulu nentu."},{"book":"2 Wakorintu","chapter":"3","verse":"12","text":"Toziya twana litumbiru ali, tutakula pota na lyoga."},{"book":"2 Wakorintu","chapter":"3","verse":"13","text":"Twenga tutenda ndiri gambira Musa yakagubikiti sheni shakuwi kwa shitambala, su wantu wa Israeli nawawona kupelera kwa ung'ereng'eta wakuwi."},{"book":"2 Wakorintu","chapter":"3","verse":"14","text":"Kumbiti mahala gawu gapungwa. Toziya mpaka leru palibetulwa lipatanu ligona, shigubiku ashi shankali. Shigubiku ashi hashiwusiwi hera, muntu pakalikolerana pamuhera na Kristu."},{"book":"2 Wakorintu","chapter":"3","verse":"15","text":"Yina, mpaka leru palibetulwa Malagaliru ga musa, shigubikiru shigubika mahala gawu."},{"book":"2 Wakorintu","chapter":"3","verse":"16","text":"Kumbiti, shipindi muntu pakamuwuyira Mtuwa, shigubikiru ashi shiwusiwa."},{"book":"2 Wakorintu","chapter":"3","verse":"17","text":"Vinu “Mtuwa” Ndo Rohu na palii pakawera Rohu gwa Mtuwa, pawera ulekeru."},{"book":"2 Wakorintu","chapter":"3","verse":"18","text":"Kumbiti twawoseri twenga, tuwera na sheni zyazigubikirwa ndiri, tulilora gambira mushiloleru, ukwisa wa Mtuwa na twenga tutendwa tulifani na yomberi kwa kwongereka muukwisa yawulawa kwa Mtuwa, ayu ndo Rohu."}]}