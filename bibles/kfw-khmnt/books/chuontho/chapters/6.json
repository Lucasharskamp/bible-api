{"data":[{"book":"Chuontho","chapter":"6","verse":"1","text":"Khawa phakhan, siamruoi milu inhongkheella, Greek chongkaril Jihudi khat-um khawa ramma kaom Jihudi ngai insuolna inhong-nei, ajarchu Greek chongkaril Jihudi chuulmei ngaikha nisuo ah insial semna khan leirawat mujei."},{"book":"Chuontho","chapter":"6","verse":"2","text":"Khawa jarra siamruoi soomleini ngaikhan Pathian ka-inngamna rakip ngaikha inkoi chunna inti, “Bak le in thonasik bit-ah keini'n Pathian chonghi rilmaksik akatuun emakjei."},{"book":"Chuontho","chapter":"6","verse":"3","text":"Khawa jarra, E ule-nai ngai, omchan katha mi, Ratha Inthiang le singwarna kasip pasal sari nangni karra nakadangpiru, halli keini'n hiwa chuon ka-ensui sik-ah kindasik eii."},{"book":"Chuontho","chapter":"6","verse":"4","text":"Takkha keinichu pui katungnga Pathian chongkachoisik khat-um kani sik-ah inpesuok takkinte.”"},{"book":"Chuontho","chapter":"6","verse":"5","text":"Halli hiwa tirton ngai chonghin mipui rakip malung aleitaijei, inmani inngamnale Ratha Inthiang in kasip pasal, Stephen, Philip, Prochorus, Nicanor, Timon, Parmenas, halli Antioch mi Jihudi kaluut Nicolaus ngaihi inkadangjei."},{"book":"Chuontho","chapter":"6","verse":"6","text":"Tirton ngai ma-ah inmani inminngirra, halli inchungnga inkut induongnga Pathian diang innipijei."},{"book":"Chuontho","chapter":"6","verse":"7","text":"Khawa jarra Pathian chongkha inthang tirra, Jerusalemma kaom siamruoi ngaikha kheella inhongtamjei, halli thiampu katamtak ngai-um inngamna khan inzootjei."},{"book":"Chuontho","chapter":"6","verse":"8","text":"Halli Stephen kha Pathian rawaan khat-um ranak in asip ah, mi ngai karra chuon inlak inlak ngaikha aleitho."},{"book":"Chuontho","chapter":"6","verse":"9","text":"Inlungdouwa kaleeng (tia inkoi) synagogue mi ama kazootmak lekkhat, halli Cyrenian, Alexandrian, khat-um aleiilak Jihudi Cilicia le Asia ah kaom inmani ngai'n inhongsuok ah Stephen le murruolsiak katho inleiphut."},{"book":"Chuontho","chapter":"6","verse":"10","text":"Takkha Ratha in Stephen kha singwar ape ah achongril kha inmani'n tuunmak leiti matormu."},{"book":"Chuontho","chapter":"6","verse":"11","text":"Khawa jarra inmani'n mi lekkhat ruuk-ah sial inpeya, hinthoa inminril jei, “Ama'n Moses le Pathian chungnga kasechong iril keini'n kinjet.”"},{"book":"Chuontho","chapter":"6","verse":"12","text":"Hinthoa inmani'n uparup ngai, Sinadan karu ngai halli mipui ngaikha inminhaangjei, halli inmani'n inhongli ama kha insurra, Sanhedrin ngai maikuungnga inhongruoijei."},{"book":"Chuontho","chapter":"6","verse":"13","text":"Khawapha inmani'n ama chungnga maleisei sakhi kapesik mi lekkhat inhongruoiya, inmani'n inti, “Hiwa mi hin,” “Inthiang Biak-inn khat-um Moses Sinadan chungnga chong ariljol,"},{"book":"Chuontho","chapter":"6","verse":"14","text":"ajarchu Nazareth Jisu'n hiwa Biak-inn hi thiatta halli Moses in eini diangnga inape Sinadan hi athuulsik eii tia iril kha keini'n kinjet.”"},{"book":"Chuontho","chapter":"6","verse":"15","text":"Khanna in-ong Sanhedrin rakip in Stephen diang mitmachim lekleiya in-enpha, ama meelkha marwaan tirton inkhat meelsuo angnga inleimu."}]}