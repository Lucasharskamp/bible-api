{"data":[{"book":"Figoli","chapter":"21","verse":"1","text":"Patuyitawulili kala, twayipakili muwatu tuyenda mbaka Kosi. Chilawu yaki twafikili Lodi, kufuma aku twayendili mbaka Patala."},{"book":"Figoli","chapter":"21","verse":"2","text":"Kula twawuwonili watu wuvelili wukuyenda Foiniki, twipaka tuyenda."},{"book":"Figoli","chapter":"21","verse":"3","text":"Pambeli twafikili mahali paveli tukuwesha kuyiwona Kupilu, twapitilili kundamba yaki tulongosha kuchanya ya Siliya. Twawolukili mbwani ya Tilu vasunushi misiwu yivelili muwatu."},{"book":"Figoli","chapter":"21","verse":"4","text":"Kula tuvawona vandundami, tuyikala nawu majuva saba, veni vamuwombela Pauli kwa liwovi lya Mfuki Mng'alili akotoo kuyipakila kuyenda Yelusalemu."},{"book":"Figoli","chapter":"21","verse":"5","text":"Mbaka majuva vala pavafikili, twawukili na vandu vonda pamu na vadala vawu na vana vawu vatupelikeshili mbaka panji ya mbwani, tutundama muluwongu lwa bahali tudadava kwa Chapanga."},{"book":"Figoli","chapter":"21","verse":"6","text":"Patuyitawulili nawu, tuyipakila muwatu, veni vawuya kayawu."},{"book":"Figoli","chapter":"21","verse":"7","text":"Yufwi twayendili Tilu mbaka Tolemaisi pala twavajambushili Vakilistu vayetu, twayikalili na veni lijuva limu."},{"book":"Figoli","chapter":"21","verse":"8","text":"Chilawu yaki tuwuka tuyenda Kayisalia. Kula twayendili kayaki Filipu mulandula wa Chilongu cha Nyanyi. Mweni aveli yumu wa vala saba yivashawuliwili kula kukanisa lya vandu va Yelusalemu."},{"book":"Figoli","chapter":"21","verse":"9","text":"Avelili na vana vadala mchechi yivavelili vakalihela kuhetiwa veni vavelili na chichuku cha kulandula unjagila wa Chapanga."},{"book":"Figoli","chapter":"21","verse":"10","text":"Topi, twavelili tuyikala kula majuva vatangalili, mbuyi yumu litawa lyaki Agabasi afikili kufuma Yudeya."},{"book":"Figoli","chapter":"21","verse":"11","text":"Atuyisilili katola lufunga lwa muchiwunu cha Pauli, kayikonga mawoku na mawulu, kadeta, “Mfuki Mng'alili kadeta naha, ‘Vayawudi kula Yelusalemu davamuwopi nahawu mundu yavelili na lufunga alu na damuhadiki kwa vangutungu va Vayawudi.’ ”"},{"book":"Figoli","chapter":"21","verse":"12","text":"Topi patupikanishili afi, yufwi na vandu yivavelili mahali pala, twamuwombili Pauli akotoo kuyenda Yelusalemu."},{"book":"Figoli","chapter":"21","verse":"13","text":"Lakini Pauli ayangulili, “Mukudayila kugola liki? Mukudayila kubalula mutwi nenga kwa misosi? Ndiva kala kuwopiwa muchijaka kula Yelusalemu weka hela ha, ila hata kusova kwanongwa ya Bambu Yesu.”"},{"book":"Figoli","chapter":"21","verse":"14","text":"Patulemwili kumudedeka twanyamalili, twadetili hela, “Chadayilili Bambu chigoleki!”"},{"book":"Figoli","chapter":"21","verse":"15","text":"Patuyikalili pala padokwa, twawopili misiwu ya mwanja, tuyendelela Yelusalemu."},{"book":"Figoli","chapter":"21","verse":"16","text":"Vala vandundami vamonga va Kayisalia vayendili pamu na yufwi, vatuyegha kaya ya Mnasoni twavelili tukuyenda kuyikala pamu na mweni kwa chipindi. Mnasoni avelili mwenikaya wa Kupilu, avelili mkilistu kwa majuva vatangalili."},{"book":"Figoli","chapter":"21","verse":"17","text":"Patufikili Yelusalemu, Vakilistu kula vatuyangili nyanyi nendu."},{"book":"Figoli","chapter":"21","verse":"18","text":"Chilawu yaki Pauli ayendili pamu na yufwi kumjambusha Yakobi na wuwowu vavaha vonda va vala Vakilistu yivavelili pamu."},{"book":"Figoli","chapter":"21","verse":"19","text":"Pambeli pavajambushili kala, Pauli avagotulilili milandu yosi yagolili Chapanga kwa vangutungu va Vayawudi kupitila undumindumi waki."},{"book":"Figoli","chapter":"21","verse":"20","text":"Pavapikanishili afi, vamjumila Chapanga, pambeli vamuwombela Pauli, “Mlongu, ukuwesha kuvawona Vayawudi Vakilistu ngenju ngenju vonda vana weyi nendu kwanongwa ya Malawu va Chapanga vamupili Musa."},{"book":"Figoli","chapter":"21","verse":"21","text":"Veni vahimuliwa milandu yaku, kucha ukuvalagha Vayawudi vosi mumilima kumleka Musa, kuvawombela vakotoo kuvagola jandu vana vawu, wala kukovikela milandu yivashovililili."},{"book":"Figoli","chapter":"21","verse":"22","text":"Tugoli liki ponopa? Nakaka veni vapikanila kala kucha yuwi kwisa."},{"book":"Figoli","chapter":"21","verse":"23","text":"Topi, goli ngimu yitukuwombela. Kuvaveli vandu mchechi yivavikili lilaghanu."},{"book":"Figoli","chapter":"21","verse":"24","text":"Wilumbi pamu na veni mudadawu ya kuying'alisha, kuhomba mbiya sidayiliwa, pambeli wuvamoghi fwili shawu. Topi vandu vonda davamanyi kucha filongu fila fivawombiliwili fiyilatili yuwi fyahela mana yoyonda na kucha umweni baha ukuyikala ngimu shaliya ya Malawu va Chapanga vamupili Musa wuvadeta."},{"book":"Figoli","chapter":"21","verse":"25","text":"Lakini kwa milandu ya vandu va milima yosi yivamjumilili Kilistu tuvayandikila kala baluwa na highilu yetu, vakotoo kulya findu fyavatambikili ming'omung'omu ya kusongola na vakotoo kulanda mwasi na vakotoo kulya fibudu na vakotoo kugola uwoni.”"},{"book":"Figoli","chapter":"21","verse":"26","text":"Chilawu yaki Pauli avatolili vala vandu kagola dadava ya kwing'alisha pamu na veni. Pambeli kayingila Munyumba ya Chapanga kuvawombela kucha ndili dayivi mwishu wa kuying'alisha pamu na veni na matambiku davagoli kwa vandu vosi vala."},{"book":"Figoli","chapter":"21","verse":"27","text":"Chipindi cha majuva saba pavaveghi samba vapela, Vayawudi yivavelili vakufuma mlima wa Asia vamuwonili Pauli munyumba ya Chapanga, vavatumishili lipinga lya vandu lyosi vawoni maya, vamukamula."},{"book":"Figoli","chapter":"21","verse":"28","text":"Vawutili, “Yumwi valulumi Vayisilaeli! Mututangi. Mundu ayu yavawula vandu vosi kila mahali milandu yingajila kulinganila na mlima wetu na Malawu va Chapanga vamupili Musa na nyumba ayi ya Chapanga. Kandi, pawileka ayi, kavayingisha Vagiliki munyumba ya Chapanga, kapapighasha mahali apa pang'alili.”"},{"book":"Figoli","chapter":"21","verse":"29","text":"Vadetili naha nongwa vavelili vamuwona Tilofimu, Muifesu pamu na mweni kumbwani, vakacheyi Pauli kamuyingisha Munyumba ya Chapanga."},{"book":"Figoli","chapter":"21","verse":"30","text":"Kumbwani kosi kwakwilili ndilingu, vandu vayisili mbembu shonda, vamkamula Pauli, vamukukusha vamfumisha panji ya nyumba ya kudadavila na bahala pala milyangu ya nyumba ya kudadavila yitatiwa."},{"book":"Figoli","chapter":"21","verse":"31","text":"Vayitandili kala kudayila kumuwulagha Pauli, lakini filongu fyamufikilili mkomi wa machonda wa Chilumi kucha Yelusalemu yosi yaveli yikwila ndilingu."},{"book":"Figoli","chapter":"21","verse":"32","text":"Kavatola machonda na vakomi vawu, kavayendela mbilu. Veni pavamuwonili mkomi va machonda na vamachonda vamleka Pauli kumtovanga."},{"book":"Figoli","chapter":"21","verse":"33","text":"Pambeli mkomi wa machonda kaselela, kamkamula, kalayisha awopiwi kwa mingongola mivili, kadasha, “Ayu ghani? Na kagola chindu liki?”"},{"book":"Figoli","chapter":"21","verse":"34","text":"Vamonga mulipinga lila vakawuteyi vakadeteyi naha na vamonga naha. Mkomi wa machonda kalemwa kupata milandu ya nakaka kwanongwa ya umatu wula, kavalayisha vamuyeghi mugati ya luviwu."},{"book":"Figoli","chapter":"21","verse":"35","text":"Pauli pafikili mufikwelelu, machonda vawonili ngiba vamupapi kwanongwa ya ndilingu ya vandu."},{"book":"Figoli","chapter":"21","verse":"36","text":"Nongwa lipinga likomi lya vandu vamkovikelili na kuwuta, “Mumuwulayi!”"},{"book":"Figoli","chapter":"21","verse":"37","text":"Pavamuyingisheyi muluviwu, Pauli aluvili kwa mkomi wa machonda padeta, “Nguwesha kukuwombela chindu?” Yula mkomi wa machonda kayangula, “Kumbi ukuwesha kuywanga Chigiliki!"},{"book":"Figoli","chapter":"21","verse":"38","text":"Yuwi yula Mumisili ndaa mwandi apa akandili ndilingu na kuvalongosha vatovilela elufu mchechi mbaka kucheja ng'odu!”"},{"book":"Figoli","chapter":"21","verse":"39","text":"Pauli kayangula, “Nenga Muyawudi, ng'onekela Talisu kula Kilikiya, nenga mundu wa mbwani yimanyikili. Deku deku, ujumishi nywangi na vandu.”"},{"book":"Figoli","chapter":"21","verse":"40","text":"Yula mkomi wa machonda kamjumisha. Pauli kawoloka muchikwenelu kavapungila liwoku vala vandu, pavanyamalili, akandili kuywanga nawu Chibulaniya."}]}