{"data":[{"book":"Nehemia","chapter":"2","verse":"1","text":"E dwe mar Nisan e higa mar piero ariyo mar loch Ruoth Artaksases, kane okelne divai, ne akawo divai mi amiyo ruoth. Ne pok abedo ka an gi kuyo e nyime nyaka nene;"},{"book":"Nehemia","chapter":"2","verse":"2","text":"omiyo ruoth nopenja niya, “Ere gima omiyo ikuyo to ok ituo? Ma ok en kuyo akuya makmana ni en mar chuny.”"},{"book":"Nehemia","chapter":"2","verse":"3","text":"makmana ne awachone ruoth niya, “Mad ruoth dag amingʼa! Dabed gi mor nade ka dala maduongʼ mane kwerena oyikie omukore, kendo dhorangeyene osewangʼ gi mach.”"},{"book":"Nehemia","chapter":"2","verse":"4","text":"Ruoth nowachona niya, “En angʼo midwaro?”"},{"book":"Nehemia","chapter":"2","verse":"5","text":"mi adwoko ruoth niya, “Ka berne ruoth kendo ka jatichni oyudo ngʼwono e wangʼe, to ber mondo oora e dala maduongʼ man Juda kama kwerena oikie mondo agere kendo.”"},{"book":"Nehemia","chapter":"2","verse":"6","text":"Eka ruoth, kaachiel gi mikache kobedo bathe nopenja niya, “Wuodhino biro kawo thuolo maromo nade, to ibiro duogo karangʼo?” Ne berne ruoth mondo oora; omiyo ne achiwo odiechiengʼ monego awuogie."},{"book":"Nehemia","chapter":"2","verse":"7","text":"Bende ne awachone niya, “Ka berne ruoth, to mad miya barupe mondo aterne jotelo man loka aora Yufrate, mondo omi gibi gimiya rit makare nyaka achopi Juda?"},{"book":"Nehemia","chapter":"2","verse":"8","text":"Kendo mad imiya baruwa ma aterone Asaf, ma jarit yiend bunge magi, mondo obi omiya sirni migerogo dhoranga dala maduongʼ mochomore gi hekalu kendo alosgo ohinga mar dala kod ot mabiro dakie?” To nikech lwet Nyasacha ma jangʼwono ne ni koda, ruoth noyie gi kwayona duto."},{"book":"Nehemia","chapter":"2","verse":"9","text":"Omiyo ne adhi ir jotelo man loka aora Yufrate mi amiyogi barupe ruoth. Ruoth noora gi jotend jolweny kod jolweny makedo koidho farese."},{"book":"Nehemia","chapter":"2","verse":"10","text":"Kane Sanbalat ma ja-Horon kod Tobia ja-Amon ma jatelo nowinjo ma, negibedo kod achiedh-nade ahinya ni ngʼato osebiro madwaro kelo dongruok ni jo-Israel."},{"book":"Nehemia","chapter":"2","verse":"11","text":"Ne adhi Jerusalem, kendo bangʼ kane asetieko ndalo adek kanyo,"},{"book":"Nehemia","chapter":"2","verse":"12","text":"ne awuok gotieno kod jomoko manok. Ne pod ok anyiso ngʼato angʼata gima Nyasacha noketo e chunya mondo atimne Jerusalem. Ne onge kweth mag farese mane an godo makmana mano mane aidho."},{"book":"Nehemia","chapter":"2","verse":"13","text":"Kane ochopo otieno ne adhi kaluwo Dhoranga Holo kochiko Soko mar Thuol kod Dhoranga Owuoyo, ka anono ohingni mag Jerusalem, mane osegore piny, kod dhorangeyigi mane osewangʼ gi mach."},{"book":"Nehemia","chapter":"2","verse":"14","text":"Bangʼe ne adhi nyime nyaka e Dhoranga Thidhia kod Dago mar Ruoth, makmana ne onge thuolo kama farasa ne nyalo kadhogo;"},{"book":"Nehemia","chapter":"2","verse":"15","text":"omiyo nadhi nyaka e holo gotieno, kanono ohinga. Mogik, ne alokora mi achako adonjo kendo gie Dhoranga Holo."},{"book":"Nehemia","chapter":"2","verse":"16","text":"Jotelo ne ok ongʼeyo kuma ne adhiyoe, kata gima ne atimo, nikech ne pod ok awacho gimoro ne jo-Yahudi kata jodolo kata joka ruoth kata jotelo kata joma moko mane biro tiyo tijno."},{"book":"Nehemia","chapter":"2","verse":"17","text":"Bangʼe ne awachonegi niya, “Uneno thagruok ma wantiere godo: Jerusalem osemuki, to dhorangeyege osewangʼ gi mach. Biuru wager ohinga mar Jerusalem kendo, to ok wanachak wabed e wichkuot kendo.”"},{"book":"Nehemia","chapter":"2","verse":"18","text":"Ne akonegi bende kuom Nyasacha ma jangʼwono mane ni koda kod gima ruoth nowachona."},{"book":"Nehemia","chapter":"2","verse":"19","text":"To ka Sanbalat ma ja-Horon, Tobia ma jatend jo-Amon kod Geshem ma ja-Arabu nowinjo wach gedoni, ne gijarowa kendo buonowa ka gipenjo niya, “Angʼo ma utimoni? Dibed ni ungʼanyo ne ruoth?”"},{"book":"Nehemia","chapter":"2","verse":"20","text":"Ne adwokogi niya, “Nyasach polo biro miyowa loch. Wan jotichne wabiro gedo kendo, makmana un, to uonge gi pok e Jerusalem kata dwaro moro amora kata rapar moro amora kuome.”"}]}