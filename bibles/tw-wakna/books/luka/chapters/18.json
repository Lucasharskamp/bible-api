{"data":[{"book":"Luka","chapter":"18","verse":"1","text":"Da bi, Yesu nam mmebu so kyerɛɛ nʼasuafo no hia a ehia sɛ wɔbɔ mpae daa a wɔmpa abaw."},{"book":"Luka","chapter":"18","verse":"2","text":"Yesu kae se, “Otemmufo bi tenaa kurow bi mu a na onsuro Onyankopɔn, mfɛre onipa biara."},{"book":"Luka","chapter":"18","verse":"3","text":"Na ɔbea kunafo bi te saa kurow no mu a ɔne obi wɔ asɛm. Daa na saa okunafo yi kɔ otemmufo no nkyɛn kɔsrɛ no se onni nʼasɛm no mma no."},{"book":"Luka","chapter":"18","verse":"4","text":"“Mfiase no, otemmufo no ammua no. Nanso akyiri no ɔkae se, ‘Ɛwɔ mu sɛ minsuro Onyankopɔn, mfɛre onipa biara de,"},{"book":"Luka","chapter":"18","verse":"5","text":"nanso esiane sɛ daa ɔbea yi haw me nti, mɛhwɛ adi asɛm no yiye ama no sɛnea ɛbɛyɛ a ɔremmɛhaw me bio!’ ”"},{"book":"Luka","chapter":"18","verse":"6","text":"Awurade toaa so se, “Moate asɛm a otemmufo yi a ɔnteɛ no kae."},{"book":"Luka","chapter":"18","verse":"7","text":"Munnnye nni sɛ Onyankopɔn bedi ama ne mma a daa wosu frɛ no awia ne anadwo no? Anaa ɔbɛtwentwɛn ne nan ase anaa?"},{"book":"Luka","chapter":"18","verse":"8","text":"Merema moate ase sɛ ɔbɛyɛ wɔn apɛde ama wɔn ntɛm. Sɛ Onipa Ba no san ba a, nnipa dodow ahe na obehu sɛ wɔwɔ ne mu gyidi?”"},{"book":"Luka","chapter":"18","verse":"9","text":"Yesu san buu bɛ bi faa nnipa a wobu wɔn ho sɛ atreneefo na ɛno nti wobu afoforo animtiaa no ho se,"},{"book":"Luka","chapter":"18","verse":"10","text":"“Da bi nnipa baanu bi kɔɔ asɔredan mu kɔbɔɔ mpae. Na wɔn mu baako yɛ Farisini a obu ne ho, na ɔbaako no nso yɛ towgyeni."},{"book":"Luka","chapter":"18","verse":"11","text":"Farisini yi kogyinaa faako a obiara behu no bɔɔ mpae se, ‘Onyankopɔn, meda wo ase sɛ mente sɛ nnipa a wɔaka no; apoobɔfo nkontompofo, aguamammɔfo ne saa towgyeni a ogyina hɔ yi."},{"book":"Luka","chapter":"18","verse":"12","text":"Nnaawɔtwe biara midi mmuada mprenu na nea minya biara nso, miyi mu nkyemu du mu baako de ma.’"},{"book":"Luka","chapter":"18","verse":"13","text":"“Saa bere no na towgyeni no gyina akyiri baabi a ɔmpɛ sɛ ɔma nʼani so kyerɛ ɔsoro. Ɔde ne nsa guu ne bo bɔɔ mpae se, ‘Onyankopɔn, hu me ɔdebɔneyɛni mmɔbɔ!’"},{"book":"Luka","chapter":"18","verse":"14","text":"“Mereka akyerɛ mo se, nea towgyeni no yɛe no sɔɔ Onyankopɔn ani sen nea Farisini no yɛe no. Obiara a ɔma ne ho so no, wɔbɛbrɛ no ase, na nea ɔbrɛ ne ho ase no, wɔbɛma no so.”"},{"book":"Luka","chapter":"18","verse":"15","text":"Da bi, awofo bi de wɔn mma nketewa brɛɛ Yesu se ɔmfa ne nsa nka wɔn nhyira wɔn. Asuafo no huu awofo no, wɔkaa wɔn anim."},{"book":"Luka","chapter":"18","verse":"16","text":"Yesu frɛɛ mmofra no awofo no baa ne nkyɛn na ɔka kyerɛɛ nʼasuafo no se, “Momma mmofra nketewa no mmra me nkyɛn na munnsiw wɔn kwan, na eyinom sɛɛ na Onyankopɔn ahenni no yɛ wɔn dea."},{"book":"Luka","chapter":"18","verse":"17","text":"Mereka akyerɛ mo se obiara a ɔrennye Onyankopɔn Ahenni no sɛ abofra no, ɔrentumi nhyɛn mu.”"},{"book":"Luka","chapter":"18","verse":"18","text":"Da bi, Yudani sikani bi bisaa Yesu se, “Kyerɛkyerɛfo pa, dɛn na menyɛ na manya nkwa a enni awiei?”"},{"book":"Luka","chapter":"18","verse":"19","text":"Yesu buaa no se, “Adɛn nti na wofrɛ me onipa pa? Obiara nyɛ papa gye ɔbaako; ɔne Onyankopɔn."},{"book":"Luka","chapter":"18","verse":"20","text":"Wunim Mose mmara no: ‘Mmɔ aguaman! Nni awu! Mmɔ korɔn! Nni adansekurum! Di wʼagya ne wo na ni!’ ”"},{"book":"Luka","chapter":"18","verse":"21","text":"Osikani yi ka kyerɛɛ Yesu se, “Madi saa mmara yi nyinaa so fi me mmofraase.”"},{"book":"Luka","chapter":"18","verse":"22","text":"Yesu tee nea osikani no kae no, ɔka kyerɛɛ no se, “Ade baako pɛ na aka wo a ɛsɛ sɛ woyɛ. Kɔ na kɔtɔn wʼahode nyinaa na kyɛ sika no ma ahiafo na wubenya agyapade wɔ Onyankopɔn Ahenni no mu, na afei bra bedi mʼakyi.”"},{"book":"Luka","chapter":"18","verse":"23","text":"Osikani yi tee saa asɛm yi no, anyɛ no dɛ koraa efisɛ na ɔwɔ ahode pii."},{"book":"Luka","chapter":"18","verse":"24","text":"Yesu huu sɛ ne werɛ ahow no, ɔkae se, “Ɛyɛ den ma ahonyafo sɛ wɔbɛkɔ Onyankopɔn ahenni no mu!"},{"book":"Luka","chapter":"18","verse":"25","text":"Mereka akyerɛ mo se, ɛyɛ mmerɛw sɛ yoma bewura pane aniwa mu sen sɛ ɔdefo bɛkɔ Onyankopɔn ahenni no mu.”"},{"book":"Luka","chapter":"18","verse":"26","text":"Na wɔn a wɔtee nea Yesu kae no bisae se, “Ɛno de, na hena na wobegye no nkwa?”"},{"book":"Luka","chapter":"18","verse":"27","text":"Yesu buae se, “Onipa fam de, ɛyɛ den, na Onyankopɔn fam de, biribiara betumi aba mu.”"},{"book":"Luka","chapter":"18","verse":"28","text":"Petro ka kyerɛɛ Yesu se, “Yagyaw nea yɛwɔ nyinaa hɔ abedi wʼakyi.”"},{"book":"Luka","chapter":"18","verse":"29","text":"Yesu buaa Petro se, “Merema mo ate ase sɛ, obiara nni hɔ a, esiane Onyankopɔn ahenni no nti, wagyaw ne fi anaa ne nuanom anaa nʼawofo anaa ne mma"},{"book":"Luka","chapter":"18","verse":"30","text":"na ɔrennya mma ɛmmoro nea wahwere no so saa bere yi mu, na daakye nso, ɔrennya nkwa a enni awiei.”"},{"book":"Luka","chapter":"18","verse":"31","text":"Yesu frɛɛ asuafo dumien no gyinaa nkyɛn baabi ka kyerɛɛ wɔn se, “Yɛrekɔ Yerusalem, na biribiara a adiyifo no aka afa Onipa Ba no ho no bɛba mu."},{"book":"Luka","chapter":"18","verse":"32","text":"Wobeyi no ama amanamanmufo ama wɔadi ne ho fɛw, na wɔabɔ no adapaa, ate ntasu agu ne so,"},{"book":"Luka","chapter":"18","verse":"33","text":"aka no mpire, akum no na ne nnansa so no, wasɔre.”"},{"book":"Luka","chapter":"18","verse":"34","text":"Asuafo no ante nea Yesu kaa no biara ase, efisɛ na asɛm no boro wɔn adwene so."},{"book":"Luka","chapter":"18","verse":"35","text":"Yesu ne nʼasuafo no rebɛn Yeriko no, wohuu onifuraefo bi a ɔte kwankyɛn resrɛsrɛ ade."},{"book":"Luka","chapter":"18","verse":"36","text":"Onifuraefo no tee sɛ nkurɔfokuw bi retwa mu no, obisaa asɛm a asi."},{"book":"Luka","chapter":"18","verse":"37","text":"Wɔka kyerɛɛ no se, “Yesu Nasareni no na ɔretwam!”"},{"book":"Luka","chapter":"18","verse":"38","text":"Ɔtee saa no, ɔteɛteɛɛ mu se, “Yesu, Dawid Ba, hu me mmɔbɔ!”"},{"book":"Luka","chapter":"18","verse":"39","text":"Wɔn a wodi anim no teɛteɛɛ no se ommua nʼano, nanso wantie, na ɔkɔɔ so teɛteɛɛ mu denneennen se, “Yesu, Dawid Ba, hu me mmɔbɔ!”"},{"book":"Luka","chapter":"18","verse":"40","text":"Yesu duu faako a onifuraefo no te no, ɔma wɔde no brɛɛ no. Wɔde no duu Yesu nkyɛn no, obisaa no se,"},{"book":"Luka","chapter":"18","verse":"41","text":"“Dɛn na wopɛ sɛ meyɛ ma wo?”"},{"book":"Luka","chapter":"18","verse":"42","text":"Yesu ka kyerɛɛ no se, “Hu ade, wo gyidi ama wo ho ayɛ wo den.”"},{"book":"Luka","chapter":"18","verse":"43","text":"Amono mu hɔ ara, onifuraefo yi huu ade, na odii Yesu akyi yii Onyankopɔn ayɛ. Na wɔn a wohuu ayaresa no nyinaa nso yii Onyankopɔn ayɛ."}]}