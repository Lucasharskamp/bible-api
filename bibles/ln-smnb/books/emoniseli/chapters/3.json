{"data":[{"book":"Emoniseli","chapter":"3","verse":"1","text":"Komela anjelu ya Lingomba oyo ezali kati na Sarde :"},{"book":"Emoniseli","chapter":"3","verse":"2","text":"Lamuka ! Lendisa bato oyo batikali mpe ba-oyo bakomi pene ya kokufa, pamba te namoni ete misala na yo ezali ya kokoka te liboso ya Nzambe na Ngai."},{"book":"Emoniseli","chapter":"3","verse":"3","text":"Yango wana, kanisa malamu mateya oyo ozwaki mpe oyokaki ; tosa mpe bongola motema na yo. Kasi soki olamuki te, nakoya lokola moyibi, mpe okoyeba te ngonga oyo nakoya epai na yo."},{"book":"Emoniseli","chapter":"3","verse":"4","text":"Nzokande, kati na Sarde, ozali na ndambo ya bato oyo babebisaki te bilamba na bango. Bakotambola elongo na Ngai, na bilamba ya pembe, pamba te babongi na yango."},{"book":"Emoniseli","chapter":"3","verse":"5","text":"Moto oyo akolonga, bakolatisa ye bilamba ya pembe lokola bango. Nakolongola kombo na ye te na buku ya bomoi, kasi nakondima yango liboso ya Tata na Ngai mpe liboso ya ba-anjelu na Ye."},{"book":"Emoniseli","chapter":"3","verse":"6","text":"Tika ete moto oyo azali na matoyi mpo na koyoka ayoka makambo oyo Molimo azali koloba na Mangomba ! »"},{"book":"Emoniseli","chapter":"3","verse":"7","text":"Komela anjelu ya Lingomba oyo ezali kati na Filadelfi :"},{"book":"Emoniseli","chapter":"3","verse":"8","text":"Nayebi misala na yo. Tala, natiaki liboso na yo ekuke moko ya kofungwama, ekuke oyo moko te akoki kokanga. Nayebi ete ozali na nguya moke, obatelaki Liloba na Ngai mpe owanganaki te Kombo na Ngai."},{"book":"Emoniseli","chapter":"3","verse":"9","text":"Tala makambo oyo nakosala bato ya ndako ya mayangani ya Satana, oyo balobaka ete bazali Bayuda, nzokande bazali na bango Bayuda te ; bazali nde bakosi. Nakosala ete baya kofukama na makolo na yo mpe bandima ete nalingaka yo."},{"book":"Emoniseli","chapter":"3","verse":"10","text":"Lokola obatelaki etinda na Ngai ya kozala na molende, Ngai mpe nakobatela yo na tango ya pasi oyo ekokweyela mokili mobimba mpo na komeka bavandi na yango."},{"book":"Emoniseli","chapter":"3","verse":"11","text":"Nazali koya kala mingi te. Oyo ozali na yango, simba yango makasi mpo ete moko te abotola yo motole na yo."},{"book":"Emoniseli","chapter":"3","verse":"12","text":"Moto oyo akolonga, nakokomisa ye likonzi kati na Tempelo ya Nzambe na Ngai, mpe akotikala lisusu te kobima kuna. Nakokoma na likolo na ye Kombo ya Nzambe na Ngai mpe kombo ya engumba ya Nzambe na Ngai, Yelusalemi ya sika, oyo ekokita wuta na Lola, epai ya Nzambe na Ngai. Mpe lisusu, nakokoma Kombo na Ngai ya sika na likolo na ye."},{"book":"Emoniseli","chapter":"3","verse":"13","text":"Tika ete moto oyo azali na matoyi mpo na koyoka ayoka makambo oyo Molimo azali koloba na Mangomba ! »"},{"book":"Emoniseli","chapter":"3","verse":"14","text":"Komela anjelu ya Lingomba oyo ezali kati na Laodise :"},{"book":"Emoniseli","chapter":"3","verse":"15","text":"Nayebi misala na yo, mpe nayebi malamu ete ozali malili te mpe ozali moto te ; nalingaki nde ozala malili to moto."},{"book":"Emoniseli","chapter":"3","verse":"16","text":"Kasi lokola ozali malili te mpe ozali moto te, nazali kosanza yo wuta na monoko na Ngai."},{"book":"Emoniseli","chapter":"3","verse":"17","text":"Olobaka : « Nazali mozwi ! Nakomi na bozwi ebele mpe nazali na posa ya eloko te. » Kasi ozali koyeba te ete ozali moto ya pasi mpe ya mawa, ozali nde mobola, mokufi miso mpe ozali bolumbu."},{"book":"Emoniseli","chapter":"3","verse":"18","text":"Yango wana, nazali kopesa yo toli ete osomba epai na Ngai wolo oyo bapetola na moto mpo ete okoma penza mozwi, bilamba ya pembe mpo ete olata mpe obomba bolumbu na yo ya soni, mpe kisi ya miso mpo ete otia na miso na yo mpe omona malamu."},{"book":"Emoniseli","chapter":"3","verse":"19","text":"Napamelaka bato oyo nalingaka mpe napesaka bango etumbu. Boye, zala na molende mpe bongola motema na yo."},{"book":"Emoniseli","chapter":"3","verse":"20","text":"Tala Ngai oyo, natelemi na ekuke mpe nazali kobeta. Soki moto moko ayoki mongongo na Ngai mpe afungoli ekuke, nakokota epai na ye mpe nakolia elongo na ye, mpe ye elongo na Ngai."},{"book":"Emoniseli","chapter":"3","verse":"21","text":"Moto oyo akolonga, nakopesa ye makoki ya kovanda elongo na Ngai, na Kiti na Ngai ya Bokonzi, ndenge Ngai mpe, sima na Ngai kolonga, nakendeki kovanda elongo na Tata na Ngai, na Kiti na Ye ya Bokonzi."},{"book":"Emoniseli","chapter":"3","verse":"22","text":"Tika ete moto oyo azali na matoyi mpo na koyoka ayoka makambo oyo Molimo azali koloba na Mangomba !"}]}