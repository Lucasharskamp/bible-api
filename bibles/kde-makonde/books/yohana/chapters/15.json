{"data":[{"book":"Yohana","chapter":"15","verse":"1","text":"Yesu nkuvahaulila vakuhundwa vake kuchidoni, “Nangu njo nzabibu uhiu, na Atatangu njo nkúlima."},{"book":"Yohana","chapter":"15","verse":"2","text":"Na kila lutavi lulundêne na nangu lukànape vihepo, nang'e analucheketa, na kila lutavi lûpa vihepo, nang'e ànaluhunila uchinga luhalije kupa namene."},{"book":"Yohana","chapter":"15","verse":"3","text":"Mwenu tayali munihunwa na kuhahulwa kupitila mahundo laninnyaulidile."},{"book":"Yohana","chapter":"15","verse":"4","text":"Hweneha kulundana na nangu, na nangu nguchinguhwenehe kulundana na mwenu. Malinga lutavi chilukahulula weka kupa vihepo lukanalundane na nzabibu, uchocho na mwenu nkáhulula weka kupa vihepo mukanahwenehe kulundana na nangu."},{"book":"Yohana","chapter":"15","verse":"5","text":"Nangu njo nzabibu na mwenu njo dinavi. Munu woheyo ahwenêha kulundana na nangu, na nangu nikàhweneha kulundana nawe, munu aneyo àpa vihepo vyohe, kwa kuva, bila nangu mwenu nanga chimumbehulula kuchitenda."},{"book":"Yohana","chapter":"15","verse":"6","text":"Munu woheyo akáhweneha kulundana na nangu, aneyo àvele muchi lutavi luyâhwa pawelu, nkuyuma. Dinavi malinga anedyo, dìnalokotanywa na kuyahwa mmoto, nkupya."},{"book":"Yohana","chapter":"15","verse":"7","text":"Mukàhweneha kulundana na nangu na malove langu lakàikala nkati mwenu, yuwanga chinu chohecho chimulembela, na muchimutendewe."},{"book":"Yohana","chapter":"15","verse":"8","text":"Mwenu mukàpa vihepo vyohe, mùva mmakuhundwa vangu mma uhiu, na mukàva uchocho Atatangu achiatumbyangwe."},{"book":"Yohana","chapter":"15","verse":"9","text":"Malinga Atata changutamwije nangu, uchocho na nangu nni chinguntamwije mwenu. Bahi hweneha kuikalanga muitamwi yangu."},{"book":"Yohana","chapter":"15","verse":"10","text":"Mukàdikamula amuli dyangu muchimuhwenehe kuikala muitamwi yangu, malinga nangu chinidikamwile amuli dya Atatangu na kuhweneha kuikala muitamwi yake."},{"book":"Yohana","chapter":"15","verse":"11","text":"Nangu nìnnyaulidile mwenu malove alano uchinga muhangalale malinga chinguhangalala nangu, na ihangaladi yenu ììve ing'ulu."},{"book":"Yohana","chapter":"15","verse":"12","text":"Aino njo amuli yangu inimwing'anga mwenu, Tamwana, malinga nangu chinintamwanga mwenu."},{"book":"Yohana","chapter":"15","verse":"13","text":"Nanga munu avêle na itamwi ing'ulu kupunda aino ya munu kukubali kuhwa kwajili ya ayanjavake."},{"book":"Yohana","chapter":"15","verse":"14","text":"Mwenu nni mmayanjavangu, mukàtenda àlalá laninnaija."},{"book":"Yohana","chapter":"15","verse":"15","text":"Nangu nikánchema mwenu kuva mmatumwa, kwa kuva, ntumwa nanga pamaite lalatenda nang'olo wake. Henga nangu nìnchema mwenu kuva ayanjavangu kwa kuva ǹninnyaulilanga lammalele langupilikene kwa Atatangu."},{"book":"Yohana","chapter":"15","verse":"16","text":"Akee mwenu mungutandwêle nangu, henga nangu njo nintandwêle mwenu na kuntuma muhwene mukape vihepo na vihepo vyenu vihwenehe kupwawa, uchinga Atata Nnungu amwing'e mwenu chinu chohecho chimumbennyuwa kwa lina lyangu."},{"book":"Yohana","chapter":"15","verse":"17","text":"Bahi amuli inimwing'anga mwenu nni aino, Tamwana.”"},{"book":"Yohana","chapter":"15","verse":"18","text":"Bahi Yesu nkuhweneha kutangola kuchidoni, “Vanu va pachilambo vakàmmenga mwenu, mumale kuva vàtandilike unguvenga nangu kabla vakànambimmenga mwenu."},{"book":"Yohana","chapter":"15","verse":"19","text":"Kuikavele umuva mmanu mmapano pachilambo, vanu va pachilambo vakanintamwa malinga chivavatamwa vanu vake. Henga nangu nìntandwele mwenu kuhaloka nchilambo achino, na mwenu mukee mmanu mmachilambo achino kavila, njo mana vanu va pachilambo vànammenga."},{"book":"Yohana","chapter":"15","verse":"20","text":"Himukila malove laninnyaulidile kuva, ntumwa nanga pávà nkulu kumpunda nang'olo wake. Ikàva vàngulagihije nangu, na mwenu uchocho muchimulagihwe. Na ikàva vànilakamula mahundo langu, bahi vachivalakamule na mahundo lenu."},{"book":"Yohana","chapter":"15","verse":"21","text":"Henga anelo lammalele vàmbentendela mwenu, ing'anya yang'une, kwa kuva, nanga pavammaite ayula angutumîle."},{"book":"Yohana","chapter":"15","verse":"22","text":"Ikàchiva nikáida únatangonavo, wala vakánave na masambi, henga hambi vakee na mwakukanila masambi lavo."},{"book":"Yohana","chapter":"15","verse":"23","text":"Munu anguvênga nangu, aneyo àmmenga na Atatangu mwalehu."},{"book":"Yohana","chapter":"15","verse":"24","text":"Kuikavele nikátenda kwavo mambo lakánambitendwa na munu woheyo vakánave na masambi. Henga hambi vànilona mambo anelo, na vàvechinkutuvenga, nangu pamo na Atatangu mwalehu."},{"book":"Yohana","chapter":"15","verse":"25","text":"Henga vàtendile uchocho uchinga latimile Malemba Lanaswe lalembwîjwe mu Sheliya yavo kuva, ‘Vánguvengile chihi bila ing'anya!’"},{"book":"Yohana","chapter":"15","verse":"26","text":"Na pámbeìdà aneyo Nkúyangata unimbentuma kwenu mwenu kuhaloka kwa Atata Nnungu, nang'e àmbengushuhudila nangu. Nang'e nni Umumu wa uhiu ahalôka kwa Atata Nnungu."},{"book":"Yohana","chapter":"15","verse":"27","text":"Na mwenu uchocho, muchimungushuhudile nangu, kwa kuva mùvele pamo na nangu kutandikila patandi.”"}]}