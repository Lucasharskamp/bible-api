{"data":[{"book":"Rapar Mar Chik","chapter":"9","verse":"1","text":"Yaye Israel, winjuru, uchiegni ngʼado Jordan ka udhi riembo oganda maduongʼ kendo maroteke moloyou, man-gi mier madongo ma ohingagi chopo nyaka e kor polo."},{"book":"Rapar Mar Chik","chapter":"9","verse":"2","text":"Jo-Anak gin joma roteke kendo roboche! Usewinjo kiwuoyo kuomgi kiwacho niya, “Ere joma dichungʼ e nyim jo-Anak?”"},{"book":"Rapar Mar Chik","chapter":"9","verse":"3","text":"To beduru gigeno kawuono ni Jehova Nyasaye ma Nyasachu ema dhi telo nyimu mana ka mach mawengʼo. Obiro tiekogi kendo obiro nyonogi mana ka uneno, kendo unuriembgi mi girum chutho mapiyo nono mana kaka Jehova Nyasaye osechiko."},{"book":"Rapar Mar Chik","chapter":"9","verse":"4","text":"Ka Jehova Nyasaye ma Nyasachu oseriembogi oko e wangʼu ka uneno, to kik uwach e chunyu niya, “Jehova Nyasaye osekelowa ka mondo wakaw pinyni nikech timwa makare.” Ooyo en mana nikech timbe maricho mag ogendinigo emomiyo Jehova Nyasaye dhi riembogi ka uneno."},{"book":"Rapar Mar Chik","chapter":"9","verse":"5","text":"Ok nikech timu mabeyo kata lony maru emomiyo udhi kawo pinyno mondo obed maru; to mana nikech timbe maricho mag ogandagi ema miyo Jehova Nyasaye ma Nyasachu biro riembogi oko e wangʼu mondo ochop gima nowachone kwereu ma Ibrahim, Isaka kod Jakobo."},{"book":"Rapar Mar Chik","chapter":"9","verse":"6","text":"Ngʼeuru ni ok en nikech timu makare emomiyo Jehova Nyasaye ma Nyasachu miyou piny maberni mondo ukaw, nimar kadier to un joma tokgi tek."},{"book":"Rapar Mar Chik","chapter":"9","verse":"7","text":"Paruru wachni kendo kik wiu wil kaka ne ujimbo mirimb Jehova Nyasaye e thim. Kochakore chiengʼ mane uwuok Misri ma uchopo ka, usebedo mana ka ungʼanyo ne Jehova Nyasaye."},{"book":"Rapar Mar Chik","chapter":"9","verse":"8","text":"Kane un Horeb ne ujimbo mirimb Jehova Nyasaye mane iye owangʼ modwaro tiekou."},{"book":"Rapar Mar Chik","chapter":"9","verse":"9","text":"Kane adhi e got mondo akaw chike mane ondiki e kite mopa, chike mag singruok mane Jehova Nyasaye otimo kodu, ne abet e got odiechienge piero angʼwen kod otieno piero angʼwen; kendo ne ok achiemo kata modho pi."},{"book":"Rapar Mar Chik","chapter":"9","verse":"10","text":"Jehova Nyasaye ne omiya kite ariyo ma ondiki gi lwet Nyasaye. Kuomgi ne ondiki e chike duto mane Jehova Nyasaye owachonu koa e mach mawuok e got, e odiechieng chokruok."},{"book":"Rapar Mar Chik","chapter":"9","verse":"11","text":"Kane odichienge piero angʼwen kod otieno piero angʼwen oserumo, Jehova Nyasaye nomiya kite mopa ariyo, ma gin kite mag singruok."},{"book":"Rapar Mar Chik","chapter":"9","verse":"12","text":"Eka Jehova Nyasaye nowachona niya, “Lor piny piyo piyo ia e got, nikech jogi mane igolo oa e piny Misri oselokore jo-mibadhi. Giseweyo mapiyo gik mane achikogi, kendo giseloso nyiseche mag kido.”"},{"book":"Rapar Mar Chik","chapter":"9","verse":"13","text":"Kendo Jehova Nyasaye ne owachona niya, “Aseneno jogi, kendo gin joma tokgi tek adier!"},{"book":"Rapar Mar Chik","chapter":"9","verse":"14","text":"We mondo atiekgi duto mondo agol nying-gi oko e wangʼ piny kae. Abiro miyo idok oganda maratego kendo mangʼeny moloyogi.”"},{"book":"Rapar Mar Chik","chapter":"9","verse":"15","text":"Omiyo nalokora kendo alor kaa e got mane oyudo wangʼ. Kite mopa ariyo motingʼo winjruok ne nitie e lweta."},{"book":"Rapar Mar Chik","chapter":"9","verse":"16","text":"Kane angʼiyo ne aneno ni usetimo ketho e nyim Jehova Nyasaye ma Nyasachu; kendo useloso nyasaye mar kido ma olos ka nyaroya. Uselokoru piyo ma uweyo yo ma Jehova Nyasaye ne ochikou."},{"book":"Rapar Mar Chik","chapter":"9","verse":"17","text":"Omiyo ne akawo kite mopa mane ni e lweta mi adiro piny ma gitore matindo tindo e nyimu."},{"book":"Rapar Mar Chik","chapter":"9","verse":"18","text":"Eka ne achako ariera piny e nyim Jehova Nyasaye kuom ndalo piero angʼwen odiechiengʼ gotieno; ne ok achiemo kata modho pi, nikech richo duto mane utimo, ka utimo gik mamono e nyim Jehova Nyasaye, kendo ka ujimbo mirimbe."},{"book":"Rapar Mar Chik","chapter":"9","verse":"19","text":"Ne aluoro mirima kod kum mager mar Jehova Nyasaye, nimar mirima nomake ahinya mar tiekou. To kata kamano nowinjo ywakna kendo."},{"book":"Rapar Mar Chik","chapter":"9","verse":"20","text":"Jehova Nyasaye ne iye owangʼ gi Harun mi odwaro tieke, to e kindeno ne alemone Harun bende."},{"book":"Rapar Mar Chik","chapter":"9","verse":"21","text":"Bende ne akawo giru mar kethono, ma en kido mar nyaroya mane uloso, mine awangʼe e mach. Bangʼe ne atoye matindo tindo narege mayom kaka mogo, eka ne akire e aora mamol koa e got."},{"book":"Rapar Mar Chik","chapter":"9","verse":"22","text":"Bende ne umiyo Jehova Nyasaye mirima ka un Tabera, Masa, kod Kibroth Hatava."},{"book":"Rapar Mar Chik","chapter":"9","verse":"23","text":"Kendo kane Jehova Nyasaye ogolou Kadesh Barnea nowacho niya, “Dhiuru mondo ukaw piny ma asemiyou.” To ne ungʼanyo ne chike mag Jehova Nyasaye ma Nyasachu, ne ok ugeno kuome kata miye luor."},{"book":"Rapar Mar Chik","chapter":"9","verse":"24","text":"Usebedo ka ungʼanyo ne Jehova Nyasaye ndalo duto ma asengʼeyoue."},{"book":"Rapar Mar Chik","chapter":"9","verse":"25","text":"Ne ariera piny ndalo piero angʼwen odiechiengʼ gotieno nikech Jehova Nyasaye nowacho ni obiro tiekou."},{"book":"Rapar Mar Chik","chapter":"9","verse":"26","text":"Ne alamo Jehova Nyasaye kawacho niya, “Yaye Nyasaye Manyalo Gik Moko Duto, kik itiek jogigi, ma gin girkeni mari iwuon mane ireso gi badi maratego e piny Misri."},{"book":"Rapar Mar Chik","chapter":"9","verse":"27","text":"Par jotichni ma gin Ibrahim, Isaka kod Jakobo kendo kik ine wich teko margi, timbegi maricho kod richo mag-gi"},{"book":"Rapar Mar Chik","chapter":"9","verse":"28","text":"Ka ok kamano to piny mane igolowa biro wacho ni, ‘Nikech Jehova Nyasaye ne ok nyal kawogi matergi e piny mane osesingonegi kendo nikech ne ok oherogi, to Jehova Nyasaye osetero joge e thim mondo otho kuno nikech osin kodgi.’"},{"book":"Rapar Mar Chik","chapter":"9","verse":"29","text":"To ngʼe ni gin jogi owuon kendo ma girkeni mari mane igolo gi tekoni maduongʼ kod bat morie.”"}]}