{"data":[{"book":"Valoma","chapter":"8","verse":"1","text":"Ponopa kwahela highilu kwa vala mungalilu yawu vayilumba na Yesu Kilistu."},{"book":"Valoma","chapter":"8","verse":"2","text":"Kwa ndambu ya Malawu va Mfuki yayegha unofu kwa kuyilumba na Yesu Kilistu, vangombola mu Malawu va sambi yiyegha njifwa."},{"book":"Valoma","chapter":"8","verse":"3","text":"Chapanga agolili liki mumalawu vamupili Musa vawesha ha kugola kwanongwa ya usosuvafu wa chiwundu. Chapanga amulayishili mwana waki yaveli na mvili ngimu yufwi yituvelili na sambi, ili ayitashi na sambi na mweni ayu ayilapilili sambi."},{"book":"Valoma","chapter":"8","verse":"4","text":"Chapanga agolili nahawu ili Malawu vaweshi kukwila nakamu mugati ya yufwi yitwikala, ngimu ya liwovi lya chiwundu ha, ila ngimu ya liwovi lya Mfuki Mng'alili."},{"book":"Valoma","chapter":"8","verse":"5","text":"Nongwa vala yivayikala ngimu ya njimba wuyidayila vakulongushiwa na hoshu sha njimba. Lakini vala yivayikala kwa kwidumba Mfuki Mng'alili, vakulongushiwa na hoshu sha Mfuki."},{"book":"Valoma","chapter":"8","verse":"6","text":"Hoshu sha njimba sikuyegha njifwa, lakini hoshu sha Mfuki Mng'alili sikuyegha unofu na kusika."},{"book":"Valoma","chapter":"8","verse":"7","text":"Kwanongwa yayikala na hoshu sha njimba ndi chimdwama wa Chapanga, akuvapikana ha Malawu va Chapanga, wala aweshi ha kupikana."},{"book":"Valoma","chapter":"8","verse":"8","text":"Vandu yivajumila kugola yifidayila njimba vaweshi ha kumunowesha Chapanga"},{"book":"Valoma","chapter":"8","verse":"9","text":"Leki yumwi yimwikala pamukombikesha fila yifidayila mvili, na mukukovikela fya dayila Mfuki, leki Mfuki wa Chapanga akwikala mugati yenu. Yoyosi yangajila Mfuki wa Kilistu, ayu wa Kilistu ha."},{"book":"Valoma","chapter":"8","verse":"10","text":"Leki Kilistu paghava mugati yenu, hata leki njimba shenu sisova kwanongwa ya sambi, kwa yumwi Mfuki Mng'alili ndi unofu kwanongwa mugoliwa kuva goleki."},{"book":"Valoma","chapter":"8","verse":"11","text":"Payiva Mfuki wa Chapanga yamushukushili Yesu Kilistu munjifwa akwikala mugati ya yumwi, dalowoli njimba shenu sivelili munjifwa, dagoli nahawu kwa deha ya Mfuki yayikala mugati yenu."},{"book":"Valoma","chapter":"8","verse":"12","text":"Topi, valongu vangu, tukotoo kutavaliwa na njimba."},{"book":"Valoma","chapter":"8","verse":"13","text":"Leki pamwikala kukovikela ngimu wuyidayila njimba ya chiwundu nakaka damusovi. Lakini, kucha kwa deha ya Mfuki Mng'alili mukufiwulagha findu fyenu fya wafu fimugola, topi, damunani."},{"book":"Valoma","chapter":"8","verse":"14","text":"Vosi yivalongushiwa na Mfuki wa Chapanga ndi vana va Chapanga."},{"book":"Valoma","chapter":"8","verse":"15","text":"Kwanongwa mwamuyangili ha mfuki muna kuvataya yumwi uvanda na kuvataya ungalimesu, ila mumuyanga Mfuki munakuvagola yumwi vana va Chapanga na kwa kupitila Mfuki Mng'alili ayu, yufwi tukumkema Chapanga “Tati”"},{"book":"Valoma","chapter":"8","verse":"16","text":"Na Mfuki Mng'alili mweni akusitovilela ndima shetu kucha yufwi ndi vana va Chapanga."},{"book":"Valoma","chapter":"8","verse":"17","text":"Topi, kwanongwa yufwi vana va Chapanga, datupokeli na kuhala sangi shosi Chapanga shavavikilili vandu vaki na datuvi pamu mumbala ayi na Kilistu, ila patuva pamu mugobuleku na Kilistu, datuvi pamu wuwu muukomi waki."},{"book":"Valoma","chapter":"8","verse":"18","text":"Nguwona kucha kugobuliwa kwa chipindechi cha ponopa chindu ha leki patulinganisha na wula ukomi dawuvi kwa yufwi."},{"book":"Valoma","chapter":"8","verse":"19","text":"Filumbi fyosi fikuvetela kwa dobukelu Chapanga avagubutulili vana vaki."},{"book":"Valoma","chapter":"8","verse":"20","text":"Kwanongwa filumbi fyavikiwili muusosuvafu nakamu, kwa kudayila fyeni ha ila yaveli nahawu ngimu wadayila Chapanga. Hata naha tuva na shuvililu,"},{"book":"Valoma","chapter":"8","verse":"21","text":"kwanongwa ayi lijuva limu filumbi dafilowuliwi muuvanda wa kuwola, ili fivi pamu muupekesu mkomi wa vana va Chapanga."},{"book":"Valoma","chapter":"8","verse":"22","text":"Kwanongwa tumanya kucha mbaka ponopa, filumbi fyosi fikughayanika kwa lihingili likomi ngimu ya mdala palela."},{"book":"Valoma","chapter":"8","verse":"23","text":"Filumbi afi weka ha, hata yufwi yituvelili na ayu Mfuki Mng'alili, yavelili wa kwaa mufupu sha Chapanga na yufwi wuwowu tukung'ong'uteka mugati yetu, patuvetela tugoliwi vana va Chapanga na njimba shetu sigombuliwi."},{"book":"Valoma","chapter":"8","verse":"24","text":"Kwa shuvililu ayi yufwi tugombuliwa. Lakini shuvililu ayi kwa hela mana payiva yahela mana nongwa tukuyiwona yila shuvililu. Kwa nongwa ghani yashuvilila chila chachiwona kala?"},{"book":"Valoma","chapter":"8","verse":"25","text":"Leki shuvililu yila yituvelili tukalihela kuyiwona, topi, tukuyivetela kwa uwunilifu."},{"book":"Valoma","chapter":"8","verse":"26","text":"Wuwula wula, Mfuki Mng'alili akututanga muusosuvafu wetu. Nongwa tumanya ha fitudayiliwa kuluva, lakini mweni Mfuki akutudadavila kwa Chapanga kwa lishu lya kung'ong'oleka lingajila chifwani."},{"book":"Valoma","chapter":"8","verse":"27","text":"Na mweni Chapanga yalola mbaka mugati ya ndima sha vandu, akumanya hoshu sha ayu Mfuki, kwanongwa Mfuki Mng'alili ayu akuvadadavila vandu va Chapanga ngimu wadayila Chapanga."},{"book":"Valoma","chapter":"8","verse":"28","text":"Tumanya kucha, mufindu fyosi Chapanga fyagola fichuku fya nyanyi pamu na vosi yivamtama, ndi vala yavakemili kucha wayilatili mweni."},{"book":"Valoma","chapter":"8","verse":"29","text":"Kwa nongwa ava yavashawulili kukandila pakwandi ndi yavatapulili ili vayifwani na mwana waki vavi vakwaa muvalongu vatangalili."},{"book":"Valoma","chapter":"8","verse":"30","text":"Topi, vala yivashawulili kala Chapanga ndi ava yavakemili, na ava avakemili ndi ava avagolili kuva goleki, na ava avagolili kuva goleki ndi ava vavelili pamu muujumu waki."},{"book":"Valoma","chapter":"8","verse":"31","text":"Muafi, tudeti liki? Leki Chapanga kava mwambu wetu, ghani yawesha kutulimba?"},{"book":"Valoma","chapter":"8","verse":"32","text":"Chapanga kamukanisha ha mwana waki wa paweka, ila amtawulili kwanongwa ya twavosi yufwi. Leki kagoliwa nahawu, wuli, datusangili ng'odu findu fyosi finofu?"},{"book":"Valoma","chapter":"8","verse":"33","text":"Ghani davahighi vagoleki va Chapanga? Chapanga mweni akwivayitasha fivavifyili!"},{"book":"Valoma","chapter":"8","verse":"34","text":"Ghani davahighi? Kwahela! Nongwa Yesu Kilistu ndi yasovili, pambeli kashukuka kufuma kwa yivasovili na kayikala mwambu wa mlilu wa Chapanga. Mweni akutudadavila!"},{"book":"Valoma","chapter":"8","verse":"35","text":"Ghani yawesha kutubava na utami wa Kilistu? Wuli, tabu, awu siki, awu kuteshiwa awu njala, kusakaliwa, awu mgoha, kumbi liki njifwa?"},{"book":"Valoma","chapter":"8","verse":"36","text":"Kucha Mayandiku Vang'alili wuvadeta,"},{"book":"Valoma","chapter":"8","verse":"37","text":"Lakini mufindu afi fyosi, tupata uweshi mkomi kwa utangi waki mweni yatutamili."},{"book":"Valoma","chapter":"8","verse":"38","text":"Nongwa manya nakaka kucha kwahela chindu chiwesha kutubava na utami waki, wala njifwa, wala unofu, wala makungu, wala liwovi lingi lya kumbindi, wala yifibwituka ponopa afi, wala fila dafibwituki pambeli, wala amuli,"},{"book":"Valoma","chapter":"8","verse":"39","text":"wala mlima wa kumbindi, wala wa pasi chalamuku. Kwahela chilumbi chochosi dachiweshi kutubava na utami wa Chapanga mu Yesu Kilistu Bambu wetu."}]}