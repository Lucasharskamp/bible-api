{"data":[{"book":"Matei","chapter":"4","verse":"1","text":"Kungai Mbumu jwa Ukonjelo gwabhalongweye a Yeshu mpaka kuanga nkupinga bhakalingwe naka Lishetani."},{"book":"Matei","chapter":"4","verse":"2","text":"Gubhatabhile mobha makumi nsheshe shilo na mui, kungai gubhakwete shibhanga."},{"book":"Matei","chapter":"4","verse":"3","text":"Bhai, Lishetani gwabhaishile kukwaalinga, alinkuti, “Monaga mmwe nni Mwana jwa a Nnungu, nngaamulishe magangaga gabhe mikate.”"},{"book":"Matei","chapter":"4","verse":"4","text":"A Yeshu gubhajangwile, “Ishijandikwa, ‘Mundu akaalamila nkatepe, ikabhe kwa kila lilobhe libhaabheleketa a Nnungu.’ ”"},{"book":"Matei","chapter":"4","verse":"5","text":"Lishetani gwabhalongweye kwenda ku Yelushalemu, Shilambo sha Ukonjelo, gwabhakweshiye kunani kaje liekalu,"},{"book":"Matei","chapter":"4","verse":"6","text":"gwabhalugulile, “Monaga nni Mwana jwa a Nnungu, mwileshele pai, pabha ishijandikwa. ‘A Nnungu shibhaamulishe malaika bhabho kukunjangutila, shibhannjigalanje mmakono gabhonji nkupinga nnaiulaye lukongono lwenu pa liganga.’ ”"},{"book":"Matei","chapter":"4","verse":"7","text":"A Yeshu gubhannugulile, “Nneilapeila ishijandikwa, ‘Nnaalinje Bhakulungwa a Nnungu bhenu.’ ”"},{"book":"Matei","chapter":"4","verse":"8","text":"Kungai Lishetani gwabhalongweye kabhili kunani shitumbi shashileu, gwabhalangwiye upalume gwa kila shilambo pa shilambolyo na indu yakwe yowe ya konja,"},{"book":"Matei","chapter":"4","verse":"9","text":"akwaalugulilaga, “Nng'wilaga ulungolungo nindindibhalila, shinimpe indu yowei.”"},{"book":"Matei","chapter":"4","verse":"10","text":"Penepo, a Yeshu gubhannugulile, “Shoka apano Lishetani! Ishijandikwa, ‘Mwaatindibhalile na kwaakamulila maengo Bhakulungwa a Nnungu bhenu jikape.’ ”"},{"book":"Matei","chapter":"4","verse":"11","text":"Bhai, Lishetani gwabhaleshile a Yeshu na ashimalaika gubhaikengene kukwaatumishila."},{"book":"Matei","chapter":"4","verse":"12","text":"Bhai a Yeshu bhakapilikaneje kuti a Yowana bhashitabhwa nnigelesha, gubhapite ku Galilaya."},{"book":"Matei","chapter":"4","verse":"13","text":"Gubhajabhwile ku Nashaleti shijiji shaaliji ku Galilaya, gubhapite tama ku Kapalanaumu, shilambo shaaliji nnyenje litanda lya Galilaya, mumpika gwa ilambo ya makabhila ga Shabhuloni na Naputali."},{"book":"Matei","chapter":"4","verse":"14","text":"Bhai gulimalile lilobhe lyalugwilwe na a Ishaya ankulondola bha a Nnungu bhalinkuti,"},{"book":"Matei","chapter":"4","verse":"15","text":"“Ilambo ya makabhila ga Shabhuloni na Naputali, kuloya kubhaali kung'ambu lushi lwa Yolodani, ku Galilaya ilambo ya bhandu bhangabha Bhayaudi,"},{"book":"Matei","chapter":"4","verse":"16","text":"bhandu bhatemingene nnubhindu bhashikushibhonanga shilangaya shikulungwa, bhatemingene nnubhindu na shiwili sha shiwo, shilangaya shishikwaalangashiyanga!”"},{"book":"Matei","chapter":"4","verse":"17","text":"Kuumila penepo a Yeshu gubhatandwibhe kulunguya bhalinkuti, “Mwiipetanje yambi yenunji, pabha Upalume gwa Kunnungu ubhandishile!”"},{"book":"Matei","chapter":"4","verse":"18","text":"A Yeshu bhalipita nnyenje litanda lya Galilaya, gubhaabhweninji bhandu bhabhili, a Shimoni guna bhashemwaga a Petili na apwabho a Ndeleya, bhalitejelanga lyau nkutanda yamaki."},{"book":"Matei","chapter":"4","verse":"19","text":"Bhai, gubhaalugulinje, “Nngagulanje, shininnjiganyanje kwaajiyanabhonji bhandunji kwangu nne, malinga shinkutandanga yamaki.”"},{"book":"Matei","chapter":"4","verse":"20","text":"Shangupe gubhaleshilenje mau gabhonji, gubhaakagwilenje."},{"book":"Matei","chapter":"4","verse":"21","text":"Bhakajendeje mmujo kashoko, gubhaabhweninji bhananji bhabhili a Yakobho na apwabho a Yowana, bhana bha a Shebhedayo. Pubhalinginji muntumbwi na ainabhabhonji a Shebhedayo, bhalialayanga mau gabhonji. Bhai, a Yeshu gubhaashemilenje,"},{"book":"Matei","chapter":"4","verse":"22","text":"shangupe gubhaguleshilenje ntumbwi gula na ainabhabhonji, nigubhaakagwilenje."},{"book":"Matei","chapter":"4","verse":"23","text":"A Yeshu bhatendaga owela mmbali yowe ya ku Galilaya na jiganya mmashinagogi na kwaalugushiyanga Ngani ja Mmbone ja Upalume gwa a Nnungu. Na lamya kila ilwele ibhakwetenje bhandu."},{"book":"Matei","chapter":"4","verse":"24","text":"Yowe ibhatendile ila guishumile nkowa gowe gwa ku Shilia. Bhalwelenji bha kila namuna na bhakwetenje maoka na bhalwelenji shialala na bhandunji bhapolokanga, gubhaapeleshelenje nabhalabho gubhaalamiyenje bhowe."},{"book":"Matei","chapter":"4","verse":"25","text":"Bhandunji bhabhagwinji gubhaakagwilenje koposhela mmbali ja ku Galilaya na ku Dekapoli na ku Yelushalemu na ku Yudea na ku ng'ambu lushi lwa Yolodani."}]}