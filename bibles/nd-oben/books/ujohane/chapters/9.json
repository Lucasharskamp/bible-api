{"data":[{"book":"UJohane","chapter":"9","verse":"1","text":"UJesu wathi elokhu ehamba wabona indoda eyayiyisiphofu kusukela ekuzalweni kwayo."},{"book":"UJohane","chapter":"9","verse":"2","text":"Abafundi bakhe bambuza bathi, “Rabi, ngubani owenza isono, indoda le loba abazali bayo ukuze izalwe iyisiphofu na?”"},{"book":"UJohane","chapter":"9","verse":"3","text":"UJesu wathi, “Kakusikho ukuthi abazali bayo loba yona indoda le yenza isono kodwa lokhu kwenzakala ukuze umsebenzi kaNkulunkulu ubonakaliswe empilweni yayo."},{"book":"UJohane","chapter":"9","verse":"4","text":"Nxa kulokhu kusemini kumele siwenze umsebenzi wakhe ongithumileyo. Ubusuku buyeza lapho kungelamuntu ongasebenza khona."},{"book":"UJohane","chapter":"9","verse":"5","text":"Nxa ngisesemhlabeni, ngiyikukhanya komhlaba.”"},{"book":"UJohane","chapter":"9","verse":"6","text":"Esekutshilo lokhu wakhafulela emhlabathini, wavuba udaka ngamathe walunameka emehlweni endoda."},{"book":"UJohane","chapter":"9","verse":"7","text":"Wayitshela wathi, “Hamba uyegeza esizibeni saseSilowami” (ibizo leli litsho ukuthi “Ukuthunywa”). Ngakho indoda yahamba yayageza, yabuyela ekhaya isibona."},{"book":"UJohane","chapter":"9","verse":"8","text":"Omakhelwane bayo lalabo abahlezi beyibona icela babuza bathi, “Kakusiyo yini indoda le eyayihlala icela?”"},{"book":"UJohane","chapter":"9","verse":"9","text":"Abanye baqinisa ukuthi kwakuyiyo. Abanye bathi, “Hatshi, lo ufana layo nje kuphela.”"},{"book":"UJohane","chapter":"9","verse":"10","text":"Bamjinga ngemibuzo bathi, “Pho amehlo akho avuleke kanjani?”"},{"book":"UJohane","chapter":"9","verse":"11","text":"Waphendula wathi, “Indoda abayithi nguJesu ivube udaka yalunameka emehlweni ami. Ingitshele yathi kangiye eSilowami ngiyegeza. Ngakho ngiyile ngayageza, ngasengibona.”"},{"book":"UJohane","chapter":"9","verse":"12","text":"Bayibuza bathi, “Ingaphi leyondoda?”"},{"book":"UJohane","chapter":"9","verse":"13","text":"Indoda leyo eyayikade iyisiphofu yalethwa kubaFarisi."},{"book":"UJohane","chapter":"9","verse":"14","text":"Usuku uJesu enza ngalo udaka wavula amehlo endoda leyo lwaluyiSabatha."},{"book":"UJohane","chapter":"9","verse":"15","text":"AbaFarisi baphinde bayibuzisisa ukuthi kwenziwani ukuze ibone. Indoda yaphendula yathi, “Uninde udaka emehlweni ami, ngageza, manje sengibona.”"},{"book":"UJohane","chapter":"9","verse":"16","text":"Abanye abaFarisi bathi, “Umuntu lo kaveli kuNkulunkulu ngoba kaligcini iSabatha.”"},{"book":"UJohane","chapter":"9","verse":"17","text":"Bacina sebephendukela endodeni eyayiyisiphofu njalo bathi, “Wena uthini ngaye? Ngamehlo akho awavulileyo.”"},{"book":"UJohane","chapter":"9","verse":"18","text":"AmaJuda kawazange akholwe ukuthi indoda le yayikade iyisiphofu lokuthi yayisiyenziwe yabona kwaze kwabizwa abazali bayo."},{"book":"UJohane","chapter":"9","verse":"19","text":"Bababuza bathi, “Lo yindodana yenu yini? Nguye lo elithi wazalwa eyisiphofu? Sekwenzeke kanjani ukuthi khathesi usebona?”"},{"book":"UJohane","chapter":"9","verse":"20","text":"Abazali baphendula bathi, “Thina sazi ukuthi uyindodana yethu, njalo siyakwazi ukuthi wazalwa eyisiphofu."},{"book":"UJohane","chapter":"9","verse":"21","text":"Kodwa ukuthi khathesi usebona lokuthi amehlo akhe avulwe ngubani kasikwazi. Mbuzeni. Usekhulile; uzazikhulumela.”"},{"book":"UJohane","chapter":"9","verse":"22","text":"Abazali bakhe bakutsho lokhu ngoba babesesaba amaJuda, ngoba amaJuda ayesevele aquma ukuthi loba ngubani owayezakuthi uJesu nguKhristu wayezaxotshwa esinagogweni."},{"book":"UJohane","chapter":"9","verse":"23","text":"Yikho abazali bakhe bathi, “Usekhulile; mbuzeni yena.”"},{"book":"UJohane","chapter":"9","verse":"24","text":"Aphinda ayibiza okwesibili indoda eyayiyisiphofu athi, “Nika udumo kuNkulunkulu. Siyakwazi ukuthi umuntu lo uyisoni.”"},{"book":"UJohane","chapter":"9","verse":"25","text":"Yaphendula yathi, “Ukuthi uyisoni kumbe hatshi kangikwazi. Mina kunye engikwaziyo. Bengiyisiphofu kodwa manje sengibona!”"},{"book":"UJohane","chapter":"9","verse":"26","text":"Aseyibuza athi, “Wenzeni kuwe na? Uwavule njani amehlo akho?”"},{"book":"UJohane","chapter":"9","verse":"27","text":"Yaphendula yathi, “Sengilitshelile kodwa kalifunanga ukuzwa. Lifunelani ukukuzwa njalo? Lani lifuna ukuba ngabafundi bakhe na?”"},{"book":"UJohane","chapter":"9","verse":"28","text":"Khonapho asemthuka esithi, “Ungumfundi walumuntu! Thina singabafundi bakaMosi!"},{"book":"UJohane","chapter":"9","verse":"29","text":"Siyakwazi ukuthi uNkulunkulu wakhuluma kuMosi, kodwa umfokazi lo kasimazi lokuthi uvela ngaphi.”"},{"book":"UJohane","chapter":"9","verse":"30","text":"Indoda yaphendula yathi, “Manje lokhu kuyamangalisa! Kalimazi lapho avela khona kodwa uwavulile amehlo ami."},{"book":"UJohane","chapter":"9","verse":"31","text":"Siyakwazi ukuthi uNkulunkulu kazilaleli izoni. Ulalela umuntu olobunkulunkulu, owenza intando yakhe."},{"book":"UJohane","chapter":"9","verse":"32","text":"Kakho osewake wezwa ngokuvulwa kwamehlo omuntu owazalwa eyisiphofu."},{"book":"UJohane","chapter":"9","verse":"33","text":"Aluba umuntu lo ubengaveli kuNkulunkulu ubengasoze enze lutho.”"},{"book":"UJohane","chapter":"9","verse":"34","text":"Aphendula lokhu ngokuthi, “Wazalwa ucwile nya esonweni; ngeke sifundiswe nguwe thina!” Asemxotshela phandle."},{"book":"UJohane","chapter":"9","verse":"35","text":"UJesu wakuzwa ukuthi ayemxotshele phandle, wathi esembonile wathi kuye, “Uyakholwa eNdodaneni yoMuntu na?”"},{"book":"UJohane","chapter":"9","verse":"36","text":"Indoda yabuza yathi, “Ingubani na, nkosi? Ngitshela ukuze ngikholwe kuyo.”"},{"book":"UJohane","chapter":"9","verse":"37","text":"UJesu wathi, “Khathesi usuyibonile; iqiniso yikuthi yiyo le ekhuluma lawe.”"},{"book":"UJohane","chapter":"9","verse":"38","text":"Indoda yasisithi, “Nkosi, ngiyakholwa,” yasimkhonza."},{"book":"UJohane","chapter":"9","verse":"39","text":"UJesu wathi, “Ngeza lapha emhlabeni ukuzakwahlulela, ukuze iziphofu zibone kuthi labo ababonayo babonakale beyiziphofu.”"},{"book":"UJohane","chapter":"9","verse":"40","text":"Abanye abaFarisi ababelaye bamuzwa uJesu esitsho lokhu babuza bathi, “Uthini? Lathi siyiziphofu yini?”"},{"book":"UJohane","chapter":"9","verse":"41","text":"UJesu waphendula wathi, “Kube beliyiziphofu ngabe kalilamlandu wesono. Kodwa umlandu wenu umi ngoba lizenza abakwaziyo abakwenzayo.”"}]}