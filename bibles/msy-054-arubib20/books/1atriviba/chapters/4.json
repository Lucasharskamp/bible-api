{"data":[{"book":"1 Atriviba","chapter":"4","verse":"1","text":"Atrivim Solomon Israelian danganiba bar a dagh atifa."},{"book":"1 Atriviba","chapter":"4","verse":"2","text":"Ezɨ an ingangarir gumazir dapanibar kara:"},{"book":"1 Atriviba","chapter":"4","verse":"3","text":"Sisan otarir pumuning, Elihorep ko Ahiya, aning atrivimɨn akɨnafariba osirir gumazimning."},{"book":"1 Atriviba","chapter":"4","verse":"4","text":"Jehoiadan otarim Benaia, a mɨdorozir gumazibar dapanim."},{"book":"1 Atriviba","chapter":"4","verse":"5","text":"Natanɨn otarim Asaria, a distrighbar garir gumazir dapanibar dapanim."},{"book":"1 Atriviba","chapter":"4","verse":"6","text":"Ahisar an atrivimɨn dɨpenimɨn ingangaribar garir gumazir dapanim."},{"book":"1 Atriviba","chapter":"4","verse":"7","text":"Ezɨ Solomon uaghan 12plan gumazir dapanibav sefe. Eghtɨ me Israelɨn distrighɨn 12pla gativagh dar dagheba iniva, egh atrivim ko gumazamizir a ko an dɨpenimɨn itiba bagh da amangɨtɨ, me dar amam. Azeniba bar zurara, 12plan iakɨnibar tongɨn, iakɨnir vamɨra, distrighɨn kaba vaghvagh men iakɨnimra, me dagheba isɨ atrivim ko an dɨpenimɨn itir adarasi, me daghebar men akurvagham."},{"book":"1 Atriviba","chapter":"4","verse":"8","text":"Ingangarir gumazir dapanir distrighɨn kabar garibar ziabar kara:"},{"book":"1 Atriviba","chapter":"4","verse":"9","text":"Bendeker, a nguibar ekiar kabar gari: Makas, Salbim, Betsemes ko Elon Bethanan."},{"book":"1 Atriviba","chapter":"4","verse":"10","text":"Benheset, a nguibar ekiar kabar gari: Arubot, Soko ko, Heferɨn nguibar ekiamɨn nguaziba."},{"book":"1 Atriviba","chapter":"4","verse":"11","text":"Ben Abinadap, Dorɨn nguibar ekiam ko an boroghɨn itir mɨghsɨabar itir danganim gari. A Solomonɨn guivir mamɨn iti, an ziam Tafat."},{"book":"1 Atriviba","chapter":"4","verse":"12","text":"Ahilutɨn otarim Bana, a nguibar ekiar kabar gari: Tanak, Megido, ko Betsanɨn nguibar ekiam ko an boroghɨn itir nguazim. Nguazir kam a Saretanɨn nguibar ekiamɨn boroghɨn, Jesrilɨn nguibar ekiamɨn Sautɨn amadaghan iti. Distrighɨn kamɨn mɨtaghniam, aruem anadi naghɨn Abel Meholan ikegha ghua, Jokmeamɨn nguibar ekiamɨn aruem uaghiri naghɨn tu."},{"book":"1 Atriviba","chapter":"4","verse":"13","text":"Bengeber, a Gileatɨn Distrighɨn itir Ramotɨn nguibar ekiamɨn gara, egha uaghan gumazir kam Jair, an nguibabar gari, a Manasen anabamɨn gumazir mam. Nguibar kaba uaghan Gileatɨn nguazimɨn iti. A uaghan Argopɨn danganimɨn gari, a Distrik Basanɨn iti. Distrighɨn kam a 60plan nguibar ekiaba iti, da bar dɨvazir gavgaviba ko tiar akar gavgaviba iti. Tiar akar kaba, me brasɨn ingarizir igugunir gavgavibar da asi."},{"book":"1 Atriviba","chapter":"4","verse":"14","text":"Idon otarim Ahinadap, a Mahanaimɨn nguibar ekiamɨn gari."},{"book":"1 Atriviba","chapter":"4","verse":"15","text":"Ahimas, a Naptalin anabamɨn nguazimɨn gari. A Solomonɨn guivir igharazim Basematɨn iti."},{"book":"1 Atriviba","chapter":"4","verse":"16","text":"Husain otarim Bana, an Aserɨn anabamɨn nguazimɨn gara, egha uaghan Bealotɨn nguibar ekiamɨn gari."},{"book":"1 Atriviba","chapter":"4","verse":"17","text":"Paruan otarim Jehosafat, a Isakarɨn anabamɨn nguazimɨn gari."},{"book":"1 Atriviba","chapter":"4","verse":"18","text":"Elan otarim Simei, a Benjaminɨn anabamɨn nguazimɨn gari."},{"book":"1 Atriviba","chapter":"4","verse":"19","text":"Urin otarim Geber, a Gileatɨn Distrighɨn gari. Fomɨra distrighɨn kam, Amorian Atrivim Sihon ko Basanɨn Atrivim Ok, aning an ikia an gari."},{"book":"1 Atriviba","chapter":"4","verse":"20","text":"Juda ko Israelɨn gumazamiziba bar avɨraseme, mati ongarir gigim. Me dagheba ko dɨpaba apava bar akonge."},{"book":"1 Atriviba","chapter":"4","verse":"21","text":"4:21 Jenesis 15:18; 2 Eghaghaniba 9:26Solomon kantrin kaba bar dar atrivimɨn iti, da Yufretisɨn Fanemɨn aruem anadi naghɨn ikegha ghua, Filistiabar nguazimɨn aruem uaghiri naghɨn otogha ghua, sautɨn amadaghan, Isipɨn mɨtaghniamɨn tu. Kantrin kaba bar Solomonɨn apengan ikia, egha dughiabar uan takisba isa a bagha iza ghua, dughiar an aremezimɨn tu."},{"book":"1 Atriviba","chapter":"4","verse":"22","text":"Arueba bar vaghvagha Solomon kamaghɨn dagheba isi, 6,000 kilogrem plaua ko 3,000 kilogrem plauan aghuiba,"},{"book":"1 Atriviba","chapter":"4","verse":"23","text":"ko 20plan bulmakauba, ko 10plan bulmakaun me akuaghapir mɨkarziba sara itiba, ko 100plan sipsipba, ko dian ruarimɨn itiba, ko tuarir mɨkarziba sara itiba ini."},{"book":"1 Atriviba","chapter":"4","verse":"24","text":"Solomon Israelɨn boroghɨn itir kantriba bar adar gara ghua, aruem anadi naghɨn Yufretisɨn Fanemɨn tu. An nguazir mɨtaghniam, Yufretisɨn Fanemɨn boroghɨn itir nguibar ekiam Tipsan ikegha, bar ghua aruem ghuaghiri naghɨn itir nguibar ekiam Gasan tu. Danganir kabar itir atriviba bar an apengan iti, ezɨ kantrin igharazir an boroghɨn itiba, me an apanim gamir puvatɨ."},{"book":"1 Atriviba","chapter":"4","verse":"25","text":"Solomon atrivimɨn itir dughiamɨn, Juda ko Israelɨn nguaziba bar dar gumazamiziba, me Danɨn nguibar ekiamɨn ikegha ghua Berseban nguibar ekiamɨn tu, me bar deraghavɨra uan wainɨn azeniba ko fighɨn temebar boroghɨn apiav iti. Ezɨ bizir kuratam me batozir puvatɨ."},{"book":"1 Atriviba","chapter":"4","verse":"26","text":"Solomon hoziabar arɨghamin dɨpenir avɨriba iti, kar hoziar mɨdorozir karisba mɨkɨrvaziba. Ezɨ a 40,000plan hoziaba dɨpenir kabagh arɨsi. Solomon uaghan 12,000plan mɨdorozir gumaziba iti, me hoziabagh apia mɨsozir gumaziba."},{"book":"1 Atriviba","chapter":"4","verse":"27","text":"Distrighɨn kaba vaghvagha dar 12plan gumazir dapaniba, me Atrivim Solomon bagha iakɨnir a me bagha inabazimɨn dagheba iniasa zui. Dagher kaba, da atrivim ko gumazamizir an dɨpenimɨn ikia a ko apibar dagheba. Gumazir dapanir kaba, me bar deraghavɨra uan ingangarim gami, ezɨ atrivim dughiar tamɨn daghebar otevezir puvatɨ."},{"book":"1 Atriviba","chapter":"4","verse":"28","text":"Iakɨnir atrivim inabazimɨn, me uaghan, hoziar karisbagh etuiba ko hoziar igharaziba bagha, baliba ko graziba isa izi. Me hoziaba bagh dagher kaba inigh, vaghvagh danganir hoziaba iti naghɨn mangam."},{"book":"1 Atriviba","chapter":"4","verse":"29","text":"God, nɨghnɨziba ko fofozir aghuir avɨriba isa Solomon ganɨngi. A fofozir bar aghuiba iti, mati ongarimɨn gigim, ezɨ gumazitam da mengan iburagham."},{"book":"1 Atriviba","chapter":"4","verse":"30","text":"An fofozim ko nɨghnɨzir aghuim, aruem anadi naghɨn itir fofozir gumaziba ko, Isipɨn itir fofozir gumazibar fofoziba bar dagh afira."},{"book":"1 Atriviba","chapter":"4","verse":"31","text":"4:31 Onger Akaba 89:1Solomonɨn fofozim, a nguazir kamɨn fofozir gumazibar fofoziba bar dagh afira. Solomonɨn fofozim, uaghan Etanɨn fofozim gafira. Etan a Esran adarazir fofozir gumazir mam. Solomonɨn fofozim uaghan Maholɨn otaribar fofozim gafira, Maholɨn otaribar izibar kara, Heman, Kalkol ko Darda. Kamaghɨn amizɨ, Israelɨn boroghɨn itir kantriba bar, dar gumazamiziba, an ziar ekiamɨn akam barasi."},{"book":"1 Atriviba","chapter":"4","verse":"32","text":"4:32 Aghuzir Akaba 1:1; 10:1; 25:1; Solomon 1:1Solomon, 3,000plan aghuzir akaba osirigha, egha uaghan 1,005plan ighiaba osiri."},{"book":"1 Atriviba","chapter":"4","verse":"33","text":"An akaba, biziba bar dav gei, mati Lebanonɨn sidan temer ekiam ko, hisopɨn mɨn garir temer dagɨar dɨvazir mɨriabar aghuibav gei. A uaghan asɨzir avɨriba ko, kuaraziba ko ipeba ko, osiriba sara mɨgei."},{"book":"1 Atriviba","chapter":"4","verse":"34","text":"Kantriba bar dar atriviba, Solomon barazi, a nɨghnɨzir aghuim ko fofozir aghuim itima, ezɨ me gumaziba amadima me iza an akar aghuiba barasi."}]}