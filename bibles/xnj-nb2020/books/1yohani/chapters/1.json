{"data":[{"book":"1 Yohani","chapter":"1","verse":"1","text":"Tikuvayandikila nyenye kumvala mundu mmonga mweikemiwa Lilovi mweakuvapela vandu wumi wewavili kuhumila kadeni. Tete tamuyuwini na kumlola kwa mihu gitu tavete, tamlolili na kumukamula kwa mawoko gitu tavete."},{"book":"1 Yohani","chapter":"1","verse":"2","text":"Na yula mweileta wumi peabwelili, tamuwene tavete na hinu tijova malovi gaki na tikuvakokosela na kuvajovela ndava ya wumi wa magono goha gangali mwishu, mwene avili kwa Dadi na hinu atihumili tete."},{"book":"1 Yohani","chapter":"1","verse":"3","text":"Chetachiweni na kuchiyuwana ndi chetikuvakokosela nyenye mewa, muni na nyenye muumonga wetivi nawu muni mukuwungana na Chapanga Dadi witu na Mwana waki Yesu Kilisitu."},{"book":"1 Yohani","chapter":"1","verse":"4","text":"Tikuvayandikila nyenye mambu aga muni nyenye na tete tivya na luheku lwelutimili."},{"book":"1 Yohani","chapter":"1","verse":"5","text":"Hinu, ujumbi wetauyuwini kwaki Yesu na wetavakokosili ndi uwu: Chapanga ndi lumuli na kawaka chitita chochoha mugati yaki."},{"book":"1 Yohani","chapter":"1","verse":"6","text":"Tikajova kuvya mukuwungana nayu, nambu titama muchitita ndi tijova udese, na matendu gitu ga chakaka lepi."},{"book":"1 Yohani","chapter":"1","verse":"7","text":"Nambu ngati titama mu lumuli ngati mwene cheavili mu lumuli, tivya na umonga tete tavete pamonga na ngasi ya Yesu mweavi Mwana waki, yikutinyambisa kumbudila kwitu Chapanga kwoha."},{"book":"1 Yohani","chapter":"1","verse":"8","text":"Tikajova kuvya tikumbudila lepi Chapanga, tikujikonga tavete, na uchakaka uvi lepi mugati yitu."},{"book":"1 Yohani","chapter":"1","verse":"9","text":"Nambu tikayidakila na kujova kwa Chapanga kuvya tibudili, Chapanga ndi msadikika na yati ihenga gegiganikiwa, na mwene yati akutilekekesa mabudilu gitu na kutinyambisa uhakau woha."},{"book":"1 Yohani","chapter":"1","verse":"10","text":"Ngati tikajova tikiti lepi uhakau, tikumukita Chapanga ndi mdese na lilovi laki livili lepi mugati mwitu."}]}