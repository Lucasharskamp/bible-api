{"data":[{"book":"Yohana","chapter":"4","verse":"1","text":"Mafalisayo wahulika kamba Yesu kakala kopata na kobatiza wanahina wengi kubanza Yohana,"},{"book":"Yohana","chapter":"4","verse":"2","text":"lakini ukweli Yesu hambatize munhu yoyose ila wanahina zake wao wabatize."},{"book":"Yohana","chapter":"4","verse":"3","text":"Yesu viyahulike avo, kasegela mwiisi ya Yudea na kubwela mwiisi ya Galilaya."},{"book":"Yohana","chapter":"4","verse":"4","text":"Mmwanza wake kalondeka yabitile Samalia."},{"book":"Yohana","chapter":"4","verse":"5","text":"Kavika mwiisi ya Samalia kudibuga da Sikali, behi na mgunda wa Yakobo uyamgwelele mwanage yakemigwe Yusufu."},{"book":"Yohana","chapter":"4","verse":"6","text":"Hanhu aho kukala na sima da Yakobo. Yesu viyadonhile na mwanza mtali, kakala aho kudisima. Ikala imisi."},{"book":"Yohana","chapter":"4","verse":"7","text":"Mtwanzi wa kisamalia keza kudeha mazi. Yesu kamulongela, “Nigwelele mazi ning'we.”"},{"book":"Yohana","chapter":"4","verse":"8","text":"Kipindi acho wanahina zake wakala wacholile kudibuga kugula chakuja."},{"book":"Yohana","chapter":"4","verse":"9","text":"Mtwanzi ayo kamwidika, “Gweye kwa Muyahudi na niye na Msamalia. Kodahaze kumhula mazi ga kung'wa?” Kwavija Wayahudi hawajaga hamoja na Wasamalia."},{"book":"Yohana","chapter":"4","verse":"10","text":"Yesu kamwidika, “Maza ujuwile choolava Mulungu, na maza ujuwile nani yokupula mazi ga kung'wa, wahampulile, nayo yahakugwelele mazi gogala ugima.”"},{"book":"Yohana","chapter":"4","verse":"11","text":"Mtwanzi ayo kamulongela, “Go mkulu, gweye kuduhu doo, na sima dino dingila ng'hani. Wahagapatile kwahi mazi gago gogala ugima?"},{"book":"Yohana","chapter":"4","verse":"12","text":"Vino gweye kwa mkulu kubanza tata yetu Yakobo yatugwelele sima dino? Heyo mwenyego hamoja na wanage na fugo yake yose wang'wa mazi ga mdisima dino!”"},{"book":"Yohana","chapter":"4","verse":"13","text":"Yesu kamwidika, “Wanhu wose wong'wa mazi gano wokona ng'hilu kabili,"},{"book":"Yohana","chapter":"4","verse":"14","text":"lakini munhu yoyose yong'wa mazi gonda nimgwelele, honda yaone ng'hilu kabili. Mazi gonda nimgwelele niye gokuwa nzasa ya mazi gogala ugima wa mazuwa gose mgati mmwake.”"},{"book":"Yohana","chapter":"4","verse":"15","text":"Mtwanzi ayo kalonga, “Go mkulu, nigwee mazi gago muladi sekeniwe na ng'hilu kabili, na ndeke kwiza hano kudeha mazi.”"},{"book":"Yohana","chapter":"4","verse":"16","text":"Yesu kamulongela, “Genda kamkeme mkasano wako, na wize nayo.”"},{"book":"Yohana","chapter":"4","verse":"17","text":"Mtwanzi ayo kamwidika, “Naduhu mkasano.”"},{"book":"Yohana","chapter":"4","verse":"18","text":"Kusoligwa na wakasano watano, na mbigalo yuukala nayo sambi siyo mkasano wako. Kunongela goya.”"},{"book":"Yohana","chapter":"4","verse":"19","text":"Mtwanzi ayo kalonga, “Go mkulu, vinikona gweye kwa mtula ndagu."},{"book":"Yohana","chapter":"4","verse":"20","text":"Wahenga zetu wamtambikila Mulungu kuna ulugongo luno, lakini mweye Wayahudi molonga Yelusalemu aho hanhu holondeka tumtambikile Mulungu.”"},{"book":"Yohana","chapter":"4","verse":"21","text":"Yesu kamulongela, “Mama, togola gano gonikulongela, kipindi chokwiza baho wanhu honda wamtambikile Tata kuna ulugongo luno hebu ako Yelusalemu."},{"book":"Yohana","chapter":"4","verse":"22","text":"Mweye Wasamalia hamumjuwile goya ayo imumtambikila, lakini tweye Wayahudi tumjuwa itumtambikila, kwavija ukombozi wolawa kwa Wayahudi."},{"book":"Yohana","chapter":"4","verse":"23","text":"Lakini kipindi chokwiza na sambi chabahano, aho awo wotambikaga kweli, womtambikila Tata kwa loho na kweli, kwavija Tata kolonda wanhu womtambikila kamba vivo."},{"book":"Yohana","chapter":"4","verse":"24","text":"Mulungu ni Loho, avo wanhu womtambikila wolondeka wamtambikile kwa loho na kweli.”"},{"book":"Yohana","chapter":"4","verse":"25","text":"Mtwanzi ayo kamulongela Yesu, “Nojuwa Mkombola kokwiza, yokemigwa Kilisito, yaheza kotulongela mbuli zose.”"},{"book":"Yohana","chapter":"4","verse":"26","text":"Yesu kamwidika, “Iyo nene, inilonga na gweye.”"},{"book":"Yohana","chapter":"4","verse":"27","text":"Kipindi acho wanahina zake Yesu wabwela, wakanganya ng'hani viwamvikile Yesu kolonga na mtwanzi ayo. Lakini kuduhu imoja wao yamuuzile mtwanzi ayo, “Kolonda choni?” hebu yamuuze Yesu, “Habali kolonga na mtwanzi ino?”"},{"book":"Yohana","chapter":"4","verse":"28","text":"Abaho mtwanzi ayo kaleka nongo yake ya mazi, kabweleganya kudibuga na kuwalongela wanhu,"},{"book":"Yohana","chapter":"4","verse":"29","text":"“Izoni mumulole munhu yanongele gaja gose ganhendile. Vino hadaha kuwa Kilisito Mkombola?”"},{"book":"Yohana","chapter":"4","verse":"30","text":"Avo wanhu wasegela kudibuga na kumgendela Yesu."},{"book":"Yohana","chapter":"4","verse":"31","text":"Mna ikipindi kikija wanahina zake wamnanahiza Yesu, “Mfundiza, chonde, diya tanhu!”"},{"book":"Yohana","chapter":"4","verse":"32","text":"Lakini Yesu kawedika, “Ninao lujo mweye hamulujuwile.”"},{"book":"Yohana","chapter":"4","verse":"33","text":"Avo wanahina wasonga kuiuza, “Vino hana munhu kamgalila chakuja?”"},{"book":"Yohana","chapter":"4","verse":"34","text":"Yesu kawalongela, “Ujaji wangu, ni kutenda goyolonda ija yanhumile na kuimambukiza sang'hano iyanigwelele."},{"book":"Yohana","chapter":"4","verse":"35","text":"Mweye mulongaga vino, ‘Ing'hali miezi mine tosonga kusenga.’ Lakini nowalongeleni, inuleni meso genu mulole mmigunda! Vihandigwe vikangala volondeka visengigwe!"},{"book":"Yohana","chapter":"4","verse":"36","text":"Msengaji kolipigwa, na kwika hamoja indiya kwa ugima wa mazuwa gose. Avo muhandaji na msengaji wose wadeng'helele hamoja."},{"book":"Yohana","chapter":"4","verse":"37","text":"Ulonzi uno wa kweli, ‘Imoja kohanda iyagwe kosenga.’"},{"book":"Yohana","chapter":"4","verse":"38","text":"Niwatuma mkasenge mumgunda kinhu kija hamkisang'hanile, wanhu wayagwe awo wasang'hane, na mweye momweda kwa sang'hano yao.”"},{"book":"Yohana","chapter":"4","verse":"39","text":"Wasamalia wengi wa buga dija wamtogola Yesu kwa gaja gayalongile mtwanzi ayo, “Kanongela gose ganhendile.”"},{"book":"Yohana","chapter":"4","verse":"40","text":"Avo Wasamalia viwamcholele Yesu, wampula yakale nao. Yesu kakala nao siku mbili."},{"book":"Yohana","chapter":"4","verse":"41","text":"Wanhu wengi watogola mbuli ya usenga wa Yesu."},{"book":"Yohana","chapter":"4","verse":"42","text":"Wamulongela mtwanzi ayo, “Sambi totogola, siyo mbuli ya gaja gaulongile gaiyeka, lakini tweye wenyego tumuhulika, na tojuwa heyo ayo Mkombola wa wanhu wa mwiisi yose.”"},{"book":"Yohana","chapter":"4","verse":"43","text":"Vizibitile siku mbili, Yesu kachola isi ya Galilaya."},{"book":"Yohana","chapter":"4","verse":"44","text":"Kwavija Yesu mwenyego kalonga, “Mtula ndagu hapata nhogolwa mwiisi yake.”"},{"book":"Yohana","chapter":"4","verse":"45","text":"Viyavikile mwiisi ya Galilaya, wanhu wengi wambokela, kwavija wakala wacholile mna ulujo lwa Pasaka mwiisi ya Yelusalemu na wachona kila kinhu kiyatendile kipindi cha Pasaka."},{"book":"Yohana","chapter":"4","verse":"46","text":"Yesu kachola kabili kudibuga da Kana mwiisi ya Galilaya, aho hayagaluse mazi kuwa divai. Aho kukala na mkulu imoja yakalile na mbwanga wake mtamu kudibuga da Kapelinaumu."},{"book":"Yohana","chapter":"4","verse":"47","text":"Mkulu ayo viyahulike kamba Yesu keza kulawa mwiisi ya Yudea kwiza mwiisi ya Galilaya, kamcholela Yesu, kampula yachole kudibuga da Kapelinaumu yakamuhonye mbwanga wake, yakalile kolonda kufa."},{"book":"Yohana","chapter":"4","verse":"48","text":"Yesu kamulongela, “Kuduhu munhu yoyose hagati yenu yotogola mbaka yaone unzonza na vilaguso.”"},{"book":"Yohana","chapter":"4","verse":"49","text":"Mkulu ayo kamulongela, “Go mkulu, tuchole wose mwanangu yang'hali hanakufa.”"},{"book":"Yohana","chapter":"4","verse":"50","text":"Yesu kamulongela, “Genda, mwanago kohona!”"},{"book":"Yohana","chapter":"4","verse":"51","text":"Mnzila ya kuchola ukayake kawating'hana wasang'hanaji zake wamulongela, “Mbwanga wako kahona!”"},{"book":"Yohana","chapter":"4","verse":"52","text":"Kawauza mna ikipindi gani mwanage viyahonile, wamwidika, “Ikala jana saa saba imisi vivo homa viimulekile.”"},{"book":"Yohana","chapter":"4","verse":"53","text":"Bahaja tata ayo kakumbuka ikala kipindi acho Yesu viyamulongele, “Mwanago kohona.” Avo heyo na wanhu wa mng'anda yake wamtogola Yesu."},{"book":"Yohana","chapter":"4","verse":"54","text":"Uno ukala unzonza wakabili yautendile Yesu viyalawile isi ya Yudea kwiza isi ya Galilaya."}]}