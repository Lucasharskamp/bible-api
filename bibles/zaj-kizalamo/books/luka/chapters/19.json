{"data":[{"book":"LUKA","chapter":"19","verse":"1","text":"Yesu kengila mdiwambo da Yeliko kakala yobita mnzila za idiwambo dija."},{"book":"LUKA","chapter":"19","verse":"2","text":"Haja kukala na mkulu imwe wa wawila kodi twaga jake Zakayo, yakalile mgoli ng'hani."},{"book":"LUKA","chapter":"19","verse":"3","text":"Kakala yolonda kumona Yesu iyo munhu wa vilihi, ila kakala mguhi avo hadahile kumona Yesu kwavija wanhu wakala bwando."},{"book":"LUKA","chapter":"19","verse":"4","text":"Avo kakimbilila haulongozi mwa ididale da wanhu na kukwela mumkuyu giladi yamone Yesu, kwavija kakala yobita mnzila ija."},{"book":"LUKA","chapter":"19","verse":"5","text":"Yesu viyavikile haja, kalola uchana kamulongela Zakayo, “Zakayo, humuluka mbwisa, kwavija lelo nolondigwa nikale mng'anda yako.”"},{"book":"LUKA","chapter":"19","verse":"6","text":"Zakayo kahumuluka himahima, kam'bokela na ndeng'helelo ng'hulu."},{"book":"LUKA","chapter":"19","verse":"7","text":"Wanhu wose wagawene gaja wasonga kutwanganika, walonga, “Munhu ino kachola kukala kung'anda ya munhu mwene vilozo!”"},{"book":"LUKA","chapter":"19","verse":"8","text":"Zakayo kema wima kamulongela Yesu, “Tegeleza, Mndewa! Nie nolava lwenza lwa vinhu vangu niwagwelele wakumbulu, na kamba nihasola kinhu cha munhu yoyose mkum'bulunya, nom'bwezela mianza mine.”"},{"book":"LUKA","chapter":"19","verse":"9","text":"Yesu kamulongela, “Lelo ukombola wingila mng'anda ino, kwavija ino vivija munhu wa lukolo lwa Ablaham."},{"book":"LUKA","chapter":"19","verse":"10","text":"Kwavija nie, Mwana wa Munhu, niza kuzahila na kuwakombola waja wapotele.”"},{"book":"LUKA","chapter":"19","verse":"11","text":"Wanhu wakala womtegeleza Yesu, avo kawalongela hala diyagwe, katenda vino kwavija kakala behi na Yelusalemu, na wanhu wakala wogelegeza kamba Undewa wa Mulungu wa mmabehi kulawilila."},{"book":"LUKA","chapter":"19","verse":"12","text":"Avo kalonga, “Kukala na munhu imwe wa lukolo lwa kindewa kachola isi ya kutali kutendigwa mndewa wa isi yake, ikwisha yabweleganye ukae."},{"book":"LUKA","chapter":"19","verse":"13","text":"Viyakalile behi na kuchola, kawakema nyakadala zake longo dimwe, kamgwelela kila imwe hela imwe.19:13 Hano hela imwe ikala iliha kitumetume cha milenge midatu. Kawalongela, ‘Tendeni uchuluzi mbaka vondanibwele.’"},{"book":"LUKA","chapter":"19","verse":"14","text":"Ila wanhu wa muisi yake wamwihila, avo wawagala wasenga hachugu chake wakalonge, ‘Hatumulonda munhu ino yawe mndewa wetu.’"},{"book":"LUKA","chapter":"19","verse":"15","text":"“Ija munhu kagweleligwa undewa na kubwela ukae. Viyavikile, hima kalagiza wakemigwe nyakadala zake wachole kumwake giladi yavimanye hela nyingahi ziwapatile."},{"book":"LUKA","chapter":"19","verse":"16","text":"Nyakadala wa ichanduso keza kalonga, ‘Mndewa, mhata hela ziyagwe longo dimwe kulawa muhela imwe yuungwelele.’"},{"book":"LUKA","chapter":"19","verse":"17","text":"Kalonga, ‘Vinoga, nyakadala mwende! Kwavija hutendile uzenzeleganye mmbuli ndodo, nokwika uwe mkulu m'viwambo longo dimwe.’"},{"book":"LUKA","chapter":"19","verse":"18","text":"Keza nyakadala wa ikabili, kalonga, ‘Mndewa, mhata hela tano kulawa muhela imwe yuungwelele.’"},{"book":"LUKA","chapter":"19","verse":"19","text":"Na heyo kamulongela, ‘Kowa mkulu m'viwambo vitano.’"},{"book":"LUKA","chapter":"19","verse":"20","text":"“Nyakadala iyagwe keza, kalonga, ‘Mndewa, hela yako ino hano, niifunga mkitambala niifisa."},{"book":"LUKA","chapter":"19","verse":"21","text":"Nikudumba, kwavija gweye kwa munhu mgaga. Kosola vinhu si vako, na kohuna vija huvihandile.’"},{"book":"LUKA","chapter":"19","verse":"22","text":"Ija imndewa kamulongela, ‘Nokutagusa kulawa mmbuli zako mwenyego! Gweye nyakadala mwavu, kuvitanga kamba nie na munhu mgaga, nosola vinhu si vangu, na nohuna vija sivihandile."},{"book":"LUKA","chapter":"19","verse":"23","text":"Habali hwikile hela yangu benki vinibwelile niivike ilelile?’"},{"book":"LUKA","chapter":"19","verse":"24","text":"“Abaho, kawalongela waja wakalile wemile haja, ‘M'bokeni ihela yaali nayo, mumgwelele nyakadala ija yapatile hela longo dimwe!’"},{"book":"LUKA","chapter":"19","verse":"25","text":"Ila hewo wamulongela, ‘Mndewa, heyo kana hela longo dimwe!’"},{"book":"LUKA","chapter":"19","verse":"26","text":"Ija imndewa kawedika, ‘Nowalongela, munhu yoyose yali na kinhu kokongezelwa, ila ija yalibule kinhu, hata kija ikidodo chayalinacho kobokonywa."},{"book":"LUKA","chapter":"19","verse":"27","text":"Na waja wadumuka zangu wanilemile nie sambiniwe mndewa wao, wagaleni hano muwakome hameso gangu!’ ”"},{"book":"LUKA","chapter":"19","verse":"28","text":"Yesu viyeshile kulonga gano, kagendelela na mwanza yowalongola wanhu, yochola Yelusalemu."},{"book":"LUKA","chapter":"19","verse":"29","text":"Viyavikile mkiwambo cha Betifage hana Ikigongo cha Mizaituni behi na kiwambo cha Betania, kawatuma wabili mmwanza wa wanahina zake,"},{"book":"LUKA","chapter":"19","verse":"30","text":"kawalongela mbuli zino, “Gendeni hakiwambo kili haulongozi wenu, muhavika, mom'vika mwana mhunda hanapapa munhu yoyose, yafungigwe. Mfunguleni, munigalile."},{"book":"LUKA","chapter":"19","verse":"31","text":"Kamba munhu yahawauza habali mumfungula, mulongeleni, ‘Mndewa komulonda.’ ”"},{"book":"LUKA","chapter":"19","verse":"32","text":"Wanahina waja wachola, wavika kamba vija Yesu viyawalongele."},{"book":"LUKA","chapter":"19","verse":"33","text":"Viwakalile womfungula imwana mhunda, wenyego wawauza, “Habali mumfungula?”"},{"book":"LUKA","chapter":"19","verse":"34","text":"Wawalongela, “Mndewa komulonda.”"},{"book":"LUKA","chapter":"19","verse":"35","text":"Wamsola imwana mhunda, wamgala ha Yesu. Abaho, watandika vivalo vao mumgongo wa imwana mhunda, abaho, wampapa Yesu wamwika mumgongo wa imwana mhunda."},{"book":"LUKA","chapter":"19","verse":"36","text":"Yesu viyakalile yochola, wanhu wanzanza vivalo vao mnzila. Yesu kokwingila Yelusalemu na wila."},{"book":"LUKA","chapter":"19","verse":"37","text":"Viyakalile behi na kuvika Yelusalemu, ahaja hana inhelemuko Hakigongo cha Mizaituni, dale kulu da wanahina zake disonga kwinula nyangi kuno wotoa ng'henze na kumuheweza Mulungu, sama ya mbuli zose ng'hulu ziwonile."},{"book":"LUKA","chapter":"19","verse":"38","text":"Wolonga, “Kamota Mtawala yokwiza mtwaga da Mndewa! Tindiwalo kuulanga na yenzi ha Mulungu!”"},{"book":"LUKA","chapter":"19","verse":"39","text":"Mafalisayo wayagwe wakalile mdidale dija wamulongela Yesu, “Mkulufunzi, walongele wanahina zako wanyamale!”"},{"book":"LUKA","chapter":"19","verse":"40","text":"Yesu kawedika, “Nowalongela! Kamba wano wahanyamala, mabwe gosonga kwinula dizwi.”"},{"book":"LUKA","chapter":"19","verse":"41","text":"Viyakwenhuke behi na Yelusalemu na viyadiwene idiwambo, kadililila,"},{"book":"LUKA","chapter":"19","verse":"42","text":"yolonga, “Kamba uhakitangile lelo kija kilondigwa kugala tindiwalo! Ila kifisigwa hameso gako!"},{"book":"LUKA","chapter":"19","verse":"43","text":"Kwavija kipigiti chokwiza wadumuka zako vondawakuzungulusile lwigo, na kukuzunguluka kukubaniza ng'ambu zose."},{"book":"LUKA","chapter":"19","verse":"44","text":"Wokuhondahonda kabisa na kuwakoma wanhu wali mgati mwa iviwambaza vako, haduhu dibwe dondadilekigwe hachana ya diyagwe, kwavija hukitangile kipigiti Mulungu viyezile kukukombola!”"},{"book":"LUKA","chapter":"19","verse":"45","text":"Abaho, Yesu kachola Kung'anda ya Mulungu, kasonga kuwawinga wanhu wakalile woguza vinhu,"},{"book":"LUKA","chapter":"19","verse":"46","text":"yowalongela, “Yandikigwa Mzinyandiko Zing'alile kamba, ‘Ng'anda yangu yowa ng'anda ya nhambiko.’ Ila mweye muitenda kifiso cha wabavi!”"},{"book":"LUKA","chapter":"19","verse":"47","text":"Mazua gose viyakalile Yelusalemu, Yesu kakala yofundiza Kung'anda ya Mulungu. Wakulu wa wakulu wa nhambiko, wafundiza Malagizo ga Musa, na wakulu wa wanhu wakala wozahila nzila ya kumkoma."},{"book":"LUKA","chapter":"19","verse":"48","text":"Ila hawapatile nzila ya kumkomela, kwavija wanhu wose wakala womtegeleza goya mazua gose, hawalondile kuihonya hata mbuli imwe."}]}