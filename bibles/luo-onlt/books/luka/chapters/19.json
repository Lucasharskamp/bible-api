{"data":[{"book":"Luka","chapter":"19","verse":"1","text":"Yesu nodonjo Jeriko, kendo nowuotho kokadho e dier dalano."},{"book":"Luka","chapter":"19","verse":"2","text":"Ngʼato ne nitie kanyo ma nyinge Zakayo; ne en jasol osuru maduongʼ kendo ne en ja-mwandu."},{"book":"Luka","chapter":"19","verse":"3","text":"Ne odwaro neno ni Yesu en ngʼa, to nikech ne en nyadundo ne ok onyal, nikech oganda ne ngʼeny."},{"book":"Luka","chapter":"19","verse":"4","text":"Omiyo noringo odhiyo motelo kendo noidho yadh ngʼowu mondo onene, nikech Yesu ne biro kalo kanyo."},{"book":"Luka","chapter":"19","verse":"5","text":"Kane Yesu ochopo kanyo, nongʼiyo malo kendo nowachone niya, “Omiyo Zakayo, nolor piny piyo. Tinendeni nyaka abed e odi.”"},{"book":"Luka","chapter":"19","verse":"6","text":"Omiyo Zakayo nolor mapiyo kendo norwake gi mor e ode."},{"book":"Luka","chapter":"19","verse":"7","text":"Ji duto mane oneno ma nochako ngʼur kagiwacho niya, “Osedhi bedo wendo jaricho!”"},{"book":"Luka","chapter":"19","verse":"8","text":"To Zakayo nochungo malo kendo nowachone Ruoth niya, “Ne Ruoth! Sani kendo koroni abiro chiwo nus mar giga ne jochan, to kapo ni ne asewuondo ngʼato e gimoro amora, abiro chule ka adwokone maromo nyadingʼwen.”"},{"book":"Luka","chapter":"19","verse":"9","text":"Yesu nowachone niya, “Kawuono warruok osebiro e odni, nikech ngʼatni bende en nyakwar Ibrahim."},{"book":"Luka","chapter":"19","verse":"10","text":"Nikech Wuod Dhano nobiro mondo omany kendo owar jogo manolal.”"},{"book":"Luka","chapter":"19","verse":"11","text":"Kane pod giwinjo wachni, nodhi nyime kogoyonegi ngero, nikech nochiegni gi Jerusalem, kendo ji ne paro ni pinyruoth Nyasaye biro betie mapiyo."},{"book":"Luka","chapter":"19","verse":"12","text":"Nowacho niya, “Ngʼat moro marahuma nodhi e piny mabor mondo oyiere ruoth eka bangʼe oduogi."},{"book":"Luka","chapter":"19","verse":"13","text":"Omiyo noluongo jotichne moko apar kendo ne omiyogi silingʼ alufu achiel, achiel. Nowachonegi ni, ‘Lokuru ohala gi pesagi, nyaka chop aduogi.’"},{"book":"Luka","chapter":"19","verse":"14","text":"“To joge nosin kode kendo negioro joote modhiyo ire mondo giwach ni, ‘Ok wadwar ngʼatni mondo obed ruodhwa.’"},{"book":"Luka","chapter":"19","verse":"15","text":"“Kata kamano, ne okete ruoth, kendo nodok dala. Kendo noluongo jotichne mane omiyo pesa, mondo oyud ni en ohala manade magiseyudo."},{"book":"Luka","chapter":"19","verse":"16","text":"“Ngʼat mokwongo nobiro kendo nowacho ni, ‘Ruoth, silingʼ alufu achiel, osenywolo silinge alufu apar moko.’"},{"book":"Luka","chapter":"19","verse":"17","text":"“Ruoth nodwoko ni, ‘Isetimo maber, jatichna maber! Nikech isebedo ngʼat mogen e gima tin ahinya, koro bed jarit mier madongo apar.’"},{"book":"Luka","chapter":"19","verse":"18","text":"“Ngʼat mar ariyo nobiro kendo nowacho ni, ‘Ruoth, silingʼ alufu achiel osenywolo silinge alufu abich moko.’"},{"book":"Luka","chapter":"19","verse":"19","text":"“Ruodhe nodwoke ni, ‘Bed jarit mier madongo abich.’"},{"book":"Luka","chapter":"19","verse":"20","text":"“Eka jatich machielo nobiro kendo owacho ni, ‘Jaduongʼ, silingʼ alufu achiel eri, ne asekane kapande kaboyogo gi nanga."},{"book":"Luka","chapter":"19","verse":"21","text":"Ne aluori, nikech in ngʼat makoch. In ikawo gino mane ok ikano, kendo ikayo mano mane ok ichwoyo.’"},{"book":"Luka","chapter":"19","verse":"22","text":"“To Ruodhe nodwoke ni, ‘Abiro ngʼadoni bura koluwore kod gima iwacho, in jatich marach! Kara in ne ingʼeyo ni an ngʼat makoch, kendo ni akawo gima ne ok akano, bende akayo gima ne ok achwoyo!"},{"book":"Luka","chapter":"19","verse":"23","text":"Marangʼo ne ok iketo pesanano e od keno, mondo kane aduogo, to ne anyalo kawe gi ohande.’"},{"book":"Luka","chapter":"19","verse":"24","text":"“Eka nowachone jogo mane ochungo kanyo ni, ‘Kawuru silinge alufu achiel ugol kuome kendo umi jalno man-gi silingʼ alufu apar.’"},{"book":"Luka","chapter":"19","verse":"25","text":"“Negiwacho ni, ‘Jaduongʼ donge en-gi silingʼ alufu apar.’"},{"book":"Luka","chapter":"19","verse":"26","text":"“Nodwoko ni, ‘Awachonu ni ngʼato ka ngʼato man-go nomedne mi nobed gi mogundho, to ngʼatno ma ongego, kata mano ma en-go nomaye."},{"book":"Luka","chapter":"19","verse":"27","text":"To keluru wasikago ka mane ok dwar mondo abed ruodhigi mondo uneg-gi e nyima.’ ”"},{"book":"Luka","chapter":"19","verse":"28","text":"Bangʼ ka Yesu nosewacho mani, nodhi nyime, kochomo Jerusalem."},{"book":"Luka","chapter":"19","verse":"29","text":"Ka koro nochiegni chopo e miech Bethfage kod Bethania manie Got Zeituni, nooro jopuonjrene ariyo, nowachonegi niya,"},{"book":"Luka","chapter":"19","verse":"30","text":"“Dhiuru e dala man nyimu cha, to ka udonjo e iye, to ubiro nwangʼo nyathi kanyna mapok ngʼato oidho nyaka nene kotwe kanyo. Gonyeuru kendo ukele ka."},{"book":"Luka","chapter":"19","verse":"31","text":"Kapo ngʼato openjou ni, ‘Angʼo momiyo ugonye?’ Udwoke ni, ‘Ruoth dware.’ ”"},{"book":"Luka","chapter":"19","verse":"32","text":"Jogo mane oor motelo nodhi kendo negiyude mana kaka nosenyisogi"},{"book":"Luka","chapter":"19","verse":"33","text":"Kane oyudo gigonyo nyathi kanynano, wuon nopenjogi, “Angʼo momiyo ugonyo nyathi kanyna?”"},{"book":"Luka","chapter":"19","verse":"34","text":"To jopuonjre nodwoke mayot niya, “Ruoth dware.”"},{"book":"Luka","chapter":"19","verse":"35","text":"Negikele ir Yesu, ma gipedho lepgi e diengʼe nyathi kanyna kendo negiketo Yesu kuome."},{"book":"Luka","chapter":"19","verse":"36","text":"Kane owuotho odhi, ji nopedho lepgi e yo."},{"book":"Luka","chapter":"19","verse":"37","text":"Kane ochopo machiegni gi kama yo kadhogo e tiend Got Zeituni, oganda maduongʼ mar jopuonjre nochako pako Nyasaye gi ilo kod dwol maduongʼ kuom honni duto mane giseneno niya,"},{"book":"Luka","chapter":"19","verse":"38","text":"“Ogwedh Ruoth mabiro e nying Jehova Nyasaye!”19:38 Zab 118:26"},{"book":"Luka","chapter":"19","verse":"39","text":"Jo-Farisai moko ei oganda nowachone Yesu niya, “Japuonj, kwer jopuonjreni!”"},{"book":"Luka","chapter":"19","verse":"40","text":"Nodwoko niya, “Awachonu ni, kata ka dine gilingʼ, to kitegi biro goyo koko.”"},{"book":"Luka","chapter":"19","verse":"41","text":"Kane osudo machiegni gi Jerusalem kendo moneno dala maduongʼno noywage,"},{"book":"Luka","chapter":"19","verse":"42","text":"kowacho niya, “Ka dine in iwuon bed ni ingʼeyo tinendeni gima nyalo keloni kwe, to koro ogengʼore ne wangʼi."},{"book":"Luka","chapter":"19","verse":"43","text":"Ndalo biro chopo ma wasiki biro goyoni agengʼa kolwori, kendo kunyoni bur koni gi koni."},{"book":"Luka","chapter":"19","verse":"44","text":"Ginigoyi piny, in gi nyithindi ei ohingani ok giniwe kidi moro ewi wadgi, nikech ne ok ingʼeyo kinde mane Nyasaye biroe iri.”"},{"book":"Luka","chapter":"19","verse":"45","text":"Eka nodonjo e hekalu kendo noriembo oko joma ne uso gik moko."},{"book":"Luka","chapter":"19","verse":"46","text":"Nowachonegi niya,“Ondiki ni, ‘Oda nobed od lamo;’19:46 Isa 56:7 to un to useloke ‘kar chokruok mar jomecho.’19:46 Jer 7:11”"},{"book":"Luka","chapter":"19","verse":"47","text":"Ndalo ka ndalo nopuonjo e hekalu. To jodolo madongo, jopuonj chik kod jotelo mag ji netemo mondo ginege."},{"book":"Luka","chapter":"19","verse":"48","text":"To ne ok ginyal yudo yo mar timo kamano, nikech ji duto norwako wachne."}]}