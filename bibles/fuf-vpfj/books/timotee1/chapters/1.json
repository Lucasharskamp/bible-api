{"data":[{"book":"TIMOTEE 1","chapter":"1","verse":"1","text":"Immorde e an min Puulusa, mo Alla, on Danduɗo en, e Iisaa Almasiihu, on wonɗo tama'u men, yamiri wonugol *sahaabaajo Iisaa Almasiihu on."},{"book":"TIMOTEE 1","chapter":"1","verse":"2","text":"Mi salminii ma yo Timotee, an oo ɓiɗɗo an e nder gomɗinal."},{"book":"TIMOTEE 1","chapter":"1","verse":"3","text":"Wano mi wakkilinirno-maa non wonugol Efeesi ɗon, fewndo ko mi fokkiti Masedonii, fii yo a yamir woɓɓe goo wota ɓe jannu janndeeji goo,"},{"book":"TIMOTEE 1","chapter":"1","verse":"4","text":"e wota ɓe cato e tindi mehi e lasilankaaku ngu lannataa, ko memminta yeddondire, hara hinaa waɗugol golle Alla ɗen e nder gomɗinal."},{"book":"TIMOTEE 1","chapter":"1","verse":"5","text":"Ko woni faandaare ndee yamiroore, ko yiɗirgol ɓernde laaɓunde e fondo moƴƴo e gomɗinal ngal aldaa e faasiqankaaku."},{"book":"TIMOTEE 1","chapter":"1","verse":"6","text":"Woɓɓe ɓen sortii e ɗen pehe, ukkii e haalaaji mehi,"},{"book":"TIMOTEE 1","chapter":"1","verse":"7","text":"hara hiɓe faalaa wonude jannooɓe fii Sariya on, e hin-le ɓe faamanaa hay ko ɓe woni wi'ude kon, e ko ɓe woni tentinde fii mun kon."},{"book":"TIMOTEE 1","chapter":"1","verse":"8","text":"Hiɗen andi tigi wonde Sariya on no moƴƴi, kono ko e hoore jogitorgol mo no haaniri."},{"book":"TIMOTEE 1","chapter":"1","verse":"9","text":"Awa kadi anden Sariya on waɗiraaka fii feewuɓe ɓen, kono ko fii bonɓe ɓen e dartiiɓe ɓen e heeferɓe ɓen e junuubankeeɓe ɓen e ɓe rewataa Alla ɓen e hayfinooɓe fii Alla ɓen e warooɓe ben mun e yumma mun ɓen e ittooɓe ko'e ɓen"},{"book":"TIMOTEE 1","chapter":"1","verse":"10","text":"e jeenooɓe ɓen e worɓe jinooɓe worɓe e yeeyooɓe yimɓe e fenooɓe e woondooɓe fenaande ɓen e kala waɗooɓe kuuɗe woopondirɗe e jannde haqiiqaare nden."},{"book":"TIMOTEE 1","chapter":"1","verse":"11","text":"Ndee jannde no yaadi e Kibaaru Moƴƴo mo o halfinimmi on, on ɓanginɗo mangural Alla moƴƴo on."},{"book":"TIMOTEE 1","chapter":"1","verse":"12","text":"Mi jarnii on yeɗɗinɗo lan, ɗun ko Iisaa Almasiihu Joomi men on, jogitorɗo lan wa holniiɗo, toɗɗii mi e ɗee golle makko,"},{"book":"TIMOTEE 1","chapter":"1","verse":"13","text":"min oo hoynaynooɗo, cukkotonooɗo, yennaynooɗo. Kono mi yurminaa, ko fii ko mi wonnoo warrude ɗun, ko angal gandal e angal gomɗinal."},{"book":"TIMOTEE 1","chapter":"1","verse":"14","text":"Joomiraaɗo on yeɗii lan moƴƴere no yaajiri, wondude e gomɗinal e giggol ko woni e Iisaa Almasiihu on kon."},{"book":"TIMOTEE 1","chapter":"1","verse":"15","text":"Ngol kongol ɗoo ko haqiiqawol, hingol handi e jaɓeede few, ngol-le e hino ngol: Iisaa Almasiihu on ko ardi ka aduna ko dandugol junuubanke'en. Min non ko mi ɓurɗo bonde e ɓen."},{"book":"TIMOTEE 1","chapter":"1","verse":"16","text":"Kono mi yurminaa, fii no Iisaa Almasiihu on ɓanginira e an, min oo ɓurɗo bonde, yondinaare makko nden fow, fii no mi wonira misal e gomɗinoyooɓe e makko ɓen, ɓe heɓa *ngurndan poomayankejan."},{"book":"TIMOTEE 1","chapter":"1","verse":"17","text":"Teddungal e mangu wonanii Lanɗo poomayankeejo, mo maayataa, mo yi'otaako, Alla bajjo, haa poomaa. Aamiina!"},{"book":"TIMOTEE 1","chapter":"1","verse":"18","text":"Ndee yamiroore nde mi yamir-maa, yo Timotee ɓiɗɗo an, wano *hiitoraa fii maa non, ko yo a tippir tippiro moƴƴo ngon"},{"book":"TIMOTEE 1","chapter":"1","verse":"19","text":"e nder gomɗinal wondude e ɓernde laaɓunde. Nden ɓernde laaɓunde non woɓɓe ɓen tertike nde, haa ka tawata gomɗinal maɓɓe ngal yoolike."},{"book":"TIMOTEE 1","chapter":"1","verse":"20","text":"No tawaa e ɓen Himenee e Aleksander, ɓen ɓe mi accidi e Ibuliisa fii jannugol ɓe wota ɓe hoynu Alla."}]}