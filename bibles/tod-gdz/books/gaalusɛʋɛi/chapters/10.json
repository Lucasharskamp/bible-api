{"data":[{"book":"Gaalu Sɛʋɛi","chapter":"10","verse":"1","text":"Ɠɔoɠɔ GALAGI ɓɔɛni Moize ʋɔ, é ɠɛ ma:"},{"book":"Gaalu Sɛʋɛi","chapter":"10","verse":"2","text":"«Puʋu felegɔ ɓɛtɛ ga wali loɠai. Ta ɠɛ è ya, è ɗa bɛbɛi loli da, é ɠɛ ga poogi nuiti bɛ siɛ wo fai zu, wa ɠɛna zeɠea wo-ʋuuzuʋɛ."},{"book":"Gaalu Sɛʋɛi","chapter":"10","verse":"3","text":"Ta puʋu felegɔiti fɛɛna ʋɔɔma, bɛbɛi kpein ka maaɓɔ è ʋɔ bɛ, GALA daaɠomi seɠe ʋɛlɛi laaʋɛ."},{"book":"Gaalu Sɛʋɛi","chapter":"10","verse":"4","text":"Ni ta puʋu gilagi nɔ vɛɛna, Izilayɛle ɠundiɠiiti, bolodama ɠundiɠiiti nɔ ɠa, ta maaɓɔ è ʋɔ bɛ."},{"book":"Gaalu Sɛʋɛi","chapter":"10","verse":"5","text":"Siɛgi zu wo fɛɛzu la ga goo ɠaaɓaingai, niiti ti ʋuuni folo ɠulazu ʋelei, naati ta wuzeɠe, ti siɛi lɔɔzei."},{"book":"Gaalu Sɛʋɛi","chapter":"10","verse":"6","text":"Siɛgi zu wo fɛɛzu la ga goo ɠaaɓaingai, ná zeizu velesiɛi, niiti ti ʋuuni nu yeezazu ʋelei, naati ta wuzeɠe, ti siɛi lɔɔzei. Puʋu goo ɠaaɓaingai ɠa ɠɛ ga siɛ wo fai ma ʋoogi."},{"book":"Gaalu Sɛʋɛi","chapter":"10","verse":"7","text":"Wa ɗa fɛ ɓalaa bɛbɛi loli fai ma, kɛlɛ názu wo la puʋugi vɛa ga goo ɠaa ʋa ɓain."},{"book":"Gaalu Sɛʋɛi","chapter":"10","verse":"8","text":"«Zalaɠa ɠula nuiti ti ga Aalɔn mavofodaiti, naati gila nɔ ɠa ta ɗa puʋugiti fɛ. Naa ɠa ɠɛ ga ɠɔoɠɔ tɔgi, wo-mavofodaiti kpein bɛ."},{"book":"Gaalu Sɛʋɛi","chapter":"10","verse":"9","text":"«Siɛgi zu wa ɠɛna la wa-yooi zu, wa ɠɛna lia kɔɔmaʋɛ wo zili nuiti daalɔɠɔma, ti laalɛ wo wu, wa puʋugi vɛ, wo goo ɠaaɓain, naazu nà ɠizɛ wo zu, nɛ̀i gè ga Ɠɔoɠɔ GALAGI wa-ƓALAGI. Nà wo unmɔɔ, gè wo ɠula wo zili nuiti zea."},{"book":"Gaalu Sɛʋɛi","chapter":"10","verse":"10","text":"Wa puʋugi vɛ, wa-ɠoozunɛ voloiti, ta wa-volo wolaiti, ta alugi ma volo mɔungiti, siɛgi zu wo gala zalaɠaiti kulazu la, ta ziilɛi zalaɠaiti. Toɠa ɠɛ ga zaɓui, wa-ƓALAGI ɠizɛ wo zu. Nà ga Ɠɔoɠɔ GALAGI, wa-ƓALAGI.»"},{"book":"Gaalu Sɛʋɛi","chapter":"10","verse":"11","text":"Konagi velesiɛi, ma alugi velesiɛi ma volo ʋuufelegɔi (20) ma, tonaɓiingi zeɠeni seɠe ʋɛlɛ ɲadegai maazu, nii zeele woo ɠesui ɠɛni bu."},{"book":"Gaalu Sɛʋɛi","chapter":"10","verse":"12","text":"Izilayɛle nuiti ti zeɠeni Sinayi teʋebai zu, ti li, eɠɛʋelei devei veeni la, é ʋilɛ ta-ziɛ vai ʋa. Tonaɓiingi loni Palan teʋebai zu."},{"book":"Gaalu Sɛʋɛi","chapter":"10","verse":"13","text":"Ma mɔun ge ɠɛni ga nii ti ʋa zeɠe ti-ʋuuzuʋɛ, eɠɛʋelei Ɠɔoɠɔ GALAGI ná-devei ɠɛni la, nii ti sɔlɔɔni Moize ya."},{"book":"Gaalu Sɛʋɛi","chapter":"10","verse":"14","text":"Nu ɓulugi nii gaalɛai ba Zuda ná-poogi wu, naa ɠa mɔunpa é ʋilɛni pelei ma. Zuda mavofodaiti ta-nu ɓulugiti ti ɠɛni Aminadaɓe ná-doun zunui Naason ná-deveiti bu."},{"book":"Gaalu Sɛʋɛi","chapter":"10","verse":"15","text":"Isakaal mavofodaiti ta-nu ɓulugi ɠɛni Suaal ná-doun zunui Netaneyɛle ná-deveiti bu."},{"book":"Gaalu Sɛʋɛi","chapter":"10","verse":"16","text":"Zaɓulɔn mavofodaiti ta-nu ɓulugi ɠɛni Ɠelon ná-doun zunui Eliyaɓe ná-deveiti bu."},{"book":"Gaalu Sɛʋɛi","chapter":"10","verse":"17","text":"Naa ʋoluma, ti seɠe ʋɛlɛ ɲadegai ɠulakulani ba, Gɛɛlɛson mavofodaiti ta Melali mavofodaiti ti seɠe, ti ʋilɛ pelei ma."},{"book":"Gaalu Sɛʋɛi","chapter":"10","verse":"18","text":"Naa ʋolu, nu ɓulugi nii gaalɛai ba Luɓɛn ná-poogi wu, naa ʋilɛni pelei ma. Luɓɛn mavofodaiti ta-nu ɓulugi ɠɛni Sedeyuul ná-doun zunui Elisuul ná-deveiti bu."},{"book":"Gaalu Sɛʋɛi","chapter":"10","verse":"19","text":"Simiyɔn mavofodaiti ta-nu ɓulugi ɠɛni Sulisadayi ná-doun zunui mavofodai Selumiyɛle ná-deveiti bu."},{"book":"Gaalu Sɛʋɛi","chapter":"10","verse":"20","text":"Gade mavofodaiti ta-nu ɓulugi ɠɛni Deyuwɛle ná-doun zunui Eliasafe ná-deveiti bu."},{"book":"Gaalu Sɛʋɛi","chapter":"10","verse":"21","text":"Naa ʋolu, Keɠate mavofodaiti ti ada ɲadegai ma zɔɔlaiti seɠeni, ti ʋilɛ pelei ma. Levi nui zɔiti ti ɠɛni seɠe ʋɛlɛ ɲadegai ʋɛɛpɛɛzu ba, ti to, aisa Keɠate nuiti ti ʋa ʋa."},{"book":"Gaalu Sɛʋɛi","chapter":"10","verse":"22","text":"Naa ʋolu, nu ɓulugi nii gaalɛai ba Efelayime ná-poogi wu, naa ʋilɛni pelei ma. Efelayime mavofodaiti ta-nu ɓulugi ɠɛni Amiyude ná-doun zunui Elisama ná-deveiti bu."},{"book":"Gaalu Sɛʋɛi","chapter":"10","verse":"23","text":"Manasé mavofodaiti ta-nu ɓulugi ɠɛni Pedasuul ná-doun zunui Gameliyɛle ná-deveiti bu."},{"book":"Gaalu Sɛʋɛi","chapter":"10","verse":"24","text":"Ɓɛnzamɛn mavofodaiti ta-nu ɓulugi ɠɛni Gideyɔni ná-doun zunui Aɓidan ná-deveiti bu."},{"book":"Gaalu Sɛʋɛi","chapter":"10","verse":"25","text":"Naa ʋolu, nu ɓulugi nii gaalɛai ba Dan ná-poogi wu, naa ɠɛni ga ʋoluzui, é ʋilɛ pelei ma. Dan mavofodaiti ta-nu ɓulugi ɠɛni Amisadayi ná-doun zunui Ayiyezɛɛl ná-deveiti bu."},{"book":"Gaalu Sɛʋɛi","chapter":"10","verse":"26","text":"Asɛɛl mavofodaiti ta-nu ɓulugi ɠɛni Wokelan ná-doun zunui Pagiyɛle ná-deveiti bu."},{"book":"Gaalu Sɛʋɛi","chapter":"10","verse":"27","text":"Nɛfɛtali mavofodaiti ta-nu ɓulugi ɠɛni Enan ná-doun zunui Ayila ná-deveiti bu."},{"book":"Gaalu Sɛʋɛi","chapter":"10","verse":"28","text":"Izilayɛle nuiti ta-nu ɓulugiti ta-zeikpasui ɠɛni ga ná, siɛgi zu ta la ɠɛna siɛi woga da, ti ʋa zeɠe ti-ʋuuzuʋɛ."},{"book":"Gaalu Sɛʋɛi","chapter":"10","verse":"29","text":"Moize ɠɛni nɛkoi, Madiyan nui Leyuwɛle ná-doun zunui Woɓaɓe ma: «Gá ga li zooi naa zu, nii Ɠɔoɠɔ GALAGI minazeɠeni la gi ʋɛ, ga toɠa fe gi ʋɛ. Ʋa, ade li, ɗa ɠɛ gaanɛ zu, mazɔlɔɔ Ɠɔoɠɔ GALAGI minazeɠeni ga toɠa faa ʋagɔ ɠɛ Izilayɛle ʋɛ.»"},{"book":"Gaalu Sɛʋɛi","chapter":"10","verse":"30","text":"Woɓaɓe ɠɛni ma: «Gè la ʋilɛsu è ʋolu. Zìimai ɠa ga gè ɠale ma nà-zooi zu, nà-nuɓusɛiti pɔ bɛ.»"},{"book":"Gaalu Sɛʋɛi","chapter":"10","verse":"31","text":"Moize ɠilini ma, é ɠɛ ma: «Nà è maanɛɛnɛzu, mina zeɠe gi ʋolu, mazɔlɔɔ è teʋebai nii zuɠwɛɛ gola, ta adaʋɛti gá zoo gi ʋu ná, ɗa ɠɛ gi ʋɛ ga totuɠɔi."},{"book":"Gaalu Sɛʋɛi","chapter":"10","verse":"32","text":"Ni ɗa gi maazaana, ɗa ɗɔnɔ zɔlɔɔ naama ani ʋagɔiti kpein su, nii Ɠɔoɠɔ GALAGI ʋaazu ti veezu gi ʋɛ.»"},{"book":"Gaalu Sɛʋɛi","chapter":"10","verse":"33","text":"Izilayɛle nuiti ti liini, ti zeɠe Ɠɔoɠɔ GALAGI ná-gizei ma, ti folo saʋagɔ ziɛi woni. Naama volo saʋagɔiti daawu, Ɠɔoɠɔ GALAGI ná-minazeɠe kesui ɠɛni loni ti luɠɔ, é ɗa ada ɠaiziɛ ti ʋɛ, ʋɛ ta looɠo ná."},{"book":"Gaalu Sɛʋɛi","chapter":"10","verse":"34","text":"Siɛgi zu ta la zeɠena la ti-ʋuuzuʋɛ, Ɠɔoɠɔ GALAGI ná-tonaɓiingi ɠɛni zɛlɛsu ti maazu foloi."},{"book":"Gaalu Sɛʋɛi","chapter":"10","verse":"35","text":"Minazeɠe kesui lii la ɠilagila, Moize ɠɛni GALA falii ɠɛɛzu, é ɗa ɠɛ ma: «Wuzeɠe Ɠɔoɠɔ GALAGI, è zili nuiti ti vaza, niiti ti è wɔinzeɠezu, naati ti ʋela è ʋa!»"},{"book":"Gaalu Sɛʋɛi","chapter":"10","verse":"36","text":"Siɛgi zu ta la zeina la, é ɠɛni ɠɛɛzu ma: «Ʋa ʋolu Ɠɔoɠɔ GALAGI, ɗa-nuɓusɛ ɓulu mɔinmɔingiti saama, ti ga Izilayɛle nuiti!»"}]}