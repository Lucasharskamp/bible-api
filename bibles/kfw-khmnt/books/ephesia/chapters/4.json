{"data":[{"book":"Ephesia","chapter":"4","verse":"1","text":"Pumi sik-ah mikhumna ah kaom kei'n kanamasok, khachu nangni anakoina lamkhan aman kaomma ringru."},{"book":"Ephesia","chapter":"4","verse":"2","text":"Kadai khat-um nunchan inchuol kha eru, malung kadai eru, kadei karaat e-inlang inkhatli inkhat inriangru. Col 3:12,13"},{"book":"Ephesia","chapter":"4","verse":"3","text":"Ratha in inapeii malung inruolnakha kacheet-ah nida matornasik, katha khetkha tho-inlang kadaiya omsuomru."},{"book":"Ephesia","chapter":"4","verse":"4","text":"Nangni nakoilai Pathian diang ngamna inkhatbit-ah inakoi angnga taksapum inkhat, Ratha inkhat,"},{"book":"Ephesia","chapter":"4","verse":"5","text":"Pumi inkhat, ngamna inkhat, baptism inkhat,"},{"book":"Ephesia","chapter":"4","verse":"6","text":"Pathian inkhat om halli mi rakipngai pa ka-eii ama'n angrakip chungnga wai aroon, angrakip diang chuon atho, halli angrakip diang om."},{"book":"Ephesia","chapter":"4","verse":"7","text":"Takkha kutchoi khachu eini inkhat inkhatdiang Christa imanuom dungjuiya inape kha ejei,"},{"book":"Ephesia","chapter":"4","verse":"8","text":"khawa jarra hintia injia,"},{"book":"Ephesia","chapter":"4","verse":"9","text":"“Ama'n akal lai” itihi ama'n nuoipil suungnga-um4:9: Nuoipil suungnga tinahi nuoipil tina eii. ileiluut tina eii khawa elekleiya ang tiname?"},{"book":"Ephesia","chapter":"4","verse":"10","text":"Angrakip diang asip nasik, nuoitiang kajuochum ama kha eii marwaan rakip chungtiang akakal kha-um."},{"book":"Ephesia","chapter":"4","verse":"11","text":"Halli ama inapeii kutchoingai khachu, mi lekkhat in tirton, lekkhat in Pathian chongkachoi, lekkhat in Pathian chongkaril (evangelists), lekkhat in Pastor khat-um ocha ngaikha in-eii."},{"book":"Ephesia","chapter":"4","verse":"12","text":"Hiwahi Pathian mi ngaikha christian chuonna Christa taksapum kha minlok nasik-ah itho kha eii."},{"book":"Ephesia","chapter":"4","verse":"13","text":"Pathian sapa nijetna khat-um ningamna khan eini rakip heiwa suomnita inkhatbit nihong esik eii; Christa puitungna kha nitung phakhan eini'n puikatung mi ngai ni-esik eii."},{"book":"Ephesia","chapter":"4","verse":"14","text":"Halli maleisei katho akadikmak chongkha kadik angnga chongriam kaminchu ngai chongril kha'n iwuongpui khat-um choinarei ichoi akadoong naipang kha enominjei."},{"book":"Ephesia","chapter":"4","verse":"15","text":"Khawa rathuulla inriang ratha-ah akadik kha ril-inlang, alu ka-eii Christa diang ang rakip-ah ni-insoonsik eii."},{"book":"Ephesia","chapter":"4","verse":"16","text":"Ama diangnga inphut taksa saram rakip kha inchun khat-um injom, taksa saram rakip in inthosik chuonkha intho-ah taksa pumpui kha inriang lamtiang minsoon. Col 2:19"},{"book":"Ephesia","chapter":"4","verse":"17","text":"Pumi ramingnga kei'n nangni diang ngartheiya chong kanati, khachu nemna kaboi ka-ngaidon zaatlop ngai angnga nangni'n ringkhai maru,"},{"book":"Ephesia","chapter":"4","verse":"18","text":"inmani malungchu kaziing in asip, Pathian ipeii ringna khan inchelmu ajarchu inmalung inminngar khat-um kamo kha in-eii."},{"book":"Ephesia","chapter":"4","verse":"19","text":"Inmani diang injak tikha ommakjei, inpum kha taksa lamma inpeya halli kathamak nunchan kaboi chuon ngaikha kachi omlekleiya intho."},{"book":"Ephesia","chapter":"4","verse":"20","text":"Christa jarra nangni'n ningjet khachu khawa ngaikha emak!"},{"book":"Ephesia","chapter":"4","verse":"21","text":"Nangni'n ama jarra ningjetjei khat-um Jisu diang kaom akadik kha nangnidiang naminchu."},{"book":"Ephesia","chapter":"4","verse":"22","text":"Nangni'n akamaruo mi kha mathaantru, ajarchu khawa akamaruo mi kha maleisei katho taksa manuomna khan minmangjei, Col 3:9"},{"book":"Ephesia","chapter":"4","verse":"23","text":"khawa jarra ningmalung ningratha ngaikha minthar inlang,"},{"book":"Ephesia","chapter":"4","verse":"24","text":"halli inthiang, akadik, nunchan katha khat-um Pathian ramilla inbool akathar mi kha inluktru. Col 3:10; Inphut 1:26"},{"book":"Ephesia","chapter":"4","verse":"25","text":"Maleisei rilkhai maru, mi rakip in akadik kha indiang inwaipui ngaidiang rilrasu, ajarchu eini rakip pum inkhat bit-ah kaom saram ngaikha ni-eii. Zech 8:16"},{"book":"Ephesia","chapter":"4","verse":"26","text":"Raangru takkha manu thomaru; ningraang kha kani minta maru, Minpkla 4:4"},{"book":"Ephesia","chapter":"4","verse":"27","text":"halli Seitan diang mun pemaru."},{"book":"Ephesia","chapter":"4","verse":"28","text":"Inruup khan woikhat inruup thokhai marase, takkha kapoong karaalla kaom mi ngaidiang asan matornasik malung inthiangnga akut-ah chuon thorase."},{"book":"Ephesia","chapter":"4","verse":"29","text":"Mi inmangsik chongkha ningmurra inphut suokmarase takkha insoonna sik arei dungjuiya mi ngai kasansik chongkha ningmur makheiya suokrase, ajarchu kara-ngai rakip in rawaan kamu in enasik eii."},{"book":"Ephesia","chapter":"4","verse":"30","text":"Chongtanna nikhuoni sik-ah Pathian Ratha kha nangni chungnga jetnabi nadeeng kha ejei, khawa jarra Pathian Ratha Inthiang kha minnuor maru."},{"book":"Ephesia","chapter":"4","verse":"31","text":"Chongril kakha, mikathat zoot, karaang, kakheekwou, chongse karil khat-um mi karilse ngaihi mathaanru."},{"book":"Ephesia","chapter":"4","verse":"32","text":"Khawa rathuulla inkhatli inkhat insanru khat-um inriangru, Pathian in Christa diang ina-ngaidam angnga inkhatli inkhat inngaidamru. Col 3:13"}]}