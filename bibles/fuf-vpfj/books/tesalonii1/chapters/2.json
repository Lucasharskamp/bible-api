{"data":[{"book":"TESALONII 1","chapter":"2","verse":"1","text":"Hiɗon andi onon tigi, yo musiɓɓe, ardu amen ndun ka mon wonaali meerenteeru."},{"book":"TESALONII 1","chapter":"2","verse":"2","text":"Kono ɓawto men tampude, men tampinee e ndee saare wi'eteende Filipii, wano andirɗon non, men ƴetti hoolaare e Alla men on fii feɲɲinangol on Kibaaru Moƴƴo Alla on e nder tippiro mawngo."},{"book":"TESALONII 1","chapter":"2","verse":"3","text":"E hoore ɗun, waajuuji amen ɗin hinaa e palji iwri, maa e anniyeeji bonɗi, maa e ƴoyre,"},{"book":"TESALONII 1","chapter":"2","verse":"4","text":"kono ɓay Alla tawii meɗen foddi e halfineede Kibaaru Moƴƴo on, ko ɗun waɗi si men yewtirtaa no welirta yimɓe ɓen, kono ko no welirta Alla, on ndarndotooɗo ɓerɗe amen ɗen."},{"book":"TESALONII 1","chapter":"2","verse":"5","text":"E hoore ɗun, hiɗon andi men ɗayniraali on mantirgol konguɗi, miile kadi ardaaki men, Alla ko seedee e ɗun."},{"book":"TESALONII 1","chapter":"2","verse":"6","text":"E men ɗaɓɓaali kadi yo yimɓe ɓen teddin men, woni onon, woni heddiiɓe ɓen."},{"book":"TESALONII 1","chapter":"2","verse":"7","text":"Hay si men waawayno hollude on mbawdi sabu ko men *sahaabaaɓe *Almasiihu on, men waɗaali ɗun. Kono fewndo men wondi e mon, men holli on newaare, wano neene dankorta ɓiɓɓe mun."},{"book":"TESALONII 1","chapter":"2","verse":"8","text":"E nder giggol ngol men joganii on ngol, meɗen yiɗunoo yeɗugol on Kibaaru Moƴƴo Alla on, kono kadi ngurndan amen ɗan tigi, hakkee ko men yiɗi on."},{"book":"TESALONII 1","chapter":"2","verse":"9","text":"Onon on anditii, yo musiɓɓe, golle amen ɗen e yangi amen kin fewndo men feɲɲinannoo on Kibaaru Moƴƴo Alla on, men gollirno jemma e ɲalorma, fii wota men wonan hay gooto e mon dongal."},{"book":"TESALONII 1","chapter":"2","verse":"10","text":"Ko on seedee, Alla kadi ko seedee, men wonirno e noone laaɓuɗo e no feewiri e no felnoraa telen-ma mon, onon gomɗinɓe ɓen."},{"book":"TESALONII 1","chapter":"2","verse":"11","text":"Hiɗon andi kadi men woniranno kala e mon wano baaba woniranta fayɓe mun."},{"book":"TESALONII 1","chapter":"2","verse":"12","text":"Men waajino on, men wakkilini on, men jeeji on yo on wuurir noone no welirta Alla, on Nodduɗo on ka *laamateeri mun e ka mangu mun."},{"book":"TESALONII 1","chapter":"2","verse":"13","text":"E hino ko men duumori e jarnugol Alla kon: e nder jaɓugol mon daaluyee mo men feɲɲinannoo on on, on jaɓiraano mo wa iwruɗo e neɗɗanke, kono on jaɓirno mo wa daaluyee Alla, no o woniri haqiiqa non, ko on daaluyee woni gollude e mon onon gomɗinɓe ɓen."},{"book":"TESALONII 1","chapter":"2","verse":"14","text":"On ɓanginno ɗun, yo musiɓɓe, e nder ɲembugol mon *mofte Alla wonɗe ka diiwal Yahuuda ɗen, ɗe tawata ko Iisaa Almasiihu on jeyi, ko fii onon kadi on tampuno e juuɗe ɲokondooɓe mon ɓen sifa tampereeji ɗi *Yahuudiyankeeɓe ɓen tampinnoo ɗen mofte ɗin."},{"book":"TESALONII 1","chapter":"2","verse":"15","text":"Ko ɓen wari Iisaa Joomi on, wari annabaaɓe ɓen, cukkii men, ɗun ko ɓen ɓe welataa Alla, wonɓe ayɓe yimɓe ɓen fow."},{"book":"TESALONII 1","chapter":"2","verse":"16","text":"Hiɓe fanni men yewtugol ɓe wonaa Yahuudiyanke ɓen fii wota ɓen dande, ko nii ɓe jokkiri hebbingol junuubaaji maɓɓe ɗin. Kono tikkere Alla nden sakkitori nangugol ɓe."},{"book":"TESALONII 1","chapter":"2","verse":"17","text":"Menen, telen-ma amen yo musiɓɓe, e nder ko men seedunoo e mon kon e nder saa'ihun e ɓandu, kono hinaa e ɓernde, hakkee ko men marnoo faale tiiɗuɗo fii yi'itugol on, men etino fii ɗun fota."},{"book":"TESALONII 1","chapter":"2","verse":"18","text":"Ko ɗun waɗi si men faalano yahude ka mon, tentinii min Puulusa, mi etino ɗun ɓuri nde wootere. Kono Ibuliisa hanni men."},{"book":"TESALONII 1","chapter":"2","verse":"19","text":"E hara hinaa onon woni tama'u amen on e weltaare amen nden e *meetelol darja amen on yeeso Iisaa Joomi men on ɲande ardu makko ndun?"},{"book":"TESALONII 1","chapter":"2","verse":"20","text":"Hiiyii, ko onon woni darja amen on e weltaare amen nden!"}]}