{"data":[{"book":"1 Timoteyo","chapter":"4","verse":"1","text":"Mzimu akunena momveka bwino kuti mʼmasiku otsiriza anthu ena adzataya chikhulupiriro chawo ndi kutsatira mizimu yonyenga ndi zinthu zophunzitsidwa ndi ziwanda."},{"book":"1 Timoteyo","chapter":"4","verse":"2","text":"Ziphunzitso zimenezi zimachokera ku chinyengo cha anthu onama, amene chikumbumtima chawo chinamatidwa ndi chitsulo cha moto."},{"book":"1 Timoteyo","chapter":"4","verse":"3","text":"Iwo amaletsa anthu ukwati ndi kuwalamula kuti asamadye zakudya zina, zimene Mulungu analenga kuti amene anakhulupirira ndi kudziwa choonadi, azidye moyamika."},{"book":"1 Timoteyo","chapter":"4","verse":"4","text":"Pakuti chilichonse chimene Mulungu analenga ndi chabwino, ndipo chilichonse chisasalidwe, akamachilandira moyamika,"},{"book":"1 Timoteyo","chapter":"4","verse":"5","text":"pakuti chimayeretsedwa ndi mawu a Mulungu ndi pemphero."},{"book":"1 Timoteyo","chapter":"4","verse":"6","text":"Ngati abale uwalangiza zimenezi, udzakhala mtumiki wabwino wa Khristu Yesu, woleredwa mʼchoonadi cha chikhulupiriro ndi mʼchiphunzitso chabwino chimene wakhala ukutsata."},{"book":"1 Timoteyo","chapter":"4","verse":"7","text":"Koma upewe nkhani zachabe ndi nthano za amayi okalamba; mʼmalo mwake udziphunzitse kukhala moyo wolemekeza Mulungu."},{"book":"1 Timoteyo","chapter":"4","verse":"8","text":"Pakuti kulimbitsa thupi kumapindulitsapo pangʼono, koma moyo woopa Mulungu umapindulitsa pa zonse. Umatilonjeza moyo pa moyo uno ndiponso pa moyo umene ukubwerawo."},{"book":"1 Timoteyo","chapter":"4","verse":"9","text":"Amenewa ndi mawu odalirika ndi oyenera kuwalandira kwathunthu."},{"book":"1 Timoteyo","chapter":"4","verse":"10","text":"Nʼchifukwa chake timagwira ntchito molimbika ndi kuyesetsa, chifukwa tayika chiyembekezo chathu mwa Mulungu wamoyo, amene ndi Mpulumutsi wa anthu onse, koma makamaka wa amene amakhulupirira."},{"book":"1 Timoteyo","chapter":"4","verse":"11","text":"Lamulira ndi kuphunzitsa zinthu zimenezi."},{"book":"1 Timoteyo","chapter":"4","verse":"12","text":"Usalole kuti wina akupeputse chifukwa ndiwe wachinyamata, koma khala chitsanzo kwa okhulupirira pa mayankhulidwe, pa makhalidwe, pa chikondi, pa chikhulupiriro ndi pa kuyera mtima."},{"book":"1 Timoteyo","chapter":"4","verse":"13","text":"Mpaka nditabwera, udzipereke powerenga mawu a Mulungu kwa anthu, kulalikira ndi kuphunzitsa."},{"book":"1 Timoteyo","chapter":"4","verse":"14","text":"Usanyozere mphatso yako yomwe inapatsidwa kwa iwe kudzera mʼmawu auneneri pamene gulu la akulu ampingo linakusanjika manja."},{"book":"1 Timoteyo","chapter":"4","verse":"15","text":"Uzichita zimenezi mosamalitsa ndi modzipereka kwathunthu, kuti aliyense aone kuti ukupita mʼtsogolo."},{"book":"1 Timoteyo","chapter":"4","verse":"16","text":"Samala kwambiri moyo wako ndi ziphunzitso zako. Uzichitabe zimenezi chifukwa ukatero, udzadzipulumutsa ndiponso udzapulumutsa okumvetsera."}]}