{"data":[{"book":"Kukumbuchila","chapter":"5","verse":"1","text":"Musa nakawachema Waisilaeli weng'ha, nakawalonjela, “Mhulichize hemwe Waisilaeli, malajizo na mizilo jondilingulonga na hemwe lehano. Milanguse ago na kugawinza goya."},{"book":"Kukumbuchila","chapter":"5","verse":"2","text":"Mkulu Nguluwi, Nguluwi wa hetwe, nakadita ilagano na hetwe kuchidunda cha Holebu."},{"book":"Kukumbuchila","chapter":"5","verse":"3","text":"Mkulu Nguluwi nahaditile ilagano alyo na wasekulu wa hetwe, ila nakadita na hetwe tweng'ha tuwele wakomu sambi baha."},{"book":"Kukumbuchila","chapter":"5","verse":"4","text":"Mkulu Nguluwi nakalonga na hemwe mchilola ako kuchidunda hagati ha chiluli."},{"book":"Kukumbuchila","chapter":"5","verse":"5","text":"Mhela awo heni nanyima hagati ha hemwe na Mkulu Nguluwi, nandiwalonjelani gala nagoyalonjile, kwa vila hemwe namdumba chila chiluli na hamkwinile kuchidunda."},{"book":"Kukumbuchila","chapter":"5","verse":"6","text":"‘Heni, ndo Mkulu Nguluwi, Nguluwi wa hegwe, ndikulavile kulawila Misili, nakouwele mpogozi."},{"book":"Kukumbuchila","chapter":"5","verse":"7","text":"“ ‘Uleche kuwa na milungu jiyage ila heni."},{"book":"Kukumbuchila","chapter":"5","verse":"8","text":"“ ‘Uleche kiditila jimalukolo ja milungu ja udesi, ama chihongoligwe chifandile na chiwele kilanga ama kuli isi ama mmazi hasi ha isi."},{"book":"Kukumbuchila","chapter":"5","verse":"9","text":"Uleche kujifugamila milungu ja udesi ne kujikolela mijito, kwa vila heni Mkulu Nguluwi, Nguluwi wa hegwe, nda Nguluwi yawele na fihi. Ndanguwagaza wana kwa wihe wa wahaza wa hewo, na lulelo lwa kadatu na lwa kane lwa awo walingunzudila."},{"book":"Kukumbuchila","chapter":"5","verse":"10","text":"Ila ndanguwalajila igano lya kwimilila maelufu ga wala wawele na igano kwa heni na kibata malajizo ga heni."},{"book":"Kukumbuchila","chapter":"5","verse":"11","text":"“ ‘Uleche kulichema hela itagwa lya Mkulu Nguluwi, Nguluwi wa hegwe, mina heni ndo Mkulu Nguluwi sileka kumgaza yoneche yalingulichema hela itagwa lya heni."},{"book":"Kukumbuchila","chapter":"5","verse":"12","text":"“ ‘Udite Zuwa lya Kwesela na kuliwika liwe lyelile, kota heni Mkulu Nguluwi, Nguluwi wa hegwe, vyondikulajize."},{"book":"Kukumbuchila","chapter":"5","verse":"13","text":"Mazuwa sita ukole mijito na udite mbuli za hegwe zeng'ha,"},{"book":"Kukumbuchila","chapter":"5","verse":"14","text":"ila zuwa lya saba ndo zuwa lya Kwesela kwa chiwalo cha heni Mkulu Nguluwi. Zuwa alyo hegwe uleche kukola mijito joneche, ne mwanago ne mhinza wa hegwe ne mpogozi wa hegwe mlume ama mdala ne isenga lyako ne idogowi lyako ne igongolo lya hegwe lyoneche ne mjenzi yawele mgati mwa lugagala lwako, leka mpogozi wa hegwe mlume na mdala wesele kota hegwe vivila."},{"book":"Kukumbuchila","chapter":"5","verse":"15","text":"Uleche kusemwa kota hegwe nawali mpogozi kuli isi ya Misili, nani Mkulu Nguluwi, Nguluwi wa hegwe, nandikulavya ako kwa moko uwele na ludali na mong'ho, ndo mina heni Mkulu Nguluwi, Nguluwi wa hegwe ndikulajiza kulidita liwe Zuwa lya Kwesela."},{"book":"Kukumbuchila","chapter":"5","verse":"16","text":"“ ‘Wahulichize mhaza na mayako, kota vila heni Mkulu Nguluwi, Nguluwi wa hegwe vyondikulajize, udite ahyo leka wikale miyaka minji na mbuli za hegwe ziditigwe goya kuli isi yondilingukupa."},{"book":"Kukumbuchila","chapter":"5","verse":"17","text":"“ ‘Uleche kukopola."},{"book":"Kukumbuchila","chapter":"5","verse":"18","text":"“ ‘Uleche kuwasa na mdala ama mlume wa munhu yunji."},{"book":"Kukumbuchila","chapter":"5","verse":"19","text":"“ ‘Uleche kuhiza."},{"book":"Kukumbuchila","chapter":"5","verse":"20","text":"“ ‘Uleche kulavya ulolezi wa udesi kwa yawele habehi na hegwe."},{"book":"Kukumbuchila","chapter":"5","verse":"21","text":"“ ‘Uleche kumgana mdala wa munhu yawele habehi na hegwe ne kuigana ng'handa ya heye ne mgunda wa heye ne mpogozi wa heye mlume ama mdala ne isenga lya heye ne idogowi lya heye ne chinhu choneche choyawele nacho.’"},{"book":"Kukumbuchila","chapter":"5","verse":"22","text":"“Awo ndo ulonzi uwele Mkulu Nguluwi nawoyawalonjele wanhu weng'ha kwa lizi ng'hulu kulawila kuli chiluli na yila ng'hungugu idinyile jiza totolo. Nakawalonjela lonamwali mikungajize kula kuchidunda na honjeze aho mzilo wunji. Hamba nakandika mchanya mwa vibao vili vya maganga, nakamha."},{"book":"Kukumbuchila","chapter":"5","verse":"23","text":"“Mhela nalomhuliche ayo lizi kulawa hagati ha lila jiza, kuchanya kwa chila chidunda nachali chikwaka chiluli, vilongozi weng'ha wa nhanzi za hemwe na wasekulu nawambuyila."},{"book":"Kukumbuchila","chapter":"5","verse":"24","text":"Hemwe namlonga, ‘Mhulichize! Mkulu Nguluwi, Nguluwi wa hetwe, nakatugubulila ukulu wa heye, tuhulika lizi lya heye kulawila hagati ha chila chiluli. Lehano natumona Nguluwi yolonga na wanhu, na heye munhu nahabagame ila nakalutilila kikala!"},{"book":"Kukumbuchila","chapter":"5","verse":"25","text":"Ila ya choni kiwika hali nongwa ya kubagama kwa kulakazwa na chila chiluli chikulu? Hotuhulika kahi lizi lya Mkulu Nguluwi, Nguluwi wa hetwe, tobagama!"},{"book":"Kukumbuchila","chapter":"5","verse":"26","text":"Ndaze, ndo munhu wachi nayahuliche lizi lya Nguluwi yawele mkomu kulawa hagati ha chiluli kota vyotumhuliche hetwe hamba nakapona mkomu?"},{"book":"Kukumbuchila","chapter":"5","verse":"27","text":"Musa, ulute habehi kuhulichiza geng'ha goyolonga Mkulu Nguluwi, Nguluwi wa hetwe, hamba uye kutulonjela mbuli azo zeng'ha zoyokulonjela. Hetwe togahulichiza na kugadita.’"},{"book":"Kukumbuchila","chapter":"5","verse":"28","text":"“Mkulu Nguluwi nakahulika ulonzi awo weng'ha, nakandonjela, ‘Nyhulika ulonzi vyowokulonjela wanhu awa, geng'ha gowalonjile ga goya."},{"book":"Kukumbuchila","chapter":"5","verse":"29","text":"Wone wawe na majesa kota aga mazuwa geng'ha, nawawe wondumba na kibata mizilo ja heni! Mbuli zeng'ha zahawele goya kwa hewo wawo na walelwa wa hewo mazuwa gose."},{"book":"Kukumbuchila","chapter":"5","verse":"30","text":"Ulute ukawalonjele wahiluche kuli mihema ja hewo."},{"book":"Kukumbuchila","chapter":"5","verse":"31","text":"Ila hegwe Musa wime aha habehi na heni, ndokulonjela malajizo geng'ha na mizilo na utaguso wouwalangusa, leka wadite ahyo kuli isi iwele ndowapa iwe ya hewo.’"},{"book":"Kukumbuchila","chapter":"5","verse":"32","text":"“Hemwe milolele mkadite kota Mkulu Nguluwi, Nguluwi wa hemwe navyoyawalajize, uleche kuleka kudita chila chinhu chilinguganigwa."},{"book":"Kukumbuchila","chapter":"5","verse":"33","text":"Mowinza nzila zeng'ha Mkulu Nguluwi, Nguluwi wa hemwe, vyoyawalajize kuwinza leka mbuli za hemwe ziditigwe goya na mikale miyaka minji kuli isi yomuihola."}]}