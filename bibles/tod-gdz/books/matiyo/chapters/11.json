{"data":[{"book":"Matiyo","chapter":"11","verse":"1","text":"Yesu ɓegai ma ga naama leveiti fe keela puugɔ maazu felegɔiti (12) zea, é zeɠeni ná, é li, é ɗa kalagi wo, ta é ɗa GALA daawooi laazeeli taaiti su ná maaɠoolii zu."},{"book":"Matiyo","chapter":"11","verse":"2","text":"Zan yɛni kasoi ɠa, é Kilista ná-kɛɛwotiiti ma wooi mɛni. É ná-kaladopoi tanigaa leʋeni, ti gaazaɠa, ti ɠɛ ma:"},{"book":"Matiyo","chapter":"11","verse":"3","text":"«Ɗa ɠa è ga naama nui, nii maanɛai ga é ʋa, ɓaa gi taɠili maaɓɔun?»"},{"book":"Matiyo","chapter":"11","verse":"4","text":"Yesu ti wooɠaaʋoteni, é ɠɛ ti ma: «À li, wo naa zuɠula Zan ma, nii wo mɛnisu, ta wo kaazu:"},{"book":"Matiyo","chapter":"11","verse":"5","text":"Gaazuɠole nuiti gaazu ɠa zeɠezu ma, mɛɠɛlɛ nuiti ti ɗa ziɛ ga pagɔ, gee nuiti ti ɗa ɲade, goizuɓɔlɔ nuiti ti ɗa faa mɛni, gɔvɛiti ti ɗa wuzeɠe, woo niinɛ ʋagɔi laa ɠa zeelizu bala nuiti ma."},{"book":"Matiyo","chapter":"11","verse":"6","text":"Undaanɛ nu ɠa ga naama nui, nii é la loa kakagi zu ga nɔ̀un maaʋele.»"},{"book":"Matiyo","chapter":"11","verse":"7","text":"Tɛi Zan ná-keelaiti ti ɠɛni liizu, Yesu tɔɔzeini ga ɓɔɛa bɛbɛi ʋɔ, é ʋilɛ Zan ʋa, é ɠɛ ti ma: «Ɓɛgele ɠa wo liini kaazu teʋebai zu? Seeligi nii fiilɛi ɲiikpisu ɓaa?"},{"book":"Matiyo","chapter":"11","verse":"8","text":"Leeni ɠa mu wo liini kaazu? Nui nii maaɠiliai ga seɠe ʋapagiti ɓaa? Niiti ti maaɠiliai ga seɠe ʋapagiti, naati ta masa pɛlɛiti bu."},{"book":"Matiyo","chapter":"11","verse":"9","text":"Ɓɛgele ɠa mu wo liini kaazu? GALA goo wo nu? Gaama ɠana, nɔ̀un nà bosu wo ma ga teʋegɛ GALA goo wo nu ʋa."},{"book":"Matiyo","chapter":"11","verse":"10","text":"Tɔ ɠa sɛʋɛai ná-faa zu GALA Sɛʋɛi zu ga:"},{"book":"Matiyo","chapter":"11","verse":"11","text":"Gè bo wo ma ga gaamai, nui kpein nii anzanu sɔlɔɔgai, tanɔpɛ ge la dɛ ɠulani, nii bɔɔlɔai é leʋe Zan Ɓatisete ʋa. Tama zɔi dɔiɗai geeɠɔlɔgi ma masadai zu, naa wɔɔlɔʋɛ ba."},{"book":"Matiyo","chapter":"11","verse":"12","text":"É zo Zan Ɓatisete ná-yeeɠɛɠalaiti ma, é zeeli za ma, geeɠɔlɔgi ma masadai ɠa zeeɠaaɓaai laawu,11:12 geeɠɔlɔgi ma masadai ɠa zeeɠaaɓaai laawu: Tati pelei taɠili ɓalaa ka ga nii: geeɠɔlɔgi ma masadai ɠa leʋe pelei ɠaiziɛzu ga maaɓaai zeeɠaaɓaa nuiti ka ti pɔ ti seɠe ga tɔnɔ.11:12 zeeɠaaɓaa nuiti ka ti pɔ ti seɠe ga tɔnɔ: Tati pelei taɠili ɓalaa ka ga nii: zeeɠaaɓaa nuiti ta valazu ba"},{"book":"Matiyo","chapter":"11","verse":"13","text":"Tɔɔzei GALA goo wo nuiti pɛ ta tɔ sɛʋɛi, ti GALA gooi wogɛ eyɛsu é zeeli Zan ma."},{"book":"Matiyo","chapter":"11","verse":"14","text":"Ni wa pɔ ga wo la da, tɔ ɠa é ga Eli, nii ná-fai wogai ga toɠa ʋaazu."},{"book":"Matiyo","chapter":"11","verse":"15","text":"Zɔi faa mɛni goiyeɠe ba, naama nui nii mɛni."},{"book":"Matiyo","chapter":"11","verse":"16","text":"«Ɓɛ ɠa mu nà niizuʋɛ nuɓusɛiti pokɔɠɔ ma? Ti ɠulaʋɛ ga doungoiti ti zeini dɔɔɠɔ ɓalagi zu, ti ɗa wooɠula ti-wɔɔlaiti ma, ti ɗa ɠɛ ma:"},{"book":"Matiyo","chapter":"11","verse":"17","text":"‹Gi koolei vɛa, wo la kuai woni,"},{"book":"Matiyo","chapter":"11","verse":"18","text":"Tɔɔzei Zan ʋaani, é ɗa zugi zo, é la dɔɔ ɓɔlezu, ti ɠɛ ma: ‹Inɛgi ɠa su!›"},{"book":"Matiyo","chapter":"11","verse":"19","text":"Nu ná-Doun Zunui ʋaa, é ɗa daamii ta kpɔɔlei wo, ti ɠɛ ma mɔnɔ: ‹Zunui nii ɠa ga ɠulukpu nu ta dɔɔ ɓɔle nu wolai. Toɠa ga mulu zo nuiti ta kotoba nuiti ti-wɔɔlai.› Kɛlɛ ɠimalai ná-kɛɛwotiiti ta dɛɛzu ga telebogɛ.»"},{"book":"Matiyo","chapter":"11","verse":"20","text":"Yesu zɛba é ɗa zeli ɓaaɓaagi lo taaiti ma, ʋɛti é ná-laavɔɔ vai bɔɔlɔzu ɠɛɛni náti, mazɔlɔɔ taai naati su nuɓusɛiti ti la ɠɛni ti-ziɛ ʋelei maavaliboni."},{"book":"Matiyo","chapter":"11","verse":"21","text":"«Maanɔɠɔi ɠa è ʋɛ, Kolazɛn, maanɔɠɔi ɠɛ è ʋɛ, Ɓɛtesayida! Mazɔlɔɔ laavɔɔ vai niiti ti ɠɛai wo ʋɔ bɛ, ni naa ɠɛɠalai ɠɛɛni Tiil ta Sidɔn laaiti su, eɠɛ kaite ti zu nuɓusɛiti ti ti-ziɛ ʋelei maavaliboga, ti saa wɔlɔ wo seɠeiti too ɠɔba, ti zuʋui ʋu tɔungiti su."},{"book":"Matiyo","chapter":"11","verse":"22","text":"Naa ɠa é ba, nà bosu wo ma ga: Tukpɔɠaaleʋe voloi, wa-lukpɔi ɠa ɓaa, é leʋe Tiil ta Sidɔn laaiti tɔnɔi ʋa."},{"book":"Matiyo","chapter":"11","verse":"23","text":"Ɗɔun, Kapɛɛlɛnawume, ɗa kaazu ga è-lɔɠɔi ɠa wɔɔlɔzu, è zeeli geeɠɔlɔgi zu ɓaa? Naa li poun! Ta è yei gɔvɛalaazu. Mazɔlɔɔ laavɔɔ vai niiti ti ɠɛai è ʋɔ bɛ, ni naa ɠɛɠalai ɠɛɛni Sɔdɔme taai zu, eɠɛ é ná dɛ zaaɠaza."},{"book":"Matiyo","chapter":"11","verse":"24","text":"Naa ɠa é ba, nà bosu wo ma ga: Tukpɔɠaaleʋe voloi, wa-lukpɔi ɠa ɓaa, é leʋe Sɔdɔme yooi nɔnɔi ʋa.»"},{"book":"Matiyo","chapter":"11","verse":"25","text":"Naama yeeɠɛɠalai zu, Yesu ɠɛni ma: «Ee, Kɛ̀ɛ, geeɠɔlɔgi ta zooi Maliɠii, nà è mamasu, tɔɔzei è niima vaiti dɔɔɠua ɠima nuiti ta keleɠele nuiti ba, è ti lɛ ga naati, niiti ti yeemalɔigai."},{"book":"Matiyo","chapter":"11","verse":"26","text":"Gaamazu, Kɛ̀ɛ, ʋele ɠana nɛai la è ʋɛ."},{"book":"Matiyo","chapter":"11","verse":"27","text":"Kɛ̀ɛ fai pɛ puuʋɛ zèezu. Nu nɔpɛ ge la Doun Zunui ɠwɛɛ, é ɠula Ɠɛɛɠɛi ʋolu, tama nu nɔpɛ ge la ɓalaa Ɠɛɛɠɛi ɠwɛɛ, é ɠula Doun Zunui ʋolu, ta naama nui nii Doun Zunui a ɠɛna pɔ é dɛɛ la."},{"book":"Matiyo","chapter":"11","verse":"28","text":"À ʋa pɔ̀, wɔi pɛ wo ɓɔlɔai, kasɔi laani wo unma, nà dooɠo fe wo ʋɛ."},{"book":"Matiyo","chapter":"11","verse":"29","text":"À nà-unbawului zeɠe, wo da unma, wo lɔ pɔ̀ bɛ kala pelei zu, mazɔlɔɔ nà-fai ɠaanɛɛʋɛ, gè ɠɛ ga ɓɔɠɔmaayei nu zìimaʋɛ, wa dooɠogi zɔlɔɔ ɓɔɠɔ vaa ma."},{"book":"Matiyo","chapter":"11","verse":"30","text":"Nà-unbawului zeɠezu la ɓaani, kasɔi ɓalaa gè daazu wo unma, feɠagɛ.»"}]}