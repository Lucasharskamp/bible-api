{"data":[{"book":"ΚΑΤΑ ΙΩΑΝΝΗΝ","chapter":"4","verse":"1","text":"Ὡς οὖν ἔγνω ὁ Κύριος ὅτι ἤκουσαν οἱ Φαρισαῖοι ὅτι Ἰησοῦς πλείονας μαθητὰς ποιεῖ καὶ βαπτίζει ἢ Ἰωάννης —"},{"book":"ΚΑΤΑ ΙΩΑΝΝΗΝ","chapter":"4","verse":"2","text":"καίτοιγε Ἰησοῦς αὐτὸς οὐκ ἐβάπτιζεν, ἀλλ᾿ οἱ μαθηταὶ αὐτοῦ —"},{"book":"ΚΑΤΑ ΙΩΑΝΝΗΝ","chapter":"4","verse":"3","text":"ἀφῆκε τὴν Ἰουδαίαν, καὶ ἀπῆλθε πάλιν εἰς τὴν Γαλιλαίαν."},{"book":"ΚΑΤΑ ΙΩΑΝΝΗΝ","chapter":"4","verse":"4","text":"Ἔδει δὲ αὐτὸν διέρχεσθαι διὰ τῆς Σαμαρείας."},{"book":"ΚΑΤΑ ΙΩΑΝΝΗΝ","chapter":"4","verse":"5","text":"Ἔρχεται οὖν εἰς πόλιν τῆς Σαμαρείας λεγομένην 4.5 Συχάρ ¦ Σιχάρ Bez. El.Συχάρ, πλησίον τοῦ χωρίου ὃ ἔδωκεν Ἰακὼβ Ἰωσὴφ τῷ υἱῷ αὐτοῦ·"},{"book":"ΚΑΤΑ ΙΩΑΝΝΗΝ","chapter":"4","verse":"6","text":"ἦν δὲ ἐκεῖ πηγὴ τοῦ Ἰακώβ. Ὁ οὖν Ἰησοῦς κεκοπιακὼς ἐκ τῆς ὁδοιπορίας ἐκαθέζετο οὕτως ἐπὶ τῇ πηγῇ. Ὥρα ἦν ὡσεὶ ἕκτη."},{"book":"ΚΑΤΑ ΙΩΑΝΝΗΝ","chapter":"4","verse":"7","text":"Ἔρχεται γυνὴ ἐκ τῆς Σαμαρείας ἀντλῆσαι ὕδωρ· λέγει αὐτῇ ὁ Ἰησοῦς, Δός μοι πιεῖν."},{"book":"ΚΑΤΑ ΙΩΑΝΝΗΝ","chapter":"4","verse":"8","text":"Οἱ γὰρ μαθηταὶ αὐτοῦ ἀπεληλύθεισαν εἰς τὴν πόλιν, ἵνα τροφὰς ἀγοράσωσι."},{"book":"ΚΑΤΑ ΙΩΑΝΝΗΝ","chapter":"4","verse":"9","text":"Λέγει οὖν αὐτῷ ἡ γυνὴ ἡ Σαμαρεῖτις, Πῶς σὺ Ἰουδαῖος ὢν παρ᾿ ἐμοῦ πιεῖν αἰτεῖς, οὔσης γυναικὸς Σαμαρείτιδος; — Οὐ γὰρ συγχρῶνται Ἰουδαῖοι Σαμαρείταις."},{"book":"ΚΑΤΑ ΙΩΑΝΝΗΝ","chapter":"4","verse":"10","text":"Ἀπεκρίθη Ἰησοῦς καὶ εἶπεν αὐτῇ, Εἰ ᾔδεις τὴν δωρεὰν τοῦ Θεοῦ, καὶ τίς ἐστιν ὁ λέγων σοι, Δός μοι πιεῖν, σὺ ἂν ᾔτησας αὐτόν, καὶ ἔδωκεν ἄν σοι ὕδωρ ζῶν."},{"book":"ΚΑΤΑ ΙΩΑΝΝΗΝ","chapter":"4","verse":"11","text":"Λέγει αὐτῷ ἡ γυνή, Κύριε, οὔτε ἄντλημα ἔχεις, καὶ τὸ φρέαρ ἐστὶ βαθύ· πόθεν οὖν ἔχεις τὸ ὕδωρ τὸ ζῶν;"},{"book":"ΚΑΤΑ ΙΩΑΝΝΗΝ","chapter":"4","verse":"12","text":"Μὴ σὺ μείζων εἶ τοῦ πατρὸς ἡμῶν Ἰακώβ, ὃς ἔδωκεν ἡμῖν τὸ φρέαρ, καὶ αὐτὸς ἐξ αὐτοῦ ἔπιε, καὶ οἱ υἱοὶ αὐτοῦ, καὶ τὰ θρέμματα αὐτοῦ;"},{"book":"ΚΑΤΑ ΙΩΑΝΝΗΝ","chapter":"4","verse":"13","text":"Ἀπεκρίθη ὁ Ἰησοῦς καὶ εἶπεν αὐτῇ, Πᾶς ὁ πίνων ἐκ τοῦ ὕδατος τούτου, διψήσει πάλιν·"},{"book":"ΚΑΤΑ ΙΩΑΝΝΗΝ","chapter":"4","verse":"14","text":"ὃς δ᾿ ἂν πίῃ ἐκ τοῦ ὕδατος οὗ ἐγὼ δώσω αὐτῷ, οὐ μὴ διψήσῃ εἰς τὸν αἰῶνα· ἀλλὰ τὸ ὕδωρ ὃ δώσω αὐτῷ γενήσεται ἐν αὐτῷ πηγὴ ὕδατος ἁλλομένου εἰς ζωὴν αἰώνιον."},{"book":"ΚΑΤΑ ΙΩΑΝΝΗΝ","chapter":"4","verse":"15","text":"Λέγει πρὸς αὐτὸν ἡ γυνή, Κύριε, δός μοι τοῦτο τὸ ὕδωρ, ἵνα μὴ διψῶ, μηδὲ ἔρχωμαι ἐνθάδε ἀντλεῖν."},{"book":"ΚΑΤΑ ΙΩΑΝΝΗΝ","chapter":"4","verse":"16","text":"Λέγει αὐτῇ ὁ Ἰησοῦς, Ὕπαγε, φώνησον τὸν ἄνδρα σοῦ, καὶ ἐλθὲ ἐνθάδε."},{"book":"ΚΑΤΑ ΙΩΑΝΝΗΝ","chapter":"4","verse":"17","text":"Ἀπεκρίθη ἡ γυνὴ καὶ εἶπεν, Οὐκ ἔχω ἄνδρα. Λέγει αὐτῇ ὁ Ἰησοῦς, Καλῶς εἶπας ὅτι Ἄνδρα οὐκ ἔχω·"},{"book":"ΚΑΤΑ ΙΩΑΝΝΗΝ","chapter":"4","verse":"18","text":"πέντε γὰρ ἄνδρας ἔσχες, καὶ νῦν ὃν ἔχεις οὐκ ἔστι σου ἀνήρ· τοῦτο ἀληθὲς εἴρηκας."},{"book":"ΚΑΤΑ ΙΩΑΝΝΗΝ","chapter":"4","verse":"19","text":"Λέγει αὐτῷ ἡ γυνή, Κύριε, θεωρῶ ὅτι προφήτης εἶ σύ."},{"book":"ΚΑΤΑ ΙΩΑΝΝΗΝ","chapter":"4","verse":"20","text":"Οἱ πατέρες ἡμῶν ἐν τούτῳ τῷ ὄρει προσεκύνησαν· καὶ ὑμεῖς λέγετε ὅτι ἐν Ἱεροσολύμοις ἐστὶν ὁ τόπος ὅπου δεῖ προσκυνεῖν."},{"book":"ΚΑΤΑ ΙΩΑΝΝΗΝ","chapter":"4","verse":"21","text":"Λέγει αὐτῇ ὁ Ἰησοῦς, Γύναι, πίστευσόν μοι ὅτι ἔρχεται ὥρα, ὅτε οὔτε ἐν τῷ ὄρει τούτῳ οὔτε ἐν Ἱεροσολύμοις προσκυνήσετε τῷ πατρί."},{"book":"ΚΑΤΑ ΙΩΑΝΝΗΝ","chapter":"4","verse":"22","text":"Ὑμεῖς προσκυνεῖτε ὃ οὐκ οἴδατε· ἡμεῖς προσκυνοῦμεν ὃ οἴδαμεν· ὅτι ἡ σωτηρία ἐκ τῶν Ἰουδαίων ἐστίν."},{"book":"ΚΑΤΑ ΙΩΑΝΝΗΝ","chapter":"4","verse":"23","text":"Ἀλλ᾿ ἔρχεται ὥρα καὶ νῦν ἐστιν, ὅτε οἱ ἀληθινοὶ προσκυνηταὶ προσκυνήσουσι τῷ πατρὶ ἐν πνεύματι καὶ ἀληθείᾳ· καὶ γὰρ ὁ πατὴρ τοιούτους ζητεῖ τοὺς προσκυνοῦντας αὐτόν."},{"book":"ΚΑΤΑ ΙΩΑΝΝΗΝ","chapter":"4","verse":"24","text":"Πνεῦμα ὁ Θεός· καὶ τοὺς προσκυνοῦντας αὐτόν, ἐν πνεύματι καὶ ἀληθείᾳ δεῖ προσκυνεῖν."},{"book":"ΚΑΤΑ ΙΩΑΝΝΗΝ","chapter":"4","verse":"25","text":"Λέγει αὐτῷ ἡ γυνή, Οἶδα ὅτι Μεσσίας ἔρχεται — ὁ λεγόμενος Χριστός· ὅταν ἔλθῃ ἐκεῖνος, ἀναγγελεῖ ἡμῖν πάντα."},{"book":"ΚΑΤΑ ΙΩΑΝΝΗΝ","chapter":"4","verse":"26","text":"Λέγει αὐτῇ ὁ Ἰησοῦς, Ἐγώ εἰμι, ὁ λαλῶν σοι."},{"book":"ΚΑΤΑ ΙΩΑΝΝΗΝ","chapter":"4","verse":"27","text":"Καὶ ἐπὶ τούτῳ ἦλθον οἱ μαθηταὶ αὐτοῦ, καὶ ἐθαύμασαν ὅτι μετὰ γυναικὸς ἐλάλει· οὐδεὶς μέντοι εἶπε, Τί ζητεῖς; ἤ, Τί λαλεῖς μετ᾿ αὐτῆς;"},{"book":"ΚΑΤΑ ΙΩΑΝΝΗΝ","chapter":"4","verse":"28","text":"Ἀφῆκεν οὖν τὴν ὑδρίαν αὐτῆς ἡ γυνή, καὶ ἀπῆλθεν εἰς τὴν πόλιν, καὶ λέγει τοῖς ἀνθρώποις,"},{"book":"ΚΑΤΑ ΙΩΑΝΝΗΝ","chapter":"4","verse":"29","text":"Δεῦτε, ἴδετε ἄνθρωπον, ὃς εἶπέ μοι πάντα ὅσα ἐποίησα· μήτι οὗτός ἐστιν ὁ Χριστός;"},{"book":"ΚΑΤΑ ΙΩΑΝΝΗΝ","chapter":"4","verse":"30","text":"Ἐξῆλθον οὖν ἐκ τῆς πόλεως, καὶ ἤρχοντο πρὸς αὐτόν."},{"book":"ΚΑΤΑ ΙΩΑΝΝΗΝ","chapter":"4","verse":"31","text":"Ἐν δὲ τῷ μεταξὺ ἠρώτων αὐτὸν οἱ μαθηταί, λέγοντες, Ῥαββί, φάγε."},{"book":"ΚΑΤΑ ΙΩΑΝΝΗΝ","chapter":"4","verse":"32","text":"Ὁ δὲ εἶπεν αὐτοῖς, Ἐγὼ βρῶσιν ἔχω φαγεῖν ἣν ὑμεῖς οὐκ οἴδατε."},{"book":"ΚΑΤΑ ΙΩΑΝΝΗΝ","chapter":"4","verse":"33","text":"Ἔλεγον οὖν οἱ μαθηταὶ πρὸς ἀλλήλους, Μή τις ἤνεγκεν αὐτῷ φαγεῖν;"},{"book":"ΚΑΤΑ ΙΩΑΝΝΗΝ","chapter":"4","verse":"34","text":"Λέγει αὐτοῖς ὁ Ἰησοῦς, Ἐμὸν βρῶμά ἐστιν, ἵνα ποιῶ τὸ θέλημα τοῦ πέμψαντός με, καὶ τελειώσω αὐτοῦ τὸ ἔργον."},{"book":"ΚΑΤΑ ΙΩΑΝΝΗΝ","chapter":"4","verse":"35","text":"Οὐχ ὑμεῖς λέγετε ὅτι Ἔτι τετράμηνόν ἐστι, καὶ ὁ θερισμὸς ἔρχεται; Ἰδού, λέγω ὑμῖν, ἐπάρατε τοὺς ὀφθαλμοὺς ὑμῶν, καὶ θεάσασθε τὰς χώρας, ὅτι λευκαί εἰσι πρὸς θερισμὸν ἤδη."},{"book":"ΚΑΤΑ ΙΩΑΝΝΗΝ","chapter":"4","verse":"36","text":"Καὶ ὁ θερίζων μισθὸν λαμβάνει, καὶ συνάγει καρπὸν εἰς ζωὴν αἰώνιον· ἵνα καὶ ὁ σπείρων ὁμοῦ χαίρῃ καὶ ὁ θερίζων."},{"book":"ΚΑΤΑ ΙΩΑΝΝΗΝ","chapter":"4","verse":"37","text":"Ἐν γὰρ τούτῳ ὁ λόγος ἐστὶν 4.37 ὁ ¦−Bez. Sc.ὁ ἀληθινός, ὅτι Ἄλλος ἐστὶν ὁ σπείρων, καὶ ἄλλος ὁ θερίζων."},{"book":"ΚΑΤΑ ΙΩΑΝΝΗΝ","chapter":"4","verse":"38","text":"Ἐγὼ ἀπέστειλα ὑμᾶς θερίζειν ὃ οὐχ ὑμεῖς κεκοπιάκατε· ἄλλοι κεκοπιάκασι, καὶ ὑμεῖς εἰς τὸν κόπον αὐτῶν εἰσεληλύθατε."},{"book":"ΚΑΤΑ ΙΩΑΝΝΗΝ","chapter":"4","verse":"39","text":"Ἐκ δὲ τῆς πόλεως ἐκείνης πολλοὶ ἐπίστευσαν εἰς αὐτὸν τῶν Σαμαρειτῶν διὰ τὸν λόγον τῆς γυναικὸς μαρτυρούσης ὅτι Εἶπέ μοι πάντα ὅσα ἐποίησα."},{"book":"ΚΑΤΑ ΙΩΑΝΝΗΝ","chapter":"4","verse":"40","text":"Ὡς οὖν ἦλθον πρὸς αὐτὸν οἱ Σαμαρεῖται, ἠρώτων αὐτὸν μεῖναι παρ᾿ αὐτοῖς· καὶ ἔμεινεν ἐκεῖ δύο ἡμέρας."},{"book":"ΚΑΤΑ ΙΩΑΝΝΗΝ","chapter":"4","verse":"41","text":"Καὶ πολλῷ πλείους ἐπίστευσαν διὰ τὸν λόγον αὐτοῦ,"},{"book":"ΚΑΤΑ ΙΩΑΝΝΗΝ","chapter":"4","verse":"42","text":"τῇ τε γυναικὶ ἔλεγον ὅτι Οὐκέτι διὰ τὴν σὴν λαλιὰν πιστεύομεν· αὐτοὶ γὰρ ἀκηκόαμεν, καὶ οἴδαμεν ὅτι οὗτός ἐστιν ἀληθῶς ὁ σωτὴρ τοῦ κόσμου, ὁ Χριστός."},{"book":"ΚΑΤΑ ΙΩΑΝΝΗΝ","chapter":"4","verse":"43","text":"Μετὰ δὲ τὰς δύο ἡμέρας ἐξῆλθεν ἐκεῖθεν, καὶ ἀπῆλθεν εἰς τὴν Γαλιλαίαν."},{"book":"ΚΑΤΑ ΙΩΑΝΝΗΝ","chapter":"4","verse":"44","text":"Αὐτὸς γὰρ ὁ Ἰησοῦς ἐμαρτύρησεν ὅτι προφήτης ἐν τῇ ἰδίᾳ πατρίδι τιμὴν οὐκ ἔχει."},{"book":"ΚΑΤΑ ΙΩΑΝΝΗΝ","chapter":"4","verse":"45","text":"Ὅτε οὖν ἦλθεν εἰς τὴν Γαλιλαίαν, ἐδέξαντο αὐτὸν οἱ Γαλιλαῖοι, πάντα ἑωρακότες ἃ ἐποίησεν ἐν Ἱεροσολύμοις ἐν τῇ ἑορτῇ· καὶ αὐτοὶ γὰρ ἦλθον εἰς τὴν ἑορτήν."},{"book":"ΚΑΤΑ ΙΩΑΝΝΗΝ","chapter":"4","verse":"46","text":"Ἦλθεν οὖν ὁ Ἰησοῦς πάλιν εἰς τὴν Κανᾶ τῆς Γαλιλαίας, ὅπου ἐποίησε τὸ ὕδωρ οἶνον. Καὶ ἦν τις βασιλικός, οὗ ὁ υἱὸς ἠσθένει ἐν Καπερναούμ."},{"book":"ΚΑΤΑ ΙΩΑΝΝΗΝ","chapter":"4","verse":"47","text":"Οὗτος ἀκούσας ὅτι Ἰησοῦς ἥκει ἐκ τῆς Ἰουδαίας εἰς τὴν Γαλιλαίαν, ἀπῆλθε πρὸς αὐτόν, καὶ ἠρώτα αὐτὸν ἵνα καταβῇ καὶ ἰάσηται αὐτοῦ τὸν υἱόν· ἤμελλε γὰρ ἀποθνῄσκειν."},{"book":"ΚΑΤΑ ΙΩΑΝΝΗΝ","chapter":"4","verse":"48","text":"Εἶπεν οὖν ὁ Ἰησοῦς πρὸς αὐτόν, Ἐὰν μὴ σημεῖα καὶ τέρατα ἴδητε, οὐ μὴ πιστεύσητε."},{"book":"ΚΑΤΑ ΙΩΑΝΝΗΝ","chapter":"4","verse":"49","text":"Λέγει πρὸς αὐτὸν ὁ βασιλικός, Κύριε, κατάβηθι πρὶν ἀποθανεῖν τὸ παιδίον μου."},{"book":"ΚΑΤΑ ΙΩΑΝΝΗΝ","chapter":"4","verse":"50","text":"Λέγει αὐτῷ ὁ Ἰησοῦς, Πορεύου· ὁ υἱός σου ζῇ. Καὶ ἐπίστευσεν ὁ ἄνθρωπος τῷ λόγῳ ᾧ εἶπεν αὐτῷ Ἰησοῦς, καὶ ἐπορεύετο."},{"book":"ΚΑΤΑ ΙΩΑΝΝΗΝ","chapter":"4","verse":"51","text":"Ἤδη δὲ αὐτοῦ καταβαίνοντος, οἱ δοῦλοι αὐτοῦ ἀπήντησαν αὐτῷ, καὶ ἀπήγγειλαν λέγοντες ὅτι Ὁ παῖς σου ζῇ."},{"book":"ΚΑΤΑ ΙΩΑΝΝΗΝ","chapter":"4","verse":"52","text":"Ἐπύθετο οὖν παρ᾿ αὐτῶν τὴν ὥραν ἐν ᾗ κομψότερον ἔσχε. Καὶ εἶπον αὐτῷ ὅτι Χθὲς ὥραν ἑβδόμην ἀφῆκεν αὐτὸν ὁ πυρετός."},{"book":"ΚΑΤΑ ΙΩΑΝΝΗΝ","chapter":"4","verse":"53","text":"Ἔγνω οὖν ὁ πατὴρ ὅτι ἐν ἐκείνῃ τῇ ὥρᾳ, ἐν ᾗ εἶπεν αὐτῷ ὁ Ἰησοῦς ὅτι Ὁ υἱός σου ζῇ· καὶ ἐπίστευσεν αὐτὸς καὶ ἡ οἰκία αὐτοῦ ὅλη."},{"book":"ΚΑΤΑ ΙΩΑΝΝΗΝ","chapter":"4","verse":"54","text":"Τοῦτο πάλιν δεύτερον σημεῖον ἐποίησεν ὁ Ἰησοῦς, ἐλθὼν ἐκ τῆς Ἰουδαίας εἰς τὴν Γαλιλαίαν."}]}