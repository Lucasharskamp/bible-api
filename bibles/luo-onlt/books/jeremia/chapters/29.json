{"data":[{"book":"Jeremia","chapter":"29","verse":"1","text":"Ma e baruwa mane janabi Jeremia ooro koa Jerusalem ne jodongo mane otony e dier jotwech kod ne jodolo, jonabi kod ji mamoko duto mane Nebukadneza notero e twech koa Jerusalem nyaka Babulon."},{"book":"Jeremia","chapter":"29","verse":"2","text":"(Ma ne en bangʼ ka Ruoth Jehoyakin kod min ruoth, jotelo mag agola kod jotend Juda gi Jerusalem, jopecho gi jogoro osedhi e twech koa Jerusalem.)"},{"book":"Jeremia","chapter":"29","verse":"3","text":"Nomiyo Elasa wuod Shafan kod Gemaria wuod Hilkia baruwa, jogo mane Zedekia ruodh Juda nooro Babulon ir Ruoth Nebukadneza. Kawacho niya:"},{"book":"Jeremia","chapter":"29","verse":"4","text":"Ma e gima Jehova Nyasaye Maratego, ma Nyasach Israel, wacho ne jogo duto mane atero e twech koa Jerusalem nyaka Babulon:"},{"book":"Jeremia","chapter":"29","verse":"5","text":"“Geruru udi kendo udag kanyo; pidhuru puothe kendo ucham gik ma ginyago."},{"book":"Jeremia","chapter":"29","verse":"6","text":"Nyomburu mondo onywol yawuowi kod nyiri; yuduru mon ne yawuotu kendo uchiw nyiu mondo onyuom, magin bende ginywol yawuotgi kod nyigi mondo kwanu omedre kendo kik udog chien."},{"book":"Jeremia","chapter":"29","verse":"7","text":"Bende, dwaruru kwe kod mwandu mar dala maduongʼ ma aseterou e twech. Lamuru Jehova Nyasaye, ndalono nikech kodhi maber to un bende unudhi maber.”"},{"book":"Jeremia","chapter":"29","verse":"8","text":"Ee, ma e gima Jehova Nyasaye Maratego, ma Nyasach Israel, wacho: “Kik iwe jonabi kod joma neno wach e lek manie dieru wuondu. Kik uchik itu ne lek ma gileko nikech mano miyo gimedo leko."},{"book":"Jeremia","chapter":"29","verse":"9","text":"Gikoro miriambo gi nyinga. Ok aorogi,” Jehova Nyasaye owacho."},{"book":"Jeremia","chapter":"29","verse":"10","text":"Ma e gima Jehova Nyasaye wacho: “Bangʼ ka usetieko higni piero abiriyo e Babulon, to anabi iru kendo achop singo mara mar ngʼwono mondo aduogu ka.”"},{"book":"Jeremia","chapter":"29","verse":"11","text":"Nimar Jehova Nyasaye wacho niya, “Angʼeyo chenro ma an-go kodu. Chenro mar dhi maber to ok mar hinyou, chenro mar miyou geno kod ngima mabiro."},{"book":"Jeremia","chapter":"29","verse":"12","text":"Eka unuluonga mi anabi kendo ulama, to anawinju."},{"book":"Jeremia","chapter":"29","verse":"13","text":"Unudwara kendo unuyuda ka udwara gi chunyu duto."},{"book":"Jeremia","chapter":"29","verse":"14","text":"Ununwangʼa kendo anaduogu ka ua e twech. Anachoku ka ua e pinje duto kod kuonde ma asekeyoue kendo anaduogu kama ne uae ka aterou e twech,” Jehova Nyasaye owacho."},{"book":"Jeremia","chapter":"29","verse":"15","text":"Unyalo wacho niya, “Jehova Nyasaye osemiyowa jonabi ei Babulon,”"},{"book":"Jeremia","chapter":"29","verse":"16","text":"to ma e gima Jehova Nyasaye wacho kuom ruoth mobet e kom duongʼ mar Daudi kod jogo duto modongʼ e dala maduongʼni, jopinyu mane ok odhi kodu e twech;"},{"book":"Jeremia","chapter":"29","verse":"17","text":"adiera, ma e gima Jehova Nyasaye Maratego wacho: “Anaor ligangla, kech kod masira kuomgi kendo analokgi ka ngʼope maricho ma ok nyal cham."},{"book":"Jeremia","chapter":"29","verse":"18","text":"Analawgi gi ligangla, kech kod masira kendo anami gibed joma bwogo gwenge duto manie piny kendo gir kwongʼ kod bwok, gima ok onego mi luor kendo ma jaricho, e dier ogendini duto mane aseriembogie.”"},{"book":"Jeremia","chapter":"29","verse":"19","text":"Jehova Nyasaye wacho niya, “Nimar pok giwinjo wechena, ma gin weche mane aoronegi kuom jotichna ma jonabi. To kata mana un joma ne oter e twech pok uwinja,” Jehova Nyasaye owacho."},{"book":"Jeremia","chapter":"29","verse":"20","text":"Emomiyo, winjuru wach Jehova Nyasaye, un joma ni e twech duto ma aseriembo koa Jerusalem nyaka Babulon."},{"book":"Jeremia","chapter":"29","verse":"21","text":"Ma e gima Jehova Nyasaye Maratego, ma Nyasach Israel, wacho kuom Ahab wuod Kolaya kod Zedekia wuod Maseya, ma koronu miriambo e nyinga: “Anachiwgi ne Nebukadneza ruodh Babulon, kendo enoneg-gi e nyimu ka uneno."},{"book":"Jeremia","chapter":"29","verse":"22","text":"Nikech gin, joma ni e twech duto moa Juda man Babulon noti gi kwongʼni kawacho ni: ‘Mad Jehova Nyasaye timnu mana kaka notimone Zedekia kod Ahab, mane ruodh Babulon owangʼo e mach.’"},{"book":"Jeremia","chapter":"29","verse":"23","text":"Nimar gisetimo gik mamono ei Israel; giseterore gi monde jobathgi kendo e nyinga gisewacho miriambo, mane ok anyisogi mondo giwachi. Angʼeye kendo an janeno kuom wachno,” Jehova Nyasaye owacho."},{"book":"Jeremia","chapter":"29","verse":"24","text":"Nyis Shemaya ja-Nehelam,"},{"book":"Jeremia","chapter":"29","verse":"25","text":"“Ma e gima Jehova Nyasaye Maratego ma Nyasach Israel, wacho: Ne ioro barupe e nyingi iwuon ne ji duto man Jerusalem, ne Zefania wuod Maseya jadolo, kendo ne jodolo mamoko duto. Ne iwachone Zefania ni,"},{"book":"Jeremia","chapter":"29","verse":"26","text":"‘Jehova Nyasaye oseyieri jadolo kar Jehoyada mondo ibed jarit od Jehova Nyasaye; omiyo koro ngʼato ma janeko mawuondore ni janabi onego itwe gi nyororo kod chuma molworo ngʼute."},{"book":"Jeremia","chapter":"29","verse":"27","text":"Marangʼo pod ok imako Jeremia moa Anathoth, ma ketore ni janabi e dieru?"},{"book":"Jeremia","chapter":"29","verse":"28","text":"Oseoranwa wachni Babulon: Enobed kinde marabora. Emomiyo geruru udi kendo udagie eigi; pidhuru puothe kendo ucham gigo ma ginyago.’ ”"},{"book":"Jeremia","chapter":"29","verse":"29","text":"Zefania jadolo, kata kamano, nosomo baruwani ne Jeremia janabi."},{"book":"Jeremia","chapter":"29","verse":"30","text":"Eka wach Jehova Nyasaye nobiro ne Jeremia ni,"},{"book":"Jeremia","chapter":"29","verse":"31","text":"“Or wachni ne joma ni e twech duto: ‘Ma e gima Jehova Nyasaye wacho kuom Shemaya ja-Nehelam: Nikech Shemaya osekoronu, kata obedo ni ne ok aore, kendo osemiyo uyie gi miriambo,"},{"book":"Jeremia","chapter":"29","verse":"32","text":"ma e gima Jehova Nyasaye wacho: Adier, anakum Shemaya ja-Nehelam kod gunde. Onge ngʼama nodongʼ kuom joge, kata neno gik mabeyo mabiro timo ne joga, nikech oselando mondo ji ongʼanyna. An Jehova Nyasaye ema awacho kamano.’ ”"}]}