{"data":[{"book":"Deteronomi","chapter":"5","verse":"1","text":"Moyize abengisaki Isalaele mobimba mpe alobaki : « Oh Isalaele, yoka malamu bikateli mpe mibeko oyo nakoyebisa yo lelo. Yekola yango, batela yango mpe salela yango."},{"book":"Deteronomi","chapter":"5","verse":"2","text":"Yawe, Nzambe na biso, asalaki boyokani elongo na biso elongo na ngomba Orebi."},{"book":"Deteronomi","chapter":"5","verse":"3","text":"Yawe asalaki te boyokani oyo na bakoko na biso kasi asalaki yango nde na biso, biso nyonso oyo tozali na bomoi awa na mokolo ya lelo."},{"book":"Deteronomi","chapter":"5","verse":"4","text":"Yawe alobaki na bino kati na moto likolo ya ngomba ndenge moto alobanaka na moto miso na miso."},{"book":"Deteronomi","chapter":"5","verse":"5","text":"Na tango wana, natelemaki kati ya Yawe mpe bino mpo na koyebisa bino maloba na Yawe, pamba te bozalaki kobanga moto mpe bomataki te likolo ya ngomba. Tala maloba oyo alobaki :"},{"book":"Deteronomi","chapter":"5","verse":"6","text":"‹ Nazali Yawe, Nzambe na yo, oyo abimisaki yo wuta na mokili ya Ejipito epai wapi ozalaki na bowumbu."},{"book":"Deteronomi","chapter":"5","verse":"7","text":"Okozalaka na banzambe mosusu te, bobele Ngai."},{"book":"Deteronomi","chapter":"5","verse":"8","text":"Okomisalelaka te nzambe ya ekeko to bililingi ya biloko oyo ezali na likolo, na se to na mayi oyo ezali na se ya mabele."},{"book":"Deteronomi","chapter":"5","verse":"9","text":"Okogumbamelaka yango te mpe okosalelaka yango te, pamba te Ngai Yawe, Nzambe na yo, nazali Nzambe ya zuwa ; napesaka bana etumbu mpo na masumu ya batata kino na molongo ya misato mpe ya minei ya bato oyo bayinaka Ngai."},{"book":"Deteronomi","chapter":"5","verse":"10","text":"Kasi natalisaka bolingo na Ngai kino na molongo ya nkoto epai ya bato oyo balingaka Ngai mpe babatelaka mibeko na Ngai."},{"book":"Deteronomi","chapter":"5","verse":"11","text":"Okotangaka te na pamba Kombo ya Yawe, Nzambe na yo, pamba te Yawe akopesa etumbu na moto nyonso oyo akotanga Kombo na Ye na pamba."},{"book":"Deteronomi","chapter":"5","verse":"12","text":"Kanisaka mokolo ya Saba mpe bulisaka yango, ndenge Yawe, Nzambe na yo, atindaki yo yango."},{"book":"Deteronomi","chapter":"5","verse":"13","text":"Okosalaka misala na yo nyonso mikolo motoba."},{"book":"Deteronomi","chapter":"5","verse":"14","text":"Kasi mokolo ya sambo ezali mokolo ya Saba ya Yawe, Nzambe na yo. Na mokolo wana, okosalaka mosala ata moko te, ezala yo, mwana na yo ya mobali, mwana na yo ya mwasi, mowumbu na yo ya mobali, mwasi mowumbu na yo, ngombe na yo, ane na yo, ebwele moko kati na bibwele na yo to mopaya oyo azali kati na bingumba na yo, mpo ete mosali na yo ya mobali mpe mwasi mosali na yo ya mwasi bakoka kopema ndenge yo ozali kopema."},{"book":"Deteronomi","chapter":"5","verse":"15","text":"Kanisa ete bozalaki bawumbu na Ejipito, mpe Yawe, Nzambe na bino, abimisaki bino kuna na loboko na Ye ya nguya mpe na loboko na Ye ya kosembolama. Yango wana, Yawe, Nzambe na yo, apesi yo mitindo ete otosa mokolo ya Saba."},{"book":"Deteronomi","chapter":"5","verse":"16","text":"Okopesaka tata na yo mpe mama na yo lokumu, ndenge Yawe, Nzambe na yo, atindaki yo mpo ete ozala na bomoi ya molayi, mpe ozala moto ya esengo kati na mokili oyo Yawe, Nzambe na yo, azali kopesa yo."},{"book":"Deteronomi","chapter":"5","verse":"17","text":"Okobomaka te."},{"book":"Deteronomi","chapter":"5","verse":"18","text":"Okosalaka ekobo te."},{"book":"Deteronomi","chapter":"5","verse":"19","text":"Okoyibaka te."},{"book":"Deteronomi","chapter":"5","verse":"20","text":"Okolobaka te matatoli ya lokuta mpo na kokosela moninga na yo makambo."},{"book":"Deteronomi","chapter":"5","verse":"21","text":"Okolulaka te mwasi ya moninga na yo ; okolulaka te ndako ya moninga na yo, elanga na ye, mowumbu na ye ya mobali to mwasi mowumbu na ye, ngombe na ye, ane na ye to eloko nyonso oyo ezali ya moninga na yo. › »"},{"book":"Deteronomi","chapter":"5","verse":"22","text":"Oyo nde mibeko oyo Yawe alobaki na mongongo makasi kati na moto epai ya lisanga mobimba oyo ezalaki likolo ya ngomba kati na mapata mpe molili makasi ; mpe abakisaki ata likambo moko te. Bongo akomaki yango na bitando mibale ya mabanga mpe apesaki ngai yango."},{"book":"Deteronomi","chapter":"5","verse":"23","text":"Tango boyokaki mongongo kobima kati na molili, wana ngomba ezalaki kopela moto, bakambi nyonso ya mabota na bino mpe bampaka na bino bayaki epai na ngai."},{"book":"Deteronomi","chapter":"5","verse":"24","text":"Balobaki : « Yawe, Nzambe na biso, alakisi biso nkembo na Ye mpe lokumu na Ye ; mpe toyoki mongongo na Ye wuta na moto. Lelo, tomoni ete moto akoki kozala na bomoi ata soki Nzambe asololi na ye."},{"book":"Deteronomi","chapter":"5","verse":"25","text":"Kasi sik’oyo mpo na nini tokufa kaka boye ? Moto ya monene oyo ekoki kozikisa biso mpe koboma biso soki tokobi koyoka mongongo na Yawe, Nzambe na biso, kolobela biso."},{"book":"Deteronomi","chapter":"5","verse":"26","text":"Pamba te nani kati na mokili akoki koyoka mongongo ya Nzambe na bomoi koloba kati na moto ndenge biso toyokaki bongo atikala na bomoi ?"},{"book":"Deteronomi","chapter":"5","verse":"27","text":"Pusana pembeni mpe yoka makambo nyonso oyo Yawe, Nzambe na biso, akoloba ; bongo na sima, okoyebisa biso makambo nyonso oyo Yawe, Nzambe na biso, akoloba na yo ; mpe biso tokoyoka mpe tokotosa yango. »"},{"book":"Deteronomi","chapter":"5","verse":"28","text":"Yawe ayokaki bino tango boyebisaki ngai mpe alobaki na ngai : « Nayoki makambo oyo bato oyo balobi na yo. Nyonso oyo balobi ezali malamu."},{"book":"Deteronomi","chapter":"5","verse":"29","text":"Oh, soki mitema na bango ezalaki penza ya kobongama mpo na kobanga Ngai mpe kobatela mibeko na Ngai tango nyonso, mpo ete bakoka kozala tango nyonso malamu elongo na bana na bango !"},{"book":"Deteronomi","chapter":"5","verse":"30","text":"Kende, yebisa bango : ‹ Bozonga na bandako na bino. ›"},{"book":"Deteronomi","chapter":"5","verse":"31","text":"Kasi yo, vanda awa elongo na Ngai mpo ete napesa yo mibeko nyonso, bikateli nyonso, mpe mitindo nyonso oyo okoteya bango mpo ete basalela yango kati na mokili oyo nakopesa bango lokola libula. »"},{"book":"Deteronomi","chapter":"5","verse":"32","text":"Yango wana, bosala keba na oyo nyonso Yawe, Nzambe na bino, atindi bino ; bobaluka te ezala na ngambo moko to na ngambo mosusu."},{"book":"Deteronomi","chapter":"5","verse":"33","text":"Botambola na banzela nyonso oyo Yawe, Nzambe na bino, atindaki bino mpo ete bozala na bomoi, mpo ete bozala bato ya esengo, mpe mpo ete bobakisa mikolo ya bomoi na bino kati na mokili oyo bokokamata."}]}