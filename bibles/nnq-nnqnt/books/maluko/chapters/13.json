{"data":[{"book":"Maluko","chapter":"13","verse":"1","text":"Yesu apakiba akaboka pa Nyumba ja Nnoongo, napunji jwakwe jumwe ngannengela, “Nnole, Aboli! Apagaalile mabwe ganga na nyumba yakwe!”"},{"book":"Maluko","chapter":"13","verse":"2","text":"Yesu ngajanga, “Mibona nyumba yenje ngolongwa? Libije ati libwe limwe elipakuigala panani ja lenge, kila kilebe makibomoligwa.”"},{"book":"Maluko","chapter":"13","verse":"3","text":"Yesu apakiba atamite pikitombi cha Mizeituni, ngalola ku Nyumba ja Nnoongo, Petulo na Yakobo na Yohana na Andulea ngabankonya pa ntemela."},{"book":"Maluko","chapter":"13","verse":"4","text":"“Mutulengele ikobo yenje ipakuika li? Na kiingi nike echikipakubonekana kutenda ikobo yenje ibandakile kupitila?”"},{"book":"Maluko","chapter":"13","verse":"5","text":"Yesu ngabalenge, “Mma maha akankoloya munduje."},{"book":"Maluko","chapter":"13","verse":"6","text":"Bandu ajingi, mabaika mabikikema liina lyango, kulenga, ‘Nenga nga jwenio!’ Bombe mabaoyanga bandu ajingi."},{"book":"Maluko","chapter":"13","verse":"7","text":"Pampakujoa nhwalo gwa ngondo papipi andaje kutaali makajogopaje. Ilebe yene mpaka ipitile, nambu kupela kwene kubi tango."},{"book":"Maluko","chapter":"13","verse":"8","text":"Kilambo chimwe kiputana ni kilambo chenge, kingwana chimwe kiputana ni kingwana chenge, kulendema lutope makuba kila paali na njala. Ikobo yenie iba andi lipyanda lya kubelekwa kwa mwana."},{"book":"Maluko","chapter":"13","verse":"9","text":"“Nambu mangweto mmaganga maha. Bandu mabampelekanga kamabalacha, nu kumputanga bokola mumajumba gabe gu kugongalela. Na bapampeleka nnongi ja akatawala na akangwana kwa magambu gangune, kupala unjalakiche kwabe."},{"book":"Maluko","chapter":"13","verse":"10","text":"Nambu tangu nu kuikaje pukupela, Nhwalo Gwambone mpaka utangachigwe kwa bandu boa."},{"book":"Maluko","chapter":"13","verse":"11","text":"Kingobu chabapa kuntakiana nu kumpeleka kamaakama, makapweleje kilebe champakulongela, mangobu pagapakuika, nnengange chachote echimpakupata, gambu mangwetoje andaje mpakulongela, nambu gabakuboka kwa Uhuke jwa Chwapi."},{"book":"Maluko","chapter":"13","verse":"12","text":"Mundu anng'aluka nnunagwakwe akomigwe, na awawa banng'aluka mwana gwabe, ni ingota mayajingalila achikibelei mundu na kakomanga."},{"book":"Maluko","chapter":"13","verse":"13","text":"Bandu boa bapakunchimwa mangweto kwa magambu ga liina lyango. Nambu ojwapakuimbalila mpaka kupela nga ojwapakomboka."},{"book":"Maluko","chapter":"13","verse":"14","text":"“Apampakulola ‘Libaja’ Lijemite paali pangapakwe, ojwachoma na amanye mana gakwe, penia, ababi ku Yudea batililange kwitombi."},{"book":"Maluko","chapter":"13","verse":"15","text":"Ojwabi kunani ja kinyanga cha nyumba akaulukaje kujingila munyumba jakwe kutola kilebe."},{"book":"Maluko","chapter":"13","verse":"16","text":"Ojwabi kunng'onda akabujaje unyuma kutola ngobu jakwe."},{"book":"Maluko","chapter":"13","verse":"17","text":"Bapakulaga akikege bina ndumbo na akinamama ababi ni ilemba eijonga machoba genia!"},{"book":"Maluko","chapter":"13","verse":"18","text":"Munnyope Nnoongo kupala ikobo yenie yakapiti mangobu ga malilije."},{"book":"Maluko","chapter":"13","verse":"19","text":"Gambu kingobu chenie kubakube kulaga kwenio kwanapitije tangu Nnoongo apapangana dunia mpaka lele, na ipitije kabele."},{"book":"Maluko","chapter":"13","verse":"20","text":"Nambu Angwana bate kupunguya na yeneje akabije mundu jukomboka. Nambu kwa magambu ga bandu bakwe abapambuligwe, Angwana bapungwiye machoba genia."},{"book":"Maluko","chapter":"13","verse":"21","text":"“Anda mundu annengi, ‘Nno, Kilisto Nkomboi abi pamba,’ Andaje ‘Abi papa,’ Makanhwaminije."},{"book":"Maluko","chapter":"13","verse":"22","text":"Gambu papakupiti makilisto buwangi na akalondoli buwangi. Na benia balayanga iingi na yukuomongwa yakaoyanga bandu, ata kubandu abapambuligwe na Nnoongo."},{"book":"Maluko","chapter":"13","verse":"23","text":"Mmaganga maha. Nenga nannengelinge ikobo yoa pangapitila."},{"book":"Maluko","chapter":"13","verse":"24","text":"“Mumachoba genia, kuboka pa kulaga kwenio, lichoba liba lubendu na mwei ung'alaje,"},{"book":"Maluko","chapter":"13","verse":"25","text":"ndondwa ibakugwe kuboka kumbengu, na makakala ga mbengu gabakutikatika."},{"book":"Maluko","chapter":"13","verse":"26","text":"Mwana jwa Mundu abakupitila mumaunde kwa makakala makolongwa ni kibumo."},{"book":"Maluko","chapter":"13","verse":"27","text":"Jwenio apakakinga akapakachi bakwe kuboka kumbengu ingonu yoa ya dunia bakongolange bandu abapambuligwe na Nnoongo kuboka kujitumbwi dunia mpaka kujipei mbengu."},{"book":"Maluko","chapter":"13","verse":"28","text":"“Mukibolange kikilandanakia na nkongo ntini. Kingobu ndambi yakwe pitumbu kututuba maamba, mmanya kutenda mangobu ga mauno gaike."},{"book":"Maluko","chapter":"13","verse":"29","text":"Nu uyo mangweto pampakibona ilebe yenie yoa ikapitilaga, mmanya Mwana jwa Mundu abi papipi kuika."},{"book":"Maluko","chapter":"13","verse":"30","text":"Nannengelanga kweli, kingolo chenje kipetaje pangapitila genia goa."},{"book":"Maluko","chapter":"13","verse":"31","text":"Mbengu na dunia maipeta, nambu malobe gango gapetaje ngu."},{"book":"Maluko","chapter":"13","verse":"32","text":"“Nambu, nhwalo gu lichoba andaje kingobu abije mundu ojwamanyi kiika lii, na akapakachi bukumbenguje, na Mwanaje, nambu Awawa jika jabe nga abamanyi."},{"book":"Maluko","chapter":"13","verse":"33","text":"Mmegange maha na nkelukiyange, magambu mmanyangitije kingobu chenie kipakuika lii."},{"book":"Maluko","chapter":"13","verse":"34","text":"Maiba anda mundu ojwaboka pachakwe kujenda mwanja, nakalekalanga akapakachi bakwe kinala, kila mundu ni liengo lyakwe, nu kuboka penia ngannenge nnendei aba mio."},{"book":"Maluko","chapter":"13","verse":"35","text":"Nkelukiange, kwa magambu mmanyingitije akola nyumba babuja lii, pangaje iba kimuyo, panakati nakati ja kilo, kindabindabi andaje kindabi."},{"book":"Maluko","chapter":"13","verse":"36","text":"Anda aike kingobutu akankolelangaje nng'olokinge."},{"book":"Maluko","chapter":"13","verse":"37","text":"Aganannenge mangweto, nannenge mmoa, nkelukiange!”"}]}