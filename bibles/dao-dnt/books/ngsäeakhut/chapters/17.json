{"data":[{"book":"Ngsäea Khut","chapter":"17","verse":"1","text":"Pawluh ja Tilah cun Amphipolih ja Apolonih jah khe pah lü, Thesalonikah mlüha Judahea sinakoka venaka citki xawi."},{"book":"Ngsäea Khut","chapter":"17","verse":"2","text":"Acua Pawluh cun a thum khawia mäiha, ami veia lut lü, Sabbath mhnüp kthum vei, khyange mahmah ngthäh ngkhyah u lü pyen u lü, Cangcim üngka jah mtheh lü,"},{"book":"Ngsäea Khut","chapter":"17","verse":"3","text":"Mesijah naw khuikhanak khamei khaia akyaka mawng, thinak üngkhyüh a tho be vaia mawng cun jah mthehki. “Hina Jesuh ka ning jah mtheh cun Mesijaha kyaki ni” ti lü Pawluh naw a jah mtheh."},{"book":"Ngsäea Khut","chapter":"17","verse":"4","text":"Avang he naw jum u lü, Krik khyang khawhae ja nghnumi khawhae naw Pawluh ja Tilaha veia law u lü Mhnam mküimto lawki he."},{"book":"Ngsäea Khut","chapter":"17","verse":"5","text":"Acunsepi, Judahe naw, k’eihei u lü, lama i käh pawhkie cun jah lawpüi u lü khyange jah ngcun lawsakie naw, mlüh avan üng suksak lawki he. Acunüng, Jasona ima ngkhäm law u lü, Pawluh ja Tilah cun khyangea hmaia ami jah cehpüi vaia ami täng."},{"book":"Ngsäea Khut","chapter":"17","verse":"6","text":"Am jah hmu u lü, Jason ja jumeikie cun khyang ngvaiea hmaia jah kaihkie naw, ngpyang u lü, “Hina khyange naw avan suksak khaia Khawmdek nglatsakie cun mi mlüha lawki he;"},{"book":"Ngsäea Khut","chapter":"17","verse":"7","text":"Jason naw jah na khin na ve, ahin xawi cun, ‘Jesuh ngming naki, sangpuxang kce veki tia, Emperoa thum am läk ni” ami ti."},{"book":"Ngsäea Khut","chapter":"17","verse":"8","text":"Acuna khyange naw mlüh ngvaie cun ami jah suksakei;"},{"book":"Ngsäea Khut","chapter":"17","verse":"9","text":"Jason ja a püie cun ngui jah tä lü jah hlät lü ami jah cehsak be."},{"book":"Ngsäea Khut","chapter":"17","verse":"10","text":"Jumeikie naw mthana, Pawluh ja Tilah cun Beriha jah cehsak u se; acua ami va pha ja, Judahea sinakoka lutki xawi."},{"book":"Ngsäea Khut","chapter":"17","verse":"11","text":"Acuna khaw khyange cun, Thesalonikah mlüh khyangea kthaka ana daw u se, mlung jenak am ngthu cun dokhameikie, ani ngthu pyen cun am akcang ja akcang ksingnak vaia, a mhnüp tä se, Cangcim cun büktengkie."},{"book":"Ngsäea Khut","chapter":"17","verse":"12","text":"Acunakyase, khyang khawha naw jum u se; Krik nghnumi kdawe ja kpamie naw pi jum lawki he."},{"book":"Ngsäea Khut","chapter":"17","verse":"13","text":"Acunsepi, Thesalonikah mlüha ka Judahe naw, Pawluh naw Berih mlüha pi Pamhnama ngthu sangki tia ami ksing üng, acua pi va cit u lü, khyange ami jah va ksük."},{"book":"Ngsäea Khut","chapter":"17","verse":"14","text":"Jumeikie naw, Pawluh cun tui cayea cit khaia ami tüih. Acunsepi, Tilah ja Timoti cun acua ve hütki xawi."},{"book":"Ngsäea Khut","chapter":"17","verse":"15","text":"Pawluh va thakie naw, Aten mlüh cäpa cit u lü Berih da nglat law be lü Pawluh naw a jah cüka kba, Tilah ja Timoti cun naw akjanga a jah mtheh."},{"book":"Ngsäea Khut","chapter":"17","verse":"16","text":"Pawluh naw Atena Tilah ja Timoti jah k'äih lü a ve üng, mlüh cun juktuhe am be lü a hmuha kyase, aktäa a mlung am daw."},{"book":"Ngsäea Khut","chapter":"17","verse":"17","text":"Acunüng, sinakoka Judahe ja Pamhnam jumkie khyangmjükcee jah pyenpüi lü, khyang ami ngkhämnaka law nakütkia veia a mhnüp tä se a jah pyenpüi."},{"book":"Ngsäea Khut","chapter":"17","verse":"18","text":"Epikurih ja, Stok sajae naw ani ngcuhpüikie. Avang he naw, “Hin ia am ngtäh xaki naw i pyen hlüki ni?” ami ti. Avang he naw, Jesuha mawng ja thawhnak bea mawng a pyena phäha, “Pe kcea ka mhnama mawng pyenki am ni aw” ami ti.17:18: Jesuh ja thawhnak be: Krik üng “thawhnak be” hin naw mhnam nghnumia ngminga kyaki tia ksing phyaki."},{"book":"Ngsäea Khut","chapter":"17","verse":"19","text":"Pawluh cun man u lü, mlüh kawngci, Arepakaha hmaia lawpüi u lü, “Hina mtheimthangnak akthai na pyen hü hin na jah ksingsak thei khai aw?"},{"book":"Ngsäea Khut","chapter":"17","verse":"20","text":"Akthai am kami ngjak khawi cun na sang lawki ni; acunakyase, acuna suilam kami ksing vai täng ve üng” ami ti."},{"book":"Ngsäea Khut","chapter":"17","verse":"21","text":"(Aten mlüha khyange ja khine cun, ngthu kthaia akyak üng, ami pyen vai ja ami ngaih vaia phäha ami kcün sumeiki he.)"},{"book":"Ngsäea Khut","chapter":"17","verse":"22","text":"Pawluh cun kawngci hmaia ngdüi lü, “Nangmi Aten khyange cun, a naküt üng jumnak aktäa nami taki ti ka ksingki."},{"book":"Ngsäea Khut","chapter":"17","verse":"23","text":"Ka ceh hü sawa, nami hjawkhahe ka ja bükteng üng, kpyawngkung mata khana, ‘Am ksinga Mhnama phäha’ ti lü ng’yuki ka hmuh. Acunakyase, am ksing u lü nami jumei, acuna mawng ka ning jah mthehki ni."},{"book":"Ngsäea Khut","chapter":"17","verse":"24","text":"Pamhnam, khawmdek ja a k'uma veki naküt ja mhnünki cun, mce ja khana Bawia kyase kut am saka temple üng am ve."},{"book":"Ngsäea Khut","chapter":"17","verse":"25","text":"Khut bi lü a hlüei cun mi pe khai aw, amät kung cun anaküt am xünnak, ngxünak a naküt üng pekia kyaki."},{"book":"Ngsäea Khut","chapter":"17","verse":"26","text":"Acunüng, khawmdek khan naküt üng ve khaia, khyang mat üngka naw khyang mjüe naküt atäng tänga jah mhnün lü, ami phäha akcün ja ami venak vai phäh phähe pi a jah tak pet."},{"book":"Ngsäea Khut","chapter":"17","verse":"27","text":"Acunakyase, Pamhnam cun ami hmuh vaia sui hükie; acunsepi, Pamhnam cun mimi üngkhyüh akthuka am ve."},{"book":"Ngsäea Khut","chapter":"17","verse":"28","text":"Amäta phäha mi xüng lü, mi thoawm lü mi veki; ‘Keimi pi Mhnama a jah caea kami kyaki’ tia nangmi üng khyang mat naw pyenki."},{"book":"Ngsäea Khut","chapter":"17","verse":"29","text":"Acukba Pamhnama caea mi kya ua phäha, nghngicima khyaihnak am pyanga xüie, nguie, lung he lup cun Mhnam am tänga käh jah ngaih vai."},{"book":"Ngsäea Khut","chapter":"17","verse":"30","text":"Ahlana Pamhnam am ksing u se, jah na hawih khawi se pi, atuh cun ahawa pi ami mkhyekatnak nghlatak vaia ngthu a jah petki,"},{"book":"Ngsäea Khut","chapter":"17","verse":"31","text":"akcün a na pyang päng thüp thüpa phäha, acuna mhnüp üng, a mcawna nghngicim phäh khawmdek avan cun angsunga ngthumkhyah law pe khai; acun cun Pamhnam naw thihnak üngka naw mtho be lü, khyange naküta veia angsingsak pänga kyaki” tia a pyen."},{"book":"Ngsäea Khut","chapter":"17","verse":"32","text":"Acuna thihnak üngka naw mthawh bea ngthu Pawluh naw pyen se ami ngjak üng avange naw ami yaihei; avange naw, “Hina ngthu na pyen be vai ngja hlü ve üng” ami ti."},{"book":"Ngsäea Khut","chapter":"17","verse":"33","text":"Acunüng Pawluh naw ami ngkhyumnak a jah cehtak."},{"book":"Ngsäea Khut","chapter":"17","verse":"34","text":"Acunsepi, khyang avange Pawluha veia ngdawn law u lü, jumei lawki he; acunüng avange cun, Dajonutih khyang kawngci üngkaa kya u lü avange cun nghnumi mat Damarih jah khyang kcea kyakie."}]}