{"data":[{"book":"Hosea","chapter":"1","verse":"1","text":"Shoko raJehovha rakasvika kuna Hosea mwanakomana waBheeri panguva yokutonga kwaUzia, Jotamu, Ahazi naHezekia, madzimambo eJudha, napanguva yokutonga kwaJerobhoamu mwanakomana waJehoashi mambo weIsraeri:"},{"book":"Hosea","chapter":"1","verse":"2","text":"Jehovha paakatanga kutaura kubudikidza naHosea, akati kwaari, “Enda, unozvitorera mukadzi woufeve navana voufeve nokuti nyika ine mhosva yokuita ufeve hwakaipisisa nokuti yakabva kuna Jehovha.”"},{"book":"Hosea","chapter":"1","verse":"3","text":"Naizvozvo akawana Gomeri mwanasikana waDibhiraimu, uye akabata pamuviri akamuberekera mwanakomana."},{"book":"Hosea","chapter":"1","verse":"4","text":"Ipapo Jehovha akati kuna Hosea, “Mutumidze zita rokuti Jezireeri, nokuti ndava kuda kuranga imba yaJehu zvino nokuda kwavanhu vakaurayiwa paJezireeri, uye ndichagumisa umambo hwaIsraeri."},{"book":"Hosea","chapter":"1","verse":"5","text":"Pazuva iro ndichavhuna uta hwaIsraeri mumupata weJezireeri.”"},{"book":"Hosea","chapter":"1","verse":"6","text":"Gomeri akabatazve pamuviri ndokubereka mwanasikana. Ipapo Jehovha akati kuna Hosea, “Mutumidze zita rokuti Ro-Ruhama, nokuti handichazoratidzizve rudo kuimba yaIsraeri, kuti nditombovaregerera."},{"book":"Hosea","chapter":"1","verse":"7","text":"Asi ndicharatidza rudo kuimba yaJudha; uye ndichavaponesa, kwete nouta, munondo kana kurwa, kana namabhiza kana navatasvi vamabhiza, asi naJehovha Mwari wavo.”"},{"book":"Hosea","chapter":"1","verse":"8","text":"Mushure mokurumura Ro-Ruhama, Gomeri akaberekazve mumwe mwanakomana."},{"book":"Hosea","chapter":"1","verse":"9","text":"Ipapo Jehovha akati, “Mutumidze zita rokuti Ro-Ami, nokuti imi hamusi vanhu vangu, uye ini handisi Mwari wenyu."},{"book":"Hosea","chapter":"1","verse":"10","text":"“Kunyange zvakadaro vaIsraeri vachava sejecha riri pamahombekombe egungwa, risingabviri kuyerwa kana kuverengwa. Paya pakanga panzi kwavari, ‘Hamuzi vanhu vangu,’ vachanzi ‘vanakomana vaMwari mupenyu.’"},{"book":"Hosea","chapter":"1","verse":"11","text":"Vanhu veJudha navanhu veIsraeri vachabatanazve, uye vachasarudza mutungamiri mumwe chete uye vachasimukira panyika, nokuti zuva raJezireeri richava zuva guru."}]}