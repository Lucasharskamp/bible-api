{"data":[{"book":"लूका","chapter":"1","verse":"1","text":"श्रीमान थियुफिलुस तांई मतयां लोकां साड़े बिच होइयां घटना दे बारे च इक दस्ताबेज लिखणे दी कोशिश कितियो है।"},{"book":"लूका","chapter":"1","verse":"2","text":"उना बिलकुल सेई लिखया जड़ा सान्झो उना लोकां दसया था, जिना शुरू ला ही यीशुऐ दी सेबकाई जो अपणी हखी ने दिखया था कने जड़े बादे च परमेश्वरे दे बचने दे सेवक बणे।"},{"book":"लूका","chapter":"1","verse":"3","text":"इस तांई श्रीमान थियुफिलुस मैं भी इना सारियां गल्लां दी जांच परख किती कने मिंजो ऐ ठीक लग्गा की तुहाड़े तांई इना घटना जो क्रमानुसार लिखें।"},{"book":"लूका","chapter":"1","verse":"4","text":"मैं ऐ इस तांई करा दा ताकि तुहांजो हर उसा गल्ला दा पता पुरिया सचाइया ने लग्गे जड़ियां लोकां तुहांजो दसियां न।"},{"book":"लूका","chapter":"1","verse":"5","text":"जालू हेरोदेस यहूदिया प्रदेश दा राजा था, अबिय्याह दी टोलिया च जकर्याह नाऐ दा इक याजक था, कने उदी घरे बालिया दा ना एलीशिबा था कने सै भी इस्राएल दे पेहले याजक हारून दे बंशे ला थी।"},{"book":"लूका","chapter":"1","verse":"6","text":"सै दोयो ही परमेश्वरे दे सामणे धर्मी थे, कने सै प्रभु दे सारे हुकम कने नियम पर सच्चे चलणे बाले थे।"},{"book":"लूका","chapter":"1","verse":"7","text":"पर उना दी कोई ओलाद नी थी, क्योंकि एलीशिबा बच्चा पैदा नी करी सकदी थी, कने सै दोयो ही बुड्डे थे।"},{"book":"लूका","chapter":"1","verse":"8","text":"इक दिन जालू जकर्याह यरूशलेम शेहरे दे मंदरे च परमेश्वरे दे सामणे याजके दे रुपे च सेबा करा दा था, क्योंकि उस हफ्ते उदिया टोलिया दी याजक सेबा दी बारी थी।"},{"book":"लूका","chapter":"1","verse":"9","text":"याजकां दे पर्ची पाणे बाले रिबाजे दे हिसावे ने जकर्याह दे नाऐ दी पर्ची निकली की प्रभु दे मंदरे च जाई करी धूप बाल्ले।1:9 (निर्ग. 30:7)"},{"book":"लूका","chapter":"1","verse":"10","text":"जालू सै धूप लगाणे दे बेले सारे लोक बाहर अंगणे च खड़ोई करी प्राथना करा दे थे।"},{"book":"लूका","chapter":"1","verse":"11","text":"तालू जकर्याह जो प्रभु दा स्वर्गदूत धुपे दिया बेदिया दे सजे पासे खड़ोतया दुसा।"},{"book":"लूका","chapter":"1","verse":"12","text":"कने जकर्याह उसयो दिखीकरी घबराई गिया कने सै बड़ा भरी डरी गिया।"},{"book":"लूका","chapter":"1","verse":"13","text":"पर स्वर्गदूते उसयो बोलया, “ओ जकर्याह डर मत क्योंकि परमेश्वरे तेरी प्राथना सुणी लिइयो है, तेरिया घरे बालिया एलीशिबा इक जागत जमणा है, कने तू उदा ना यूहन्ना रखयां।"},{"book":"लूका","chapter":"1","verse":"14","text":"कने तिजो खुशी होणी: कने मते लोकां उदे पैदा होंणे दिया बजा ने खुश होणा।"},{"book":"लूका","chapter":"1","verse":"15","text":"क्योंकि उनी परमेश्वरे दे सामने बड़ा महान होणा; कने उनी कदी भी कोई ऐसी चीज नी खाणी पिणी जिसने कोई नशा होंदा है; कने उनी अपणे पैदा होणे ला पेहले ही पबित्र आत्मा ने परिपूर्ण होई जाणा है।"},{"book":"लूका","chapter":"1","verse":"16","text":"कने उनी इस्राएलियां च मतयां लोकां जो उना दे प्रभु परमेश्वरे दे बाल बापस लोणा है।"},{"book":"लूका","chapter":"1","verse":"17","text":"यूहन्ना इक ऐसा माणु होणा है उनी परमेश्वरे दा संदेश देणेबाले एलिय्याह सांई आत्मा च शक्तिया ने भरपूर होणा है कने प्रभु दा रस्ता तैयार करणा है। ताकि माता पिता दा मन बाल बचयां दे पासे फेरी दे, कने हुकम नी मनणे बालयां जो धर्मियां सांई जीणा सिखाणा; कने प्रभु तांई इक खरी प्रजा तैयार करे।1:17 (मला. 4:5-6)"},{"book":"लूका","chapter":"1","verse":"18","text":"जकर्याह स्वर्गदूते ला पुछया, ऐ मैं कियां यकीन करे की साड़े ने ऐसा होणा? क्योंकि मैं तां बुड्डा है, कने मेरी घरे बाली भी बुड्डी होई गियो है।”"},{"book":"लूका","chapter":"1","verse":"19","text":"स्वर्गदूते उसयो जबाब दिता, “मैं जिब्राईल है, जड़ा परमेश्वरे दे सामने खड़ोई रेंदा है, कने मिंजो तेरे ने गल्लां करणा कने तिजो ऐ शुभसमाचार सुणाणें तांई भेजया है।1:19 (दानि. 8:16, दानि. 9:21)"},{"book":"लूका","chapter":"1","verse":"20","text":"कने दिख जीस दिने दीकर ऐ बच्चा पैदा नी होंगा कने मेरियां बोलियां गल्लां सही बकत पर पुरियां नी होंगिया उसी रोजे दीकर तिजो ला बोली नी होंणा, क्योंकि जड़ियां गल्लां मैं तिजो बोलियां न तू उना गल्लां दा भरोसा नी किता।”"},{"book":"लूका","chapter":"1","verse":"21","text":"लोक जकर्याह जो निय्याला दे थे क्योंकि याजक मंदरे च धुप लगाणे बाद बाहर आई करी लोकां जो आशीर्वाद दिन्दा था, पर उसयो बड़ी देर होई गेई थी अंदर, तां लोक बड़े हेरान होऐ?"},{"book":"लूका","chapter":"1","verse":"22","text":"जालू सै मंदरे ला बाहर आया, तालू सै उना ने बोली नी सकया, तालू सै समजी गे, की इसयो मंदरे च कोई दर्शण होया है, कने सै उना ने इशारे च गल्लां करा दा था, सै गूंगा होई गिया।"},{"book":"लूका","chapter":"1","verse":"23","text":"जालू मंदरे च उदिया याजक सेबा दे दिन पूरे होई गे, तां सै यरूशलेम शेहरे ला अपणे घरे जो चली गिया।"},{"book":"लूका","chapter":"1","verse":"24","text":"कुछ दिना बाद उदी घरे बाली एलीशिबा लेरथी होई; कने पंज महीने दीकर अपणे आपे जो लोकां ला लुकाई रखया।"},{"book":"लूका","chapter":"1","verse":"25","text":"की प्रभुऐ मेरे तांई भला कम्म किता है, माणुआं च मेरिया बांजपन दिया बदनामिया जो दुर करणे तांई इना दिना च प्रभुऐ मेरे उपर कृपा करिके मिंजो तांई ऐसा किता है।1:25 (उत्प. 30:23)"},{"book":"लूका","chapter":"1","verse":"26","text":"जालू एलीशिबा जो छेमा मिना लगया था तालू परमेश्वरे दिया तरफा ला जिब्राईल स्वर्गदूत गलील प्रदेश दे नासरत शेहरे च इक कुवारिया बाल गिया,"},{"book":"लूका","chapter":"1","verse":"27","text":"जिसा दी मंगणी राजा दाऊदे दे बंशे दे यूसुफ नाऐ दे इक मरदे ने होईयो थी; उसा कुवारिया दा ना मरियम था।"},{"book":"लूका","chapter":"1","verse":"28","text":"कने स्वर्गदूते अन्दर आई करी उसा जो बोलया, “खुशी कने तेरी जय हो, परमेश्वरे तिजो पर कृपा किती है! परमेश्वर तेरे सोगी है।”"},{"book":"लूका","chapter":"1","verse":"29","text":"सै इस बचने ला बड़ी घबराई गेई, कने सोचणा लग्गी की इसा गल्ला दा क्या मतलब है?"},{"book":"लूका","chapter":"1","verse":"30","text":"स्वर्गदूते उसा जो बोलया, “हे मरियम, डर मत, क्योंकि तिजो पर परमेश्वरे दी कृपा होईयो है।"},{"book":"लूका","chapter":"1","verse":"31","text":"कने दीख, तू लेर्थिया होणा है, कने तिजो इक जागत पैदा होणा है; कने तू उदा ना यीशु रखयां।1:31(यशा. 7:14)"},{"book":"लूका","chapter":"1","verse":"32","text":"कने उनी बड़ा महान होणा; कने उसयो परमेश्वरे दा पुत्र बोलया जाणा; कने प्रभु परमेश्वरे उसयो उदे पूर्वज दाऊदे सांई राजा बणाना है।1:32 (भज. 132:11, यशा. 9:6-7)"},{"book":"लूका","chapter":"1","verse":"33","text":"कने उनी इस्राएल दे लोकां पर हमेशा राज करणा; कने उदे राज्य दा कदी अंत नी होणा।”1:33 (2 शमू. 7:12, 16, इब्रा. 1:8, दानि. 2:44)"},{"book":"लूका","chapter":"1","verse":"34","text":"मरियमा स्वर्गदूते जो बोलया, ऐ कियां होणा? मेरा तां अजे बियाह भी नी होया है।"},{"book":"लूका","chapter":"1","verse":"35","text":"स्वर्गदूते उसा जो जबाब दिता, पबित्र आत्मा तिजो पर उतरणा है, कने परमेश्वरे दिया शक्तिया तिजो पर छां करणी है, तांई तां तेरा जन्म लेणे बाला जागत पबित्र होणा है, सै परमेश्वरे दा पुत्र बोलया जाणा।"},{"book":"लूका","chapter":"1","verse":"36","text":"कने सुण तेरी रिशतेदार एलीशिबा दे भी बुडे बारे बच्चा होणेबाला है, ऐ इसा दा छेमा महिना है जिसा जो लोक बांज बोलदे थे।"},{"book":"लूका","chapter":"1","verse":"37","text":"क्योंकि परमेश्वर सब कुछ करी सकदा है।1:37 (मत्ती 19:26, यिर्म. 32:27)"},{"book":"लूका","chapter":"1","verse":"38","text":"मरियमा बोलया, “दीख, मैं प्रभु दी दासी है, जियां तू बोलया है सेई मेरे सोगी हो।” तालू स्वर्गदूत ओथु ला चली गिया।"},{"book":"लूका","chapter":"1","verse":"39","text":"कुछ दिना बाद मरियम उठी करी यहूदिया प्रदेश दे इक पाहड़ी इलाके दे इकी ग्रां जो गेई।"},{"book":"लूका","chapter":"1","verse":"40","text":"कने जकर्याह दे घरे पुजिकरी एलीशिबा जो नमस्ते किते।"},{"book":"लूका","chapter":"1","verse":"41","text":"जियां ही एलीशिबा मरियमा दे नमस्ते सुणे, तियां ही बच्चा उसा दे पेटे च उछली पिया, कने इलीशिबा पबित्र आत्मा ने परिपूर्ण होई गेई।"},{"book":"लूका","chapter":"1","verse":"42","text":"कने तिन्ना बड़े जोरे ने बोलया, “तू सारियां जनानिया चे बड़ी भरी धन्य है, कने जड़ा बच्चा तू जमणा है सै धन्य है।"},{"book":"लूका","chapter":"1","verse":"43","text":"कने मैं बड़ी सोभाग्यशाली है, की मेरे प्रभु दी माँ मिंजो ने मिलणा आई है?"},{"book":"लूका","chapter":"1","verse":"44","text":"दिख जियां ही तेरे नमस्ते बोलणे दी अबाज मेरे कना च पेई तियां ही मेरे पेटे च बच्चा खुशिया ने उछली पिया।"},{"book":"लूका","chapter":"1","verse":"45","text":"कने तू धन्य है, क्योंकि तू भरोसा किता जड़ियां गल्ला प्रभुये दी तरफा ने बोलियां न, कने सै परमेश्वरे पुरियां करणियां न।”"},{"book":"लूका","chapter":"1","verse":"46","text":"तालू मरियमा बोलया, मैं परमेश्वरे दी स्तुति करदी है।"},{"book":"लूका","chapter":"1","verse":"47","text":"कने मैं अपणे उद्धार करणे बाले परमेश्वरे ला बड़ी खुश है।1:47 (1 शमू. 2:1)"},{"book":"लूका","chapter":"1","verse":"48","text":"क्योंकि उनी मिंजो अपणिया दासियाँ दिया दीनता पर नजर किती है; इस तांई दिखा, हुण सारे युगां-युगां दे लोकां मिंजो धन्य बोलणा है।"},{"book":"लूका","chapter":"1","verse":"49","text":"क्योंकि उनी अपणिया शक्तिया ने मिंजो तांई बड्डे-बड्डे कम्म कितयो न, कने उदा ना पबित्र है।"},{"book":"लूका","chapter":"1","verse":"50","text":"जड़े परमेश्वरे दा डर मंदे न, उना पर उदी दया पीढ़ियाँ ला पीढ़ियाँ दीकर बणी रेंदी है।1:50 (भज. 103:17)"},{"book":"लूका","chapter":"1","verse":"51","text":"उनी अपणी महान शक्ति ने बड्डे-बड्डे कम्म किते न, कने जड़े बड़े घमंडी थे उना जो हराई दिता।1:51 (2 शमू. 22:28, भज. 89:10)"},{"book":"लूका","chapter":"1","verse":"52","text":"परमेश्वरे राजयां ला राज करणे दा हक लेई लेणा है; कने गरीबां जो उच्चा करदा है।1:52 (1 शमू. 2:7, अय्यू. 5:11, भज. 113:7, 8)"},{"book":"लूका","chapter":"1","verse":"53","text":"उनी भुखयाँ जो खरियाँ-खरियाँ चीजा ने रजाया, कने अमीरां जो खाली हथ कडी दिता।"},{"book":"लूका","chapter":"1","verse":"54","text":"परमेश्वरे साड़े पूर्वजां ने कितयो बायदे जो याद किता कने अपणे सेवक इस्राएल दे लोकां दी मदद करणा आया है।1:54 (भज. 98:3, यशा. 41:8, 9)"},{"book":"लूका","chapter":"1","verse":"55","text":"उनी अब्राहम जो कने उदे सारे बंशजा जो हमेशा तांई दया दसणे तांई याद कितया है! 1:55 (उत्प. 22:17, मीका 7:20)"},{"book":"लूका","chapter":"1","verse":"56","text":"मरियम पूरे तिन मिहने उसा सोगी रेईकरी घरे जो बापस गेई।"},{"book":"लूका","chapter":"1","verse":"57","text":"तालू एलीशिबा दा बच्चा पैदा करणे दा बकत पूरा होया, कने उना इक पुत्र जमया।"},{"book":"लूका","chapter":"1","verse":"58","text":"उसा दे पड़ोसियां कने रिश्तेदारां ऐ गल्ल सुणीकरी की प्रभुये उसा पर बड़ी बडी दया किती है, कने सै उसा सोगी बड़े खुश होऐ।"},{"book":"लूका","chapter":"1","verse":"59","text":"कने जालू सै अठमे रोजे उदा खतना करणे तांई आये। तालू सै उदा ना उदे पिता दे नाऐ पर जकर्याह रखणा लगे, 1:59 (उत्प. 17:12, लैव्य. 12:3)"},{"book":"लूका","chapter":"1","verse":"60","text":"तां उदिया माता एलीशिबा बोलया, “नी; इदा ना यूहन्ना रखा।”"},{"book":"लूका","chapter":"1","verse":"61","text":"उना उसा जो बोलया, “ऐ ना तां तेरिया रिश्तेदारिया च कुसी दा भी नी है।”"},{"book":"लूका","chapter":"1","verse":"62","text":"तालू उना उदे पिता जो इशारा करी के पूछया की तू इदा ना क्या रखणा चांदा है?"},{"book":"लूका","chapter":"1","verse":"63","text":"कने उनी लिखणे बाली पट्टी मंगाई करी लिख्या, इदा ना यूहन्ना है, कने सारे हेरान होऐ।"},{"book":"लूका","chapter":"1","verse":"64","text":"तालू ही उदी अबाज बापस आई गेई; कने सै परमेश्वरे दा धन्यबाद करणा लग्गा।"},{"book":"लूका","chapter":"1","verse":"65","text":"कने उदे अखे-बखे दे लोकां पर डर बेठी गिया; कने उना सारियां गल्लां दी चर्चा यहूदिया प्रदेशे दे पाहड़ी इलाकयां च फेली गेई।"},{"book":"लूका","chapter":"1","verse":"66","text":"कने सारयां सुणने बालयां लोकां अपणे मने च बिचार करिके बोलया, ऐ बच्चा कदिया होंगा? “क्योंकि इदे सोगी प्रभु दी शक्ति है।"},{"book":"लूका","chapter":"1","verse":"67","text":"कने उदा पिता जकर्याह पबित्र आत्मा ने परिपूर्ण होई गिया, कने भविष्यवाणी करणा लग्गा।"},{"book":"लूका","chapter":"1","verse":"68","text":"प्रभु, इस्राएल दे परमेश्वर दी स्तुति करा, क्योंकि सै अपणे लोकां जो मिलणा आया है, कने अपणे लोकां जो छुड़ाया है।"},{"book":"लूका","chapter":"1","verse":"69","text":"जड़ा प्रभु दे सेवक, राजा दाऊद दा बंशज है उनी साड़े तांई इक शक्तिशाली उद्धार करणे बाले जो भेजया है।1:69 (भज. 132:17, यिर्म. 30:9)"},{"book":"लूका","chapter":"1","verse":"70-71","text":"बड़े पेहले प्रभुये अपणे पबित्र परमेश्वरे दा संदेश देणेबाले दे जरिये बोलया, जड़े संसार दे आदि ला होंदे आऐ न, मतलब की उनी सांझो साड़े दुशमणा ला कने उना सारियां शक्तियाँ ला बचाणा जड़े सान्झो ने नफरत करदे न।1:70-71 (भज. 106:10)"},{"book":"लूका","chapter":"1","verse":"72","text":"उनी अपणे पबित्र बायदे जो याद करिके साड़े पूर्वजां पर दया करणी,"},{"book":"लूका","chapter":"1","verse":"73","text":"उनी साड़े पूर्वज अब्राहम ने कसम खाई करी बायदा किता,"},{"book":"लूका","chapter":"1","verse":"74","text":"की उनी सांझो साड़े दुश्मणा ला बचाणा,"},{"book":"लूका","chapter":"1","verse":"75","text":"ताकि असां उदे सामणे पबित्रता, धार्मिकता कने बिना कुसी डरे जिन्दगी भर उदी सेबा करी सकन।"},{"book":"लूका","chapter":"1","verse":"76","text":"कने हे बच्चे, तिजो परम प्रधान परमेश्वरे दा संदेश देणेबाला बोलया जाणा है क्योंकि तू प्रभु दे अग्गे-अग्गे चलणा कने माणुआं जो तैयार करणा, 1:76 (मला. 3:1, यशा. 40:3)"},{"book":"लूका","chapter":"1","verse":"77","text":"कने इनी अपणे लोकां जो सिखाणा की पापा दी माफी दे जरिये छुटकारा पाई सकदे न।"},{"book":"लूका","chapter":"1","verse":"78","text":"ऐ साड़े परमेश्वरे दिया उसा दया ने होणा है; जियां सूरज सांझो रोशनी देणे तांई चमकदा है, तियां ही मसीह भी साड़े बाल स्वर्गे ला ओणा है।"},{"book":"लूका","chapter":"1","verse":"79","text":"पाप च कने मौता दी छोआं च बोंणे बालयों जो रोशनी देणी है, इना रोशनिया सान्झो जिन्दगी च मार्गदर्शन करणा, जड़ा सांझो परमेश्वर सोगी शांति दिन्दा है।” 1:79 (यशा. 58:8, यशा. 60:1, 2, यशा. 9:2)"},{"book":"लूका","chapter":"1","verse":"80","text":"कने सै जागत यूहन्ना बडा होईकरी आत्मा च बलशाली होंदा गिया, कने इस्राएल दे लोकां दे सामणे ओणे दीकर सै सुनसान जगा च रिया।"}]}