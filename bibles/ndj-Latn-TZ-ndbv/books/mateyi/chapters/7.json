{"data":[{"book":"Mateyi","chapter":"7","verse":"1","text":"“Mukotoo kuvahigha vengi na yumwi damuhighiwi na Chapanga."},{"book":"Mateyi","chapter":"7","verse":"2","text":"Chapanga davahighi yumwi nga wuwula wula wumuvahigha vayenu na chigelu chichila chila chimuvalingilili vayenu na Chapanga daavalingili yumwi."},{"book":"Mateyi","chapter":"7","verse":"3","text":"Nongwa liki ukuchiwona chibandi chiveli mulisu lya mlongu waku, lakini yikukupota kulola libalu livelili mulisu lyaku."},{"book":"Mateyi","chapter":"7","verse":"4","text":"Ukuwesha wuliwuli kumuwombela mlongu waku kucha, ‘Leki nguwushi chibandi chiveli mulisu lyaku,’ kunu umweni kuna libalu mulisu lyaku?"},{"book":"Mateyi","chapter":"7","verse":"5","text":"Yuwi mfyangu! Wushi tanila libalu livelili mulisu lyaku pambeli leki uchiwoni chibandi chivelili mulisu lya mlongu waku."},{"book":"Mateyi","chapter":"7","verse":"6","text":"“Mukotoo kuvapa vagalu findu fing'alili vakuwesha kughalambuka na kuvakapula mwaveni, wala mukotoo kuvayasila vangubi findu fitawukili vakuwesha kufivatanga."},{"book":"Mateyi","chapter":"7","verse":"7","text":"“Muluvi damugayiliwi, musaki damupati, mkuti mlyangu damufuwuliwi."},{"book":"Mateyi","chapter":"7","verse":"8","text":"Kwa nongwa yaluva akugayiliwa na yasaka dapati na yakuta mlyangu dafuwuliwi."},{"book":"Mateyi","chapter":"7","verse":"9","text":"Wuli, kwaveli mundu yoyosi mwanamundu pamuluva filivi, damupi ligonguveli?"},{"book":"Mateyi","chapter":"7","verse":"10","text":"Awu pakaluva somba, damupi njoka?"},{"book":"Mateyi","chapter":"7","verse":"11","text":"Topi yumwi muva vandu va wafu mumanya kuvagayila vana venu findu finofu nakaka Tati wenu wa kumbindi, davagoleli yumwi nendu, davapi findu fya nyanyi vala vandu vosi yivamuluva!"},{"book":"Mateyi","chapter":"7","verse":"12","text":"“Fyosi fimudayila vandu vavagoleli yumwi, muvagoleli wuwowu veni, ayi ndi nongwa ya Malawu va Chapanga vamupili Musa na ng'ulilu ya vambuyi."},{"book":"Mateyi","chapter":"7","verse":"13","text":"“Mwingili kwa kupitila mlyangu wunyepili. Kwa nongwa deha yiyenda kulifumbika lingajila kujima ngomi na mlyangu wa kuyingililila amu umanuka na yivayenda deha ayi vatangala."},{"book":"Mateyi","chapter":"7","verse":"14","text":"Lakini deha yiyenda kuunofu yiva dokwa na mlyangu wa kwingilila unyepa, vandu vadokwa hela davayiwoni deha ayi."},{"book":"Mateyi","chapter":"7","verse":"15","text":"“Mwikali mesu na vambuyi va udesi. Ava vakwisa kwa yumwi vakuva kucha vafungami kwa kuvalola, lakini mugati fingekembi fikalipili."},{"book":"Mateyi","chapter":"7","verse":"16","text":"Damuvamanyi kwa fila fivagola. Wuli, vandu vakunokola mindopi mumibiki ya misomi, awu ukuwesha kusola mikuyu mumitalula? Ng'odu!"},{"book":"Mateyi","chapter":"7","verse":"17","text":"Topi libiki linofu likuveleka fivelekwa finofu na libiki lya wafu likuveleka fivelekwa fya wafu."},{"book":"Mateyi","chapter":"7","verse":"18","text":"Libiki linofu likuwesha ng'odu kuveleka fivelekwa fya wafu, wala libiki lya wafu likuveleka fivelekwa finofu ha."},{"book":"Mateyi","chapter":"7","verse":"19","text":"Libiki lingajila kuveleka fivelekwa finofu dandilidumuli na kuliyasila mumotu."},{"book":"Mateyi","chapter":"7","verse":"20","text":"Ponopa damuvamanyi vambuyi va udesi kwa fila fivagola."},{"book":"Mateyi","chapter":"7","verse":"21","text":"“Mundu yoyosi yangema nenga ‘Bambu, Bambu,’ Dayingili muwutwa wa kumbindi kwa Chapanga ha, yuyula weka yagola fila fyadayilili Tati wangu yaveli kumbindi."},{"book":"Mateyi","chapter":"7","verse":"22","text":"Lijuva lya kuhigha vatangalili davang'ombeli, Bambu, Bambu! Twalandulili filongu fyaku kwa litawa lyaku na kwa litawa lyaku twavawushili finyamkela na kugola mihilu yitangalili."},{"book":"Mateyi","chapter":"7","verse":"23","text":"Topi, dandivawombeli: ‘Yumwi ndivamanya ng'odu muwuki, muwuki pawulongolu yangu, yumwi yimushovilelili kugola fya wafu.’"},{"book":"Mateyi","chapter":"7","verse":"24","text":"“Ponopa mundu yoyosi yapikanisha filongu fyangu na kufikola, akwifwana na mundu yaveli na luhunja. Yajengili nyumba yaki pambindi ya ligonguveli."},{"book":"Mateyi","chapter":"7","verse":"25","text":"Ndonya yitonya na nyeni siyitika liyegha lipugha na kuwumbila kunyumba ayi. Lakini yiwa ha kwanongwa vajengili pambindi ya ligonguveli."},{"book":"Mateyi","chapter":"7","verse":"26","text":"“Lakini yoyosi yapikanisha filongu fyangu ngajila kufikola, akwifwana na mundu mpufi yajengili nyumba yaki mumuhanga."},{"book":"Mateyi","chapter":"7","verse":"27","text":"Ndonya payitonyili na nyeni pasiyitikili na likumba palipughili na kulifikila nyumba ayi, yeni yiwa, kandi yiwa chakachaka!”"},{"book":"Mateyi","chapter":"7","verse":"28","text":"Yesu pamalilili kudeta filongu fila, lipinga lya vandu lijingwa na ng'ulilu yaki."},{"book":"Mateyi","chapter":"7","verse":"29","text":"Kava kucha vawula vawu va Malawu ha, ila awulili kwa ukomi."}]}