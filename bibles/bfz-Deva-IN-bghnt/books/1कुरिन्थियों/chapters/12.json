{"data":[{"book":"1 कुरिन्थियों","chapter":"12","verse":"1","text":"ओ साथी विश्वासियो, आँऊ चाऊँआ कि तुसे लोक पवित्र आत्मा रे जरिए दित्ते रे आत्मिक बरदानो रे बारे रे ठीक-ठीक समजी लओ।"},{"book":"1 कुरिन्थियों","chapter":"12","verse":"2","text":"तुसे जाणोए कि जेबे तुसे प्रभुए पाँदे विश्वास नि करो थे तो तेबे गूँगिया मूर्तिया पीछे जिंयाँ चलाए जाओ थे तिंयाँ ई चली पड़ो थे।"},{"book":"1 कुरिन्थियों","chapter":"12","verse":"3","text":"इजी री खातर आऊँ तुसा खे समजयाणा चाऊँआ कि जो कोई परमेशरो री आत्मा री अगुवाईया ते बोलोआ, से नि बोलदा कि यीशु स्रापित ए और सिर्फ पवित्र आत्मा ई केसी खे ये बोलणे जोगा बणाओआ, “यीशु ई प्रभु ए।”"},{"book":"1 कुरिन्थियों","chapter":"12","verse":"4","text":"आत्मिक बरदान तो कई प्रकारा रे ए, पर आत्मा एक ईए"},{"book":"1 कुरिन्थियों","chapter":"12","verse":"5","text":"और सेवा बी कई प्रकारा री ए, पर प्रभु एक ईए"},{"book":"1 कुरिन्थियों","chapter":"12","verse":"6","text":"परमेशर कई तरीके ते आसा री जिन्दगिया रे काम करोआ पर परमेशर एक ईए, जो आसा सबी रे जरिए काम करोआ।"},{"book":"1 कुरिन्थियों","chapter":"12","verse":"7","text":"परमेशर आसा सबी खे आत्मिक बरदान देओआ ताकि आसे एकी दूजे री सेवा करी सकिए।"},{"book":"1 कुरिन्थियों","chapter":"12","verse":"8","text":"परमेशरो री आत्मा एकी मांणूए खे बुद्धिया साथे परेया रा संदेश बोलणे री योग्यता देओआ और सेई आत्मा केसी दूजे मांणूए खे ज्ञानो रे मुताबिक संदेश बोलणे री योग्यता देओआ।"},{"book":"1 कुरिन्थियों","chapter":"12","verse":"9","text":"सेई आत्मा केसी मांणूए खे मसीह रे विश्वास करने री योग्यता देओआ और केसी खे तेसी ई आत्मा ते चंगा करने रा बरदान दित्तेया जाओआ।"},{"book":"1 कुरिन्थियों","chapter":"12","verse":"10","text":"सेई आत्मा केसी खे सामर्था रे काम करने री शक्ति और केसी खे भविष्यबाणी करने री योग्यता देओआ। फेर केसी ओरी खे तिजी खे परखणे री योग्यता देओआ कि से वचन परमेशरो री आत्मा री तरफा तेआ या दुष्टात्मा री तरफा तेआ। फेर केसी ओरी खे कई प्रकारा री पाषा बोलणे री योग्यता देओआ और केसी ओरी खे तेसा पाषा रा मतलब बताणे री योग्यता देओआ।"},{"book":"1 कुरिन्थियों","chapter":"12","verse":"11","text":"ये सारे बरदान एक ई आत्मा रा काम ए। से आपणी इच्छा रे मुताबिक हर मांणूए खे लग-लग बरदान देओआ।"},{"book":"1 कुरिन्थियों","chapter":"12","verse":"12","text":"कऊँकि जिंयाँ शरीर तो एक ए और तिजी रे अंग बऊत ए और तेस एक शरीरो रे सब अंग, बऊत ऊँदे ऊए बी, सब मिली की एक ईए, तिंयाँ ई मसीह बीए।"},{"book":"1 कुरिन्थियों","chapter":"12","verse":"13","text":"कऊँकि आसे सबी क्या यहूदी, क्या दूजी जाति, क्या दास, क्या आजाद एक ई आत्मा रे जरिए, एक शरीर ऊणे री तंईं बपतिस्मा लया और आसा सबी खे एक ई आत्मा पल़याया।"},{"book":"1 कुरिन्थियों","chapter":"12","verse":"14","text":"शरीरो रे एक ई अंग नि, बल्कि बऊत अंग ए।"},{"book":"1 कुरिन्थियों","chapter":"12","verse":"15","text":"जे पैर बोलो, “आऊँ आथ निए, तेबे आँऊ शरीरो रा अंग निए,” तो क्या तेसरे एड़ा बोलणे ते से शरीरो रा अंग नि रंदा?"},{"book":"1 कुरिन्थियों","chapter":"12","verse":"16","text":"जे कान बोलो, “आऊँ आखी रा निए, तेबे आँऊ शरीरो रा अंग निए,” तो क्या तेसरे एड़ा बोलणे ते से शरीरो रा अंग नि रंदा?"},{"book":"1 कुरिन्थियों","chapter":"12","verse":"17","text":"जे सारा शरीर आखी रा ई ऊँदा, तो सुणना केथो ते था? जे सारा शरीर कानो रा ई ऊँदा, तो सिंगणा केथो ते था?"},{"book":"1 कुरिन्थियों","chapter":"12","verse":"18","text":"पर सच्ची परमेशरे अंग आपणी इच्छा रे मुताबिक एक-एक करी की शरीरो रे राखी राखे।"},{"book":"1 कुरिन्थियों","chapter":"12","verse":"19","text":"जे सेयो सारे एक ई अंग ऊँदे, तो शरीर केथा ऊँदा?"},{"book":"1 कुरिन्थियों","chapter":"12","verse":"20","text":"पर एबे अंग तो बऊत सारे ए, पर शरीर एक ईए।"},{"book":"1 कुरिन्थियों","chapter":"12","verse":"21","text":"आख आथो खे नि बोली सकदी, “माखे तेरी कोई जरूरत निए।” ना सिर पैरो ते बोली सकदा, “माखे तेरी कोई जरूरत निए।”"},{"book":"1 कुरिन्थियों","chapter":"12","verse":"22","text":"पर शरीरो रे सेयो अंग, जो ओरी ते कमजोर लगोए, बऊत ई जरूरी ए।"},{"book":"1 कुरिन्थियों","chapter":"12","verse":"23","text":"शरीरो रे जिना अंगा खे आसे आदरो जोगा नि समजदे, तिना खेई आसे जादा आदर देऊँए, और गुप्त अंगा रा खास त्यान राखदे ऊए तिना खे आसे टकी की राखूँए,"},{"book":"1 कुरिन्थियों","chapter":"12","verse":"24","text":"तेबे बी म्हारे आदरो जोगे अंगा खे खास देख-पाल़ो री जरूरत निए। पर परमेशरे शरीर एड़ा बणाईता कि जेस अंगो खे आदरो री कमी थी, तिजी रा ई ओर बी आदर ओ।"},{"book":"1 कुरिन्थियों","chapter":"12","verse":"25","text":"ताकि शरीरो रे फूट नि पड़ो, बल्कि अंग एकी-दूजे री बराबर चिन्ता करो।"},{"book":"1 कुरिन्थियों","chapter":"12","verse":"26","text":"तेबेई तो जेबे एकी अंगो खे दु:ख ओआ, तो सारे अंगा खे तिजी साथे दु:ख ओआ। जे एकी री तारीफ ओई, तो तिजी साथे सारे अंग खुशी मनाओए।"},{"book":"1 कुरिन्थियों","chapter":"12","verse":"27","text":"ईंयां ई तुसे सारे मिली की मसीह रा शरीर ए और लग-लग तेसरे अंग ए।"},{"book":"1 कुरिन्थियों","chapter":"12","verse":"28","text":"मसीह रे एस शरीरो रे परमेशरे लग-लग मांणू नियुक्त करी राखे, पईले प्रेरित, दूजे भविष्यबक्ता, तीजे गुरू, तेबे सामर्था रे काम करने वाल़े, तेबे ठीक करने वाल़े, तेबे उपकार करने वाल़े, तेबे प्रदान और कई प्रकारा रिया पाषा बोलणे वाल़े।"},{"book":"1 कुरिन्थियों","chapter":"12","verse":"29","text":"क्या सारे प्रेरित ए? क्या सारे भविष्यबक्ता ए? क्या सारे उपदेशक ए? क्या सारे सामर्था रे काम करने वाल़े ए?"},{"book":"1 कुरिन्थियों","chapter":"12","verse":"30","text":"क्या सबी खे ठीक करने रा बरदान ए? क्या सारे कई प्रकारा रिया पाषा बोलोए? क्या सारे अनुवाद करोए?"},{"book":"1 कुरिन्थियों","chapter":"12","verse":"31","text":"तुसे बड़े ते बड़े बरदानो री धुना रे रओ, पर आऊँ तुसा खे ओर बी सबी ते खरी बाट बताऊँआ।"}]}