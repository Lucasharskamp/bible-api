{"data":[{"book":"2 Timɔte","chapter":"3","verse":"1","text":"Ɠizɛ nii zu gola, ga yeeɠɛɠalaiti ta ɓaa gola folo ɠaaɓelagiti su."},{"book":"2 Timɔte","chapter":"3","verse":"2","text":"Mazɔlɔɔ nuiti ta ɠɛ ga gaazumaavɔɔ nuiti, wali wɔin nuiti, ɓɔɠɔ vaa lɛsu nuiti, gaazumaanɛɛ nuiti, woo ɲɔi wo nuiti, ti zɔlɔɔ nuiti goozotala nuiti. Ta ɠɛ ga faanɛɛ wuuɠwɛɛtala nuiti, faa ɲadega la ti ɠaazu ga faa,"},{"book":"2 Timɔte","chapter":"3","verse":"3","text":"maayotala nuiti, zɔɠɔzuɓɛtɛ vaa wɔin la ti ma. Ta ɠɛ ɓalaa ga tɔɠɔ ɠoloɠolo nuiti, ɓɔɠɔzotala nuiti, suɲɔu nuiti. Ta ɠɛ faa ʋagɔi laalɔɠɔma,"},{"book":"2 Timɔte","chapter":"3","verse":"4","text":"ti ɠɛ ga yaava nuiti, ziiɠula nuiti, ti laavegai ga wasogi, ɓɔɠɔyiimai ɠa nɛɛ ti ʋɛ é leʋe GALA ba."},{"book":"2 Timɔte","chapter":"3","verse":"5","text":"GALA gaazuluabai ɠa ɠɛ ti-ɠaazuʋɛti nɔ, kɛlɛ ta ɠɛlɛ ma zɛbɛi ʋa. Maaɠooza naama nuiti ba!"},{"book":"2 Timɔte","chapter":"3","verse":"6","text":"Tanigaani ta ti zaama, niiti ta ɗa lɔ pɛlɛiti bu, ti ɗa anzanuiti dɔ ta-zobogi wu, niiti zɛbɛ la ti ya, ta ɠi ge la ti ma. Kotoi ɠa anzanui niiti ba, gaazuɠulapɔ ɲɔi ma zii pɛ ge ɠɛ ti zu,"},{"book":"2 Timɔte","chapter":"3","verse":"7","text":"anzanui naati ta kalagi zɔlɔɔsu yeenɔpɛ, kɛlɛ ti la zooga pɛ ti ʋa gaamai ɠwɛɛ."},{"book":"2 Timɔte","chapter":"3","verse":"8","text":"Eɠɛʋelei Zanɛseni ta Zamebelɛse ti Moize maaɠaalini la, zenɔ ɠana, zunui niiti ɓalaa ti gaamai maaɠaalizu la. Zunua ʋe ti-ɠigi ɠoloɠologai, ta-ɠidaaleʋei la ga kidaaleʋe ɠiteɠite."},{"book":"2 Timɔte","chapter":"3","verse":"9","text":"Kɛlɛ ti la lia luɠɔma pɛ, mazɔlɔɔ ɛsɛ pɛ ka suɠwɛɛ ga ta ga ɠimalala nuiti, eɠɛʋelei Zanɛseni ta Zamebelɛse tɔnɔi ɠɛni la."},{"book":"2 Timɔte","chapter":"3","verse":"10","text":"Kɛlɛ ɗɔun è ʋilɛgɛ pòlu nà-kala bo fai zu, ta tùʋa ʋelei, naa ʋɛɛ kìsu vaiti, ta nà-kidaaleʋei ʋa, ta nà-ziilɔɔi, naa ʋɛɛ nà-nɛɛbɛi ʋa, ta ʋelei gè loni la kpaan,"},{"book":"2 Timɔte","chapter":"3","verse":"11","text":"wɔinzeɠemai ta kpɔlɔi niiti ti zeiɗai mà. Kpɔlɔi ɓɛgele ɠa gè la ɠɛni sɔlɔɔni Antiyɔse ta Ikoniyume, ta Lisitele? Kpɔlɔi ɓɛgele ɠa gè la ɠɛni suzoni? Kɛlɛ Maliɠii kùlani naati pɛ su."},{"book":"2 Timɔte","chapter":"3","verse":"12","text":"Tama, zɔi nɔpɛ é pɔ é eteai ziɛ GALA gaazuluabai zu ta-ɠilibalai zu ta Yesu Kilista, naati ta ɗa wɔinzeɠemai zɔlɔɔ."},{"book":"2 Timɔte","chapter":"3","verse":"13","text":"Kɛlɛ faa ɲɔu ɠɛ nuiti ta yaava nuiti ta ɗa li nɔ luɠɔma yeenɔpɛ faa ɲɔi zu, ti ɗa nuiti kaka, ti ɗa ɓɔɠɔ ɠaka tiya ɓɔɠɔi."},{"book":"2 Timɔte","chapter":"3","verse":"14","text":"Ɗɔun, lo kpaan naama vaiti su, niiti è ti ɠalani, è yeezeiɗai ti wu ga ladala laazeeliai, mazɔlɔɔ nui é è ɠalaga ga tiye, è naa ɠwɛɛ."},{"book":"2 Timɔte","chapter":"3","verse":"15","text":"Kaite è-ma loungo ziɛgi zu, è GALA sɛʋɛ ɲadegai ɠwɛɛ. Toɠa zoo é ɠimalai ve è ya, é lo è luɠɔ, è kizogi zɔlɔɔ ga kidaaleʋei maaʋele Yesu Kilista ma."},{"book":"2 Timɔte","chapter":"3","verse":"16","text":"GALA Sɛʋɛi pɛ feeʋɛ GALA saalai zu, ná-kulanumai wɔɔlɔʋɛ kalagi wo fai zu, zɛɛi zakpe fai zu, kaka faiti sɔle fai zu, ta telebodai ma ɠalagi wo fai zu,"},{"book":"2 Timɔte","chapter":"3","verse":"17","text":"naa ɠa a kɛ, GALA nui laazeeli, kɛʋele ɓɛtɛ kɛɛwoti ʋagɔi pɛ kɛɛ vai ma."}]}