{"data":[{"book":"ЁВА","chapter":"10","verse":"1","text":"Абрыдла душы маёй жыцьцё маё: аддамся журбоце маёй; гаварыцьму ў гароце душы маёй."},{"book":"ЁВА","chapter":"10","verse":"2","text":"Скажу Богу: не вінаваці мяне; абвясьці мне, за што Ты са мною змагаешся?"},{"book":"ЁВА","chapter":"10","verse":"3","text":"Ці добра Табе, што Ты прыгнятаеш, што пагарджаеш дзеяй рук Тваіх, а на раду бязбожных пасылаеш сьвятло?"},{"book":"ЁВА","chapter":"10","verse":"4","text":"Хіба ў Цябе цялесныя вочы, і Ты глядзіш, як глядзіць чалавек?"},{"book":"ЁВА","chapter":"10","verse":"5","text":"Хіба дні Твае, як дні ў чалавека, альбо леты Твае, як дні ў мужчыны,"},{"book":"ЁВА","chapter":"10","verse":"6","text":"што Ты шукаеш заганы ўва мне і дапытваешся грэху ўва мне,"},{"book":"ЁВА","chapter":"10","verse":"7","text":"хоць ведаеш, што я не беззаконьнік, і што няма каму выбавіць мяне ад рукі Тваёй?"},{"book":"ЁВА","chapter":"10","verse":"8","text":"Твае рукі працавалі над мною і ўтварылі ўсяго мяне цалкам, - і Ты губіш мяне?"},{"book":"ЁВА","chapter":"10","verse":"9","text":"Успомні, што Ты, як гліну, урабіў мяне, і ў пыл ператвараеш мяне?"},{"book":"ЁВА","chapter":"10","verse":"10","text":"Ці ня Ты выліў мяне, як малако, і, як тварог, згусьціў мяне,"},{"book":"ЁВА","chapter":"10","verse":"11","text":"скураю і плоцьцю апрануў мяне, косткамі і жыламі змацаваў мяне,"},{"book":"ЁВА","chapter":"10","verse":"12","text":"жыцьцё і мілату падарыў мне, і клопат Твой ахоўваў дух мой?"},{"book":"ЁВА","chapter":"10","verse":"13","text":"Але і тое хаваў Ты ў сэрцы Сваім, - ведаю, што гэта было ў Цябе, -"},{"book":"ЁВА","chapter":"10","verse":"14","text":"што калі я зграшу, Ты заўважыш і не пакінеш грэху майго без пакараньня."},{"book":"ЁВА","chapter":"10","verse":"15","text":"Калі я вінаваты, гора мне! калі і мая праўда, дык не адважуся падняць галавы маёй. Я сыты прыніжэньнем; паглядзі на гора маё:"},{"book":"ЁВА","chapter":"10","verse":"16","text":"яно павялічваецца. Ты гонішся за мною, як леў, і зноў нападаеш на мяне і дзівосным з'яўляешся мне."},{"book":"ЁВА","chapter":"10","verse":"17","text":"Выводзіш новых сьведкаў Тваіх супроць мяне; узмацняеш гнеў Твой на мяне; і беды, адны за аднымі, паўстаюць супроць мяне."},{"book":"ЁВА","chapter":"10","verse":"18","text":"І навошта Ты вывеў мяне з чэрава? хай бы я памёр, калі яшчэ нічыё вока ня бачыла мяне;"},{"book":"ЁВА","chapter":"10","verse":"19","text":"хай бы я, як нябылы, з чэрава перанесены быў у магілу!"},{"book":"ЁВА","chapter":"10","verse":"20","text":"Ці не кароткія дні мае? Пакінь, адступіся ад мяне, каб я крыху падбадзёрыўся,"},{"book":"ЁВА","chapter":"10","verse":"21","text":"перш чым адыду, - і ўжо не вярнуся, - у край цемры і ценю сьмяротнага,"},{"book":"ЁВА","chapter":"10","verse":"22","text":"у край змроку, які ёсьць змрок ценю сьмяротнага, дзе няма ладу, дзе цёмна, як сама цемра."}]}