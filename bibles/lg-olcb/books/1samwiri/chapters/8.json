{"data":[{"book":"1 Samwiri","chapter":"8","verse":"1","text":"Samwiri bwe yakaddiwa, n’alonda batabani be okuba abalamuzi ba Isirayiri."},{"book":"1 Samwiri","chapter":"8","verse":"2","text":"Erinnya lya mutabani we omukulu ye yali Yoweeri, n’owokubiri nga ye Abiya, ne balamulanga mu Beeruseba."},{"book":"1 Samwiri","chapter":"8","verse":"3","text":"Naye batabani be ne batagoberera mpisa ze, ne bakyama ne banoonya amagoba, ne balya enguzi, era nga tebalamula mu bwenkanya."},{"book":"1 Samwiri","chapter":"8","verse":"4","text":"Awo abakadde bonna aba Isirayiri ne bakuŋŋaana ne bajja eri Samwiri e Laama,"},{"book":"1 Samwiri","chapter":"8","verse":"5","text":"ne bamugamba nti, “Laba, okaddiye ne batabani bo tebagoberera mpisa zo, kaakano tulondere kabaka anaatukulemberanga, tubeere ng’amawanga amalala gonna.”"},{"book":"1 Samwiri","chapter":"8","verse":"6","text":"Naye bwe baayogera nti, “Tuwe kabaka anaatukulemberanga,” ne kitasanyusa Samwiri. Samwiri n’asaba eri Mukama."},{"book":"1 Samwiri","chapter":"8","verse":"7","text":"Awo Mukama n’agamba Samwiri nti, “Wuliriza ebigambo byonna abantu bye bakugamba. Tebajeemedde ggwe, naye bajeemedde nze nneme kuba kabaka waabwe."},{"book":"1 Samwiri","chapter":"8","verse":"8","text":"Okusinziira ku bikolwa byabwe okuva ku lunaku lwe nabaggya mu Misiri okutuusa ku lunaku lwa leero, bwe banjeemera, ne baweereza bakatonda abalala, nawe bwe batyo bwe bakuyisa."},{"book":"1 Samwiri","chapter":"8","verse":"9","text":"Kaakano bawulirize, naye obalabulire ddala, era obategeeze ebintu byonna kabaka anaabafuga by’alibakola.”"},{"book":"1 Samwiri","chapter":"8","verse":"10","text":"Awo Samwiri n’ategeeza abantu abaali bamusaba kabaka, ebigambo byonna Mukama bye yamugamba."},{"book":"1 Samwiri","chapter":"8","verse":"11","text":"N’abagamba nti, “Bino bye bintu kabaka alibafuga by’alibakola: alitwala batabani bammwe n’abafuula abagoba ab’amagaali ge n’abeebagazi ab’embalaasi ze, n’abamu okuddukiranga mu maaso ag’amagaali ge."},{"book":"1 Samwiri","chapter":"8","verse":"12","text":"Abamu ku bo alibafuula abaduumizi b’enkumi, n’abalala n’abafuula abaduumizi b’ataano, n’abalala okumulimiranga ennimiro ze n’okuzikungulanga, n’abalala okuweesanga ebyokulwanyisa n’ebintu eby’amagaali ge."},{"book":"1 Samwiri","chapter":"8","verse":"13","text":"Alitwala bawala bammwe, okumuteekerateekera ebyakaloosa, n’okumufumbiranga, n’okumukoleranga emigaati."},{"book":"1 Samwiri","chapter":"8","verse":"14","text":"Alitwala ennimiro zammwe ennungi, n’ennimiro zammwe ez’emizabbibu n’ez’emizeeyituuni, n’aziwa abaweereza be."},{"book":"1 Samwiri","chapter":"8","verse":"15","text":"Alitwala ekimu eky’ekkumi eky’emmere yammwe ey’empeke, n’eky’ennimiro zammwe ez’emizabbibu, n’akigabira abakungu be n’abaweereza be."},{"book":"1 Samwiri","chapter":"8","verse":"16","text":"Alitwala abaweereza bammwe abasajja n’abaweereza bammwe abakazi, n’abavubuka bammwe abasinga obulungi n’endogoyi, n’abyeddiza."},{"book":"1 Samwiri","chapter":"8","verse":"17","text":"Alitwala ekimu eky’ekkumi ku bisibo byammwe, mmwe n’abafuula abaweereza be."},{"book":"1 Samwiri","chapter":"8","verse":"18","text":"Luliba lumu, mulyekkokkola kabaka wammwe gwe mwerondera, naye Mukama talibafaako ku lunaku olwo.”"},{"book":"1 Samwiri","chapter":"8","verse":"19","text":"Naye abantu ne bagaana okuwuliriza Samwiri, ne boogera nti, “Nedda! Twagala kabaka okutufuga,"},{"book":"1 Samwiri","chapter":"8","verse":"20","text":"naffe tubeere ng’amawanga amalala gonna, nga tulina kabaka atufuga ayinza okutukulembera n’atulwanira entalo zaffe.”"},{"book":"1 Samwiri","chapter":"8","verse":"21","text":"Awo Samwiri bwe yawulira ebigambo byonna eby’abantu, n’abiddiramu Mukama."},{"book":"1 Samwiri","chapter":"8","verse":"22","text":"Mukama n’addamu Samwiri nti, “Bawulirize obalondere kabaka.”"}]}