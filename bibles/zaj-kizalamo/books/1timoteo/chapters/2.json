{"data":[{"book":"1TIMOTEO","chapter":"2","verse":"1","text":"Avo, mzimbuli zose, nowayalalila kamba kupula, kutambika, kuwatambikila wanhu wayagwe, na kulava hewela vitendeke sama ya wanhu wose,"},{"book":"1TIMOTEO","chapter":"2","verse":"2","text":"sama ya wandewa, na waja wose wali na udaho, giladi tukale mditindiwalo na bila kugomba mkumnogela Mulungu na ung'azi."},{"book":"1TIMOTEO","chapter":"2","verse":"3","text":"Nhambiko kamba ino inoga, na imnogeza Mulungu Mkombola wetu,"},{"book":"1TIMOTEO","chapter":"2","verse":"4","text":"ayo yolonda wanhu wose wakomboligwe na wapate kuitanga ikweli."},{"book":"1TIMOTEO","chapter":"2","verse":"5","text":"Kwavija hana Mulungu imwe, na hana imwe yodaha kuwalumba wanhu wose hamoja na Mulungu, nayo iyo Kilisto Yesu,"},{"book":"1TIMOTEO","chapter":"2","verse":"6","text":"ayo yaulavile ugima wake giladi yawakombole wanhu wose. Mbuli ino ilavigwa usindila mkipigiti kilondigwe."},{"book":"1TIMOTEO","chapter":"2","verse":"7","text":"Kino kicho kilamso cha Kilisto kunisagula nie kuwa mtumigwa wake giladi niupete Usenga Unogile na kuifundiza nhamanila ya ikweli ha Wamhazi. Sivwiza, ila nolonga ikweli."},{"book":"1TIMOTEO","chapter":"2","verse":"8","text":"Hanhu hohose hawaiting'hane wanhu wamtogole Kilisto nolonda wambigalo watambike, wambigalo wekigwe mmakono ga Mulungu wadahe kwinula makono gao mkutambika bila lusango ama kuibamilila."},{"book":"1TIMOTEO","chapter":"2","verse":"9","text":"Vivija nolonda watwanzi wavale vinogile na kwa hishima, wavale vivalo vilondigwa kuvaligwa na watwanzi, sio mkukutika mvili za hela bwando ama kuvala zahabu ama lulu ama vivalo va hela bwando"},{"book":"1TIMOTEO","chapter":"2","verse":"10","text":"ila na sang'hano zinogile, kamba viilondeka na watwanzi watogole kumtambikila Mulungu."},{"book":"1TIMOTEO","chapter":"2","verse":"11","text":"Mtwanzi kolondigwa yaifundize kunyamala na kuwa na moyo wa kuihumulusa."},{"book":"1TIMOTEO","chapter":"2","verse":"12","text":"Simtogoza mtwanzi kufundiza ama kuwa na udaho kwa mbigalo. Mtwanzi kolondigwa yanyamale."},{"book":"1TIMOTEO","chapter":"2","verse":"13","text":"Kwavija Adamu iyo yasongile kuumbigwa, abaho Hawa."},{"book":"1TIMOTEO","chapter":"2","verse":"14","text":"Adamu sio iyo yavwiziligwe. Ila mtwanzi iyo yavwiziligwe na kugaluka munhu yali na vilozo."},{"book":"1TIMOTEO","chapter":"2","verse":"15","text":"Ila Mulungu kowakombola watwanzi kulawa m'vilozo vao kubitila kulela wana, ihawa wogendelela kukala mnhamanila, mdinoge, muung'azi, hamoja na kuleka kuigoda."}]}