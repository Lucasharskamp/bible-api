{"data":[{"book":"Mwanduso","chapter":"44","verse":"1","text":"Yosefu kamulagiliza mulolesi wa kaye yake, “Memeza malobota ya wanhu wano ndiya fana viya vowodaha kupapa, na mwikile chila munhu hela muna umulomo wa guniya jake."},{"book":"Mwanduso","chapter":"44","verse":"2","text":"Ika nhungo malumu muna umulomo wa lobota da ija imdodo, hamwe na hela ya ndiya yake.” Nayo katenda fana viya viyalongiligwe na Yosefu."},{"book":"Mwanduso","chapter":"44","verse":"3","text":"Imitondo ng'hani ndugu wawo watogoleligwa kusegela na vihongwe wawo."},{"book":"Mwanduso","chapter":"44","verse":"4","text":"Nawo viwawile hawanahita hatali kulawa muna dibululu, Yosefu kamulongela mulolesi wa kaye yake, “Himahima wasondelele na wahawapata uwagwile na uwauze, ‘Habali muliha yehile kwa yanogile?"},{"book":"Mwanduso","chapter":"44","verse":"5","text":"Vino habali mubawa nhungo malumu ya mwenevale wangu? Vino nhungo ino siyo ija iyong'wila nayo koisang'hanila kulagula? Ivo mutenda vihile kwa dino!’”"},{"book":"Mwanduso","chapter":"44","verse":"6","text":"Ivo mulolesi viyawafikile kawalongela mbuli izo izo."},{"book":"Mwanduso","chapter":"44","verse":"7","text":"Wamulongela, “Habali mwenevale kolonga mbuli fanile zino? Cheye wasang'hani wako hachidaha kusang'hana mbuli fanile ino bule."},{"book":"Mwanduso","chapter":"44","verse":"8","text":"Lola mwenevale hela ichifikile muna imilomo ya maguniya yetu chiibweleza kulawa muna iisi ya Kanaani. Lelo habali chibawe hela hebu zahabu kulawa muna ikaye ya mwenevale wako?"},{"book":"Mwanduso","chapter":"44","verse":"9","text":"Mwenevale, one imwe wetu yahawoneka kanayo, yakomigwe, na chondachisigale chizakuwa watumwa wako.”"},{"book":"Mwanduso","chapter":"44","verse":"10","text":"Kalonga, “Nitogola, mbali ija yasolile nhungo yangu muhala niiyo yondayawe mtumwa wangu, na wondamusigale mwizailegeha.”"},{"book":"Mwanduso","chapter":"44","verse":"11","text":"Ivo wahulumusa hasi maguniya yawo himahima, na chila munhu kafungula lobota jake."},{"book":"Mwanduso","chapter":"44","verse":"12","text":"Mulolesi wa Yosefu kapekula maguniya yose kwandusila da mkulu kabisa mbaka da mdodo kabisa na nhungo ipatika kwa idodo kabisa muna diguniya da Benjamini"},{"book":"Mwanduso","chapter":"44","verse":"13","text":"Baho wadega viwalo vawo kwa lugano, wawapapiza mizigo vihongwe wawo, na wabwela kuna dibululu."},{"book":"Mwanduso","chapter":"44","verse":"14","text":"Yuda na ndugu zake viwezile kuna ikaye ya Yosefu, Yosefu kakala yang'hali umo. Ivo wamtumbalila mavindi kwa hishima."},{"book":"Mwanduso","chapter":"44","verse":"15","text":"Yosefu kawauza, “Mutenda choni? Hamuvimanyile kuwa munhu fana niye nodaha kulagula?”"},{"book":"Mwanduso","chapter":"44","verse":"16","text":"Yuda kamwidika, “Mwenevale, chodaha kulonga choni?” Chodahaze kulema? “Chodahaze kuigombela? Mulungu kalagusa ubananzi wetu. Lelo cheye chose na ija yatoligwe na nhungo yako, chawatumwa wako.”"},{"book":"Mwanduso","chapter":"44","verse":"17","text":"Yosefu kalonga, “Bule! Niye sidaha kutenda ivo! Ija muhala yasolile nhungo yangu niiyo yondayawe mtumwa wangu. Mweye musigalile bweleni kwa tindiwalo kwa tati yenu.”"},{"book":"Mwanduso","chapter":"44","verse":"18","text":"Yuda kamkwenhukila Yosefu na kamulongela, “Mwenevale, nokulamba, unilekelele niigombele. Sekeuniwonele ludoko weye kulinga fana mfalume mwenyewo."},{"book":"Mwanduso","chapter":"44","verse":"19","text":"Mwenevale, weye kuchiuza cheye, ‘Mweye muna tata hebu ndugu?’"},{"book":"Mwanduso","chapter":"44","verse":"20","text":"Chidika, ‘Chinayo tata mulala na ndugu mdodo, kamweleka muna ulala wake. Sekulu wake kadanganika, na yeye muhala niiyo mwana yasigale kwa mami yake na tati yake komulonda ng'hani.’"},{"book":"Mwanduso","chapter":"44","verse":"21","text":"Mwenevale, kuchilagiliza cheye wasang'hani wako chimgale hano, muladi umuwone,"},{"book":"Mwanduso","chapter":"44","verse":"22","text":"na chikulongele kuwa mbwanga iyo hadaha kumuleka tati yake, one yahamuleka tati yake, tati yake kezadanganika."},{"book":"Mwanduso","chapter":"44","verse":"23","text":"Maabaho kuchilongela wasang'hani wako, ‘One hamwizile na ndugu yenu imdodo sizamuhokelani bule.’"},{"book":"Mwanduso","chapter":"44","verse":"24","text":"“Vichibwelile ukaye kwa msang'hani wako tati yangu, chimulongela mbuli zako mwenevale."},{"book":"Mwanduso","chapter":"44","verse":"25","text":"Maabaho tati yetu kachilongela chibwele kugula ndiya chidogo."},{"book":"Mwanduso","chapter":"44","verse":"26","text":"Chimwidika, ‘Hachidaha kuhita, mbali hachihokeligwa mbaka chihite na mdodo wetu. One hezahita na cheye bule hachidaha kuhokiligwa na munhu ija.’"},{"book":"Mwanduso","chapter":"44","verse":"27","text":"Tati yetu kachilongela, ‘Movimanya kuwa muke wangu Laheli kanyelekela wana waidi muhala wa chilume."},{"book":"Mwanduso","chapter":"44","verse":"28","text":"Imwe kaga kamala. Na nilonga kuwa yodahika kalumizigwa na wang'onyo wa muna imbago. Kwaviya sinamuwona kaidi kwandusila viyasegele."},{"book":"Mwanduso","chapter":"44","verse":"29","text":"One muhamsola ino iviya kulawa kumwangu yahapatigwa na yehile mwizanihumulusa kuzimu na kuno na mulala nili na mnamilo.’"},{"book":"Mwanduso","chapter":"44","verse":"30","text":"“Ivo mwenevale,” Nihambwelela tati yangu msang'hani wako bila ya mbwanga ino na kuno ugima wa tata ohuwila ugima wa mbwanga ino."},{"book":"Mwanduso","chapter":"44","verse":"31","text":"“Yahawona kahabule hamwe na cheye kezadanganika. Ivo cheye wasang'hani wako chizamtenda tati yetu yadanganike kwa mnamilo."},{"book":"Mwanduso","chapter":"44","verse":"32","text":"Yose ya yayo niye niilava niwe mwingilizi wa mbwanga ino kwa tati yangu, nilonga one simbweleze bule Benjamini kumwako ubananzi uwe kumwangu siku zose."},{"book":"Mwanduso","chapter":"44","verse":"33","text":"Lelo weye mwenevale nokulamba, niye msang'hani wako, nisigale niwe mtumwa wako kwa chimu cha mbwanga ino. Muleke yeye yabwele ukaye hamwe na ndugu zake."},{"book":"Mwanduso","chapter":"44","verse":"34","text":"Nodahaze kubwela kwa tati yangu one mbwanga heli na niye? Sidaha kufunya umoyo kuwona yehile yondayampate tati yangu.”"}]}