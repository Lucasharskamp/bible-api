{"data":[{"book":"Numbers","chapter":"4","verse":"1","text":"Dimaadua ga helekai gi Moses,"},{"book":"Numbers","chapter":"4","verse":"2","text":"“Heia di hihi o di madahaanau damana mo nia madahaanau lligi o Kohath, tangada i di madawaawa Levi."},{"book":"Numbers","chapter":"4","verse":"3","text":"Daulia nia daane huogodoo i mehanga nia ngadau e motolu (30) mo madalima (50) ala e tau anga gi di hegau i lodo di Hale laa a Dimaadua."},{"book":"Numbers","chapter":"4","verse":"4","text":"Nadau hegau le e hai i di gili nia mee ala e haga madagu huoloo.”"},{"book":"Numbers","chapter":"4","verse":"5","text":"Dimaadua ga haga modongoohia gi Moses boloo, “Ma gaa dau gi di madagoaa e dugu iha nia hale laa, Aaron mo ana dama daane le e ulu gi lodo di Hale laa a Dimaadua, gaa dugu gi lala di gahu duuli dela i mua Tebedebe o di Hagababa gaa gahu Tebedebe gi di gahu deelaa."},{"book":"Numbers","chapter":"4","verse":"6","text":"Digaula e gahu di maa gi di gili kau humalia, gaa holo di gahu halatee i ono nua, ga daalo nia laagau ala e aamo di maa."},{"book":"Numbers","chapter":"4","verse":"7","text":"“Digaula e gahu teebele o di palaawaa tigidaumaha ang gi Dimaadua gi di gahu halatee, gaa dugu anga nia pileedi gi hongo teebele, nia boolo dugu ‘incense’, mo nia loaabi ang gi nia waini tigidaumaha. Nia palaawaa e hai gi nnoo mau i hongo teebele."},{"book":"Numbers","chapter":"4","verse":"8","text":"Digaula e holo di gahu mmee laa hongo nia mee huogodoo aanei, gaa gahu di maa gi di gili kau humalia, ga wanga nia laagau e aamo di maa."},{"book":"Numbers","chapter":"4","verse":"9","text":"“Digaula e gahu di lohongo malama gi di gahu halatee, mo ono malama, nia mee kabi mee, nia pileedi haaligi, mo nia mee haa lolo olib."},{"book":"Numbers","chapter":"4","verse":"10","text":"Digaula gaa hii di maa mo ono mee huogodoo e haga holi ai go di gili kau humalia, gaa dugu di maa gi hongo di hada aamo mee."},{"book":"Numbers","chapter":"4","verse":"11","text":"“Nomuli digaula gaa holo di gahu halatee laa hongo di gowaa hai tigidaumaha goolo, gaa gahu di maa gi di gili kau humalia, ga daalo nia laagau e aamo di maa."},{"book":"Numbers","chapter":"4","verse":"12","text":"Digaula gaa kae nia goloo huogodoo ala e haga hai hegau ai i lodo di Gowaa Dabu, gaa hii nia maa gi di gahu halatee, gaa gahu gi di gili kau humalia, gaa dugu di maa i hongo di hada aamo mee."},{"book":"Numbers","chapter":"4","verse":"13","text":"Digaula ga daa gi daha mo di gowaa dudu tigidaumaha nia lehu, gaa holo di gahu halatee luuli i hongo di maa."},{"book":"Numbers","chapter":"4","verse":"14","text":"Digaula gaa dugu gi hongo di maa nia goloo huogodoo ala e hai hegau ai i di gowaa dudu tigidaumaha: go nia mee dugu ahi, maadau, daawolo mono baisin. Nomuli gei digaula gaa gahu di maa gi di gili kau humalia, ga daalo nia laagau e aamo di maa."},{"book":"Numbers","chapter":"4","verse":"15","text":"Ma gaa dau gi di madagoaa bolo e dugu iha nia hale laa, gei di madahaanau o Kohath e loomoi e aamo nia mee dabu, i muli Aaron mo ana dama daane guu lawa di gahu nia maa mo ono goloo moomee huogodoo. Di madahaanau o Kohath hagalee loo e bili gi nia mee haga madagu, idimaa digaula gaa mmade."},{"book":"Numbers","chapter":"4","verse":"16","text":"“Eleazar, tama daane Aaron tangada hai mee dabu, dana hegau e madamada humalia di Hale laa hagatau, mo nia lolo malama, nia ‘incense’, nia tigidaumaha huwa laagau, nia lolo hagatulu, mono mee huogodoo ala i golo ala gu haga dabu ang gi Dimaadua.”"},{"book":"Numbers","chapter":"4","verse":"17","text":"Dimaadua ga helekai gi Moses mo Aaron,"},{"book":"Numbers","chapter":"4","verse":"18","text":"“Hudee dumaalia gi di madahaanau a Kohath"},{"book":"Numbers","chapter":"4","verse":"19","text":"gii mmade ma ga loomoi gi hoohoo gi nia mee dabu huoloo aanei. Gi de gila aga di mee deenei, Aaron mo ana dama daane e hai gii hula gi lodo di Hale laa, e wanga nia moomee ni tangada e hai, be ni aha e aamo go mee."},{"book":"Numbers","chapter":"4","verse":"20","text":"Maa nia daangada o Kohath ga ulu adu hua gi lodo di Hale laa haga madagu, gaa mmada gi nia mee haga madagu ala e haga togomaalia go digau hai mee dabu, digaula gaa mmade.”"},{"book":"Numbers","chapter":"4","verse":"21","text":"Dimaadua ga helekai gi Moses"},{"book":"Numbers","chapter":"4","verse":"22","text":"bolo gi heia di hihi o di madahaanau o Gershon tangada i di madawaawa Levi i nadau madahaanau llauehe mo lligi,"},{"book":"Numbers","chapter":"4","verse":"23","text":"e hihi nia daane huogodoo i mehanga nia ngadau e motolu (30) mo e madalima (50) ala e humalia i di ngalua i lodo di Hale laa Dimaadua."},{"book":"Numbers","chapter":"4","verse":"24","text":"Digaula e ngalua i nia mee aanei:"},{"book":"Numbers","chapter":"4","verse":"25","text":"Di Hale laa, ono gahu duuli i lodo mo i tua, di gahu gili kau humalia dela e gau di maa, di gahu o di bontai,"},{"book":"Numbers","chapter":"4","verse":"26","text":"nia gahu abaaba e haganiga di Hale laa mo di gowaa dudu tigidaumaha, nia gahu duuli o di bontai di malaelae, nia hali mo nia hagamau huogodoo o nia mee aanei. Digaula e ngalua e hai nnegau huogodoo i di gili nia mee aanei."},{"book":"Numbers","chapter":"4","verse":"27","text":"Moses mo Aaron e hai gii mmada bolo nia daangada o Gershon e hai nia mee huogodoo Aaron mo ana dama daane ne haga noho ang gi digaula bolo gi heia."},{"book":"Numbers","chapter":"4","verse":"28","text":"Aanei la go nia waawa hegau o di madahaanau Gershon i lodo di Hale laa. Digaula e hai nia maa i lala di nadau dagi go Ithamar, tama daane Aaron, tangada hai mee dabu."},{"book":"Numbers","chapter":"4","verse":"29","text":"Dimaadua ga helekai gi Moses bolo gi heia di hihi dangada o di madahaanau o Merari tangada i di madawaawa Levi, nia madahaanau llauehe mo lligi"},{"book":"Numbers","chapter":"4","verse":"30","text":"e hihi nia daangada huogodoo i mehanga nia ngadau e motolu (30) mo e madalima (50), ala e humalia di ngalua i lodo di Hale laa Dimaadua."},{"book":"Numbers","chapter":"4","verse":"31","text":"Digaula e aamo nia laagau, dagigoo, duludulu, nia hagamau di Hale laa,"},{"book":"Numbers","chapter":"4","verse":"32","text":"mo nia duludulu, nia hagamau, nia laagau hagamau mee, nia hali e dau di abaaba dela e haganiga di Hale laa, mono hagamau e hai hegau ai i di haga duu aga nia maa. Taane e dahi e haga ingoo gi nia mee ala e aamo go mee."},{"book":"Numbers","chapter":"4","verse":"33","text":"Aanei la go nia waawa hegau o di madahaanau Merari i lodo di Hale laa. Digaula e hai nia maa i lala di nadau dagi go Ithamar, tama daane Aaron, tangada hai mee dabu."},{"book":"Numbers","chapter":"4","verse":"34-48","text":"Malaa, Moses, Aaron mo nia dagi di guongo gu daudali nnelekai o Dimaadua, guu hai di hihi dangada o nia madahaanau llauehe e dolu o Levi, go Kohath, Gershon mo Merari. Digaula ne hihi nia madahaanau llauehe mo nia madahaanau lligi, ne hihi nia daane huogodoo i mehanga nia ngadau e motolu (30) mo madalima (50) ala e humalia e ngalua i lodo di Hale laa Dimaadua, be nia mee aanei:"},{"book":"Numbers","chapter":"4","verse":"49","text":"Taane e dahi la ne hihi gii hai be di hai Dimaadua ne haganoho ang gi Moses. Taane nei mo taane nei gu haga ingoo ang gi dana hegau dela e hai mo ana mee ala e aamo."}]}