{"data":[{"book":"2 ЦАРСТВАЎ","chapter":"6","verse":"1","text":"І сабраў зноў Давід усіх выбраных зь Ізраіля, трыццаць тысяч."},{"book":"2 ЦАРСТВАЎ","chapter":"6","verse":"2","text":"І ўстаў і пайшоў Давід і ўвесь народ, які быў зь ім, з Ваала Юдавага, каб перанесьці адтуль каўчэг Божы, на якім называецца імя Госпада Саваофа, Які сядзіць на херувімах."},{"book":"2 ЦАРСТВАЎ","chapter":"6","verse":"3","text":"І паставілі каўчэг Божы на новую калясьніцу і вывезьлі яго з дома Амінадававага, што на пагорку. А сыны Амінадава, Оза і Ахіо, вялі новую калясьніцу."},{"book":"2 ЦАРСТВАЎ","chapter":"6","verse":"4","text":"І павезьлі яе з каўчэгам Божым з дома Амінадава, што на пагорку; і Ахіо ішоў перад каўчэгам."},{"book":"2 ЦАРСТВАЎ","chapter":"6","verse":"5","text":"А Давід і ўсе сыны Ізраілевыя ігралі прад Госпадам на ўсякіх музычных інструментах з кіпарысавага дрэва, і на цытрах і на псалтырах, і на тымпанах і на сістрах і на кімвалах."},{"book":"2 ЦАРСТВАЎ","chapter":"6","verse":"6","text":"І калі дайшлі да гумна Нахонавага, Оза працягнуў руку сваю да каўчэга Божага і ўзяўся за яго, бо валы нахілілі яго."},{"book":"2 ЦАРСТВАЎ","chapter":"6","verse":"7","text":"Але Гасподзь угневаўся на Озу, і забіў яго Бог там жа за дзёрзкасьць, і памёр ён там каля каўчэга Божага."},{"book":"2 ЦАРСТВАЎ","chapter":"6","verse":"8","text":"І засмуціўся Давід, што Гасподзь забіў Озу. Месца гэта дагэтуль называецца: пагібель Озы."},{"book":"2 ЦАРСТВАЎ","chapter":"6","verse":"9","text":"І спалохаўся Давід у той дзень Госпада і сказаў: як увайсьці да мяне каўчэгу Гасподняму?"},{"book":"2 ЦАРСТВАЎ","chapter":"6","verse":"10","text":"І не захацеў Давід везьці каўчэг Гасподні да сябе, у горад Давідаў, а завярнуў яго ў дом Авэдара Гэцяніна."},{"book":"2 ЦАРСТВАЎ","chapter":"6","verse":"11","text":"І заставаўся каўчэг Гасподні ў доме Авэдара Гэцяніна тры месяцы, і дабраславіў Гасподзь Авэдара і ўвесь дом ягоны."},{"book":"2 ЦАРСТВАЎ","chapter":"6","verse":"12","text":"Калі данесьлі цару Давіду, кажучы: «Гасподзь дабраславіў дом Авэдара і ўсё, што было ў яго, дзеля каўчэга Божага», дык пайшоў Давід і ўрачыста перанёс каўчэг Божы з дома Авэдара ў горад Давідаў."},{"book":"2 ЦАРСТВАЎ","chapter":"6","verse":"13","text":"І калі тыя, якія несьлі каўчэг Божы, праходзілі па шэсьць крокаў, ён прыносіў у ахвяру цяля і барана."},{"book":"2 ЦАРСТВАЎ","chapter":"6","verse":"14","text":"Давід танцаваў з усёй моцы прад Госпадам; а апрануты быў Давід у льняны наплечнік."},{"book":"2 ЦАРСТВАЎ","chapter":"6","verse":"15","text":"Так Давід і ўвесь дом Ізраілеў несьлі каўчэг Гасподні з крыкамі і трубнымі гукамі."},{"book":"2 ЦАРСТВАЎ","chapter":"6","verse":"16","text":"Калі ўваходзіў каўчэг Гасподні ў горад Давідаў, Мэлхола, дачка Саўла, глядзела ў акно і, убачыўшы цара Давіда, які скакаў і танцаваў прад Госпадам, прынізіла яго ў сэрцы сваім."},{"book":"2 ЦАРСТВАЎ","chapter":"6","verse":"17","text":"І прынесьлі каўчэг Гасподні і паставілі яго на сваім месцы пасярод скініі, якую зладзіў для яго Давід; і прынёс Давід цэласпаленьні прад Госпадам і ахвяры мірныя."},{"book":"2 ЦАРСТВАЎ","chapter":"6","verse":"18","text":"Калі Давід закончыў прынясеньне цэласпаленьняў і ахвяраў мірных, дык дабраславіў ён народ імем Госпада Саваофа;"},{"book":"2 ЦАРСТВАЎ","chapter":"6","verse":"19","text":"і раздаў усяму народу, усяму мноству Ізраільцянаў, як мужчынам, так і жанчынам, па адным хлебе і па кавалку смажанага мяса і па адной ляпёшцы кожнаму. І пайшоў увесь народ кожны ў дом свой."},{"book":"2 ЦАРСТВАЎ","chapter":"6","verse":"20","text":"Калі Давід вярнуўся, каб дабраславіць дом свой, дык Мэлхола, дачка Саўла, выйшла яму насустрач і сказала: як вызначыўся сёньня цар Ізраілеў, агаліўшыся сёньня перад вачыма рабынь рабоў сваіх, як агаляецца які-небудзь пусты чалавек!"},{"book":"2 ЦАРСТВАЎ","chapter":"6","verse":"21","text":"І сказаў Давід Мэлхоле: прад Госпадам, Які абраў мяне перад бацькам тваім і ўсім домам ягоным, паставіўшы мяне правадыром народу Гасподняга Ізраіля, прад Госпадам іграць і скакаць буду;"},{"book":"2 ЦАРСТВАЎ","chapter":"6","verse":"22","text":"і я болей прыніжуся, і зраблюся яшчэ нікчэмнейшым у вачах маіх, і перад служанкамі, пра якіх ты кажаш, я буду слаўны."},{"book":"2 ЦАРСТВАЎ","chapter":"6","verse":"23","text":"І ў Мэлхолы, дачкі Саўлавай, ня было дзяцей да дня сьмерці яе."}]}