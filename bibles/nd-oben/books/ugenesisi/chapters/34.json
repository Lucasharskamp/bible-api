{"data":[{"book":"UGenesisi","chapter":"34","verse":"1","text":"UDina, indodakazi kaLeya ayizalela uJakhobe wasuka wayakwethekelela abafazi balelolizwe."},{"book":"UGenesisi","chapter":"34","verse":"2","text":"Kwathi uShekhemu, indodana kaHamori umHivi, umbusi walowomango, ebona uDina, wamthatha wamdlova."},{"book":"UGenesisi","chapter":"34","verse":"3","text":"Inhliziyo yakhe yathatheka ngoDina indodakazi kaJakhobe, wayithanda intombi le, wakhuluma layo kamnandi."},{"book":"UGenesisi","chapter":"34","verse":"4","text":"UShekhemu wathi kuyise uHamori, “Ngithathela intombi le ibe ngumkami.”"},{"book":"UGenesisi","chapter":"34","verse":"5","text":"UJakhobe wathi ekuzwa ukuthi indodakazi yakhe uDina yayingcolisiwe, amadodana akhe ayesegangeni lezifuyo; wathula nje aze abuya ekhaya."},{"book":"UGenesisi","chapter":"34","verse":"6","text":"Ngakho usekaShekhemu, uHamori wayakhuluma loJakhobe."},{"book":"UGenesisi","chapter":"34","verse":"7","text":"Ngalesosikhathi amadodana kaJakhobe ayesebuyile evela egangeni evele esezwile okwasekwenzakele. Babelosizi njalo begcwele ulaka ngoba uShekhemu wayenze into elihlazo ko-Israyeli ngokudlova indodakazi kaJakhobe, into okwakungamelanga yenziwe."},{"book":"UGenesisi","chapter":"34","verse":"8","text":"Kodwa uHamori wathi kubo, “Indodana yami uShekhemu uyayithanda indodakazi yakho. Muphe yona ibe ngumkakhe."},{"book":"UGenesisi","chapter":"34","verse":"9","text":"Kasendiselane; sipheni amadodakazi enu, lani lizithathele amadodakazi ethu."},{"book":"UGenesisi","chapter":"34","verse":"10","text":"Lingazihlalela phakathi kwethu; ilizwe livulekile kini. Hlalani kulo, thengisani kulo njalo lifuye kulo.”"},{"book":"UGenesisi","chapter":"34","verse":"11","text":"UShekhemu wasesithi kuyise kaDina lakubanewabo, “Ngicela ukuthi lingamukele, ngizalinika loba yini eliyifunayo."},{"book":"UGenesisi","chapter":"34","verse":"12","text":"Khulumani amalobolo lokangaziwe, mina ngizakuletha ngobunengi bakho njengokufuna kwenu, njalo ngizakukhupha konke elikubizayo. Lina ngiphani intombi kuphela nje ibe ngumkami.”"},{"book":"UGenesisi","chapter":"34","verse":"13","text":"Kwathi ngoba udadewabo uDina wayesengcolisiwe, amadodana kaJakhobe aphendula ngobuqili ekhuluma loShekhemu loyise uHamori."},{"book":"UGenesisi","chapter":"34","verse":"14","text":"Athi kubo, “Asingeke senze into enjalo; ngeke siphe udadewethu indoda engasokwanga. Lokho kungaba lihlazo kithi."},{"book":"UGenesisi","chapter":"34","verse":"15","text":"Sizavuma kuphela nxa lenze lokhu: ukuthi libe njengathi ngokusoka bonke abesilisa benu."},{"book":"UGenesisi","chapter":"34","verse":"16","text":"Lapho-ke sesingalendisela amadodakazi ethu lathi sithathe amadodakazi enu. Sizakwakha phakathi kwenu sibe ngabantu banye lani."},{"book":"UGenesisi","chapter":"34","verse":"17","text":"Kodwa nxa lingavumi ukusokwa sizamthatha udadewethu sihambe.”"},{"book":"UGenesisi","chapter":"34","verse":"18","text":"Icebo labo lakhanya lilihle kuHamori loShekhemu."},{"book":"UGenesisi","chapter":"34","verse":"19","text":"Ijaha leli eliyilo elalihlonitshwa kakhulu emzini kayise, kalisachithanga isikhathi ukukwenza lokho ababekutshilo ngoba lalitshiseka ngendodakazi kaJakhobe."},{"book":"UGenesisi","chapter":"34","verse":"20","text":"Ngakho uHamori lendodana yakhe uShekhemu baya entubeni yedolobho bayabonisana lamadoda edolobho lakibo."},{"book":"UGenesisi","chapter":"34","verse":"21","text":"Bathi, “Amadoda la alomusa kithi. Kabahlale elizweni lethu bathengiselane labantu; ilizwe leli lilendawo enkulu abangahlala kuyo. Singathatha amadodakazi abo labo bangathatha awethu."},{"book":"UGenesisi","chapter":"34","verse":"22","text":"Kodwa bangavuma ukuhlala phakathi kwethu kuphela nxa abesilisa bethu bengasokwa njengabo."},{"book":"UGenesisi","chapter":"34","verse":"23","text":"Kambe izifuyo zabo, lempahla yabo kanye layo yonke imfuyo yabo kakukuba ngokwethu na? Ngakho kasivumeni, khona bezakwakha phakathi kwethu.”"},{"book":"UGenesisi","chapter":"34","verse":"24","text":"Wonke amadoda ayekhona entubeni yedolobho avumelana loHamori lendodana yakhe uShekhemu, kwathi bonke abesilisa balelodolobho basokwa."},{"book":"UGenesisi","chapter":"34","verse":"25","text":"Ngemva kwensuku ezintathu, bonke belokhu besebuhlungwini, amadodana kaJakhobe amabili, uSimiyoni loLevi, abanewabo bakaDina, bathatha inkemba zabo balihlasela idolobho belibele, babulala bonke abesilisa."},{"book":"UGenesisi","chapter":"34","verse":"26","text":"OHamori lendodana yakhe uShekhemu babaquma ngenkemba bamkhupha uDina endlini kaShekhemu bahamba."},{"book":"UGenesisi","chapter":"34","verse":"27","text":"Amadodana kaJakhobe afikela phezu kwezidumbu aliphanga idolobho lapho udadewabo ayengcoliselwe khona."},{"book":"UGenesisi","chapter":"34","verse":"28","text":"Athumba imihlambi yabo yezimvu lenkomo, labobabhemi lakho konke okwakungokwabo phakathi edolobheni langaphandle egangeni."},{"book":"UGenesisi","chapter":"34","verse":"29","text":"Bayiqukula yonke inotho yabo kanye labafazi labantwana, bathumba konke okwakusezindlini kwaba yimpango."},{"book":"UGenesisi","chapter":"34","verse":"30","text":"UJakhobe wasesithi kuSimiyoni loLevi, “Selingehlisele uhlupho langenza ngasoleka kakhulu kumaKhenani lamaPherizi, abantu abahlala elizweni leli. Thina sibalutshwana, bangahlangana bangihlasele, mina lomuzi wami sizabhujiswa.”"},{"book":"UGenesisi","chapter":"34","verse":"31","text":"Kodwa bona baphendula bathi, “Bekufanele yini ukuthi aphathe udadewethu njengesifebe na?”"}]}