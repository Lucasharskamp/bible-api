{"data":[{"book":"Mwanduso","chapter":"45","verse":"1","text":"Baho Yusufu kalemelwa kufunga umoyo mgameso ga wasang'hanaji zake wose wakalile hamoja nayo, kalagiza walawe kunze. Avo Yusufu kakala yaiyeka viyailaguse kwa ndugu zake."},{"book":"Mwanduso","chapter":"45","verse":"2","text":"Lakini kalila kwa sauti ng'hulu mbaka Wamisili wamuhulika, vivija wanhu wa mng'anda ya Falao wamuhulika."},{"book":"Mwanduso","chapter":"45","verse":"3","text":"Yusufu kawalongela ndugu zake, “Niye na Yusufu, vino tatangu yang'hali mgima?” Lakini ndugu zake walemelwa kumwidika wagwa kifudete mgameso gake hawadahile kumwidika."},{"book":"Mwanduso","chapter":"45","verse":"4","text":"Yusufu kawalongela ndugu zake, “Chonde kweseni behi.” Viwamkwesele, kawalongela, “Niye iyo ndugu yenu Yusufu yumuniuzile Misili."},{"book":"Mwanduso","chapter":"45","verse":"5","text":"Lakini sambi sikumuigevuzikile hebu kulonga habali mutendile vivo. Imulungu iyo yangalile kuno, niwalongolele, ili niuhonye ugima wa wanhu."},{"book":"Mwanduso","chapter":"45","verse":"6","text":"Uno mwaka wa kabili wa lufilili lwa nzala mwiisi na ing'hali miyaka mitano kumwande, baho wanhu hawadaha kulima hebu kusenga ndiya."},{"book":"Mwanduso","chapter":"45","verse":"7","text":"Imulungu kangala kuno niwalongolele, ili kuhonya ugima wenu, mweye musigale wagima mwiisi na kugala ukombola mkulu."},{"book":"Mwanduso","chapter":"45","verse":"8","text":"Avo, siyo mweye mungalile kuno, lakini Imulungu iyo yangalile na kanitenda nimgwelelege Falao magesa kamba na tatake. Niye na mkulu wa ng'anda yake yose na nowatawala wanhu wose wa Misili.”"},{"book":"Mwanduso","chapter":"45","verse":"9","text":"Avo, lopoleni mubwele kwa tatangu na mmulongele, “Yusufu mwanago kolonga, ‘Imulungu kanitenda munhu mkulu mwiisi yose ya Misili. Avo, sikuukawe kwiza kumwangu."},{"book":"Mwanduso","chapter":"45","verse":"10","text":"Kokala behi na niye ako Gosheni, gweye na wanago na wazukulu zako, fugo zako na vinhu vako vose."},{"book":"Mwanduso","chapter":"45","verse":"11","text":"Niye nokulolesa baho kwavija ing'hali miyaka mitano ya lufilili lwa nzala. Buleavo gweye na wanhu zako na fugo zako mogaya kwa nzala.’”"},{"book":"Mwanduso","chapter":"45","verse":"12","text":"Abaho Yusufu kagendelela kulonga, “Mweye wenyego molola kwa meso genu, na hata mdodo wangu Benjamini kona kwa meso gake kamba niye iyo Yusufu mwenyego nilonga na mweye."},{"book":"Mwanduso","chapter":"45","verse":"13","text":"Mmulongele tatangu mbuli ya ukulu unilinao kuno Misili na mbuli ya kila kinhu kimone. Avo mulopole mumgale hano tatangu.”"},{"book":"Mwanduso","chapter":"45","verse":"14","text":"Abaho Yusufu kamfagatila ndugu yake Benjamini, kuno kolila na vivija Benjamini kamfagatila kuno kolila."},{"book":"Mwanduso","chapter":"45","verse":"15","text":"Kuno yang'hali kolila Yusufu kawafagatila ndugu zake na kawanonela. Baho ndugu zake walonga nayo."},{"book":"Mwanduso","chapter":"45","verse":"16","text":"Mbuli azo zivika mng'anda ya Falao kamba ndugu zake Yusufu weza, Falao na wasang'hanaji zake wadeng'helela."},{"book":"Mwanduso","chapter":"45","verse":"17","text":"Avo, Falao kamulongela Yusufu, “Walongele ndugu zako, wawapapize mizigo vihongwe wao wabwele mwiisi ya Kanaani,"},{"book":"Mwanduso","chapter":"45","verse":"18","text":"wamgale hano tatao na ndugu zao wose. Niye nowagwaa hanhu hanogile ng'hani mwiisi ino ya Misili, na wao okala kwa kudeng'helela ganogile ga isi ino."},{"book":"Mwanduso","chapter":"45","verse":"19","text":"Vivija walongele wasole mituka ino ya kubulula ili wawapapile wanao ving'hele na wehe zao na sikuwaleke kumgala tatao."},{"book":"Mwanduso","chapter":"45","verse":"20","text":"Walongele sikuwagese mbuli ya vinhu vao kwavija hanhu hanogile kubanza kose mwiisi ya Misili hokuwa hao.”"},{"book":"Mwanduso","chapter":"45","verse":"21","text":"Avo, wana wa Izilaeli watenda kamba viwalagizwe. Yusufu kawagwaa mituka ya kubulula kamba Falao viyalongile na vivija kawagwaa mhamba ya mnzila."},{"book":"Mwanduso","chapter":"45","verse":"22","text":"Kila imoja wao kamgwaa viwalo va kusaula, lakini Benjamini kamgwaa vihande magana madatu va shaba na kamgwaa viwalo vitano va kusaula."},{"book":"Mwanduso","chapter":"45","verse":"23","text":"Vivija kamgalila tatake nhunza zino mbuli ya mwanza wake, vihongwe longo wapapile vinhu vinogile ng'hani mwiisi ya Misili, vihongwe wa kitwanzi longo wapapile ndiya, na magate na vinhu viyagwe va kuja."},{"book":"Mwanduso","chapter":"45","verse":"24","text":"Avo, Yusufu kailaga na ndugu zake. Viwakalile osegela kawazuma kawalongela, “Sikumugombe mnzila!”"},{"book":"Mwanduso","chapter":"45","verse":"25","text":"Baho wasegela mwiisi ya Misili na wabwela kwa tatao Yakobo mwiisi ya Kanaani."},{"book":"Mwanduso","chapter":"45","verse":"26","text":"Wamulongela, “Yusufu yang'hali mgima! Heyo iyo mkulu wa isi yose ya Misili.” Baho tatao kakanganya, kwavija hazitogole mbuli azo."},{"book":"Mwanduso","chapter":"45","verse":"27","text":"Lakini viwamulongele mbuli zose ziyalongile Yusufu na viyone mituka ya kubulula iyagalile Yusufu ili kumsola, moyo wake umema deng'ho."},{"book":"Mwanduso","chapter":"45","verse":"28","text":"Izilaeli kalonga, “Sambi notogola, mwanangu Yusufu yang'hali mgima! Nochola nikamulole ning'hali sinakufa.”"}]}