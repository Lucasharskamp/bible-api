{"data":[{"book":"U-Eksodasi","chapter":"26","verse":"1","text":"“Lenze ithabanikeli ngamakhetheni alitshumi elembu eliphothwe kuhle ngentambo eziluhlaza, eziyibubende kanye lezibomvu, aceciswe ngamakherubhi elukelwe kuhle ngumuntu oleminwe."},{"book":"U-Eksodasi","chapter":"26","verse":"2","text":"Amakhetheni wonke kumele ukuthi alingane, abezingalo ezingamatshumi amabili lesificaminwembili ubude njalo ububanzi abezingalo ezine."},{"book":"U-Eksodasi","chapter":"26","verse":"3","text":"Lizahlanganisa amakhetheni amahlanu ndawonye, liphinde lenzenjalo lakwamanye amahlanu."},{"book":"U-Eksodasi","chapter":"26","verse":"4","text":"Lenze izihitshela ngelembu eliluhlaza emphethweni wekhetheni elisekucineni kwamakhetheni amahlanu elixheni lakuqala, lenze okufanayo elixheni lesibili."},{"book":"U-Eksodasi","chapter":"26","verse":"5","text":"Lizakwenza izihitshela ezingamatshumi amahlanu ekhethenini elilodwa liphinde lenze ezinye izihitshela ezingamatshumi amahlanu ekhethenini lokucina elixheni lesibili, izihitshela zikhangelene."},{"book":"U-Eksodasi","chapter":"26","verse":"6","text":"Emva kwalokho lizakwenza ingwegwe zegolide ezingamatshumi amahlanu, lizisebenzise ukuhlanganisa amakhetheni ukuze ithabanikeli libe yintonye."},{"book":"U-Eksodasi","chapter":"26","verse":"7","text":"Yenzani amakhetheni ngoboya bembuzi abe ngawethente lokubekwa phezu kwethabanikeli, abelitshumi lanye esewonke."},{"book":"U-Eksodasi","chapter":"26","verse":"8","text":"Amakhetheni wonke alitshumi lanye alingane, abezingalo ezingamatshumi amathathu ubude, ububanzi abezingalo ezine."},{"book":"U-Eksodasi","chapter":"26","verse":"9","text":"Hlanganisani amakhetheni amahlanu abelilixha elilodwa kuthi ayisithupha abe kwelinye ilixha. Ligoqe ikhetheni lesithupha liphindwe kabili phambi kwethente."},{"book":"U-Eksodasi","chapter":"26","verse":"10","text":"Yenzani izihitshela ezingamatshumi amahlanu zilandele umphetho wekhetheni elisekucineni kwelixha lakuqala, lenzenjalo lakwelinye ilixha."},{"book":"U-Eksodasi","chapter":"26","verse":"11","text":"Beselilungisa ingwegwe zethusi ezingamatshumi amahlanu lizifake ezihitsheleni ukuze zibophe ithente kube yinto yinye."},{"book":"U-Eksodasi","chapter":"26","verse":"12","text":"Kuzakuthi-ke isiqa esiseleyo sekhetheni lethente, ingxenye yekhetheni eseleyo, ilenge emuva kwethabanikeli."},{"book":"U-Eksodasi","chapter":"26","verse":"13","text":"Amakhetheni ethente azakwedlula ngengalo eyodwa inxa zonke, kuthi okuseleyo kulenge emaceleni ethabanikeli ukuze alembese."},{"book":"U-Eksodasi","chapter":"26","verse":"14","text":"Lenze isembeso sethente ngezikhumba zenqama eziphendulwe ngomphendulo obomvu, kuthi phezu kwalokho kube lesembeso sezikhumba eziqinileyo."},{"book":"U-Eksodasi","chapter":"26","verse":"15","text":"Yenzani amathala ethabanikeli amiswayo ngezigodo zesihlahla somʼakhakhiya."},{"book":"U-Eksodasi","chapter":"26","verse":"16","text":"Ithala linye kumele libe lide okuzingalo ezilitshumi, kuthi ububanzi bube yingalo elengxenye,"},{"book":"U-Eksodasi","chapter":"26","verse":"17","text":"kube lemisuka emibili ephutshayo ilinganisene. Wonke amathala ethabanikeli enziwe ngale indlela."},{"book":"U-Eksodasi","chapter":"26","verse":"18","text":"Yenzani amathala ecele elisezansi kwethabanikeli angamatshumi amabili,"},{"book":"U-Eksodasi","chapter":"26","verse":"19","text":"beselizenza izisekelo zesiliva ezingamatshumi amane ezizahamba ngaphansi kwawo, izisekelo ezimbili ethaleni linye, sibe sinye ngaphansi kwensika inye ngayinye."},{"book":"U-Eksodasi","chapter":"26","verse":"20","text":"Kulelicele elisenyakatho kwethabanikeli, misani amathala angamatshumi amabili"},{"book":"U-Eksodasi","chapter":"26","verse":"21","text":"kanye lezisekelo zesiliva ezingamatshumi amane, ezimbili ngaphansi kwepulanka linye."},{"book":"U-Eksodasi","chapter":"26","verse":"22","text":"Yenzani amathala ayisithupha ecele elisekucineni ngentshonalanga kwethabanikeli,"},{"book":"U-Eksodasi","chapter":"26","verse":"23","text":"lenze amathala amabili amagumbi asekucineni."},{"book":"U-Eksodasi","chapter":"26","verse":"24","text":"Emagumbini womabili la kumele abe lohlonzi oluphindwe kabili kusukela phansi kusiya phezulu, abesehlanganiswa ngesongo elilodwa, wonke abe njalo."},{"book":"U-Eksodasi","chapter":"26","verse":"25","text":"Ngakho kuzakuba lamathala ayisificaminwembili lezisekelo zesiliva ezilitshumi lesithupha, ezimbili ngaphansi kwethala linye."},{"book":"U-Eksodasi","chapter":"26","verse":"26","text":"Yenzani njalo imithando enqumayo ngezigodo zesihlahla somʼakhakhiya: emihlanu ibe ngeyamathala kwelinye icele lethabanikeli,"},{"book":"U-Eksodasi","chapter":"26","verse":"27","text":"emihlanu ibe njalo kwelinye icele, kuthi eminye njalo emihlanu ibe ngeyamathala asentshonalanga, ekucineni kwethabanikeli."},{"book":"U-Eksodasi","chapter":"26","verse":"28","text":"Umthando waphakathi onqumayo uzakwedlula usuka kulelicele lokucina usiyacina kwelinye phakathi laphakathi kwamathala."},{"book":"U-Eksodasi","chapter":"26","verse":"29","text":"Huqani amathala ngegolide lenze amasongo egolide abambe imithando enqumayo. Njalo lihuqe imithando enqumayo ngegolide."},{"book":"U-Eksodasi","chapter":"26","verse":"30","text":"Limise ithabanikeli njengokutshengiswa kwakho entabeni."},{"book":"U-Eksodasi","chapter":"26","verse":"31","text":"Yenzani ikhetheni ngelembu elicolekileyo, eliphethwe kuhle ngentambo eziluhlaza, eziyibubende kanye lezibomvu, abe lamakherubhi elukelwe kuwo ngumuntu oleminwe."},{"book":"U-Eksodasi","chapter":"26","verse":"32","text":"Liwalengise ngezingwegwana zegolide ensikeni ezine zesihlahla somʼakhakhiya ezihuqwe ngegolide njalo zimiswe phezu kwezisekelo zesiliva."},{"book":"U-Eksodasi","chapter":"26","verse":"33","text":"Lengisani-ke ikhetheni ngezingwegwana beselibeka umtshokotsho wobufakazi ngemva kwekhetheni. Ikhetheni lizakwehlukanisa Indawo Engcwele kweNgcwelengcwele."},{"book":"U-Eksodasi","chapter":"26","verse":"34","text":"Bekani isisibekelo esiyisihlalo somusa phezu komtshokotsho wobufakazi osendaweni eNgcwelengcwele."},{"book":"U-Eksodasi","chapter":"26","verse":"35","text":"Bekani itafula ngaphandle kwekhetheni elisenyakatho kwethabanikeli, beselifaka uluthi lwesibane lukhangelane layo eceleni eliseningizimu."},{"book":"U-Eksodasi","chapter":"26","verse":"36","text":"Yenzani ikhetheni lesango lethente ngelembu eliphethwe kuhle ngentambo eziluhlaza, eziyibubende kanye lezibomvu kube ngumsebenzi wombalazi ngokuthunga."},{"book":"U-Eksodasi","chapter":"26","verse":"37","text":"Yenzelani ikhetheni ingwegwana zegolide kanye lezinsika ezinhlanu ezenziwe ngezigodo zesihlahla somʼakhakhiya ezihuqwe ngegolide. Njalo beseliwafakela izisekelo ezinhlanu ezibunjwe ngethusi.”"}]}