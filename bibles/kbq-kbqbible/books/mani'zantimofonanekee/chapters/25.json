{"data":[{"book":"Mani'zanti mofo nanekee","chapter":"25","verse":"1","text":"Ama'i Solomoni knare antahi'zamofo naneke, Juda vahe kini ne' Hezekia eriza vahe'mo'za eri'za krente'naza naneke."},{"book":"Mani'zanti mofo nanekee","chapter":"25","verse":"2","text":"Ra Anumzamo'a rama'a zama antahizama'afi erifrakinegu, ra agi nemune. Hagi kinimo'a anama fraki'nea zama hakeno erifore nehigeta, agrira ra agi'a amita husga nehune."},{"book":"Mani'zanti mofo nanekee","chapter":"25","verse":"3","text":"Monamo onagamu me'geno, mopamo'a ufenkamu megeta antahita keta nosunankino, e'inahukna kante kini vahe'mokizmi antahintahizmia tagra antahita keta osugahune."},{"book":"Mani'zanti mofo nanekee","chapter":"25","verse":"4","text":"Silvama kre'za eri avusese hazageno, knare'ma hige'za anantetira zago'amo mareri zantamina tro nehaze."},{"book":"Mani'zanti mofo nanekee","chapter":"25","verse":"5","text":"Kefo avu'ava'ma hanaza vahe'ma kini ne'mofo kumapinti'ma zamahenati atresazana, agrama kegavama hu'nea kuma'mo'a, hanavetino fatgo huno megahie."},{"book":"Mani'zanti mofo nanekee","chapter":"25","verse":"6","text":"Kini ne' avure'ma emanisunka, nagra ra vahe'mani'noe hunka kavufga ra nosunka, zamagine vahe'mokizmi tratera eomanio."},{"book":"Mani'zanti mofo nanekee","chapter":"25","verse":"7","text":"Akoheno mani'nenkeno kema huno avrenagamute zamo knarera hu'neanki, agine vahe'mofo avufima hugantesigenka anama mani'nenana tra'ma atrenka urami zamo'a kagaze hugahianki, antahinka kenka huntenka fatgoza huo."},{"book":"Mani'zanti mofo nanekee","chapter":"25","verse":"8","text":"Ame hunka naneke hu tratera magomofona avrentenka kehara huonto. Na'ankure tava'onkare'ma mani'naza vahe'mo'za, ana nanekeka'ama eriama hu'za kazeri kagazema hanazana, atuparega na'a kagra hugahane?"},{"book":"Mani'zanti mofo nanekee","chapter":"25","verse":"9","text":"Kagrama tava'onkare'ma nemanisimo'enema ke ha'ma nehanunka, mago'mofo oku'a avu'ava'amofo nanekea hu amara osuo."},{"book":"Mani'zanti mofo nanekee","chapter":"25","verse":"10","text":"Henka'ama vahe'mo'za antahisu'za, fraki'za hazankea kagra franokine huge, kazeri kagaze nehu'za mika zupa antahi haviza hugante vava hugahaze."},{"book":"Mani'zanti mofo nanekee","chapter":"25","verse":"11","text":"Hagi vahe'mo'ma knare antahi'zama kna fatgo'are'ma hu'ama'ma hanigeno'a, ana ke'mo'a golire tro hunte'naza epoli zafa ragamo silva zuompafi meankna hu'ne."},{"book":"Mani'zanti mofo nanekee","chapter":"25","verse":"12","text":"Knare antahi'zanteti'ma azeri fatgoma nehanigeno agesa anteno antahisimo'a, golire tro hunte'naza avasaseza agesafi anteankna hu'ne."},{"book":"Mani'zanti mofo nanekee","chapter":"25","verse":"13","text":"Kema erino esia ne'mo'ma, ome huo huno huntesigeno esia kema eme fatgo huno anankema hu ne'mo'a, hozafinti neza hamare knare ata ko'mo rufru hiankna nehigeno, kva'amofo agu'amo'a fru nehie."},{"book":"Mani'zanti mofo nanekee","chapter":"25","verse":"14","text":"Mago vaheku'ma museza kamigahue huno'ma avufga ra hu kazigati huvempa hunteteno, anazama omisia vahe'mo'a, ko aruku zaho e'nerino hampo ko atuno hanintiri huteno, kora oriankna nehie."},{"book":"Mani'zanti mofo nanekee","chapter":"25","verse":"15","text":"Hagi ame hunka krimpama ohe'zamo'a, kva vahera rimpa azerifru hunka, kagrarega avrentegahane. Ante fru hunka hukemo'a, ha' frama hu'zana mika azeri agateregahane."},{"book":"Mani'zanti mofo nanekee","chapter":"25","verse":"16","text":"Tume'mofo tima'amo'a haga hu'neanki, nenenunka avamente no, rama'a nesanana amu'atigahane."},{"book":"Mani'zanti mofo nanekee","chapter":"25","verse":"17","text":"Tava'onkare'ma nemanisimofo nontera hakare zupa vuvava osuo, anama hanankeno'a musema huno'ma negavreanknara osugosianki, avesra hugantegahie."},{"book":"Mani'zanti mofo nanekee","chapter":"25","verse":"18","text":"Tava'onkarema nemanisimofoma havigema huntenka, agenkema hanana zamo'a, kumpa knonu aheankna nehunka, kazinteti avufgama akafriankna nehunka, keve aheankna hugahane."},{"book":"Mani'zanti mofo nanekee","chapter":"25","verse":"19","text":"Kagrama kaza osuga vahe'ma antahinemisankeno havi knama esigeno'a, naza hugahiema hananana, ave'neneno ata negrifi ne'zama neankna nehunka, agamo haviza hu'nea ne'mo revazamu revazamu huno viankna hugahane."},{"book":"Mani'zanti mofo nanekee","chapter":"25","verse":"20","text":"Vahe'mo'ma asunku zampima mani'nenigenka muse zagamema hananana, ana asunku zampi mani'nea vahe'mofona, zasi knafi nakreku'a zafi atreankna nehunka, aka tinu avufga taga hu'nefi tagi atreankna hugahane."},{"book":"Mani'zanti mofo nanekee","chapter":"25","verse":"21","text":"Ha' vahekamofoma aga'zanku'ma nehanigenka ne'zama nesia zana neminka, tinku'ma avenesinigenka tina amigeno neno."},{"book":"Mani'zanti mofo nanekee","chapter":"25","verse":"22","text":"E'inahu'ma hanankeno'a, teve tankanuza asenifi hampagenteankna hanankeno, agra'a havi avu'ava zama'agura agaze nehanigeno, Ra Anumzamo'a mizana kamigahie."},{"book":"Mani'zanti mofo nanekee","chapter":"25","verse":"23","text":"Vahe'ma amefiga ke'ma hu kemo'a, noti (north) kazigati zaho'mo ko atufeno eankna huno, ana vahe'mofontera arimpa ahe'za erino esigeno, avugosamo'a zahe hugahie."},{"book":"Mani'zanti mofo nanekee","chapter":"25","verse":"24","text":"Fegi'a anaga nomote kagraku manizamo'a, nogu'afima kehakarema nehia a'enema manizana agaterene."},{"book":"Mani'zanti mofo nanekee","chapter":"25","verse":"25","text":"Afete kumateti knare'zamofo agenkema egeno antahizamo'a, tinku avesinere zasi ti amigeno neankna nehie."},{"book":"Mani'zanti mofo nanekee","chapter":"25","verse":"26","text":"Fatgo ne'mo'ma kefo avu'ava ene ne'ma, avaririno kefo avu'ava'ma ome haniana, knare tinkerifi agamunke timo ufreno eri haviza hiankna hugahie."},{"book":"Mani'zanti mofo nanekee","chapter":"25","verse":"27","text":"Vahe'mo'ma ra'ma'a tumerima ne'zamo'a, knarera osu'ne. Vahe'mo'ma agra'a ra agima eri'zanku'ma mraguzamati'zamo'a, knarera osu'ne."},{"book":"Mani'zanti mofo nanekee","chapter":"25","verse":"28","text":"Iza'o, rimpa aka he'zama azeri aravama ohesiana, mago ra kuma'mofo have keginamo fragu vaziramiankna hugahie."}]}