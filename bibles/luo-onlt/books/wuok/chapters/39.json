{"data":[{"book":"Wuok","chapter":"39","verse":"1","text":"Negiloso lep dolo momin gi law mayom marambulu gi maralik kod marakwaro ma itiyogo e kama ler mar lemo. Bende negiloso lewni mopwodhi ne Harun kaka Jehova Nyasaye nochiko Musa."},{"book":"Wuok","chapter":"39","verse":"2","text":"Negiloso law mayom mar dolo miluongo ni efod gi dhahabu kod usi marambulu gi maralik kod marakwaro momin gi law mayom."},{"book":"Wuok","chapter":"39","verse":"3","text":"Ne githedho dhahabu marep-rep kendo ne gilire matindo tindo mondo olosgo law marambuluno gi maralik kod marakwaro kolose gi jatwengʼo molony."},{"book":"Wuok","chapter":"39","verse":"4","text":"Negiloso okanda ariyo mag gok mitweyogo law efodno e kondene gi yo ka nyime kod yo kangʼeye."},{"book":"Wuok","chapter":"39","verse":"5","text":"Okandane mochwe maber ne chalo kode kolose obedo gimoro achiel gi law mayom mar dolo miluongo ni efod bende nyaka lose gi dhahabu kod law momin mayom man-gi range marambulu gi maralik kod marakwaro kaka Jehova Nyasaye nochiko Musa."},{"book":"Wuok","chapter":"39","verse":"6","text":"Ne giketone kite mag oniks e yo michanogo dhahabu kendo negikedogi kaka ikedo kido ka gindiko nying yawuot Israel kuome."},{"book":"Wuok","chapter":"39","verse":"7","text":"Eka negitweyo kitego e lep akor mag law mayom mar dolo miluongo ni efod mondo gibed kaka kite mag rapar ne nyithind Israel kaka Jehova Nyasaye nochiko Musa."},{"book":"Wuok","chapter":"39","verse":"8","text":"Ne gitwangʼo law akor e yo ma jatwengʼo molony twengʼogo ka olose gi dhahabu kod usi marambulu, gi maralik kod marakwaro kod law mayom mar katana kendo momin maber ka law mayom mar dolo miluongo ni efod."},{"book":"Wuok","chapter":"39","verse":"9","text":"Noromre duto ka borne gi lachne romo bat achiel kendo nobane nyadiriyo."},{"book":"Wuok","chapter":"39","verse":"10","text":"Eka negichano laini angʼwen mag kite ma nengogi tek kuom lawno. Laini mokwongo ne gichane kite kaka rubi, topaz gi beril;"},{"book":"Wuok","chapter":"39","verse":"11","text":"e laini mar ariyo ne ochanie kite kaka tarkus, gi safir kod emerald,"},{"book":"Wuok","chapter":"39","verse":"12","text":"to e laini mar adek ne gichane kite kaka jasinth, gi agat kod amethist"},{"book":"Wuok","chapter":"39","verse":"13","text":"kendo e laini mar angʼwen ne gichane kite kaka krisolit gi oniks kod jaspa. Kidigo duto negichano kaka thiwni mag dhahabu."},{"book":"Wuok","chapter":"39","verse":"14","text":"Kitego duto nondikie nying yawuot Israel apar gariyo, ka okedgi kaka kido ka moro ka moro ochungʼ ne nying dhout Israel apar gariyogo."},{"book":"Wuok","chapter":"39","verse":"15","text":"Bende negilosone law akor thiwni mokedi mag dhahabu maler machalo kaka tol."},{"book":"Wuok","chapter":"39","verse":"16","text":"Ne gilose kaka ichano dhahabu kod chumbe molworore ariyo mag dhahabu mi gitweyo chumbe molwororego e riak law mar law akor."},{"book":"Wuok","chapter":"39","verse":"17","text":"Negitweyo thiwni ariyogo mag dhahabu e ratege mantie e riak law akor,"},{"book":"Wuok","chapter":"39","verse":"18","text":"kendo negitweyo lak thiwnigo komachielo e laini ariyo mochan kaka dhahabu ka gichomego e tond law akor kuom law mayom mar dolo miluongo ni efod gi yo ka nyime."},{"book":"Wuok","chapter":"39","verse":"19","text":"Negiloso ratege ariyo mag dhahabu mi gichomogi e konde ariyo mamoko mag law akor gi yo ka iye e riake kama otwangʼ-go law mayom mar dolo miluongo ni efod."},{"book":"Wuok","chapter":"39","verse":"20","text":"Eka negiloso ratege ariyo mag dhahabu mi gichomogi e riak tonde ariyo mag gok yo ka nyime mar law mayom mar dolo miluongo ni efod machiegni gi kama oriwego but nungone."},{"book":"Wuok","chapter":"39","verse":"21","text":"Negitweyo ratege mag law akorno kuom ratege mag law dolo miluongoni efod gi tol e yo nungone mondo law kik gonyre kuom law efod kaka Jehova Nyasaye nochiko Musa."},{"book":"Wuok","chapter":"39","verse":"22","text":"Negiloso kandho marambulu mirwakogo law dolo mar efod, ma en tij jatwengʼo molony,"},{"book":"Wuok","chapter":"39","verse":"23","text":"ka en gi otuchi e diere kaka ngʼut law kendo notwangʼ ngʼuteno gi pien mondo kik oyiechi."},{"book":"Wuok","chapter":"39","verse":"24","text":"Negiloso gik mongʼinore kaka olemo molos gi usi marambulu gi maralik, law momin mayom e riak lawno."},{"book":"Wuok","chapter":"39","verse":"25","text":"Bende negiloso gara kaka okode mag dhahabu maler mi gilierogi e riak aroyano ka gikikore gi gik mongʼinore kolemo."},{"book":"Wuok","chapter":"39","verse":"26","text":"Garago gi gik mongʼinore kolemogo nokikore e riak lawno alwora mondo orwake kitimo tich dolo kaka Jehova Nyasaye nochiko Musa."},{"book":"Wuok","chapter":"39","verse":"27","text":"To negilosone Harun kod yawuote kandho mar law mayom mar katana, ma en tij jatwengʼo molony,"},{"book":"Wuok","chapter":"39","verse":"28","text":"kendo ne gilosonegi kilemba motwangʼ gi law mayom mar katana gi ogute kaachiel gi sirwaru maiye,"},{"book":"Wuok","chapter":"39","verse":"29","text":"kod okanda mayom mitweyo marambulu gi maralik kod marakwaro kaka Jehova Nyasaye nochiko Musa."},{"book":"Wuok","chapter":"39","verse":"30","text":"Negiloso gima opadore ka san gi dhahabu maler mondo obed osimbo maler mi gindiko kuome ni:"},{"book":"Wuok","chapter":"39","verse":"31","text":"Eka ne gitweye gi tol marambulu e kilemba kaka Jehova Nyasaye nochiko Musa."},{"book":"Wuok","chapter":"39","verse":"32","text":"Koro tich duto mar Hemb Romo norumo. Jo-Israel notimo gik moko duto mana kaka Jehova Nyasaye nochiko Musa."},{"book":"Wuok","chapter":"39","verse":"33","text":"Eka negikelo hemb romono ir Musa:"},{"book":"Wuok","chapter":"39","verse":"34","text":"kod raum mag pien rombo molok makwar gi raum mar piende monyongʼ mayom mag le mag nembe kod pasia migengʼego;"},{"book":"Wuok","chapter":"39","verse":"35","text":"kod Sandug Muma gi ludhene gi raum mar kar pwodhruok;"},{"book":"Wuok","chapter":"39","verse":"36","text":"gi mesa kod gigene duto mag tich kod makati miketo e nyim Jehova Nyasaye;"},{"book":"Wuok","chapter":"39","verse":"37","text":"gi rachungi mar taya molos gi dhahabu maler gi gigene duto kaka techene gi mo milielgo;"},{"book":"Wuok","chapter":"39","verse":"38","text":"gi kendo mar misango mochwe gi dhahabu, gi mor pwodhruok, gi ubani mangʼwe ngʼar gi pasia molier e dhood hema;"},{"book":"Wuok","chapter":"39","verse":"39","text":"kod kendo mar misango molos gi mula kaachiel gi singʼengene man kod ludhene, gi gik moko duto mitiyogo e kendono;"},{"book":"Wuok","chapter":"39","verse":"40","text":"kod pasia mag laru, gi sirnine kod rachungigi, kod pasia moumo kar donjo mar laru;"},{"book":"Wuok","chapter":"39","verse":"41","text":"gi lewni mochwe mag tij dolo mitiyogo e kama ler mar lemo ma gin lewni mag Harun jadolo kod lep yawuote ka gitiyogo kaka jodolo."},{"book":"Wuok","chapter":"39","verse":"42","text":"Jo-Israel nosetimo tije duto mana kaka Jehova Nyasaye nochiko Musa."},{"book":"Wuok","chapter":"39","verse":"43","text":"Musa ne onono tijno mi oneno ni negisetimo mana kaka Jehova Nyasaye nochiko. Omiyo Musa nogwedhogi."}]}