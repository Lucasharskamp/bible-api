{"data":[{"book":"Luka","chapter":"14","verse":"1","text":"Lishaka limu lya kwoyera, Yesu kagenditi kuliya shiboga kwa yumu gwa walongoziya wa Mafalisayu, na wantu wawaweriti palii waweriti wankumlola handa hakatendi shishi."},{"book":"Luka","chapter":"14","verse":"2","text":"Muntu mweni magulu na mawoku gakuwi gatutuma, kamwiziliti Yesu,"},{"book":"Luka","chapter":"14","verse":"3","text":"na Yesu kawakosiyiti wafunda wa Malagaliru na Mafalisayu, “Hashi, Lilagaliru lya twenga lituruusu kuponiziya mulishaka lya kwoyera?”"},{"book":"Luka","chapter":"14","verse":"4","text":"Kumbiti womberi watakula ndiri shintu. Yesu kamshinkula muntu ulii na kumponiziya na kamleka kagendi zyakuwi."},{"book":"Luka","chapter":"14","verse":"5","text":"Su kawagambira, “Kwana muntu yoseri pakati penu yakawera na mwana ama ng'ombi yakapatukiliti mulirindi mulishaka lya kwoyera su hapeni kamlaviyi toziya ya lishaka lya kwoyera?”"},{"book":"Luka","chapter":"14","verse":"6","text":"Woseri wasinda shakutakula, su wanyamalira jii."},{"book":"Luka","chapter":"14","verse":"7","text":"Yesu kaloliti wahenga wamu ntambu yawasyagula pahala paherepa nentu, su kawagambira woseri mfanu agu,"},{"book":"Luka","chapter":"14","verse":"8","text":"“Muntu yoseri pakakushemerani mumsambu gwa arusi, namlivaga pahala paherepa nentu. Mana pamonga kwana muntu yakawera mkulu kuliku gwenga wamshemera,"},{"book":"Luka","chapter":"14","verse":"9","text":"Na ulii mwenikaya kakugambili, ‘Gumlekeli shiti ayu.’ Su palii haguwoni soni na hagugendi kulivaga pahala pa upeleru."},{"book":"Luka","chapter":"14","verse":"10","text":"Ira pagushemelwa, gugendi na kulivaga pahala pa upeleru, su mweni kaya gwaku hakizi kwaku na kukugambira, ‘Ganja gwangu, gwizi uganu, pahala paherepa ng'anji.’ Palii hagupananwi ligoya palongolu pa wahenga wamonga woseri."},{"book":"Luka","chapter":"14","verse":"11","text":"Kwa woseri yawalikweniziya hawawasulusiyi, na woseri yawalisulusiya weni hawawakweniziyi.”"},{"book":"Luka","chapter":"14","verse":"12","text":"Shakapanu Yesu kumgambira na ulii yakamshemera, “Handa pagutenda msambu paliwala ama pashiru naguwashemera waganja waku ama walongu waku ama wapakwegera waku, toziya hawakushemeri na gwenga vira, na kwanjira ayi hagupati shilii shagutenditi kwawu."},{"book":"Luka","chapter":"14","verse":"13","text":"Gwenga pagutenda msambu, guwashemeli wahushu, na wavibyeketu, na wana lwisi,"},{"book":"Luka","chapter":"14","verse":"14","text":"na hagutekelelwi, toziya hapeni wakulipi shilii shagutenditi kwawu. Mlungu hakakulipi gwenga mulishaka lya wantu waheri pawazyuka.”"},{"book":"Luka","chapter":"14","verse":"15","text":"Yumu gwa wantu yawalivagiti kulongolu kwa meza kapikaniriti aga, kamgambiriti Yesu, “Mbaka woseri hawawalivagi mumsambu Muufalumi wa Mlungu!”"},{"book":"Luka","chapter":"14","verse":"16","text":"Yesu kamgambira, “Kwana muntu yumu yakatenditi msambu mkulu na kawashemiriti wantu wavuwa."},{"book":"Luka","chapter":"14","verse":"17","text":"Payiweriti shipindi sha msambu, kawatumiti wantumintumi wakuwi wagendi wakawagambiri walii yawashemiritwi, ‘Wizi, toziya kila shintu shiwera kala!’"},{"book":"Luka","chapter":"14","verse":"18","text":"Kumbiti wantu woseri, yumu pa yumonga wanjiti kulonga toziya ya kuleka kwiza. Muntu gwa kwanja kamgambiriti ntumintumi, ‘Hemeriti lirambu su nfiruwa ng'endi nukaliloli, su nduwa hapeni nizi.’"},{"book":"Luka","chapter":"14","verse":"19","text":"Muntu gwingi katakula, ‘Hemeriti wang'ombi lilongu limu na nankugolokera kugenda kuwajera mulirambu, su nduwa hapeni nizi!’"},{"book":"Luka","chapter":"14","verse":"20","text":"Na yumonga katakula, ‘Neni nyuga mdala, su hapeni nizi.’"},{"book":"Luka","chapter":"14","verse":"21","text":"“Su ntumintumi kawuya na kumgambira goseri mtuwa gwakuwi. Mtuwa ulii kakalaliti nentu na kumgambira ntumintumi gwakuwi, ‘kanongola gugendi munjira na muvipenyu vya muisi, gwakawajegi wahushu, na wavibyeketu na wanalwisi wavibyeketu wamonga.’"},{"book":"Luka","chapter":"14","verse":"22","text":"Pamberi ntumintumi kalonga, ‘Mtuwa, vitwatira vitendeka ntambu yagutakuliti, kumbiti mwana fasi mnumba.’"},{"book":"Luka","chapter":"14","verse":"23","text":"Su mtuwa kamgambiriti ntumintumi, ‘Gugendi munjira na muvipenyu, guwagambiri wantu mpaka wizi, su numba yangu hayimemi."},{"book":"Luka","chapter":"14","verse":"24","text":"Nukugambira nakaka kwahera muntu ata yumu pakati pa walii yawawashemeriti hakalambiti ata tyee shiboga shaneni!’ ”"},{"book":"Luka","chapter":"14","verse":"25","text":"Palii lipinga likulu paliweriti lyankugenda pamuwera na Yesu, yomberi kagalambuka na kuwagambira,"},{"book":"Luka","chapter":"14","verse":"26","text":"“Woseri yawiza kwa neni uganu wawafira tati na mawu wawu, wadala na wana, walongu na wadada wawu, ama womberi, hapeni waweri wafundwa waneni."},{"book":"Luka","chapter":"14","verse":"27","text":"Woseri yawatola ndiri lupingika lwawu weni na kunfata hapeni waweri wafundwa wangu.”"},{"book":"Luka","chapter":"14","verse":"28","text":"“Handa yumu pakati pa mwenga yakafira kunyawa mnara, kwanja kalivaga huti pasi na kulihola galama zakuwi, pakalola handa kana mpiya zitosha za kumalira lihengu."},{"book":"Luka","chapter":"14","verse":"29","text":"Handa gwahera mpiya, pagunyawiti liyanjiru hapeni guwezi kumalira kunyawa mnara, na woseri pawalola galii gagalawiriti hawakuseki."},{"book":"Luka","chapter":"14","verse":"30","text":"Womberi hawalongi, ‘Muntu ayu yakanjiti kunyawa mnara kasinda kumalira lihengu!’"},{"book":"Luka","chapter":"14","verse":"31","text":"“Mfalumi yakawera na wantu elufu lilongu limu pakagenda kumkoma mfalumi yumonga yakawera na wantu elufu malongu mawili, mpaka huti yomberi kalivagi kulihola handa kana makakala ga kuukoma ufalumi umonga."},{"book":"Luka","chapter":"14","verse":"32","text":"Handa pakahera makakala, hakawatumi wajumbi waliwoni na mfalumi yumonga, kumkosiya mashaliti ga ponga uganu yomberi kankali ka kutali.”"},{"book":"Luka","chapter":"14","verse":"33","text":"Yesu kamaliriti kwa kutakula, “Ntambu ira ayi kwahera ata yumu pakati penu hakaweri mfundwa wangu mpaka huti guleki kila shintu shakaweriti nashi."},{"book":"Luka","chapter":"14","verse":"34","text":"“Munu guherepa, kumbiti munu pagukola ndiri kwahera njira ya kugutenda gukoli kayi."},{"book":"Luka","chapter":"14","verse":"35","text":"Su gufaa ndiri ata pawitira mulitapaka ama kuwera mbotu, hawagwasi kutali. Yakana makutu kapikaniri!”"}]}