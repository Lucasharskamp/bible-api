{"data":[{"book":"Olubereberye","chapter":"50","verse":"1","text":"Awo Yusufu n’agwa mu maaso ga kitaawe n’akaaba, n’amunywegera."},{"book":"Olubereberye","chapter":"50","verse":"2","text":"Yusufu n’alagira abaweereza be abasawo, okukalirira omulambo gwa kitaawe. Bwe batyo abasawo ne bakalirira omulambo gwa Isirayiri;"},{"book":"Olubereberye","chapter":"50","verse":"3","text":"baali beetaaga ennaku amakumi ana okukoleramu ekyo. Ezo ze nnaku ezakaliririrwangamu emirambo. Abamisiri ne bakungubagira Yakobo okumala ennaku nsanvu."},{"book":"Olubereberye","chapter":"50","verse":"4","text":"Awo ennaku ez’okukungubagiramu Yakobo bwe zaggwaako, Yusufu n’ayogera n’ennyumba ya Falaawo, n’agamba nti, “Obanga ndabye ekisa mu maaso gammwe munjogerereyo ewa Falaawo. Mumugambe nti,"},{"book":"Olubereberye","chapter":"50","verse":"5","text":"‘Kitange yandayiza ng’agamba nti, “Nnaatera okufa; mu ntaana yange gye nesimira mu nsi ya Kanani, omwo mw’onziikanga.” Kale kaakano mbasaba mundeke ŋŋende nziike kitange; oluvannyuma nkomewo.’ ”"},{"book":"Olubereberye","chapter":"50","verse":"6","text":"Falaawo n’addamu nti, “Genda oziike kitaawo nga bwe yakulayiza.”"},{"book":"Olubereberye","chapter":"50","verse":"7","text":"Awo Yusufu n’ayambuka wamu n’abaweereza ba Falaawo bonna, n’abakulu b’ennyumba ye, n’abakulu ba Misiri bonna,"},{"book":"Olubereberye","chapter":"50","verse":"8","text":"n’ab’ennyumba ya Yusufu, ne baganda be, n’ab’ennyumba ya kitaawe. Abaana bokka be baasigala mu Goseni n’ebisibo byabwe n’amagana gaabwe."},{"book":"Olubereberye","chapter":"50","verse":"9","text":"N’agenda n’amagaali n’abeebagala embalaasi era ekibiina kyali kinene nnyo."},{"book":"Olubereberye","chapter":"50","verse":"10","text":"Bwe baatuuka ku gguuliro lya Atadi ng’osomose Yoludaani, ne bakungubaga okukungubaga okutagambika okujjudde ennaku; Yusufu n’akungubagira kitaawe okumala ennaku musanvu."},{"book":"Olubereberye","chapter":"50","verse":"11","text":"Abantu ab’omu nsi, Abakanani, bwe baalaba okukungubaga mu gguuliro lya Atadi ne bagamba nti, “Okukungubaga kuno kwa ntiisa eri Abamisiri.” Ekifo ekyo kyekyava kiyitibwa Aberumizirayimu, ekiri emitala wa Yoludaani."},{"book":"Olubereberye","chapter":"50","verse":"12","text":"Bwe batyo batabani ba Yakobo ne bakola nga bwe yabalagira."},{"book":"Olubereberye","chapter":"50","verse":"13","text":"Baamwetikka ne bamutuusa mu Kanani, ne bamuziika mu mpuku eyali mu nnimiro ya Makupeera, okumpi ne Mamule, Ibulayimu gye yagula okuva ku Efulooni Omukiiti, aziikengamu abantu be."},{"book":"Olubereberye","chapter":"50","verse":"14","text":"Yusufu bwe yamala okuziika kitaawe n’addayo e Misiri wamu ne baganda be ne bonna abaayambuka naye okuziika kitaawe."},{"book":"Olubereberye","chapter":"50","verse":"15","text":"Baganda ba Yusufu bwe baalaba nga kitaabwe afudde, ne bagamba nti, “Osanga Yusufu ajja kutukyawa yeesasuze olw’ebibi byonna bye twamukola.”"},{"book":"Olubereberye","chapter":"50","verse":"16","text":"Kyebaava bamutumira nga bagamba nti, “Kitaawo bwe yali tannafa yatulagira nti"},{"book":"Olubereberye","chapter":"50","verse":"17","text":"tugambanga Yusufu nti, ‘Nkusaba osonyiwe baganda bo bye bakusobya n’ekibi kyabwe, kubanga baasobya nnyo gy’oli.’ Kale nno kaakano tukusaba osonyiwe okusobya kw’abaweereza ba Katonda wa kitaawo.” Yusufu bwe baakimugamba n’akaaba."},{"book":"Olubereberye","chapter":"50","verse":"18","text":"Baganda be ne bagenda gy’ali ne beeyala mu maaso ge ne bagamba nti, “Laba, tuli baddu bo.”"},{"book":"Olubereberye","chapter":"50","verse":"19","text":"Naye Yusufu n’abagamba nti, “Temutya, nze ndi mu kifo kya Katonda?"},{"book":"Olubereberye","chapter":"50","verse":"20","text":"Mwagenderera okunnumya, naye Katonda n’akifuula ekirungi, n’akikozesa abantu baleme okufa."},{"book":"Olubereberye","chapter":"50","verse":"21","text":"Noolwekyo temutya, nzija kubaliisa mmwe n’abaana bammwe.” Bw’atyo n’abagumya n’abazaamu amaanyi."},{"book":"Olubereberye","chapter":"50","verse":"22","text":"Awo Yusufu n’abeera mu Misiri, ye n’ennyumba ya kitaawe. N’awangaala emyaka kikumi mu kkumi."},{"book":"Olubereberye","chapter":"50","verse":"23","text":"N’alaba abaana ba Efulayimu, abazzukulu ab’omugigi ogwokusatu. Era n’alaba n’aba Makiri mutabani wa Manase abaazaalirwa ku maviivi ga Yusufu."},{"book":"Olubereberye","chapter":"50","verse":"24","text":"Yusufu n’agamba baganda be nti, “Nnaatera okufa, naye Katonda alibakyalira n’abalinnyisa okubaggya mu nsi eno; n’abatwala mu nsi gye yalayirira Ibulayimu, ne Isaaka ne Yakobo.”"},{"book":"Olubereberye","chapter":"50","verse":"25","text":"Awo Yusufu n’alayiza abaana ba Isirayiri ng’agamba nti, “Katonda alibakyalira, nammwe mulinyisanga amagumba gange okugaggya wano.”"},{"book":"Olubereberye","chapter":"50","verse":"26","text":"Bw’atyo Yusufu n’afa, ng’alina emyaka kikumi mu kkumi; ne bakalirira omulambo gwe n’ateekebwa mu ssanduuko mu Misiri."}]}