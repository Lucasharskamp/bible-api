{"data":[{"book":"Zvakazarurwa","chapter":"21","verse":"1","text":"Ipapo ndakaona denga idzva nenyika itsva, nokuti denga rokutanga nenyika yokutanga zvakanga zvapfuura, uye pakanga pasisina gungwa."},{"book":"Zvakazarurwa","chapter":"21","verse":"2","text":"Ndakaona Guta Dzvene, Jerusarema idzva, richiburuka kubva kudenga richibva kuna Mwari, rakagadzirwa somwenga akashongera murume wake zvakaisvonaka."},{"book":"Zvakazarurwa","chapter":"21","verse":"3","text":"Uye ndakanzwa inzwi guru richibva pachigaro choushe richiti, “Zvino imba yaMwari yava pakati pavanhu, uye achagara navo. Vachava vanhu vake, uye Mwari pachake achava navo uye achava Mwari wavo."},{"book":"Zvakazarurwa","chapter":"21","verse":"4","text":"Achapukuta misodzi yavo yose pameso avo. Hapachazovazve norufu, kana kuungudza, kana kuchema, kana kurwadziwa, nokuti zvinhu zvokutanga zvapfuura.”"},{"book":"Zvakazarurwa","chapter":"21","verse":"5","text":"Akanga agere pachigaro choushe akati, “Ndiri kuita kuti zvinhu zvose zvive zvitsva!” Ipapo akati, “Nyora izvi, nokuti mashoko aya akatendeka uye ndeechokwadi.”"},{"book":"Zvakazarurwa","chapter":"21","verse":"6","text":"Akati kwandiri, “Zvaitwa. Ndini Arifa naOmega, wokutanga newokupedzisira. Kuna iye ane nyota ndichamupa kuti anwe, asingaripi, kubva mutsime remvura youpenyu."},{"book":"Zvakazarurwa","chapter":"21","verse":"7","text":"Anokunda achapiwa nhaka iyi yose, uye ndichava Mwari wake, uye iye achava mwanakomana wangu."},{"book":"Zvakazarurwa","chapter":"21","verse":"8","text":"Asi vanotya, vasingatendi, navanonyangadza, mhondi, nemhombwe, navanoita zvouroyi, vanonamata zvifananidzo navanoreva nhema, nzvimbo yavo ichava mudziva romoto rinopfuta nesafuri. Urwu ndirwo rufu rwechipiri.”"},{"book":"Zvakazarurwa","chapter":"21","verse":"9","text":"Mumwe wavatumwa vanomwe akanga ane ndiro nomwe dzizere namatambudziko manomwe okupedzisira akauya kwandiri akati, “Uya, ndizokuratidza mwenga, mukadzi weGwayana.”"},{"book":"Zvakazarurwa","chapter":"21","verse":"10","text":"Uye akandiendesa muMweya kugomo guru refu, akandiratidza Guta Dzvene, Jerusarema, richiburuka richibva kuna Mwari."},{"book":"Zvakazarurwa","chapter":"21","verse":"11","text":"Raipenya nokubwinya kwaMwari, uye kuvaima kwaro kwakanga kwakaita sebwe rinokosha kwazvo, sebwe rejasipa, rinoonekera sekristaro."},{"book":"Zvakazarurwa","chapter":"21","verse":"12","text":"Rakanga rina masvingo makuru, marefu kwazvo ana masuo gumi namaviri navatumwa gumi navaviri pamasuo. Pamasuo pakanga pakanyorwa mazita amarudzi gumi namaviri avaIsraeri."},{"book":"Zvakazarurwa","chapter":"21","verse":"13","text":"Kumabvazuva kwakanga kune masuo matatu, matatu kumusoro, matatu nechezasi namatatu kumavirira."},{"book":"Zvakazarurwa","chapter":"21","verse":"14","text":"Masvingo eguta akanga ane nheyo gumi nembiri, uye padziri pakanga pane mazita avapostori gumi navaviri veGwayana."},{"book":"Zvakazarurwa","chapter":"21","verse":"15","text":"Mutumwa akataura neni akanga ane tsvimbo yokuera yegoridhe, yokuyera guta, masuo namasvingo aro."},{"book":"Zvakazarurwa","chapter":"21","verse":"16","text":"Guta rakanga rakavakwa zvokuti mativi aro mana akanga akaenzana pakureba napaupamhi. Akaera guta netsvimbo uye akariwana rina mastadhia zviuru gumi nezviviri paurefu, uye rakapamhama nokureba sourefu hwaro."},{"book":"Zvakazarurwa","chapter":"21","verse":"17","text":"Akaera rusvingo rwaro uye rwaiva rukobvu makubhiti zana namakumi mana namana21:17 mamita angaita 65 nokuyera kwavanhu, kwaishandiswa nomutumwa."},{"book":"Zvakazarurwa","chapter":"21","verse":"18","text":"Rusvingo rwakanga rwakavakwa nejasipa, uye guta rakanga rakavakwa negoridhe rakaisvonaka rinoonekera kunge girazi."},{"book":"Zvakazarurwa","chapter":"21","verse":"19","text":"Nheyo dzamasvingo eguta dzakanga dzakashongedzwa nemhando dzose dzamatombo anokosha. Nheyo yokutanga yakanga iri yejasipa, yechipiri yaiva yesafiri, yetatu yekasidhoni, yechina yeemaradhi;"},{"book":"Zvakazarurwa","chapter":"21","verse":"20","text":"yeshanu yesadhonikisi, yechitanhatu yaiva yekarineri yechinomwe yaiva yekrisoriti, yorusere yaiva yebheriri, yepfumbamwe yaiva yetopazi, yegumi yaiva yekrisoprasi, yegumi neimwe yaiva yejasindi, yegumi nembiri yaiva yeametisti."},{"book":"Zvakazarurwa","chapter":"21","verse":"21","text":"Masuo gumi namaviri akanga ari amaparera, suo rimwe nerimwe rakaitwa neparera rimwe chete. Nzira huru yomuguta yakanga iri yegoridhe rakaisvonaka segirazi rinoonekera."},{"book":"Zvakazarurwa","chapter":"21","verse":"22","text":"Handina kuona temberi muguta, nokuti Ishe Mwari Wamasimba Ose neGwayana ndivo temberi yaro."},{"book":"Zvakazarurwa","chapter":"21","verse":"23","text":"Guta haritsvaki zuva kana mwedzi kuti zvivhenekere pamusoro paro, nokuti kubwinya kwaMwari ndiko kunovhenekera, uye Gwayana ndiro mwenje waro."},{"book":"Zvakazarurwa","chapter":"21","verse":"24","text":"Ndudzi dzichafamba nechiedza charo, uye madzimambo enyika achauyisa kubwinya kwawo mukati maro."},{"book":"Zvakazarurwa","chapter":"21","verse":"25","text":"Hapana zuva richatongozarirwa masuo aro, nokuti hakuchazova nousiku ikoko."},{"book":"Zvakazarurwa","chapter":"21","verse":"26","text":"Kubwinya nokukudzwa kwendudzi kuchauyiswa mariri."},{"book":"Zvakazarurwa","chapter":"21","verse":"27","text":"Hakuna chinhu chine tsvina chichazopinda imomo, uye kana upi zvake anoita zvinonyadzisa kana zvounyengeri, asi avo chete vana mazita akanyorwa mubhuku roupenyu reGwayana."}]}