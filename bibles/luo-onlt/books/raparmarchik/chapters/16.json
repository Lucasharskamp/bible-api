{"data":[{"book":"Rapar Mar Chik","chapter":"16","verse":"1","text":"Rituru dwe mar Abib kendo utim nyasi mar Pasaka mar Jehova Nyasaye ma Nyasachu, nikech e dwe mar Abib nogolou e piny Misri gotieno."},{"book":"Rapar Mar Chik","chapter":"16","verse":"2","text":"Timuru misango mar Pasaka ne Jehova Nyasaye ma Nyasachu gi chiayo mawuok e kweth jambu kata e kweth dhou kama en owuon noyier miluongo e nyinge."},{"book":"Rapar Mar Chik","chapter":"16","verse":"3","text":"Kik uchame gi makati moketie thowi, to kuom ndalo abiriyo cham makati motedi ma ok oketie thowi, makati mar lit, nikech ne uwuok Misri apoya nono; mondo ndalo duto mag ngimau ubed kuparo ndalo mane uwuok Misri."},{"book":"Rapar Mar Chik","chapter":"16","verse":"4","text":"Kik thowi moro amora yud kuomu kata e pinyu kuom ndalo abiriyo. Kik uwe ringʼo moro amora motimgo misango odhiambo mar odiechiengʼ mokwongo nindi nyaka kiny."},{"book":"Rapar Mar Chik","chapter":"16","verse":"5","text":"Kik utim misango mar Pasaka, e dala moro amora ma Jehova Nyasaye miyou,"},{"book":"Rapar Mar Chik","chapter":"16","verse":"6","text":"makmana kama enoyier ne nyinge owuon. Kanyo ema nyaka utime misango mar Pasaka godhiambo, ka chiengʼ dhi podho kuparogo odiechiengʼ mane uwuokie Misri."},{"book":"Rapar Mar Chik","chapter":"16","verse":"7","text":"Buluru misangono kendo uchame kama Jehova Nyasaye ma Nyasachu biro yiero. Bangʼe kochopo okinyi to doguru e hembeu."},{"book":"Rapar Mar Chik","chapter":"16","verse":"8","text":"Kuom ndalo auchiel chamuru makati ma ok oketie thowi kendo e odiechiengʼ mar abiriyo beduru gi chokruok mar Jehova Nyasaye ma Nyasachu kendo kik uti tich moro amora chiengʼno."},{"book":"Rapar Mar Chik","chapter":"16","verse":"9","text":"Kwanuru jumbe abiriyo ugol koa chiengʼ mane uchako kayoe cham mochungʼ."},{"book":"Rapar Mar Chik","chapter":"16","verse":"10","text":"Bangʼe timuru nyasi mar Sawo mar Jumbe ne Jehova Nyasaye ma Nyasachu kuom golo chiwo mar hera kupimo maromre gi gweth ma Jehova Nyasaye ma Nyasachu osegwedhougo."},{"book":"Rapar Mar Chik","chapter":"16","verse":"11","text":"Kendo beduru mamor e kama Jehova Nyasaye ma Nyasachu noyier ni Nyinge kaka kar romo, in gi yawuoti kod nyigi, jotichni machwo gi mamon, jo-Lawi man e miechu, jodak, nyithind kiye, kod mon ma chwogi otho modak e dieru."},{"book":"Rapar Mar Chik","chapter":"16","verse":"12","text":"Par nine un wasumbini e piny Misri kendo luwuru chikegi adimba."},{"book":"Rapar Mar Chik","chapter":"16","verse":"13","text":"Timuru Sawo mar kiche kuom ndalo abiriyo ka usechoko cham moa kar dino bangʼ keyo kod divai mobi."},{"book":"Rapar Mar Chik","chapter":"16","verse":"14","text":"Beduru mamor e sawoni, yawuoti kod nyigi, jotichni machwo gi mamon, jo-Lawi, jodak, nyithind kiye kod mon ma chwogi otho modak e miechu."},{"book":"Rapar Mar Chik","chapter":"16","verse":"15","text":"Kuom ndalo abiriyo timuru sawo ne Jehova Nyasaye ma Nyasachu e kama Jehova Nyasaye owuon noyier. Nimar Jehova Nyasaye ma Nyasachu biro gwedhou e keyo magu duto kendo e tij lweteu duto, mi moru nobed moromo."},{"book":"Rapar Mar Chik","chapter":"16","verse":"16","text":"Jou machwo duto nyaka chopi e nyim Jehova Nyasaye ma Nyasachu nyadidek e higa ka higa mondo otim sewni adekgo kama en owuon obiro yiero. Sewni adekgo gin Makati ma ok Oketie Thowi, Sawo mar Jumbe kod Sawo mar Kiche. Onge ngʼat manobi e nyim Jehova Nyasaye gi lwete nono."},{"book":"Rapar Mar Chik","chapter":"16","verse":"17","text":"To ngʼato ka ngʼato kuomu nyaka kel mich maromre gi kaka Jehova Nyasaye osegwedhe."},{"book":"Rapar Mar Chik","chapter":"16","verse":"18","text":"Keturu jongʼad bura kod jotend dhoutu e miechu duto ma Jehova Nyasaye ma Nyasachu miyou, to gibiro ngʼado ne jou bura makare."},{"book":"Rapar Mar Chik","chapter":"16","verse":"19","text":"Kik uketh adiera kata dewo wangʼ ngʼato, kik ukaw asoya, nikech asoya dino wenge joma riek kendo omiyo ngʼat makare bedo ngʼama rach."},{"book":"Rapar Mar Chik","chapter":"16","verse":"20","text":"Luwuru tim makare kendo en kende ema uluwe mondo udagi amingʼa kendo ukaw piny ma Jehova Nyasaye ma Nyasachu miyou."},{"book":"Rapar Mar Chik","chapter":"16","verse":"21","text":"Kik uket siro mar Ashera moro amora e bath kendo mar misango ma ugerone Jehova Nyasaye ma Nyasachu,"},{"book":"Rapar Mar Chik","chapter":"16","verse":"22","text":"kendo kik upa kidi milamo nimar Jehova Nyasaye ma Nyasachu mon kodgi."}]}