{"data":[{"book":"Mariko","chapter":"1","verse":"1","text":"Ma e chakruok mar Injili mar Yesu Kristo Wuod Nyasaye."},{"book":"Mariko","chapter":"1","verse":"2","text":"En mana kaka ondiki e kitap Janabi Isaya niya,"},{"book":"Mariko","chapter":"1","verse":"3","text":"“Ngʼat moro kok e thim niya,"},{"book":"Mariko","chapter":"1","verse":"4","text":"Kuom mano, Johana nowuok e thim koyalo ni mondo ji oyud batiso kaka ranyisi ni giselokore gidwogo ir Nyasaye kendo oweyonegi richogi."},{"book":"Mariko","chapter":"1","verse":"5","text":"Kuom mano, jopiny Judea duto kod ji duto moa Jerusalem nowuok odhi ire. Ne gihulo richogi mi Johana nobatisogi e Aora Jordan."},{"book":"Mariko","chapter":"1","verse":"6","text":"Johana norwakore gi lewni molos gi yie ngamia kendo notweyo kamba mar pien e nungone. Nochamo bonyo kod mor kich manie thim."},{"book":"Mariko","chapter":"1","verse":"7","text":"Wach mane Johana yalo ne chal kama: “Ngʼat moro biro bangʼa ma oloya gi duongʼ, ok awinjora gonyo kata tond wuochene."},{"book":"Mariko","chapter":"1","verse":"8","text":"An abatisou gi pi, to en obiro batisou gi Roho Maler.”"},{"book":"Mariko","chapter":"1","verse":"9","text":"E kindeno Yesu nobiro koa Nazareth, e piny Galili mi Johana nobatise e aora Jordan."},{"book":"Mariko","chapter":"1","verse":"10","text":"Kane oyudo Yesu wuok aa ei pi, noneno polo kayawore kendo ka Roho Maler lor mondo opi kuome e kido mar akuru."},{"book":"Mariko","chapter":"1","verse":"11","text":"To dwol maduongʼ noa e polo kawacho niya, “In e Wuoda mahero. Chunya mor kodi.”"},{"book":"Mariko","chapter":"1","verse":"12","text":"Gikanyono Roho Maler nokawo Yesu motere e thim,"},{"book":"Mariko","chapter":"1","verse":"13","text":"kendo nodak e thim kuno kuom ndalo piero angʼwen, ka Satan teme. E thim kuno Yesu nodak e kind le mag thim, to malaike ne tiyone."},{"book":"Mariko","chapter":"1","verse":"14","text":"Kane osetwe Johana e od twech, Yesu nodhi Galili, koyalo Injili mar Nyasaye."},{"book":"Mariko","chapter":"1","verse":"15","text":"Noyalo niya, “Sa osechopo kendo pinyruoth Nyasaye osekayo machiegni. Weuru richo kendo yieuru Injili.”"},{"book":"Mariko","chapter":"1","verse":"16","text":"Kane oyudo Yesu wuotho e dho Nam Galili, noneno Simon gi owadgi ma Andrea ka jobolo gokgi e nam, nimar ne gin jolupo."},{"book":"Mariko","chapter":"1","verse":"17","text":"Yesu nowachonegi niya, “Biuru uluwa, mondo kar ywayo rech to aketu ubed joywa ji.”"},{"book":"Mariko","chapter":"1","verse":"18","text":"Gisano ne giweyo gogo mag-gi gisano mi giluwe."},{"book":"Mariko","chapter":"1","verse":"19","text":"Yesu nomedo chwalore nyime matin mi noneno Jakobo wuod Zebedi gi owadgi ma Johana ka jobet e yie kendo loso gokegi."},{"book":"Mariko","chapter":"1","verse":"20","text":"Gikanyono Yesu noluongogi, kendo ne giweyo wuon-gi ma Zebedi e yie, kaachiel gi jotich mane konyogi, mi giluwe."},{"book":"Mariko","chapter":"1","verse":"21","text":"Negidhi Kapernaum, to kane Sabato ochopo, Yesu nodonjo e sinagogi mi ochako puonjo."},{"book":"Mariko","chapter":"1","verse":"22","text":"Ji nowuoro puonjne, nikech nopuonjo ka ngʼat man-gi teko, to ok ka Jopuonj Chik."},{"book":"Mariko","chapter":"1","verse":"23","text":"To kanyono ei sinagogi ne nitie ngʼat moro mane nigi jachien marach. Ngʼatni noywak matek kowacho niya,"},{"book":"Mariko","chapter":"1","verse":"24","text":"“Yesu ja-Nazareth, en angʼo midwaro timonwa? Isebiro mondo itiekwa koso? Angʼeyo ni in Ngʼat Maler Mar Nyasaye!”"},{"book":"Mariko","chapter":"1","verse":"25","text":"To Yesu nokwere gi dwol matek niya, “Lingʼ thi! Wuogi ia kuome!”"},{"book":"Mariko","chapter":"1","verse":"26","text":"Jachien marachno noyuko ngʼatno mi ogoyo koko gi dwol ma liyore, bangʼe oa oweye."},{"book":"Mariko","chapter":"1","verse":"27","text":"Jogo duto nowuoro ahinya, magipenjore niya, “Ma to en angʼo? Puonj manyien kendo man-gi teko! Ngʼatni chiko koda ka jochiende kendo giwinje.”"},{"book":"Mariko","chapter":"1","verse":"28","text":"Humb Yesu ne olandore piyo piyo e gwenge duto molworo Galili."},{"book":"Mariko","chapter":"1","verse":"29","text":"Bangʼe kane gisea e sinagogi negidhi kaachiel gi Jakobo kod Johana e dalagi Simon gi Andrea."},{"book":"Mariko","chapter":"1","verse":"30","text":"To min chi Simon nonindo e kitanda, ka tuo mar midhusi onure. Joma nenikanyo nonyiso Yesu wachno piyo piyo."},{"book":"Mariko","chapter":"1","verse":"31","text":"Omiyo Yesu nodhi ire, momako lwete kokonye mondo ochungʼ. Midhusi noweye kendo nochungʼ mochako miyogi chiemo."},{"book":"Mariko","chapter":"1","verse":"32","text":"Odhiambono, ka piny noseyuso, ji nokelo ne Yesu jotuo duto kaachiel gi joma nigi jochiende."},{"book":"Mariko","chapter":"1","verse":"33","text":"Ji mane ni e dalano duto nochokore e dhoot kama ne Yesu nitie,"},{"book":"Mariko","chapter":"1","verse":"34","text":"to Yesu nochango ji mathoth mane nigi kit tuoche mayoreyore. Bende noriembo jochiende oa kuom ji, to ne ok oyiene jochiendego mondo owuo nikech negingʼeyo ni en ngʼa."},{"book":"Mariko","chapter":"1","verse":"35","text":"Kinyne kogwen ka piny pod olil, Yesu nochiewo mowuok e ot kama noninde. Nowuok modhi kar kende kama ochwalore, mi nolemo kuno."},{"book":"Mariko","chapter":"1","verse":"36","text":"Simon gi jowetene ne jodhi manye,"},{"book":"Mariko","chapter":"1","verse":"37","text":"kendo kane giyude to negiwachone niya, “Ji duto manyi.”"},{"book":"Mariko","chapter":"1","verse":"38","text":"To Yesu nodwokogi kawacho niya, “Wadhiuru kamachielo e gwenge man machiegni, mondo kuno bende ayalie.” Mano emomiyo asebiro."},{"book":"Mariko","chapter":"1","verse":"39","text":"Omiyo nowuotho e piny Galili duto, koyalo e sinagokegi kendo koriembo jochiende kuom ji."},{"book":"Mariko","chapter":"1","verse":"40","text":"Ngʼat moro man-gi dhoho nobiro mogoyo chonge piny e nyim Yesu kosaye niya, “Kiyie to inyalo pwodha.”"},{"book":"Mariko","chapter":"1","verse":"41","text":"Yesu nokecho ngʼatno morieyo bade momule, kowacho niya, “Ayie, pwodhri!”"},{"book":"Mariko","chapter":"1","verse":"42","text":"Gikanyono dhoho norumo kuom ngʼatno mochango."},{"book":"Mariko","chapter":"1","verse":"43","text":"Yesu nogonyo ngʼatno piyo piyo mondo odhi kochike matek niya,"},{"book":"Mariko","chapter":"1","verse":"44","text":"“Ne ni ok inyiso ngʼato wachni. To dhiyo mondo inyisri ne jadolo kendo ichiw misengini ma Musa nochiko nikech pwodhruokni, mano nobed ranyisi ne gin.”"},{"book":"Mariko","chapter":"1","verse":"45","text":"Kar timo kamano to ngʼatni nochako lando wachno e sa nogo mane oa ir Yesu. Kuom mano Yesu koro ne ok nyal donjo ayanga e dala moro amora, to nodak mana oko kuonde ma ji ongee. To kata kamano ji ne pod biro ire koa kuonde duto."}]}