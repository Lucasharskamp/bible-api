{"data":[{"book":"Ŵaeblania","chapter":"13","verse":"1","text":"Njendechele kunonyelana chiulongo."},{"book":"Ŵaeblania","chapter":"13","verse":"2","text":"Kasinliŵalila kwapochela achalendo, pakuŵa kwa kutenda yeleyo ŵandu ŵane ŵaapochele achikatumetume ŵa kwinani pangamanyilila."},{"book":"Ŵaeblania","chapter":"13","verse":"3","text":"Mwakumbuchile ŵandu ŵataŵikwe mpela ila ntaŵikwe pamo nawo, ni mwakumbuchile ŵakulagaswa nti nomwe nkulagaswa mpela ŵanyawo."},{"book":"Ŵaeblania","chapter":"13","verse":"4","text":"Ulombela uchimbichikwe ni ŵandu wose, achalume ni achakongwe aŵe ŵakukulupilichika kila mundu kwa njakwe, pakuŵa Akunnungu chiŵalamule ŵachigwagwa ni ŵachikululu."},{"book":"Ŵaeblania","chapter":"13","verse":"5","text":"Nkaŵa ŵandu ŵakunonyela nnope mbiya, nlisinje ni indu inkwete yo pakuŵa Akunnungu nsyene atite, “Ngangunneka ng'o atamuno ngangunjasa ng'o.”"},{"book":"Ŵaeblania","chapter":"13","verse":"6","text":"Kwa ligongo lyo kwa ntima wakulimba tukuti,"},{"book":"Ŵaeblania","chapter":"13","verse":"7","text":"Mwakumbuchile ilongola ŵenu ŵaŵansalile liloŵe lya Akunnungu. Nganichisye lwendo lwao mpaka kumbesi kwa umi wao, ni kuchisyasya chikulupi chao."},{"book":"Ŵaeblania","chapter":"13","verse":"8","text":"Che Yesu Kilisito ali julajula, liiso ni lelojino ni moŵa gose pangali mbesi."},{"book":"Ŵaeblania","chapter":"13","verse":"9","text":"Nkajigalikwa akuno ni akuno kwa majiganyo gane ga chilendo. Umbone wa Akunnungu ukujilimbisya mitima jenu, ni ngaŵa makanyo nkati ja yakulya, pakuŵa makanyo go nganigankamuchisya mundu jwali jose juŵagakuiye."},{"book":"Ŵaeblania","chapter":"13","verse":"10","text":"Tukwete chilisa, chakuti ŵandu ŵakutumichila mu lisakasa lya Ŵayahudi lyakupopelela nganasachilwa kulya indu yaikutyochekwa mbopesi pa chilisa pala."},{"book":"Ŵaeblania","chapter":"13","verse":"11","text":"Jwambopesi Jwankulu jwa Ŵayahudi akwausya miasi ja inyama Peuto Papaswela Nnope, kukutaga mbopesi kwa sambi nambo mitembo ja inyama yo ikochekwa paasa pa chigono."},{"book":"Ŵaeblania","chapter":"13","verse":"12","text":"Kwa ligongo lyo Che Yesu nombewo ŵalageswe ni kuwa paasa musi kuti ŵaswejesye ŵandu kwa miasi jao asyene."},{"book":"Ŵaeblania","chapter":"13","verse":"13","text":"Nipele, tukopoche twajaulile paasa pa chigono tuchikundaga kunyeluswa mpela ŵelewo yatite kunyeluswa."},{"book":"Ŵaeblania","chapter":"13","verse":"14","text":"Pakuŵa pachilambo pano nginitukola musi waukutamilisya, nambo tukuusosa aula musi waukwika."},{"book":"Ŵaeblania","chapter":"13","verse":"15","text":"Nipele, kwa litala li Che Yesu, twatajile Akunnungu mbopesi jakwalapa moŵa gose, mbopesi ja kwalapa jo ili ipanganyo yetu apala patukujitichisya kuti, ŵelewo ali Ambuje."},{"book":"Ŵaeblania","chapter":"13","verse":"16","text":"Nambo kasinliŵalila kutenda yambone ni kukamusyana pakuŵa syelesi ni mbopesi syasikwanonyelesya Akunnungu."},{"book":"Ŵaeblania","chapter":"13","verse":"17","text":"Mwajitichisye ŵakunlongosya ni kugakamulisya malajisyo gao, pakuŵa ŵanyawo akuchesyanga kwa ligongo lya umi wenu ni chasale ya masengo gao paujo pa Akunnungu. Mwapilikanichisyaga chapanganye masengo gao kwa lukondwa, ngaŵa kwa kudandaula pakuŵa atumichilaga nkudandaula ngainkamusya mwanya."},{"book":"Ŵaeblania","chapter":"13","verse":"18","text":"Ntupopelele ni uwe, pakuŵa tukwimanyilila kuti mitima jetu ngajikutusalila kuti tukwete chileŵo. Ni tukusaka kutenda yaili yambone moŵa gose."},{"book":"Ŵaeblania","chapter":"13","verse":"19","text":"Choonde none ngunchisya kwannope kuti mumbopelele kwa Akunnungu kwa kuchalila, kuti ngombole kuuja kukwenu chitema."},{"book":"Ŵaeblania","chapter":"13","verse":"20","text":"Akunnungu ŵa chitendewele ŵaŵansyusisye Ambuje ŵetu Che Yesu, Jwakuchinga Jwankulu jwa ngondolo kwa miasi jajikulosya kuti lilangano lya moŵa gose pangali mbesi lili lya usyene."},{"book":"Ŵaeblania","chapter":"13","verse":"21","text":"Antende ŵanyamwe ŵamalilwe mu indu yose kuti nkombole kupanganya lisosa lyao, nombewo atende mwenumwe yaikwanonyelesya, kwa litala lya Che Yesu Kilisito. Ukulu uŵe ni ŵelewo moŵa gose pangali mbesi ni moŵa gose pangali mbesi. Eloo."},{"book":"Ŵaeblania","chapter":"13","verse":"22","text":"Achalongo, ngunchisya mpochele maloŵe gangu gangunjamuka ga kuntusya ntima, gangunnembela mu chikalata chachijipi chi."},{"book":"Ŵaeblania","chapter":"13","verse":"23","text":"Ngummanyisya kuti nlongo njetu che Timoseo agopolekwe mu nyuumba jakutaŵilwa. Aikaga mwachitema, chiiche pamo nawo pachiiche kukwenu."},{"book":"Ŵaeblania","chapter":"13","verse":"24","text":"Mwakomasye wose ŵakunlongosya, pamo ni ŵandu ŵa Akunnungu wose. Achalongo achinjetu kutyochela ku Italia akunkomasya."},{"book":"Ŵaeblania","chapter":"13","verse":"25","text":"Umbone wa Akunnungu utame ni ŵanyamwe wose."}]}