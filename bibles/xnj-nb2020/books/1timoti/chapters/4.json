{"data":[{"book":"1 Timoti","chapter":"4","verse":"1","text":"Mpungu msopi ijova hotohoto kuvya magono gamwishu vandu vangi yati vakuyileka kutali sadika, yati vakuuyidakila mpungu ukonganu na kulanda mawuliwu ga mizuka."},{"book":"1 Timoti","chapter":"4","verse":"2","text":"Mawuliwu ngati ago gidandaswa na vandu vaudese vahomela, ndi mtima wavi wa kukumbuka kuhenga gabwina ufwili uvili ngati utinyiswi na lyuma la motu."},{"book":"1 Timoti","chapter":"4","verse":"3","text":"Vandu venavo ndi viwula kuvya ndi kubuda kugega na kulya vyakulya nunuyu. Nambu Chapanga awumbili vyakulya vyenivyo, muni vala vevavili vasadika na vevibwela kuumanya uchakaka, vakotoka kutumila kwa kusengusa Chapanga."},{"book":"1 Timoti","chapter":"4","verse":"4","text":"Chindu chochoha cheawumbili Chapanga ndi chabwina, kawaka chechiganikiwa kubelelewa, ndi vyoha vipokelewa kwa kumsengusa Chapanga,"},{"book":"1 Timoti","chapter":"4","verse":"5","text":"Ndava muni lilovi la Chapanga na kumuyupa Chapanga chikita chindu chenicho chiyidikiwa kwa Chapanga."},{"book":"1 Timoti","chapter":"4","verse":"6","text":"Ngati ukavadandaulila vandu voha malagizu ago, wivya wamuhengaji wabwina wa Kilisitu Yesu, na yati mwiyendelela kukula musadika kwa malovi ga sadika na mawuliwu gachakaka geugalandili."},{"book":"1 Timoti","chapter":"4","verse":"7","text":"Nambu bela luhumu za kadeni zezivi lepi za Chapanga zangalimana, jiyovalesa wumi wa kumuyupa Chapanga."},{"book":"1 Timoti","chapter":"4","verse":"8","text":"Kujigolosa kwa higa gana utangatila waki, nambu gachimtima gana utangatila uvaha, muni gakutipela huvalila la wumi muwumi wa hinu na wewibwela."},{"book":"1 Timoti","chapter":"4","verse":"9","text":"Lilovi lenili ndi la chakaka na liganikiwa kuyidakilwa na kusadikika neju."},{"book":"1 Timoti","chapter":"4","verse":"10","text":"Tete tikangamala na kukita lihengu kwa makakala muni, timvikili huvalila yitu Chapanga mweavili wumi wa msangula wa vandu voha, neju vala vevakumsadika."},{"book":"1 Timoti","chapter":"4","verse":"11","text":"Vapela malagizu ago na mawuliwu ago."},{"book":"1 Timoti","chapter":"4","verse":"12","text":"Kotoka kuyidakila kuveveswa na mundu yoyoha ndava muni veve wamsongolo, nambu kangamala uvya luhumu wa vevisadika, mukujova kwaku, mwenendu waku, uganu sadika na wumi wabwina."},{"book":"1 Timoti","chapter":"4","verse":"13","text":"Hengela lukumbi lwaku na kukangamala kwaku kujiwula Mayandiku Gamsopi, kukokosa na kuwula, mbaka penibwela."},{"book":"1 Timoti","chapter":"4","verse":"14","text":"Kotoka kuleka kutumila njombi ya Mpungu Msopi wa Kilisitu mugati yaku cheupewili kwa malovi ga vamlota va Chapanga na kwa kuvikiwa mawoko na vagogo."},{"book":"1 Timoti","chapter":"4","verse":"15","text":"Holalela neju ndava ya ago na ujiwusa wamwene mulihengu lenilo, muni kuyendelela kwaku kulolekana na vandu voha."},{"book":"1 Timoti","chapter":"4","verse":"16","text":"Jiyangalila wamwene cheutama na ndava ya gala geukugawula. Yendelela kukita ago, muni ukakita chenicho, yati ukujisangula wamwene na vala vevakuyuwanila."}]}