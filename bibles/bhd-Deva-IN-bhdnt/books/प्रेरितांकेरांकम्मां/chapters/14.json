{"data":[{"book":"प्रेरितां केरां कम्मां","chapter":"14","verse":"1","text":"इकुनियुम नगरे मां पौलुस ते बरनबास दुइये ज़ने प्रार्थना घरे मां जे, ते एरू भाषण केरने लगे ते बड़े यहूदी लोकेईं ते यूनानी लोकेईं विश्वास कियो।"},{"book":"प्रेरितां केरां कम्मां","chapter":"14","verse":"2","text":"पन विश्वास न केरनेबाले यहूदेईं, गैर यहूदी लोक भड़काए ते तैनेईं विश्वासी मैन्हु विश्वासे करां दूर किये, ते तैन केरे खलाफ क्रोध पैदा कियो।"},{"book":"प्रेरितां केरां कम्मां","chapter":"14","verse":"3","text":"ते पौलुस ते बरनबास काई दिहाड़े तैड़ी राए, ते प्रभुएरी भरोसे पुड़ दिलेरी सेइं गल्लां केरते थिये, ते प्रभु तैन केरे ज़िरिये चमत्कार ते निशान करेइतां अपने अनुग्रहेरे वचने सच़्च़ो साबत केरतो राव।"},{"book":"प्रेरितां केरां कम्मां","chapter":"14","verse":"4","text":"पन नगरेरे लोकन एप्पू मांमेइं फूट भोइजेइ, किछ लोक यहूदी केरे पासे भोए, ते किछ प्रेरितां केरे पासे भोए।"},{"book":"प्रेरितां केरां कम्मां","chapter":"14","verse":"5","text":"यहूदी ते गैर यहूदी अपने प्रधान्न सेइं मिलतां तैन बेइज़त केरने ते तै घोड़ेईं बाने लगे।"},{"book":"प्रेरितां केरां कम्मां","chapter":"14","verse":"6","text":"त तैन एस गल्लरो पतो लगो, तैना तैट्ठां नेश्शी जे, ते लुकाउनिया इलाकेरे नगरन लुस्त्रा ते दिरबे मां ते तैसेरे आसे-पासेरे इलाके मां च़ले जे।"},{"book":"प्रेरितां केरां कम्मां","chapter":"14","verse":"7","text":"ते तैड़ी तैना खुशखबरी शुनाने लगे।"},{"book":"प्रेरितां केरां कम्मां","chapter":"14","verse":"8","text":"लुस्त्रा नगरे मां अक मैन्हु बिशोरो थियो, ज़ै पांवां केरो कमज़ोर थियो, तै ज़र्मनेरो टोन्टो थियो, ते तै कधी न थियो च़लोरो।"},{"book":"प्रेरितां केरां कम्मां","chapter":"14","verse":"9","text":"तै पौलुसेरी गल्लां ध्याने सेइं शुन्ने लग्गोरो थियो, पौलुसे तैसेरे पासे ध्याने सेइं तक्कू त ज़ांनू, कि एसमां एत्रो विश्वासे कि ए बेज़्झ़ोइ सकते।"},{"book":"प्रेरितां केरां कम्मां","chapter":"14","verse":"10","text":"ते पौलुसे तैस मैन्हु ज़ोरे सेइं ज़ोवं, “अपने पावन पुड़ खड़ो भो।” ते तै तैखने खड़ो भोव, ते च़लने लगो।"},{"book":"प्रेरितां केरां कम्मां","chapter":"14","verse":"11","text":"ज़ैखन लोकेईं पौलुसेरू एन कम हेरू त लुकाउनिया भाषाई मां ज़ोरे सेइं ज़ोने लगे, “कि देबतो असन कां मैनेरो शकली मां ओरोए।”"},{"book":"प्रेरितां केरां कम्मां","chapter":"14","verse":"12","text":"ते तैन लोकेईं बरनबासेरू नवं ज्यूस रख्खू, (ज़ैन यूनानी देबतेरू नवं थियूं), ते पौलुसेरू हिर्मेस नवं रख्खू, (ज़ै होरि देबतां केरो बिस्तार देने बालन मरां प्रधान थियो) किजोकि तै गल्लां केरने मां जादे माहिर थियो।"},{"book":"प्रेरितां केरां कम्मां","chapter":"14","verse":"13","text":"ते ज्यूस देबतेरू मन्दर नगरेरे सामने थियूं, तैसेरो पुजारी दांत ते फूड़ू केरे हार एन्तां नगरेरे फाटके पुड़ पुज़ो, किजोकि तैना लोक चाते थिये कि असां प्रेरितां केरे लेइ बलिदान केरन।"},{"book":"प्रेरितां केरां कम्मां","chapter":"14","verse":"14","text":"ज़ैखन बरनबास ते पौलुस प्रेरितेईं एन शुनू, त तैना दुखी भोए, ते तैनेईं अपना लिगड़ां छ़िन्दां ते मैनन् मां जे ते ज़ोरे-ज़ोरे ज़ोने लगे।"},{"book":"प्रेरितां केरां कम्मां","chapter":"14","verse":"15","text":"“लोकव तुस एन कुन केरने लगोरेथ? असां भी तुश्शे ज़ेरे दुःख सुख झ़ैल्लने बाले मैन्हु आम, ते तुसन खुशखबरी शुनातम, ताके तुस एना फुज़ूल चीज़ां शैरतां ज़ींते परमेशरेरे पासे एज्जथ, ज़ैनी धरती त कने अम्बर ते समुन्द्रे ते ज़ैन किछ भी एसमां आए तैनी बनोरूए।"},{"book":"प्रेरितां केरां कम्मां","chapter":"14","verse":"16","text":"तैनी बीतोरे वक्ते मां सैरी कौमन अपनि-अपनि बत्तां च़लने दित्तू।"},{"book":"प्रेरितां केरां कम्मां","chapter":"14","verse":"17","text":"फिरी भी तैनी अपनो आप बेगवाह न बनाव, पन अपनि भलाई हेरानेरे लेइ तैनी अम्बरेरां झ़ड़ी दित्ती, ते फसलां केरे लेइ मौसम बनाए, ताके तुसन हछु अन भोए ते तुश्शे दिल खुशी सेइं भरे।”"},{"book":"प्रेरितां केरां कम्मां","chapter":"14","verse":"18","text":"एना गल्लां ज़ोइतां तैनेईं लोक बेड़ि मुशकली सेइं रोके, कि एना इश्शे लेइ बलिदान न देन।"},{"book":"प्रेरितां केरां कम्मां","chapter":"14","verse":"19","text":"तैखन किछ यहूदी अन्ताकिया नगरे ते इकुनियुम नगरे मरां आए, ते तैनेईं लोक अपने पासे केरतां पौलुसे पुड़ पथराव केरने लगे, ते तै मुओरो बुझ़तां नगर करां बेइरोवं घसीटतां नीयो।"},{"book":"प्रेरितां केरां कम्मां","chapter":"14","verse":"20","text":"ज़ैखन चेले तैड़ी पुज़े त तैनेईं पौलुस घरे मां आनो ते तै खड़ो उठो ते वापस नगर मां अव, ते होरसां बरनबासे सेइं साथी दिरबे नगरे जो च़लो जेव।"},{"book":"प्रेरितां केरां कम्मां","chapter":"14","verse":"21","text":"पौलुस ते बरनबासे तैस नगर मां खुशखबरी शुनाई ते बड़े चेले बनाए, ते तैसेरां बाद तैना लुस्त्रा ते इकुनियुम नगरे ते अन्ताकिया नगरे मां वापस आए।"},{"book":"प्रेरितां केरां कम्मां","chapter":"14","verse":"22","text":"तैना हर एक्की नगरेरे चेलां केरे मन मज़बूत केरते ते ई शिक्षा देते थिये कि विश्वासे मां बनोरे राथ, ते इन ज़ोते थी, “ते असेईं बड़ो दुःख झ़ैल्लतां परमेशरेरे राज़्ज़े मां दाखल भोनूए।”"},{"book":"प्रेरितां केरां कम्मां","chapter":"14","verse":"23","text":"ते तैनेईं हर कलीसियाई मां तैन केरे बुज़ुर्ग ठहराए, ते बरतां रेखतां प्रार्थना की, ते तैना प्रभुएरे सुपुर्द किये, ज़ैस पुड़ तैनेईं विश्वास कियोरो थियो।"},{"book":"प्रेरितां केरां कम्मां","chapter":"14","verse":"24","text":"फिरी तैना पिसिदिया इलाके मरां निस्तां पंफूलिया इलाके मां पुज़े।"},{"book":"प्रेरितां केरां कम्मां","chapter":"14","verse":"25","text":"ते पिरगा नगरे मां वचन शुनेइतां त अत्तलिया नगरे मां आए।"},{"book":"प्रेरितां केरां कम्मां","chapter":"14","verse":"26","text":"तैट्ठां ज़िहाज़े मां च़ेढ़तां वापस अन्ताकिया नगरे मां आए, ते तैड़ी तैनेईं तैस सेवारे लेइ ज़ै तैनेईं पूरी कियोरी थी, परमेशरेरे अनुग्रहेरे सुपुर्द कियोरी थी।"},{"book":"प्रेरितां केरां कम्मां","chapter":"14","verse":"27","text":"अन्ताकिया नगरे मां पुज़तां तैनेईं कलीसियारे लोक अकोट्ठे किये, कि परमेशरे असन सेइं साथी भोइतां केरहां-केरहां बडां कम्मां कियां! ते गैर कौमां केरे लेइ बत खोल्ली, कि तैना भी यीशु पुड़ विश्वास केरन।"},{"book":"प्रेरितां केरां कम्मां","chapter":"14","verse":"28","text":"ते तैना चेलन सेइं साथी बड़े दिहाड़न तगर राए।"}]}