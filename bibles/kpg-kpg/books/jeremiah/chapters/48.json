{"data":[{"book":"Jeremiah","chapter":"48","verse":"1","text":"Aanei nia mee a Dimaadua di Gowaa Aamua, go di God o Israel, ne helekai i di hai o Moab,48.1 Isaiah 15.1—16.14; 25.10-12; Ezekiel 25.8-11; Amos 2.1-3; Zephaniah 2.8-11 “Hagaaloho dangada digau Nebo, di nadau waahale gu mooho! Kiriathaim guu kumi, dono waahale mau dangihi la gu meheu gi lala, ono daangada gu langaadia."},{"book":"Jeremiah","chapter":"48","verse":"2","text":"Di madamada o Moab la gu hagalee. Nia hagadaumee guu kumi Heshbon, gu haganoho di nadau hai huaidu belee hula e oho Moab. Di waahale go Madmen gaa noho deemuu, di llongo dauwa gaa hana ga heebagi gi digaula."},{"book":"Jeremiah","chapter":"48","verse":"3","text":"Digau Horonaim ga wwolowwolo, ‘Taaligi dangada! Di hagammaa gi daha!’"},{"book":"Jeremiah","chapter":"48","verse":"4","text":"“Moab gu hagammaa gi daha. Goodou hagalongo gi nia lee dama ala e tangitangi."},{"book":"Jeremiah","chapter":"48","verse":"5","text":"Goodou gi longono digaula ala e wawwawe i taalinga di ala dela e hanadu gi nua gi Luhith, e tangitangi lodo huaidu i hongo di ala dela e haneia gi lala gi Horonaim."},{"book":"Jeremiah","chapter":"48","verse":"6","text":"Digaula ga helekai: ‘Llele hagalimalima gi daha gi mouli goodou! Goodou llele giibeni gadoo be nia ‘donkey’-lodo di anggowaa!’"},{"book":"Jeremiah","chapter":"48","verse":"7","text":"“Moab, goe e hagadagadagagee hua gi do maaloo mo o maluagina, gei dolomeenei, gei Au gaa kumi goe. Dau balu god go Chemosh gaa kae gi daha ngaadahi mo ana gau aamua mo ana gau hai mee dabu."},{"book":"Jeremiah","chapter":"48","verse":"8","text":"Deai dahi waahale e mee di duuli ia gi daha mo di hagammaa deenei ai. Nia gowaa maalama mono henua bapaba ga mooho. Ma ko Au go Dimaadua ne helekai."},{"book":"Jeremiah","chapter":"48","verse":"9","text":"Hagaduulia aga di hadu daalunga o Moab, mee gu hoohoo ga hagammaa gi daha. Ono waahale ga mooho gi daha, ga deai tangada e mee di noho i golo ai.”"},{"book":"Jeremiah","chapter":"48","verse":"10","text":"(Di halauwa gii hai gi tangada dela ma ga hagalee hagagila aga tegau o Dimaadua mai i lodo dono manawa hagatau! Di halauwa gii hai gi tangada dela ga hagalee haga abo dana hulumanu e daaligi ai tangada!)"},{"book":"Jeremiah","chapter":"48","verse":"11","text":"Dimaadua ga helekai, “Mai i mua gei Moab nogo moholo i daha mo nia haingadaa, gei hagalee e lahi gi daha. Moab le e hai gadoo be nia waini ala e dugu i lodo di loaabi dugu waini hagalee e dui gi lodo tuai loaabi dugu waini, gei ono kala la hagalee huli gee, e kala i nia madagoaa huogodoo."},{"book":"Jeremiah","chapter":"48","verse":"12","text":"“Malaa, di madagoaa ga dau mai belee hagau mai agu daangada e dui gi daha Moab, gadoo be nia waini. Digaula gaa dui nia waini gi daha mo nia loaabi dugu waini, ga hahaahi nia loaabi ala nogo dugu ai nia waini."},{"book":"Jeremiah","chapter":"48","verse":"13","text":"Gei digau Moab gu deai di nadau hagadagadagagee gi di nadau balu god Chemosh ai, gadoo be digau Israel ala gu hagalee gana gi Bethel, di balu god dela e hagadonu go digaula."},{"book":"Jeremiah","chapter":"48","verse":"14","text":"“Nia daane o Moab, goodou e aha ala e maanadu bolo goodou digau dauwa humalia, e maaloo i lodo tauwa?"},{"book":"Jeremiah","chapter":"48","verse":"15","text":"Moab mo ono waahale gu mooho gi daha, ana dama daane ala koia e mmaadanga la gu daaligi gi daha. Ma ko Au go di king, go Dimaadua di Gowaa Aamua, dela ne helekai."},{"book":"Jeremiah","chapter":"48","verse":"16","text":"Di haadanga balua o Moab gu hoohoo mai, dono mooho gi daha la gu limalima hua dono daumai."},{"book":"Jeremiah","chapter":"48","verse":"17","text":"“Goodou manawa gee gi tenua deelaa, goodou ala e hoohoo gi di gowaa deelaa, goodou huogodoo ala gu iloo ono humalia. Goodou gi helekai, ‘Dono mogobuna e dagi ana mee la gu mooho, ono madamada mo ono mogobuna la gu hagalee!’"},{"book":"Jeremiah","chapter":"48","verse":"18","text":"Goodou ala e noho i Dibon, tooia gi lala mo godou lohongo aamua, noho gi hongo nia gelegele gohu. Tangada dela e oho Moab la gu i kinei, gaa oho gi lala godou abaaba hale dauwa."},{"book":"Jeremiah","chapter":"48","verse":"19","text":"Goodou ala e noho i Aroer, tuu i taalinga nia ala gi talitali. Heeu gi digau ala e llele gi daha, be di maa di aha dela guu hai."},{"book":"Jeremiah","chapter":"48","verse":"20","text":"Digaula ga helekai, ‘Moab la gu mooho, goodou gi manawa gee ginai. Mee gu haga langaadia. Hagadele ina i taalinga di Monowai Arnon bolo Moab la gu mooho!’"},{"book":"Jeremiah","chapter":"48","verse":"21","text":"“Di hagiaga guu dae gi nia waahale ala i lodo nia gowaa baba aanei: Holon, Jahzah, Mephaath,"},{"book":"Jeremiah","chapter":"48","verse":"22","text":"Dibon, Nebo, Beth Diblathaim,"},{"book":"Jeremiah","chapter":"48","verse":"23","text":"Kiriathaim, Beth Gamul, Beth Meon,"},{"book":"Jeremiah","chapter":"48","verse":"24","text":"Kerioth, mo Bozrah. Di hagiaga gu dau mai gi lodo nia waahale huogodoo o Moab, nia waahale hoohoo mai mo mogowaa."},{"book":"Jeremiah","chapter":"48","verse":"25","text":"Di maaloo o Moab la gu mooho, dono mogobuna la gu hagalee. Au go Dimaadua ne helekai.”"},{"book":"Jeremiah","chapter":"48","verse":"26","text":"Dimaadua ga helekai, “Hagalibaliba ina Moab, idimaa mee gu de hagalongo mai gi di Au. Moab gaa bida hagadagadaga hua i lodo ono lualua, gei nia daangada ga gadagada gi mee."},{"book":"Jeremiah","chapter":"48","verse":"27","text":"Moab, goe e langahia do gadagada gi digau Israel? Goodou guu hai digaula haga huaidu gadoo be digau ala ne kumi madalia digau huaidu."},{"book":"Jeremiah","chapter":"48","verse":"28","text":"“Goodou ala e noho i Moab, hula gi daha mo godou waahale! Hula, noho i taalinga nia gonduu. Heia goodou be nia mwuroi ala e hai nadau waehongo i nia ngudu nia bongoo hadu."},{"book":"Jeremiah","chapter":"48","verse":"29","text":"Moab e hagalaamua ia! Au gu longono di nadau hagalaamua, mo di nadau hagamuamua, e helekai bolo ginaadou hua digau mugi nua."},{"book":"Jeremiah","chapter":"48","verse":"30","text":"Au go Dimaadua e iloo di nadau hagamuamua. Nadau leelee hagapuu la ono hadinga ai, mo nadau mee ne hai la hagalee waalooloo."},{"book":"Jeremiah","chapter":"48","verse":"31","text":"Deenei laa, au ga dangidangi huoloo gi digau huogodoo o Moab, mo digau ala i lodo Kir Heres."},{"book":"Jeremiah","chapter":"48","verse":"32","text":"Au koia ga dangidangi gi digau Sibmah, laa hongo digau Jazer. Di waahale o Sibmah, goe e hai gadoo be di laagau ‘grape’ dela ono manga gu tomo adu laa hongo di Tai Mmade, guu dau adu loo gi Jazer. Gei dolomeenei o huwa laagau mo oo ‘grape’ o di madagoaa o di mahanahana la gu mooho."},{"book":"Jeremiah","chapter":"48","verse":"33","text":"Di manawa lamalia mo tenetene gu daa gi daha mo tenua gelegele humalia o Moab, gei Au guu tai nia waini ala e hali mai i di gowaa dela e dagadagahi ai nia waini, tangada e hai ana waini ai, be e wolowolo tenetene."},{"book":"Jeremiah","chapter":"48","verse":"34","text":"“Digau Heshbon mo Elealeh e wwolowwolo, nadau lee wolowolo guu dau adu loo gi Jahaz. Digau Zoar gu longono labelaa, gei gu longono adu labelaa gi Horonaim mo Eglath Shelishiya. Gei ogo di monowai o Nimrim gu bagu ia labelaa."},{"book":"Jeremiah","chapter":"48","verse":"35","text":"Gei Au gaa dugu di hai tigidaumaha dudu o digau Moab ala e hai i lodo nadau gowaa hai daumaha, mo nadau tigidaumaha ang gi nadau balu god. Au go Dimaadua ne helekai."},{"book":"Jeremiah","chapter":"48","verse":"36","text":"“Ogu lodo e manawa gee huoloo gi Moab mo digau Kir Heres, e hai gadoo be tangada dela e daahili nia daahili manawa gee, idimaa ana mee huogodoo ala e hai mee ginai la gu hagalee."},{"book":"Jeremiah","chapter":"48","verse":"37","text":"Digaula huogodoo guu dahi nia ngaahulu o nadau libogo, mo di dahi gi daha nia ngaahulu nadau ngudu, mo di teletele nadau lima, gei digaula huogodoo gu ulu nadau gahu lodo huaidu."},{"book":"Jeremiah","chapter":"48","verse":"38","text":"I hongo nia hale o digau Moab, mo i nia gowaa dagadagabuli ai nia daangada, nia mee i golo ai, deelaa hua go di tangi wawe, idimaa au gu haga mooho Moab gadoo be di loaabi hadu dela gu hagalee e hiihai ginai tangada."},{"book":"Jeremiah","chapter":"48","verse":"39","text":"Moab gu meheu gi daha! Goodou gi wwolowwolo! Moab gu langaadia. Mee gu mooho, nia henua huogodoo ala e hoohoo anga gu gadagada huoloo. Au go Dimaadua ne helekai.”"},{"book":"Jeremiah","chapter":"48","verse":"40","text":"Dimaadua guu hai dana hagababa bolo dahi henua ga haneia gi hongo o Moab, gadoo be di ‘eagle’ ma gaa holo ono bakau gi daha."},{"book":"Jeremiah","chapter":"48","verse":"41","text":"Nia waahale mono abaaba dauwa la gaa kumi. Di laangi deelaa, gei digau dauwa o Moab ga mmaadagu be di ahina dela gu dau mai di mmae o dono haanau."},{"book":"Jeremiah","chapter":"48","verse":"42","text":"Moab ga mooho gi daha, gu hagalee e dau bolo tenua, idimaa i mee dela nogo de hagalongo mai gi di Au."},{"book":"Jeremiah","chapter":"48","verse":"43","text":"Di mee hagamadagudagu dangada, nia luwa, mo nia hele gu talitali digau Moab. Dimaadua ne helekai."},{"book":"Jeremiah","chapter":"48","verse":"44","text":"Maa tangada ma ga madagu bolo ia gaa hana gaa lele le e doo gi lodo di luwa, gei tangada ma ga gaga aga gi daha mo di luwa deelaa, gei ia e hele gi nia hele, idimaa Dimaadua guu lawa ai di haganoho di madagoaa dela e haga huaidu Moab."},{"book":"Jeremiah","chapter":"48","verse":"45","text":"Digau ala gaa llele gi daha mo nia haingadaa e halahala nadau mouli gi Heshbon, di waahale dela nogo dagi go di king Sihon i mua, gei di waahale deelaa le e ulaula. Di ahi guu dudu nia gowaa mo i hongo nia gonduu, nia gowaa digau Moab, digau ala e hiihai huoloo gi tauwa."},{"book":"Jeremiah","chapter":"48","verse":"46","text":"E huaidu ang gi digau Moab! Digau ala e daumaha ang gi Chemosh la gu hagammaa gi daha, gei nadau dama daane mo dama ahina gu lawalawa guu lahi gi daha."},{"book":"Jeremiah","chapter":"48","verse":"47","text":"Gei nia laangi ala ma ga loomoi, Dimaadua ga hagagila aga labelaa Moab. Aanei nia mee ala nogo helekai ai Dimaadua bolo e hai ang gi Moab."}]}