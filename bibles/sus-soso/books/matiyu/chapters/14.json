{"data":[{"book":"Matiyu","chapter":"14","verse":"1","text":"Na waxati, Galile mangɛ Herode naxa Isa xa fe mɛ. A naxa a fala a xa mixie bɛ,"},{"book":"Matiyu","chapter":"14","verse":"2","text":"«Yaya Xunxa nan kelixi faxɛ ma. Na nan a toxi nɔɛ na a yi a xa kaabanakoe raba.»"},{"book":"Matiyu","chapter":"14","verse":"3","text":"A na fala nɛ, barima a tan Herode nu bara yaamari fi Yaya xa suxu, yɔlɔnxɔnyi xa sa a ma, a xa sa geeli Herodiyasi xa fe ra, a taara Filipu xa ginɛ."},{"book":"Matiyu","chapter":"14","verse":"4","text":"Yaya nu a falama Herode bɛ, «A mu daxa i xa yi ginɛ tongo.»"},{"book":"Matiyu","chapter":"14","verse":"5","text":"Herode nu wama Yaya faxafe nɛ, kɔnɔ a nu gaaxuxi ɲama ya ra, barima e nu laxi a ra a namiɲɔnmɛ nan nu Yaya ra."},{"book":"Matiyu","chapter":"14","verse":"6","text":"Na tɛmui, e to nu Herode bari ɲɛ xungbilenyi xulunyi tife, Herodiyasi xa di ginɛ naxa fare boron mixie bɛ. A naxa rafan Herode ma"},{"book":"Matiyu","chapter":"14","verse":"7","text":"han a naxa a kali a a na sese maxɔrin a ma, a a fima nɛ a ma."},{"book":"Matiyu","chapter":"14","verse":"8","text":"Herodiyasi xa marasi ma, a xa di naxa a fala Herode bɛ, «Yaya Xunxa xunyi so n yi ra pileti ma.»"},{"book":"Matiyu","chapter":"14","verse":"9","text":"Mangɛ naxa nimisa, kɔnɔ a xa marakali nun a xa xɔɲɛe xa fe ra, a naxa yaamari fi e xa Yaya xunyi so na ginɛdimɛdi yi ra."},{"book":"Matiyu","chapter":"14","verse":"10","text":"A naxa mixie xɛɛ geeli, e xa Yaya xunyi bolon a dɛ i."},{"book":"Matiyu","chapter":"14","verse":"11","text":"E naxa fa a xunyi ra pileti ma, e a so ginɛdimɛdi yi ra. Ginɛdimɛdi fan naxa a xanin a nga xɔn ma."},{"book":"Matiyu","chapter":"14","verse":"12","text":"Yaya fɔxirabirɛe naxa sa a fure tongo, e sa a ragata, e naxa sa na dɛntɛgɛ sa Isa bɛ."},{"book":"Matiyu","chapter":"14","verse":"13","text":"Isa to na fe mɛ, a naxa keli mɛnni kunkui kui, a siga a kerenyi ma wula i. Ɲama to a kolon, e fan naxa keli e xa taae, e siga a fɔxɔ ra e sanyi ra."},{"book":"Matiyu","chapter":"14","verse":"14","text":"Isa to goro kunkui kui, a naxa ɲama gbegbe to naa. A naxa kinikini e ma, a e xa furemae rayalan."},{"book":"Matiyu","chapter":"14","verse":"15","text":"Nunmare to so fɔlɔ, Isa fɔxirabirɛe naxa e maso a ra, e a fala a bɛ, «Won na wula nɛ yi ki, kɔɛ fan bara so. Ɲama rayensen alako e xa siga donse sara taae kui.»"},{"book":"Matiyu","chapter":"14","verse":"16","text":"Isa naxa e yaabi, «Hali e mu siga. Wo tan nan xa donse fi e ma.»"},{"book":"Matiyu","chapter":"14","verse":"17","text":"Kɔnɔ e naxa a fala a bɛ, «Taami gundi suuli nun yɛxɛ firin gbansan nan na muxu yi ra.»"},{"book":"Matiyu","chapter":"14","verse":"18","text":"A naxa a fala e bɛ, «Wo fa nee ra n xɔn ma be.»"},{"book":"Matiyu","chapter":"14","verse":"19","text":"Isa naxa ɲama yamari e xa e magoro na ɲooge xinde ma. A naxa na taami suuli nun na yɛxɛ firin tongo, a a ya rate koore ma, a fa Ala nuwali sa. A naxa taamie igira, a fa e so a fɔxirabirɛe yi ra, e xa e itaxun ɲama ma."},{"book":"Matiyu","chapter":"14","verse":"20","text":"Ɲama birin naxa e dɛge han e wasa. Donse dɔnxɔɛ xuntunyie to matongo, debe fu nun firin nan nafe."},{"book":"Matiyu","chapter":"14","verse":"21","text":"Mixi naxee e dɛge, xɛmɛ wulu suuli ɲɔndɔn nan nu e ra, bafe ginɛe nun dimɛe ra."},{"book":"Matiyu","chapter":"14","verse":"22","text":"Na xanbi Isa naxa a fala a fɔxirabirɛe bɛ, a e xa baki kunkui kui, e xa siga a ya ra naakiri ma, a tan xa nu ɲama ragbilen."},{"book":"Matiyu","chapter":"14","verse":"23","text":"Isa to gɛ ɲama ragbilende, a naxa te geya fari a kerenyi ma, alako a xa Ala maxandi. Kɔɛ naxa a li naa, a keren."},{"book":"Matiyu","chapter":"14","verse":"24","text":"A a lixi kunkui nu bara makuya xare ra, mɔrɔnyie nu na a mabɔnbɔfe ki fanyi ra barima foye ya nu rafindixi a ma."},{"book":"Matiyu","chapter":"14","verse":"25","text":"Subaxɛ ma, Isa ɲɛrɛfe baa fari."},{"book":"Matiyu","chapter":"14","verse":"26","text":"A fɔxirabirɛe to a to ɲɛrɛ ra ye fari, e naxa gaaxu ki fanyi. E naxa gbelegbele, e a fala, «Tubari nan a ra!»"},{"book":"Matiyu","chapter":"14","verse":"27","text":"Kɔnɔ Isa naxa a masen e bɛ keren na, «Wo naxa kɔntɔfili, n tan nan a ra. Wo naxa gaaxu.»"},{"book":"Matiyu","chapter":"14","verse":"28","text":"Piyɛri naxa a yaabi, «Marigi, xa i tan nan a ra, yaamari fi n xa siga i yire ye fari.»"},{"book":"Matiyu","chapter":"14","verse":"29","text":"Isa naxa a fala a bɛ, «Fa.» Piyɛri to goro kunkui kui, a naxa ɲɛrɛ ye fari sigafe ra Isa yire."},{"book":"Matiyu","chapter":"14","verse":"30","text":"Kɔnɔ a to foye belebele mato, a naxa gaaxu, a madula fɔlɔ. A naxa gbelegbele, «N Marigi, n nakisi!»"},{"book":"Matiyu","chapter":"14","verse":"31","text":"Isa naxa a bɛlɛxɛ itala keren na, a Piyɛri suxu. A naxa a masen a bɛ, «I xa danxaniya xurun. I siikɛxi munfe ra?»"},{"book":"Matiyu","chapter":"14","verse":"32","text":"E to baki kunkui kui, foye naxa raxara."},{"book":"Matiyu","chapter":"14","verse":"33","text":"Isa fɔxirabirɛ naxee nu na kunkui kui, e naxa suyidi Isa bɛ, e a fala, «Ala xa Di yati nan lanxi i ma.»"},{"book":"Matiyu","chapter":"14","verse":"34","text":"E to gɛ baa igiride, e naxa so Genesareti."},{"book":"Matiyu","chapter":"14","verse":"35","text":"Naakae to a kolon Isa nan a ra, e naxa na rabilinyi mixi birin nakolon. Mixie naxa fa furemae birin na Isa xɔn."},{"book":"Matiyu","chapter":"14","verse":"36","text":"E nu a mayandima furemae xa e bɛlɛxɛ din a xa donma sanbunyi gbansan na. Furema birin naxee na raba, e birin naxa yalan."}]}