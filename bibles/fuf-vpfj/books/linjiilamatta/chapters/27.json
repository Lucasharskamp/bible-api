{"data":[{"book":"LINJIILA MATTA","chapter":"27","verse":"1","text":"Ɓay weetii, hooreeɓe *yottinooɓe sadaka ɓen fow e mawɓe jamaa on fewjodi fii no ɓe warira Iisaa."},{"book":"LINJIILA MATTA","chapter":"27","verse":"2","text":"Ɓay wonii ɓe haɓɓii mo, ɓe naɓi mo, ɓe watti e juuɗe Pilaatu, ɗun ko hooreejo diiwal ngal."},{"book":"LINJIILA MATTA","chapter":"27","verse":"3","text":"Ɓay Yudaasi janfiiɗo mo on tawii Iisaa happanaama wareede, o ninsi, o natti tammaaji cappanɗe tati kaalisi ɗin ka hooreeɓe yottinooɓe sadaka ɓen e ka mawɓe ɓen,"},{"book":"LINJIILA MATTA","chapter":"27","verse":"4","text":"e hoore himo wi'a: «Mi waɗii junuubu, fawugol mo bonnaa mayde.»"},{"book":"LINJIILA MATTA","chapter":"27","verse":"5","text":"Onsay Yudaasi bugii tammaaji kaalisi ɗin ka nder *juulirde mawnde, o iwi ɗon, o yahi, o wengitoyii."},{"book":"LINJIILA MATTA","chapter":"27","verse":"6","text":"Hooreeɓe yottinooɓe sadaka ɓen mooɓiti tammaaji kaalisi ɗin, ɓe wi'i: «Dagaaki ka ɗi wattee ka marirde laaɓunde, ko fii ko ɗi coggu ƴiiƴan.»"},{"book":"LINJIILA MATTA","chapter":"27","verse":"7","text":"Ɓay wonii ɓe fottanii, ɓe ƴetti ɗin mbuuɗi, ɓe soodi ngesa mahoowo paya fii ko wona berɗe hoɓɓe."},{"book":"LINJIILA MATTA","chapter":"27","verse":"8","text":"Ko ɗun waɗi si mban ngesa no wi'ee haa hande Ngesa Ƴiiƴan."},{"book":"LINJIILA MATTA","chapter":"27","verse":"9","text":"Ko nii ko annabi Yeremiiya wi'unoo kon laatori, wonde: «Ɓe ƴettii tammaaji cappanɗe tati kaalisi ɗin, ɗun ko mbuuɗi ɗi *Isra'iilayankeeɓe ɓen fottunoo yoɓugol fii makko ɗin,"},{"book":"LINJIILA MATTA","chapter":"27","verse":"10","text":"ɓe soodii ɗi ngesa mahoowo paya, wano Joomiraaɗo on yamirirnoo lan non.»"},{"book":"LINJIILA MATTA","chapter":"27","verse":"11","text":"Ɓay wonii Iisaa ɓannaama yeeso hooreejo diiwal ngal, kanko hooreejo on o landii mo, o wi'i: «Hara ko an woni lanɗo Yahuudiyanke'en?»"},{"book":"LINJIILA MATTA","chapter":"27","verse":"12","text":"Kono o jaabaaki huunde e ko hooreeɓe yottinooɓe sadaka ɓen e mawɓe ɓen tooɲata mo kon."},{"book":"LINJIILA MATTA","chapter":"27","verse":"13","text":"Onsay Pilaatu landii mo, wi'i: «A nanaali koo ko ɓe woni seeditaade e hoore maa fow?»"},{"book":"LINJIILA MATTA","chapter":"27","verse":"14","text":"Kono Iisaa jaabaaki mo hay huunde e ɗun. Ɗun ŋalɗini hooreejo diiwal ngal fota."},{"book":"LINJIILA MATTA","chapter":"27","verse":"15","text":"Tawi juldeere kala, hooreejo diiwal ngal no woowi accitande ɓe kasoojo gooto, mo jamaa on torinoo fii mun woo."},{"book":"LINJIILA MATTA","chapter":"27","verse":"16","text":"Hari hiɓe marnoo kasoojo andanooɗo fii mun, wi'eteeɗo Barabaasi."},{"book":"LINJIILA MATTA","chapter":"27","verse":"17","text":"Nde tawnoo hiɓe mooɓondiri, Pilaatu landii ɓe, o wi'i: «Ko hombo e ɓee faalaɗon yo mi accitan on? Ko Barabaasi kaa ko Iisaa, wi'eteeɗo *Almasiihu on?»"},{"book":"LINJIILA MATTA","chapter":"27","verse":"18","text":"Ko fii hari himo andunoo ko sabu nawliigu ɓe waɗiri Iisaa e joge."},{"book":"LINJIILA MATTA","chapter":"27","verse":"19","text":"Wa fewndo ko o jooɗii himo ɲaawude ka ɲaawirdu, ɓeyngu makko nuli e makko, wi'i: «Wota a ukko e fii oo feewuɗo, ko fii hande mi tampii fota e koyɗol fii makko.»"},{"book":"LINJIILA MATTA","chapter":"27","verse":"20","text":"Kono hooreeɓe yottinooɓe sadaka ɓen e mawɓe ɓen ƴuuni jamaa on tortagol Barabaasi, ɓe wara Iisaa."},{"book":"LINJIILA MATTA","chapter":"27","verse":"21","text":"Onsay hooreejo diiwal ngal ƴetti haala kan, wi'i ɓe: «Ko hombo e hakkunde ɓee ɗiɗo faalaɗon yo mi accitan on?»"},{"book":"LINJIILA MATTA","chapter":"27","verse":"22","text":"Pilaatu wi'i ɓe kadi: «Ko honɗun non mi waɗata Iisaa, oo wi'eteeɗo Almasiihu?»"},{"book":"LINJIILA MATTA","chapter":"27","verse":"23","text":"Kanko hooreejo diiwal ngal, o wi'i: «Hara ko bone hombo oo waɗi?»"},{"book":"LINJIILA MATTA","chapter":"27","verse":"24","text":"Ɓay Pilaatu tawii alaa waawude huunde, awa kadi murtaldu ndun ɓeydoto woni, onsay o ƴetti ndiyan, o sooɗii e tawnde jamaa on, o wi'i: «Min mi tawetaake e hibbugol ƴiiƴan oo ɗan! Ɗun ko onon wonani!»"},{"book":"LINJIILA MATTA","chapter":"27","verse":"25","text":"Onsay jamaa on fow jaabii, wi'i: «Si men tooɲu mo, yo ƴiiƴan makko ɗan hibbitu e hoore amen, e hoore ɓiɓɓe amen ɓen kadi!»"},{"book":"LINJIILA MATTA","chapter":"27","verse":"26","text":"Ɓawto ɗun, Pilaatu accitani ɓe Barabaasi. Ɓay wonii Iisaa gaynaama focceede, kanko Pilaatu o watti mo e juuɗe maɓɓe fii yo o fempe."},{"book":"LINJIILA MATTA","chapter":"27","verse":"27","text":"Onsay suufaaɓe hooreejo diiwal ngal naɓi Iisaa ka nder suudu laamu, ɓe mottindiri dental suufaaɓe ɓen fow, ɓe hunditi mo."},{"book":"LINJIILA MATTA","chapter":"27","verse":"28","text":"Ɓe ɓorti mo conci ɗin, ɓe ɓorni mo dolokke boɗeejo."},{"book":"LINJIILA MATTA","chapter":"27","verse":"29","text":"Ɓe sacci katanwol bulle, ɓe waɗi ka hoore makko, ɓe tambini mo kalinwol ka jungo makko ɲaamo. E hoore ɗun ɓe ari, ɓe jiccii yeeso makko e nder jalnori, e hoore hiɓe wi'a: «Salminaango e maa, yaa an lanɗo Yahuudiyankeeɓe!»"},{"book":"LINJIILA MATTA","chapter":"27","verse":"30","text":"Ɓe tutti mo, ɓe ƴetti kalinwol ngol, ɓe tappiri mo ka hoore."},{"book":"LINJIILA MATTA","chapter":"27","verse":"31","text":"Ɓay wonii ɓe gaynii mo waɗude jalnori, ɓe ɓorti mo dolokke on, ɓe ɓorni mo conci makko ɗin, ɓe naɓi mo fii fempoyegol."},{"book":"LINJIILA MATTA","chapter":"27","verse":"32","text":"Ko ɓe yaltata, ɓe fotti e gorko mo Sirenii wi'eteeɗo Sim'uunu, ɓe karhi mo naɓugol *leggal Iisaa altindiraangal ngal."},{"book":"LINJIILA MATTA","chapter":"27","verse":"33","text":"Ɓay wonii ɓe hewtii e ndee nokkuure wi'eteende Golgotaa, ko woni firo ɗun ko ‹Nokkuure Laalagal Hoore›,"},{"book":"LINJIILA MATTA","chapter":"27","verse":"34","text":"ɓe okkori mo njaram jillaaɗan hahhannde. Kono ɓay o mettike ɗan, o jaɓaali yarude."},{"book":"LINJIILA MATTA","chapter":"27","verse":"35","text":"Ɓay wonii ɓe fempii mo, ɓe sendiri conci makko ɗin urɓa."},{"book":"LINJIILA MATTA","chapter":"27","verse":"36","text":"E hoore ɗun ɓe jooɗii ɗon, ɓe ayni mo."},{"book":"LINJIILA MATTA","chapter":"27","verse":"37","text":"Ɓe waɗi ka dow hoore makko bindi ɓanginɗi fii ko o happiranaa kon, ɗun ko: «Ko oo woni Iisaa Lanɗo Yahuudiyanke'en.»"},{"book":"LINJIILA MATTA","chapter":"27","verse":"38","text":"Tawi wuyɓe ɗiɗo no fempidaa e makko, goɗɗo on ka sengo makko ɲaamo, oya on ka nano makko."},{"book":"LINJIILA MATTA","chapter":"27","verse":"39","text":"Tawi feƴƴooɓe ɓen no hoyna mo, hayla hoore,"},{"book":"LINJIILA MATTA","chapter":"27","verse":"40","text":"hara hiɓe wi'a: «An oo wi'unooɗo lancay juulirde mawnde nden, darnita nde e nder balɗe tati, dandito an tigi! Si tawii ko an woni *Ɓiɗɗo Alla on, tippo ka leggal altindiraangal ɗon!»"},{"book":"LINJIILA MATTA","chapter":"27","verse":"41","text":"Tawi hooreeɓe yottinooɓe sadaka ɓen e jannooɓe fii Sariya on ɓen e mawɓe ɓen kaɲun kadi no jalaynoo mo, wi'a:"},{"book":"LINJIILA MATTA","chapter":"27","verse":"42","text":"«O dandii ɓeya, kono o waawataa dandude hoore makko? Si ko o lanɗo Isra'iila'en, yo o jippo ka leggal altindiraangal, ɗun en gomɗinay mo."},{"book":"LINJIILA MATTA","chapter":"27","verse":"43","text":"Ɓay himo halfinii e Alla, yo Allaahu on dandu mo jooni si himo yiɗi mo, ko fii o wi'ii ko o Ɓiɗɗo Alla!»"},{"book":"LINJIILA MATTA","chapter":"27","verse":"44","text":"Tawi wuyɓe ɓe o fempidaa ɓen no yennira mo wano non kaɲun kadi."},{"book":"LINJIILA MATTA","chapter":"27","verse":"45","text":"Gila naange e hoore, niwre waɗi e leydi ndin fow haa ka ɓaawo fanaa."},{"book":"LINJIILA MATTA","chapter":"27","verse":"46","text":"Telen wa ka ɓaawo fanaa, Iisaa ewnii ko tiiɗi, o wi'i: «Iilooyi, Iilooyi, lama sabaxtanii?»"},{"book":"LINJIILA MATTA","chapter":"27","verse":"47","text":"Woɓɓe e wonnooɓe ɗon ɓen nani ko o wi'i kon, ɓe wi'i: «O noddii Iiliiya!»"},{"book":"LINJIILA MATTA","chapter":"27","verse":"48","text":"Tun, goɗɗo e maɓɓe dogi, ƴettoyi linsere, o ɓuɓɓini nde haa nde loppii ndiyan lammuɗan, o waɗi nde e tuggordu, o townani mo fii yo o yaru."},{"book":"LINJIILA MATTA","chapter":"27","verse":"49","text":"Kono ɓeya wi'i: «Accu, ndaaren si Iiliiya aray danda mo.»"},{"book":"LINJIILA MATTA","chapter":"27","verse":"50","text":"Iisaa ewnii kadi ko tiiɗi, o timmi."},{"book":"LINJIILA MATTA","chapter":"27","verse":"51","text":"Onsay *wirngallo ngon ka juulirde mawnde seekii, woni pecce ɗiɗi, gila dow haa ley. Leydi ndin dimbii, pete ɗen feccii."},{"book":"LINJIILA MATTA","chapter":"27","verse":"52","text":"Genaale ɗen udditii, ɓalli yimɓe Alla maayunooɓe buy immitii,"},{"book":"LINJIILA MATTA","chapter":"27","verse":"53","text":"ɓe yalti ka genaale, ɓe naati ka saare hormorde ɓawto immitagol Iisaa, ɓe feeɲani yimɓe ɗuuɗuɓe."},{"book":"LINJIILA MATTA","chapter":"27","verse":"54","text":"Ɓay hooreejo suufaaɓe ɓen e wondunooɓe e makko ɓen fii aynugol Iisaa yi'ii ko leydi ndin dimbii kon e ko ari e waɗude kon, ɓe huli fota, ɓe wi'i: «Ka haqiiqa, hari oo ko Ɓiɗɗo Alla!»"},{"book":"LINJIILA MATTA","chapter":"27","verse":"55","text":"Tawi rewɓe ɗuuɗuɓe no ka woɗɗitii, no ndaara, tawi ko ɓen tigi jokkunoo Iisaa gila Jaliilu fii ko kurkanoo mo."},{"book":"LINJIILA MATTA","chapter":"27","verse":"56","text":"Tawi no tawdanoo e maɓɓe Mariyama jeyaaɗo Magaduuna, e Mariyama yumma Yaaquuba e Yuusufu, e yumma ɓiɓɓe Zabadii ɓen."},{"book":"LINJIILA MATTA","chapter":"27","verse":"57","text":"Ɓay niɓɓii, aaden alɗuɗo, wi'eteeɗo Yuusufu jeyaaɗo Raamati ari, tawi on kadi ko taalibaajo Iisaa."},{"book":"LINJIILA MATTA","chapter":"27","verse":"58","text":"O yahi ka Pilaatu, o torii mo hettugol furee Iisaa on. Onsay Pilaatu yamiri jonnugol mo mo."},{"book":"LINJIILA MATTA","chapter":"27","verse":"59","text":"Ɓawto ɗun, kanko Yuusufu o ƴetti furee on, o tumbi e kasannge laaɓuɗo,"},{"book":"LINJIILA MATTA","chapter":"27","verse":"60","text":"o belnoyi mo e qaburu keso mo o asunoo e feto fii hoore makko. O talli hayre njannde, o waɗi ka dambugal qaburu, o yahi."},{"book":"LINJIILA MATTA","chapter":"27","verse":"61","text":"Tawi Mariyama jeyaaɗo Magaduuna e Mariyama oya no jooɗii ɗon, fewtondiri e yenaande nden."},{"book":"LINJIILA MATTA","chapter":"27","verse":"62","text":"Bimbi nden ɲande, ɗun ko ɲande ɓawto hebulanagol fii *aseweere nden, hooreeɓe yottinooɓe sadaka ɓen e *Fariisiyaaɓe ɓen yaadi ka Pilaatu."},{"book":"LINJIILA MATTA","chapter":"27","verse":"63","text":"Ɓe wi'i: «Koohoojo, men anditii, oo majjinoowo wi'uno wa fewndo ko o wuuri, si balɗe tati feƴƴii o immitoto."},{"book":"LINJIILA MATTA","chapter":"27","verse":"64","text":"Awa yamir fii yo yenaande nden ayne haa ka ɲalaande tammere, fii wota taalibaaɓe makko ɓen aru wujjita furee on, wi'a jamaa on wonde o immitike e hakkunde mayɓe ɓen. Ɗun, nden majjinannde ɗon ɓuray aranere nden.»"},{"book":"LINJIILA MATTA","chapter":"27","verse":"65","text":"Onsay Pilaatu wi'i ɓe: «E hino suufaaɓe ko yaha ayna. Yahee ayninon ɓe yenaande nden yeru no waawirɗon woo.»"},{"book":"LINJIILA MATTA","chapter":"27","verse":"66","text":"Onsay ɓe yahi ka yenaande, ɓe ɓurti hiɓɓude hayre nden, nota. Ɓe joɗɗini ɗon aynooɓe ɓen."}]}