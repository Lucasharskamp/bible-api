{"data":[{"book":"2 Weche Mag Ndalo","chapter":"35","verse":"1","text":"Josia notimo Sap Pasaka ni Jehova Nyasaye e Jerusalem kendo ne oneg nyarombo mar Pasaka chiengʼ mar apar gangʼwen mar dwe mokwongo."},{"book":"2 Weche Mag Ndalo","chapter":"35","verse":"2","text":"Noketo jodolo e tijegi kendo nojiwogi kuom tich hekalu mar Jehova Nyasaye."},{"book":"2 Weche Mag Ndalo","chapter":"35","verse":"3","text":"Nowachone jo-Lawi mane osepwodhi ni Jehova Nyasaye mondo opuonj jo-Israel duto niya, “Keturu Sanduku Maler e hekalu mane Solomon wuod Daudi ruodh Israel nogero. Ok onego utingʼe e goku. Omiyo tineuru Jehova Nyasaye ma Nyasachu kendo ni joge Israel."},{"book":"2 Weche Mag Ndalo","chapter":"35","verse":"4","text":"Chanreuru e migepe kaluwore gi anywolau kaka chik mane Daudi ruodh jo-Israel kod Solomon wuode ondiko."},{"book":"2 Weche Mag Ndalo","chapter":"35","verse":"5","text":"“Chunguru Kama Ler gi jo-Lawi moko e kind migepe matindo mag anywola mar joweteu mamoko."},{"book":"2 Weche Mag Ndalo","chapter":"35","verse":"6","text":"Yangʼuru nyiromb Pasaka kendo pwodhreuru mondo ukony joweteu timo gima Jehova Nyasaye nochiko gi dho Musa mondo utim.”"},{"book":"2 Weche Mag Ndalo","chapter":"35","verse":"7","text":"Eka Josia nochiwo ni joma nochokore nyirombe gi diek moromo alufu piero adek kod rwedhi alufu adek mondo otimgo misango mar Pasaka. Magi duto nochiwo kogolo kuom mwandune owuon."},{"book":"2 Weche Mag Ndalo","chapter":"35","verse":"8","text":"Jodonge bende nokelo chiwo kuom herogi ni ji gi jodolo kod jo-Lawi. Hilkia gi Zekaria kod Jehiel ma jotelo madongo mag hekalu mar Nyasaye nochiwo ni jodolo nyirombe kod diek alufu ariyo gi mia auchiel kod dhok mia adek mondo otimgo misango mar Pasaka."},{"book":"2 Weche Mag Ndalo","chapter":"35","verse":"9","text":"Konania bende, kaachiel gi Shemaya kod Nethanel ma owetene kod Hashabia gi Jeyel kod Jozabad mane jatend jo-Lawi nomiyo jo-Lawi nyirombe kod diek alufu abich kod dhok mia abich mondo otimgo misango mar Pasaka."},{"book":"2 Weche Mag Ndalo","chapter":"35","verse":"10","text":"Kane gige tich duto oseikore, jodolo nochungʼ keregi kendo jo-Lawi nobedo e migepegi kaka ne ruoth osechiko."},{"book":"2 Weche Mag Ndalo","chapter":"35","verse":"11","text":"Nyirombe mag Pasaka nochinji kendo jo-Lawi nomiyo jodolo remo kapod giyangʼo chiayogo mi jodolo nokiro remogo."},{"book":"2 Weche Mag Ndalo","chapter":"35","verse":"12","text":"Negiwalo mago mane mag misengini miwangʼo pep ma gimiyo migepe matindo tindo mag ariyo mar anywola mar ji mondo gichiwgi ni Jehova Nyasaye kaka ondiki e kitap Musa. Kamano bende e kaka negitimo kod dhok."},{"book":"2 Weche Mag Ndalo","chapter":"35","verse":"13","text":"Ne gibulo jamni mag Pasaka ewi mach kaka chik owacho to ring misengini maler ne gitedo e agulni gi pipni kod sufuriache kendo negipogo ji mapiyo piyo."},{"book":"2 Weche Mag Ndalo","chapter":"35","verse":"14","text":"Bangʼ mano negiloso mag-gi giwegi kod misango mag jodolo nikech jodolo mane gin Nyikwa Harun ne timo misengini miwangʼo pep kod misango mag boche nyaka otieno, omiyo jo-Lawi noloso mag-gi giwegi kod mag jodolo ma nyikwa Harun."},{"book":"2 Weche Mag Ndalo","chapter":"35","verse":"15","text":"Jower ma nyikwa Asaf ne nitiere keregi kaluwore gi chik mar Daudi gi mar Asaf gi mar Heman kod mar Jeduthun janen mar ruoth. Jorit dhorangeye ne ok owuok kuondegi mag rito nikech owetegi ma jo-Lawi nosetedonigi."},{"book":"2 Weche Mag Ndalo","chapter":"35","verse":"16","text":"Kamano tije Jehova Nyasaye duto mar Sap Pasaka kod mar timo misengini miwangʼo pep e kendo mar misango mar Jehova Nyasaye notim chiengʼono, kaka ruoth Josia nochiko."},{"book":"2 Weche Mag Ndalo","chapter":"35","verse":"17","text":"Jo-Israel duto mane nitiere nochamo Pasaka e ndalono kendo negitimo Sap Makati ma ok oketie Thowi kuom ndalo abiriyo."},{"book":"2 Weche Mag Ndalo","chapter":"35","verse":"18","text":"Pasaka machal kamano ne pok otim e Israel chakre ndalo mag Samuel janabi; kendo onge ruodh Israel moro amora ma nosetimo Pasaka machal gi mane Josia kaachiel gi jodolo, jo-Lawi kod jo-Juda duto gi jo-Israel mane oriwore gi jo-Jerusalem otimo."},{"book":"2 Weche Mag Ndalo","chapter":"35","verse":"19","text":"Pasakani notim e higa mar apar gaboro mar loch Josia."},{"book":"2 Weche Mag Ndalo","chapter":"35","verse":"20","text":"Bangʼ kane Josia osetieko loso hekalu, Neko ruodh Misri nodhi mondo oked e dala mar Karkemish man but Yufrate mi Josia nodhi mondo orad kode e lweny."},{"book":"2 Weche Mag Ndalo","chapter":"35","verse":"21","text":"To Neko noorone joote mondo owachne niya, “En angʼo ma walaro kodi yaye ruodh Juda? In ok ema abiro amonji e kindeni, to amonjo dhoot ma wakedogo. Nyasaye osenyisa mondo atim piyo omiyo kik ipiem gi Nyasaye ma jakora ka ok kamano to obiro tieki.”"},{"book":"2 Weche Mag Ndalo","chapter":"35","verse":"22","text":"Kata kamano, Josia ne ok oweye, omiyo nodhi korwakore magalagala mondo oked kode. Ne ok odewo gima Neko nonyise kaluwore gi gima Nyasaye ochiko to nodhi mokedo kode e paw Megido."},{"book":"2 Weche Mag Ndalo","chapter":"35","verse":"23","text":"Jodir asere nochielo ruoth Josia mi nowacho ni jotichne niya, “Golauru ka nimar asehinyora marach.”"},{"book":"2 Weche Mag Ndalo","chapter":"35","verse":"24","text":"Omiyo ne gigole e gache ma gikete e gari machielo mane en-go ma gikele Jerusalem kama nothoe. Noyike e liete mag kwerene kendo jo-Juda kod jo-Jerusalem duto noywage."},{"book":"2 Weche Mag Ndalo","chapter":"35","verse":"25","text":"Jeremia nochwogo wend ywak ni Josia kendo jower duto machwo gi mamon pod wero wendno ka giparogo Josia nyaka chil kawuono. Gino oselokore tim jo-Israel kendo wendno ondik e kitap Ywagruok."},{"book":"2 Weche Mag Ndalo","chapter":"35","verse":"26","text":"Weche mag ndalo mamoko mag loch Josia kod tichne maber manotimo koluwore gi gima ondiki e Chik mar Jehova Nyasaye,"},{"book":"2 Weche Mag Ndalo","chapter":"35","verse":"27","text":"gigo manotimo duto aa chakruokgi nyaka gikogi ondik e kitap ruodhi mag Israel kod Juda."}]}