{"data":[{"book":"Ekyamateeka Olwokubiri","chapter":"18","verse":"1","text":"Bakabona, Abaleevi n’ekika kyonna ekya Leevi, tebaafunenga mugabo oba bya busika mu Isirayiri. Banaaweebwanga ku biweebwayo ebyokebwa ebinaaleetebwanga eri Mukama Katonda; ogwo gwe gunaabanga omugabo ogw’obusika bwabwe."},{"book":"Ekyamateeka Olwokubiri","chapter":"18","verse":"2","text":"Tebaabeerenga na mugabo gwa busika nga bannaabwe abalala bonna mu Isirayiri, kubanga Mukama Katonda yabasuubiza nga y’anaabanga obusika bwabwe."},{"book":"Ekyamateeka Olwokubiri","chapter":"18","verse":"3","text":"Bino bakabona bye banaagabananga ku biweebwayo eby’ente za sseddume n’endiga abantu bye banaabanga baleese: bakabona banaafunangako omukono n’emba zombi, n’eby’omu lubuto."},{"book":"Ekyamateeka Olwokubiri","chapter":"18","verse":"4","text":"Era onoobawanga ebibala byo ebibereberye eby’emmere ey’empeke, n’ebya wayini wo, n’amafuta go, n’ebyoya ebisooka eby’endiga zo."},{"book":"Ekyamateeka Olwokubiri","chapter":"18","verse":"5","text":"Kubanga Mukama Katonda wo yeeroboza Leevi n’ezzadde lye mu bika byo byonna okuweerezanga mu linnya lya Mukama emirembe n’emirembe."},{"book":"Ekyamateeka Olwokubiri","chapter":"18","verse":"6","text":"Omuleevi bw’anaavanga mu kimu ku bibuga byo ebiri mu Isirayiri gy’abadde atuula, n’ajja nga bw’anaabanga yeeteeserezza, n’ajja mu kifo Mukama Katonda ky’aneeronderanga,"},{"book":"Ekyamateeka Olwokubiri","chapter":"18","verse":"7","text":"anaayinzanga okuweereza mu linnya lya Mukama Katonda we okufaanana nga Abaleevi banne abalala aba buli kiseera abanaabanga baweereza mu linnya lya Mukama Katonda mu kifo ekyo."},{"book":"Ekyamateeka Olwokubiri","chapter":"18","verse":"8","text":"Anaagabananga kyenkanyi ne banne abaabulijjo, ne bw’anaabanga ng’alina ensimbi ezize ku bubwe z’anaabanga aggye mu by’omu maka ge by’atunze."},{"book":"Ekyamateeka Olwokubiri","chapter":"18","verse":"9","text":"Bw’onooyingira mu nsi Mukama Katonda wo gy’akuwa, weekuume obutayiga kukopperera mpisa embi ez’abantu ab’omu mawanga g’olisanga mu nsi omwo."},{"book":"Ekyamateeka Olwokubiri","chapter":"18","verse":"10","text":"Tewabeerangawo omuntu n’omu alirabika ng’ayisa mutabani we, oba muwala we mu muliro, ng’ekiweebwayo, oba ng’akola ng’omulaguzi, oba omulogo, oba omusawo w’ekinnansi, oba avvuunula eby’omu biseera ebijja,"},{"book":"Ekyamateeka Olwokubiri","chapter":"18","verse":"11","text":"oba asuula abantu eddalu, oba emmandwa, oba omusamize, oba omulubaale, oba ayogera n’emizimu, oba eyeebuuza ku baafa."},{"book":"Ekyamateeka Olwokubiri","chapter":"18","verse":"12","text":"Omuntu yenna anaakolanga ebintu ng’ebyo, anaabanga kivume era ekyomuzizo eri Mukama. Era olwokubanga ab’omu mawanga ago bakola ebyomuzizo ebyo, Mukama Katonda wo kyanaava abagoba mu nsi omwo ng’ogiyingira."},{"book":"Ekyamateeka Olwokubiri","chapter":"18","verse":"13","text":"Kikugwanira obenga muwulize nnyo, atuukiridde mu maaso ga Mukama Katonda wo."},{"book":"Ekyamateeka Olwokubiri","chapter":"18","verse":"14","text":"Newaakubadde ng’abantu ab’omu mawanga ago b’ogenda okulyako ensi yaabwe, bagondera nnyo abalaguzi n’abasamize, naye ebyo Mukama Katonda wo, ggwe, takukkiriza kubikola."},{"book":"Ekyamateeka Olwokubiri","chapter":"18","verse":"15","text":"Mukama Katonda wo agenda kukuyimusiza Nnabbi ali nga nze, ng’amuggya mu bantu bo. Nnabbi oyo mumuwulirizanga era mumugonderanga."},{"book":"Ekyamateeka Olwokubiri","chapter":"18","verse":"16","text":"Kubanga ekyo kye wasaba Mukama Katonda wo ku lunaku olw’okukuŋŋaana ku lusozi Kolebu ng’ogamba nti, “Sisaanidde kuddayo nate kuwulira ddoboozi lya Mukama Katonda wange wadde okuddayo okulaba omuliro guno omungi, nneme okufa.”"},{"book":"Ekyamateeka Olwokubiri","chapter":"18","verse":"17","text":"Mukama Katonda kwe kunnyanukula nti, “Kye bagambye kirungi era kituufu."},{"book":"Ekyamateeka Olwokubiri","chapter":"18","verse":"18","text":"Nzija kubayimusiza Nnabbi ali nga ggwe okuva wakati mu bo; Nze nnaasanga ebigambo byange mu kammwe ke, ye n’abategeezanga bye nnaamulagiranga."},{"book":"Ekyamateeka Olwokubiri","chapter":"18","verse":"19","text":"Omuntu yenna ataagonderenga bigambo Nnabbi by’anaayogeranga mu linnya lyange, Nze kennyini, Nze nnaamwekolerangako."},{"book":"Ekyamateeka Olwokubiri","chapter":"18","verse":"20","text":"Naye nnabbi anaayogeranga mu linnya lya bakatonda abalala, oba aneetulinkirizanga nti ayogera mu linnya lyange, songa si Nze mmulagidde okubyogera, nnabbi oyo wa kufa.”"},{"book":"Ekyamateeka Olwokubiri","chapter":"18","verse":"21","text":"Oyinza okwebuuza nti, “Tunaamanyanga tutya ng’ebigambo ebyo Mukama Katonda si y’anaabanga abyogedde?”"},{"book":"Ekyamateeka Olwokubiri","chapter":"18","verse":"22","text":"Ebigambo nnabbi by’anaayogeranga mu linnya lya Mukama bwe bitaatuukirirenga oba bwe bitaabenga bya mazima, ng’ebigambo ebyo Mukama Katonda si y’abyogedde. Nnabbi oyo by’anaabanga ayogedde anaabanga abiyiiyizza buyiiya. Ebyo tebibatiisanga."}]}