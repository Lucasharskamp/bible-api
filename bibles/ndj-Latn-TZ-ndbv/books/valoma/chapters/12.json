{"data":[{"book":"Valoma","chapter":"12","verse":"1","text":"Ponopa, valongu vangu, leki Chapanga ndi muna lusungu lutangalili, nguvawombela kwa ndima yosi, mutawuli njimba shenu kwa Chapanga kucha litambiku livelili na ling'alili na linowesha. Ayi ndi deha yenu nakaka ya kujuma."},{"book":"Valoma","chapter":"12","verse":"2","text":"Mukotoo kukombikesha ngalilu ya mlima awu. Chapanga agoli avaghalambuli mugati yenu kwa kusighalambula hoshu shenu. Apa ndi damuvamanyi matami va Chapanga na kumanya chilongu chinofu, chimunowesha na chikwilili."},{"book":"Valoma","chapter":"12","verse":"3","text":"Kwa fupu ya usangi yanyimbili Chapanga, nguvawombela mwavosi yumwi, mukotoo kuyiwona kucha chindu chikomi munu pitu yimuvelili. Hoshu shenu sikotoo kuva ngomi kujumba chigelu cha ujumilwa ngimu Chapanga wakupili yuwi."},{"book":"Valoma","chapter":"12","verse":"4","text":"Mvili wuna fisingu fitangalili, kila chisingu na chichuku chaki."},{"book":"Valoma","chapter":"12","verse":"5","text":"Wuwula wula hata leki yufwi tutangala, tuva mvili wumu kwa kwilumba na Kilistu na mundu ndi chisingu cha muyaki."},{"book":"Valoma","chapter":"12","verse":"6","text":"Topi, tuva na fupu yitangalili kulinga usangi wutugayiliwili. Muna fupu ya Umbuyi agoli chichuku ngimu ya ujumilwa waki."},{"book":"Valoma","chapter":"12","verse":"7","text":"Muna fupu ya undumi agoli undumi. Na muna fupu ya kuwula awuli."},{"book":"Valoma","chapter":"12","verse":"8","text":"Muna ngimbaniku ya fupu ya kuvakola mawoku vayaki agoli nahawu. Muna kumupa monga chavelili nachu agoli nahawu kwa usangi. Muwolukela awolukeli kwa nguvilishu na yula muna kugola chilongu cha lusungu agoli kwa cheleli."},{"book":"Valoma","chapter":"12","verse":"9","text":"Utami wenu wuvi ngajila ufyangu wowonda. Muchinyekwi chindu chochosi cha wafu, mukoli fya nyanyi."},{"book":"Valoma","chapter":"12","verse":"10","text":"Mwitami mwaveni kwa mwaveni na kila mundu amwiholi tanila muyaki kwa ndundamilu."},{"book":"Valoma","chapter":"12","verse":"11","text":"Mukotoo kuhogoya, mugoli chichuku kwa nguvilishu na muvi na ndima ya kumukimbanikila Bambu."},{"book":"Valoma","chapter":"12","verse":"12","text":"Musekileli kwanongwa muna shuvililu, muvi vakuyiwunishila mumisayisayi yenu na kudadava majuva vosi."},{"book":"Valoma","chapter":"12","verse":"13","text":"Muvatangi vandu va Chapanga kwa fila fivadayila. Muvayangi vahenja kwa usangi."},{"book":"Valoma","chapter":"12","verse":"14","text":"Muvanemeli vosi yivavasulumu yumwi, muvaluvili usangi na mukotoo kuvalapila."},{"book":"Valoma","chapter":"12","verse":"15","text":"Musekileli pamu na yivavelili na seku, mulili pamu na yivalila."},{"book":"Valoma","chapter":"12","verse":"16","text":"Mwikali kwa kujova yumwi kwa yumwi, mukotoo kufitama fikomi, ila muyikuvilishi na fidokwa. Mukotoo kwihola kucha muna luhunja munu."},{"book":"Valoma","chapter":"12","verse":"17","text":"Mukotoo kugola lugotu kwa findu fya wafu kwa findu fya wafu. Mukamuli filongu fya nyanyi kwa vandu vosi."},{"book":"Valoma","chapter":"12","verse":"18","text":"Kucha wumuwesha kwa mwambu wenu, muvi na kusika kwa vandu vosi."},{"book":"Valoma","chapter":"12","verse":"19","text":"Valongu vangu yindivatamili, mukotoo kugola lugotu, mumulekeli Chapanga chilongu achi, nongwa Mayandiku Vang'alili vakudeta, “Kugola lugotu achi chichuku cha nenga, nenga dagoli lugotu, akudeta Bambu.”"},{"book":"Valoma","chapter":"12","verse":"20","text":"Nendu ya afi, Mayandiku vakudeta, “Chimdwama waku paghava na njala, mupi filivi, paghava kayumilwa mupi chilandi. Kwa kugola naha ukumgola apati chindipa chikomi kucha makala va motu yivavelili pambindi ya mutwi waki.”"},{"book":"Valoma","chapter":"12","verse":"21","text":"Kotoo kujumila kulemwa na wafu ila uwuweshi wafu kwa usangi."}]}