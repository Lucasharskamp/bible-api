{"data":[{"book":"Luka","chapter":"9","verse":"1","text":"Yesu aakemite balu' ku'mi na abi'li' na kwapeya uweso wo bi'nga moka na kwatepwa atamwe."},{"book":"Luka","chapter":"9","verse":"2","text":"Kai', ngatuma bakaale Ukulungwa wa Nnu'ngu' na kwatepwa atamwe."},{"book":"Luka","chapter":"9","verse":"3","text":"Aalagi, “Pamuyabwa mwanja kanemupu'twe kikowe sosoti, kanemupu'twe lukongoso wala nsaku, wala masulupu, wala mbanje wala kanemwapu'twe ata nganju yo bi'kiya."},{"book":"Luka","chapter":"9","verse":"4","text":"Pansengo wowoti wabankemya no yingya, mwatame po mpaka pamwabu'ka pa kilambo so."},{"book":"Luka","chapter":"9","verse":"5","text":"Bandu mana bakani kunkemya, mubu'ke pakilambo so no paapata ata litikwili lyalinamati mumagu'lu' ginu. Awo wapanga kati mwanju wa lukilo lwabe.”"},{"book":"Luka","chapter":"9","verse":"6","text":"Bai, baatumbwi mwanja bapi'ti muilambo kabaala abali inannoga na kwatepwa atamwe kila pandu."},{"book":"Luka","chapter":"9","verse":"7","text":"Kwa nyo ntawala Helode aapatike abali ya makowe goti gagaapangike aatangiteli mwanjaa babayage, “Yoani Ywabatisage ayu'kite bu'ka kuuwi'li!”"},{"book":"Luka","chapter":"9","verse":"8","text":"Bi'ngi' babayage panga Elia apitike, bi'ngi' babayage kwaali' nnondoli ywa Nnu'ngu' yumo ywa kwai'mbu' ateyu'ka."},{"book":"Luka","chapter":"9","verse":"9","text":"Lakini Helode ngagania, “Yoani natikumwi'sa, tumbwe aywo nyai ywaniyu'wa makowe gake?” Apalage kummona mundu ywo."},{"book":"Luka","chapter":"9","verse":"10","text":"Bai, balu' atumilwe bake pababuyangine, bammakie Yesu makowe goti gabaapangite. Yesu ngabu'ka nabo, kuu'lu' mpaka kukilambo sa Betisaila."},{"book":"Luka","chapter":"9","verse":"11","text":"Lakini ipi'nga ya bandu paikwipwi kwayi'i, baatikummi'ngi'ya. Yesu ngaakemya no longela nabo makowe ga Ukulungwa wa Nnu'ngu', aatepwi balu' babapalage tepulwa."},{"book":"Luka","chapter":"9","verse":"12","text":"Lisu'ba palyatumbwi pilya, bannyendeli balu' ku'mi na abi'li' bammakie, “Walage bandu bayende kumisengo na kumigunda ya papipi, bakapate kilyo na muugonjo, kwa mwanjaa pano patubile, palupu'ngu'ti'.”"},{"book":"Luka","chapter":"9","verse":"13","text":"Lakini Yesu ngaabakia, “Mwapei mwenga kilyo.” Bannyangwi, “Twenga ntu'pu' kili'be sosoti, twigali na makati matano na omba abi'li'. Kwaali', tuyende twabene, tukaapi'mi kilyo bandu boti!”"},{"book":"Luka","chapter":"9","verse":"14","text":"Palu', kwai na annalu'me kati maelupu matano. Bai, Yesu ngaabakia banamasi' bake, “Mwabakie bandu batame muipi'nga ya mitumbi amusini amusini.”"},{"book":"Luka","chapter":"9","verse":"15","text":"Banamasi' baapangite kati mwababakiyilwe, baatamike mwitamo boti."},{"book":"Luka","chapter":"9","verse":"16","text":"Bu'kapo, Yesu agatweti galu' makati matano na balu' omba abi'li', aalingite kunani na kwilu'bya balaka, kwimetwana na apei banamasi' bake li'nga baapei bandu."},{"book":"Luka","chapter":"9","verse":"17","text":"Bandu boti baatilya no yukuta, na yaiigile baakongoli muitu'ndu', yatwi'li ku'mi na ibi'li'."},{"book":"Luka","chapter":"9","verse":"18","text":"Lisu'ba limo Yesu aabile kisake kalu'ba, na banamasi' bake babile papipi nakwe. Bai, ngaalaluya, “Bandu banibaya nenga na nyai?”"},{"book":"Luka","chapter":"9","verse":"19","text":"Nabembe ngabannyangwa, “Bi'ngi' babaya panga wenga wa Yoani Ywabatisage, bi'ngi' Elia, bi'ngi' yumo kati ya alondoli ba Nnu'ngu' ba kwai'mbu' balu' babayu'kite.”"},{"book":"Luka","chapter":"9","verse":"20","text":"Apo ngalaluya, “Na mwenga buli, munibaya nenga na nyai?” Petili ngayangwa, “Wenga nga wa Kilisitu ywa Nnu'ngu' Nkulungwa ywabayilwe.”"},{"book":"Luka","chapter":"9","verse":"21","text":"Kai', Yesu ngaaking'indya na kwakanikiya panga kanebammakie mundu ywoywoti likowe lyo,"},{"book":"Luka","chapter":"9","verse":"22","text":"ngayendelya baya, “Mwana wa Mundu apalikwa apate ngu'su'mbu' yansima no kanilwa na api'ndo, api'ndo ba dini, na balimu ba salya no bulagilwa. Lakini lisu'ba lyenetatu bu'ka kiwo sake, alu'a yu'ka.”"},{"book":"Luka","chapter":"9","verse":"23","text":"Payomwi po, ngaabakia bandu boti, “Mundu ywoywoti mana kapala panga mwanamasi' wangu', aikane mwene, aupu'twe nsalaba wake kila lisu'ba, na anibi'ngi'ye."},{"book":"Luka","chapter":"9","verse":"24","text":"Kwa mwanjaa mundu ywapala kuukombwa bwu'mi wake mwene alu'a kuobeya, lakini ywauobeya kwa kitumbu sangu' alu'a kuukombwa."},{"book":"Luka","chapter":"9","verse":"25","text":"Kwani kiyongeya namani, mundu ba nawo utayili woti wa dunia kwa kwiobeya mwene? Niibona ntu'pu' so pata."},{"book":"Luka","chapter":"9","verse":"26","text":"Mundu mana kanibi'kya oni nenga na gano ganiyi'gana, Mwana wa Mundu alu'a kummi'kya oni mundu ywo nsimu walu'a isa laya utukupu wake na wa Tati' bake na wa malaika apeleteu."},{"book":"Luka","chapter":"9","verse":"27","text":"Nimmakianga kakape panga, kubi na bi'ngi' papanopano baapanga banawaali wangali kuubona Ukulungwa wa Nnu'ngu'.”"},{"book":"Luka","chapter":"9","verse":"28","text":"Paliikite lisu'ba lya nane bu'ka palongei go, Yesu aayi'i na Petili, Yoani na Yakobi mpaka kukitu'mbi', akwo aayi'i lu'ba Nnu'ngu'."},{"book":"Luka","chapter":"9","verse":"29","text":"Paalu'bage kuminyo yake kwatigalambuka, na magu'bo gake gabile mauu no ng'alang'atya muno."},{"book":"Luka","chapter":"9","verse":"30","text":"Na bandu abi'li' baabonekine kabalongela nakwe, na bo bai Musa na Elia."},{"book":"Luka","chapter":"9","verse":"31","text":"Bandu bo pabaapitike babile na utukupu, balongei nakwe bu'kana na kiwo sake, sembe kilu'e yomolya gabini Nnu'ngu' akwo ku Yelusalemu."},{"book":"Luka","chapter":"9","verse":"32","text":"Petili na aine baatopilwe na lugono, ata nyo pabayumwike baubweni utukupu wake, na balu' abi'li' babaayi'mi pamope nakwe."},{"book":"Luka","chapter":"9","verse":"33","text":"Bai, bandu bo abi'li' pabaabile kababu'ka, Petili aammakie Yesu, “Mpi'ndo, yanogeleli twenga tukatama pano! Bai, tusenge isewe itatu, simo sako, simo sa Musa na si'ngi' sa Elia.” Kwo baya nyo kakape, aakitangiteli salongelage."},{"book":"Luka","chapter":"9","verse":"34","text":"Petili palongelage go, aapangite minyo ku'pi'li'. Lyunde ngalielya na kwawi'ki'lya, na lyunde lyo palyaisilile, balu' banamasi', baatiyogopa muno."},{"book":"Luka","chapter":"9","verse":"35","text":"Lilobe lyayu'wanike bu'ka kulyunde, “Ayu' nga Mwana wangu' ywaninsawile, mumpi'kani ywembe.”"},{"book":"Luka","chapter":"9","verse":"36","text":"Bu'ka paliyu'wanike lilobe lyo, Yesu aabonekine ai kisake. Banamasi' baatami liki, bammakieli mundu ywoywoti makowe go."},{"book":"Luka","chapter":"9","verse":"37","text":"Pamalau' yake pabaelyage bu'ka kukitu'mbi', kipi'nga kiku'lu' sa bandu sakwembine na Yesu."},{"book":"Luka","chapter":"9","verse":"38","text":"Apo, mundu yumo mukipi'nga si'lu', ngakatuya lilobe aabaite, “Mwalimu, nendakulu'ba sonde li'li'li' unninguli mwana wangu'. Mwana wangu' we yu'yu' bai!"},{"book":"Luka","chapter":"9","verse":"39","text":"Moka endagakunnyingilya na kumpanga apange ndu'ti, annyi'ya kyundaunda na kumpiya matutume munkano. Mana annyingilile, endakuntesa muno na annekali kiyu'ngu'ya."},{"book":"Luka","chapter":"9","verse":"40","text":"Naalu'bite banamasi' bako bakammi'nge, lakini baakombwili.”"},{"book":"Luka","chapter":"9","verse":"41","text":"Yesu ngabaya, “Mwenga mwa lubelekwo lulau na lwangali ubi'lya! Nilu'a tama na mwenga na kunkomeya, mpaka pakubawi? Unnete mwana wako pano.”"},{"book":"Luka","chapter":"9","verse":"42","text":"Mwana ywo payendage kwa Yesu, yu'lu' moka ngantu'ya pai' na kunnyi'ya kyundaunda. Lakini Yesu ammi'ngite yu'lu' moka kwa yu'lu' mwana na kuntepwa, kwapeya tati' bake."},{"book":"Luka","chapter":"9","verse":"43","text":"Bandu boti bausangalike uweso nku'lu' wa Nnu'ngu'."},{"book":"Luka","chapter":"9","verse":"44","text":"“Muyu'we masikilo mugayu'we makowe gano. Mwana wa Mundu ayenda songelwa, no yingya mumaboko ga bandu.”"},{"book":"Luka","chapter":"9","verse":"45","text":"Lakini bembe baatangiteli kikomekeyo sa nnongelo wo. Likowe li' lyatiiyilwa li'nga baakane tanga, nabembe baayogwipe kunnaluya panga, alombolya buli bu'kana na nnongelo wo."},{"book":"Luka","chapter":"9","verse":"46","text":"Kwai na ntau kati ya balu' banamasi', kwa abali yo laluyana panga nyai pakati yabe ywabile nku'lu' kulikoni boti."},{"book":"Luka","chapter":"9","verse":"47","text":"Yesu pagatangite gabaganiage mumyoyo yabe, ngantola mwana nsimana na kummi'ka papipi na mwene."},{"book":"Luka","chapter":"9","verse":"48","text":"Ngaabakia, “Mundu ywoywoti ywampokya mwana nsene yu' kwa lina lyangu' anipokya nenga, na ywoywoti ywanipokya nenga ampokya ywanitumike. Kwa mwanjaa yu'lu' ywabile nsene kuliko boti pakati yinu, ywembe nga nku'lu' kulikoni boti.”"},{"book":"Luka","chapter":"9","verse":"49","text":"Yoani ngalongela, “Mpi'ndo, tumweni mundu yumo kabi'nga moka kwa lina lyako, na twenga twapayite kunkanikiya mwanjaa, ywembe aabileli mukipi'nga situ.”"},{"book":"Luka","chapter":"9","verse":"50","text":"Lakini Yesu ngammakia, “Kanemunkanikiye, yu'lu' ywakotoka taukana na mwenga, aywo ai pamope namwenga.”"},{"book":"Luka","chapter":"9","verse":"51","text":"Pauegeli nsimu wu'lu' wa Yesu pu'tu'lwa kunani, ywembe aabini ayende ku Yelusalemu."},{"book":"Luka","chapter":"9","verse":"52","text":"Bai, ngatuma bandu bannongoli nabembe ngabayenda. Bayingi pakilambo simo sa Asamalia pala bakammi'ki makowe wisowiso."},{"book":"Luka","chapter":"9","verse":"53","text":"Lakini benekaya ba po bapaili kumpokya, kwa mwanjaa ywembe ayendage ku Yelusalemu."},{"book":"Luka","chapter":"9","verse":"54","text":"Bai, banamasi' bake Yoani na Yakobi pabagabweni go, ngababaya, “Bwana, upala twamulise mwoto uuluke bu'ka kunani walangamise?”"},{"book":"Luka","chapter":"9","verse":"55","text":"Lakini ywembe ngaagalambukya na kwakalipya."},{"book":"Luka","chapter":"9","verse":"56","text":"Baabu'i palu' no yenda kukilambo si'ngi'."},{"book":"Luka","chapter":"9","verse":"57","text":"Pabaabile mumwanja, mundu yumo aammakie Yesu, “Nalu'a kuki'ngama kwokwoti kwawayenda.”"},{"book":"Luka","chapter":"9","verse":"58","text":"Yesu ngabaya, “Ibweya babile na mapango gabe go tama, na iyuni iyumba yabe, lakini Mwana wa Mundu ywembe ntu'pu' pogonjo.”"},{"book":"Luka","chapter":"9","verse":"59","text":"Wayomwi po, aammakie mundu ywi'ngi', “Uniki'ngame.” Lakini mundu ywo ngayangwa, “Bwana, uniyi'ki'ti'ye wi'ti' nikasike tati' bangu'.”"},{"book":"Luka","chapter":"9","verse":"60","text":"Yesu ngayangwa, “Waleke babawile basikane bene na bene, lakini wenga uyende ukaale makowe ga Ukulungwa wa Nnu'ngu'.”"},{"book":"Luka","chapter":"9","verse":"61","text":"Na mundu ywi'ngi' aatikummakia, “Bwana, naalu'a kubi'ngi'ya lakini uniyi'ki'ti'ye wi'ti' nikaalage bandu ba kasangu',”"},{"book":"Luka","chapter":"9","verse":"62","text":"Yesu ngammakia, “Ywoywoti ywakamwa lingumbo, na katumbwa li'ma ku'no kalinga nsu'gu', aywo apwaikali kwa Ukulungwa wa Nnu'ngu'.”"}]}