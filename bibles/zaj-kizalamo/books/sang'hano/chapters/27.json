{"data":[{"book":"SANG'HANO","chapter":"27","verse":"1","text":"Viwalamule kamba tukwele meli tuchole mbaka Italia, Paulo hamoja na wafungigwa wayage wageligwa mmakono ga Yulio yakalile mkulu wa asikali mia wa Loma, yakalile yalawile mdidale da Asikali wa Mndewa wa Loma."},{"book":"SANG'HANO","chapter":"27","verse":"2","text":"Tukwela muimeli kulawa Adulamiti, ikalile ichola kuna zibandali za isi ya Asia, tuchola. Alistaliko, munhu wa isi ya Makedonia kulawa Tesalonike, kakala hamoja na tweye."},{"book":"SANG'HANO","chapter":"27","verse":"3","text":"Imitondo iyagwe tuvika Sidoni. Yulio kamtendela ganogile Paulo, kamtogolela yachole kuwalola wambwiga zake, wakamgwelele vinhu viyalondile."},{"book":"SANG'HANO","chapter":"27","verse":"4","text":"Kulawa hiko tugendelela na mwanza, na kwavija beho dikala dobuma diisung'hiza imeli kuchugu, avo tubita ng'ambu iyagwe ya ikisiwa cha Sipulo ikalile bule beho."},{"book":"SANG'HANO","chapter":"27","verse":"5","text":"Na vituikanhize ibahali ya isi za Kilikia na Pamfilia, tuvika mkiwambo cha Mila, muisi ya Likia."},{"book":"SANG'HANO","chapter":"27","verse":"6","text":"Na ako mkulu ija wa asikali mia wa Loma kaivika meli ya Alekizandalia ikalile ichola Italia, avo katukweleza himo."},{"book":"SANG'HANO","chapter":"27","verse":"7","text":"Tugendelela na mwanza mholemhole mmazua bwando na mkuigagahiza ng'hani, tuvika mkiwambo cha Nido, na kwavija beho dituzuila sambitugendelele na mwanza kuna ing'ambu ija, avo tuchola kubitila ng'ambu ya kisiwa cha Kilete behi na Lasi ya Salimone, kukalile bule beho."},{"book":"SANG'HANO","chapter":"27","verse":"8","text":"Tuigagahiza kubita muimhwani ya Kilete tuvika hanhu hokemigwa Bandali Iholile behi na kiwambo cha Lasea."},{"book":"SANG'HANO","chapter":"27","verse":"9","text":"Kipigiti kitali kibita, na mwanza ukala wodumbiza ng'hani kwavija Mazua ga Kufunga gakala gabitile, avo Paulo kawalongela vino,"},{"book":"SANG'HANO","chapter":"27","verse":"10","text":"“Ndugu, nokona mwanza uno wodumbiza na wokwagiza vinhu bwando. Na si kwagiza mizigo na imeli iiyeka, ila vivija hata kwagiza ugima wetu.”"},{"book":"SANG'HANO","chapter":"27","verse":"11","text":"Ila mkulu ija wa asikali mia wa Loma, hagategeleze gaja gayamulongele Paulo, ila kagategeleza gaja gayakalile yolonga ija yakalile yoilongoza imeli na ija mwene imeli."},{"book":"SANG'HANO","chapter":"27","verse":"12","text":"Avija bandali ija viikalile hainogile mkipigiti cha kihuhe, wanhu bwando mmwanza wao walamula kugendelela na mwanza wavike Foinike giladi wakale haja mkipigiti cha kihuhe. Ino ikala bandali ya Kilete, ilola hagatigati ya kusi na uswelo wa zua, na hagatigati ya kasikazi na uswelo wa zua."},{"book":"SANG'HANO","chapter":"27","verse":"13","text":"Beho da ng'ambu ya kusi vudisongile kubuma mholemhole, waja wanhu wagiza kamba wamhisa kiwalondile. Avo waing'ola inanga na kuchola wobitila mumgwazogwazo wa ibahali ya Kilete."},{"book":"SANG'HANO","chapter":"27","verse":"14","text":"Ila vikikalile hakinabita kipigiti kitali, kukuzumbi dikemigwa “Kukuzumbi da Hagatigati ya Kasikazi na Ulawilo wa Zua” diza kulawa mkisiwa."},{"book":"SANG'HANO","chapter":"27","verse":"15","text":"Meli isoligwa na dikukuzumbi na havidahike kuilongoza kudikalile dilawa dikukuzumbi, avo tuileka na kukwekwesigwa na dikukuzumbi."},{"book":"SANG'HANO","chapter":"27","verse":"16","text":"Vitubitile ng'ambu ilibule kukuzumbi ya kisiwa kidodo kikemigwa Kauda, tugaya ng'hani kudaha kuileweleza ingalawa ikalile ifungigwe na kukwenhigwa na imeli kuchugu."},{"book":"SANG'HANO","chapter":"27","verse":"17","text":"Viwaingize ingalawa muna imeli, wazibitiza nzabi hasi ya imeli na kuifunga imeli hamoja nganganga. Wodumba sambiwanamate mdifumvugulu da misenga kuna imhwani ya isi ya Libia, avo wagahumulusa matanga, na kuileka imeli isoligwe na ubeho."},{"book":"SANG'HANO","chapter":"27","verse":"18","text":"Kukuzumbi dija digendelela, avo imitondo iyagwe, wasonga kwasa mmazi imizigo ibanzile mmeli."},{"book":"SANG'HANO","chapter":"27","verse":"19","text":"Na zua da ikadatu wasonga kwasa via va imeli vibanzile na makono gao wenyego."},{"book":"SANG'HANO","chapter":"27","verse":"20","text":"Mkipigiti cha mazua bwando, hatonile zua ama nhondo, na kukuzumbi digendelela kubuma ng'hani. Hakimambukizo, nhamanila ya tweye kukomboligwa ipotela."},{"book":"SANG'HANO","chapter":"27","verse":"21","text":"Avija wanhu viwakalile kipigiti kitali bila kuja kinhu, Paulo kema haulongozi wao kalonga, “Mweye wanhu, muhagategeleze gaja ganongile, kamba sambitusegele kulawa haja Kilete, ubananzi uno na hasala ino sambivituvike."},{"book":"SANG'HANO","chapter":"27","verse":"22","text":"Ila sambi nowayalalila, gangamaleni! Kwavija haduhu hata munhu imwe mmwanza wenu yondayadanganhike, ila meli iiyeka iyo yondaibanangike."},{"book":"SANG'HANO","chapter":"27","verse":"23","text":"Kwavija ikilo ya lelo msenga wa Mulungu wa kuulanga, ayo nie nili munhu wake, na ayo inimtambikila na kumsang'hanikila, kakala yemile behi na nie,"},{"book":"SANG'HANO","chapter":"27","verse":"24","text":"kalonga, ‘Paulo, sambiudumbe, kolondigwa wime haulongozi wa Kaisali.27:24 Kaisali nhegulo yake Mndewa wa Loma. Mulungu muunozi wake kowimiliza ugima wako gweye na awo wose uuchola nao.’"},{"book":"SANG'HANO","chapter":"27","verse":"25","text":"Avo, ndugu zangu, mgangamale! Kwavija nie nna nhamanila ha Mulungu kamba gano gayanilongele golawilila kamba viyanilongele."},{"book":"SANG'HANO","chapter":"27","verse":"26","text":"Ila tochola kunamata kuna imhwani ya ikisiwa kimwe.”"},{"book":"SANG'HANO","chapter":"27","verse":"27","text":"Muikilo ya longo dimwe na nne, tukala tung'hali tukwekwesigwa muna Ibahali ya Meditelania. Behi na kilo kikulu walosaji wavimanya kamba wakala wali behi na isi inyalile."},{"book":"SANG'HANO","chapter":"27","verse":"28","text":"Wahumulusa luzabi hasi lufungigwe kinhu kizamile na kona kamba mazi gakala na utali wa meta malongo mane. Mkipigiti kidodo wabwelela mwanza uyagwe na kona kamba mazi gakala na utali wa meta malongo madatu."},{"book":"SANG'HANO","chapter":"27","verse":"29","text":"Kwavija wadumba meli sambiikibwengeze mgamabwe, avo wahumulusa nanga nne kukisogo cha imeli, abaho, watambika giladi imitondo ivike."},{"book":"SANG'HANO","chapter":"27","verse":"30","text":"Na walosaji viwalondile kunyelenhuka kulawa muimeli, waihumulusa ingalawa m'bahali, wokiitenda wozihumulusa zinanga kulawa kuulongozi wa imeli,"},{"book":"SANG'HANO","chapter":"27","verse":"31","text":"Paulo kamulongela ija imkulu wa asikali mia wa Loma na asikali zake, “Kamba wanhu wano hawakalile muna imeli, hamkomboligwa.”"},{"book":"SANG'HANO","chapter":"27","verse":"32","text":"Avo waja iwaasikali wazikanha zinzabi za ingalawa, abaho, waileka ichole."},{"book":"SANG'HANO","chapter":"27","verse":"33","text":"Viikalile behi na imitondo, Paulo kawagong'ondeza wose waje mandia. Kalonga, “Lelo zua da longo dimwe na nne mkala mkiyahiyahi na mkala bila mandia, hamdile kinhu chochose."},{"book":"SANG'HANO","chapter":"27","verse":"34","text":"Avo nowalongela, mje mandia giladi mgendelele kuwa wagima, kwavija haduhu hata munhu imwe mmwanza wenu yondayagize luvili lwake kulawa mpala jake.”"},{"book":"SANG'HANO","chapter":"27","verse":"35","text":"Viyamambukize kulonga gano, Paulo kausola mkate, kamgwelela Mulungu hewela haulongozi wao wose, kaumogola, na kasonga kuja."},{"book":"SANG'HANO","chapter":"27","verse":"36","text":"Wose wagangamizwa, na waja mandia wawo wenyego."},{"book":"SANG'HANO","chapter":"27","verse":"37","text":"Mheta ya wanhu wose tukalile mmeli ikala wanhu mia mbili na malongo saba na sita."},{"book":"SANG'HANO","chapter":"27","verse":"38","text":"Viweshile kuja na kwiguta, wasonga kuhunguza mibahasha ya ngano kulawa muna imeli na kuyasa m'bahali."},{"book":"SANG'HANO","chapter":"27","verse":"39","text":"Viivikile imitondo, hawaitangile isi ija, ila wona mhwani ili na msanga unogile, aho hawalamule kuigala imeli, kamba vihadahike."},{"book":"SANG'HANO","chapter":"27","verse":"40","text":"Avo wazikanha zinanga na kuzileka m'bahali, na kuzifungula zinzabi zikalile zitatilizwe muna uusukani, na kwika tanga dimwe haulongozi giladi beho diikwekwese imeli kuulongozi, wachole kuna iisi inyalile."},{"book":"SANG'HANO","chapter":"27","verse":"41","text":"Ila ija imeli ingila mdifumvugulu da misenga na kudidimila mmisenga. Ng'ambu ya kuulongozi wa imeli inamata na haidahile kukwenhuka, na ng'ambu ya kuchugu ikala ibeneke vidangavidanga sama ya kisindo cha mawimbi."},{"book":"SANG'HANO","chapter":"27","verse":"42","text":"Waja iwaasikali walonda kuwakoma wafungigwa wose, giladi sambiwakogelele na kukimbila."},{"book":"SANG'HANO","chapter":"27","verse":"43","text":"Ila kwavija ija imkulu wa asikali mia wa Loma kalonda kumuhonya Paulo, kawagomesa sambiwatende hivo. Avo kawalagiza waja wose wadahile kogelela wazumhe kulawa muna imeli, wachole kuisi inyalile."},{"book":"SANG'HANO","chapter":"27","verse":"44","text":"Na wose wayagwe wasigale, wachole kuja m'vidanga va mbao ama vidanga vibeneke va imeli. Mkutenda vino wanhu wose tuvika goya muisi inyalile."}]}