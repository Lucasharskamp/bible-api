{"data":[{"book":"ЁВА","chapter":"3","verse":"1","text":"Пасьля таго разамкнуў Ёў вусны свае і пракляў дзень свой."},{"book":"ЁВА","chapter":"3","verse":"2","text":"І пачаў Ёў і сказаў:"},{"book":"ЁВА","chapter":"3","verse":"3","text":"хай загіне дзень, калі я нарадзіўся, і ноч, калі было сказана: зачаўся чалавек!"},{"book":"ЁВА","chapter":"3","verse":"4","text":"Дзень той хай будзе цемраю; хай не дагледзіць яго Бог згары, і хай не зазьзяе над ім сьвятло!"},{"book":"ЁВА","chapter":"3","verse":"5","text":"Хай запамрочыць яго цемра і цень сьмяротны, хай завалачэ яго хмара, хай баяцца яго, як палючае спёкі!"},{"book":"ЁВА","chapter":"3","verse":"6","text":"Ноч тая, - хай забярэ яе змрок, хай не залічыцца яна ў дні года, хай ня ўвойдзе ў лік месяцаў!"},{"book":"ЁВА","chapter":"3","verse":"7","text":"О! ноч тая - хай будзе яна бязьлюдная; хай ня ўвойдзе ў яе весялосьць!"},{"book":"ЁВА","chapter":"3","verse":"8","text":"Хай праклянуць яе кляцьбіты дня, здольныя разбудзіць Левіяфана!"},{"book":"ЁВА","chapter":"3","verse":"9","text":"Хай зацьмяцца зоркі сьвітаньня яе: хай чакае яна сьвятла, і яно ня прыходзіць, і хай ня ўбачыць яна веяў дзяньніц"},{"book":"ЁВА","chapter":"3","verse":"10","text":"за тое, што не замкнула дзьвярэй улоньня маці маёй і не схавала гароты ад вачэй маіх!"},{"book":"ЁВА","chapter":"3","verse":"11","text":"Чаму не памёр я, выходзячы з нутробы, і не сканаў, калі выйшаў з чэрава?"},{"book":"ЁВА","chapter":"3","verse":"12","text":"Чаму прынялі мяне калені? навошта было мне смактаць саскі?"},{"book":"ЁВА","chapter":"3","verse":"13","text":"Цяпер ляжаў бы я і спачываў: спаў бы, і было б мне спакойна"},{"book":"ЁВА","chapter":"3","verse":"14","text":"з царамі і дарадцамі зямлі, якія забудоўвалі сабе пустыні,"},{"book":"ЁВА","chapter":"3","verse":"15","text":"ці з князямі, у якіх было золата і якія напаўнялі дамы свае срэбрам;"},{"book":"ЁВА","chapter":"3","verse":"16","text":"ці, як выкідзень пахаваны, не існаваў бы я, як немаўляты, якія сьвятла не пабачылі."},{"book":"ЁВА","chapter":"3","verse":"17","text":"Там беззаконныя перастаюць наводзіць страх, і там адпачываюць зьнясіленыя."},{"book":"ЁВА","chapter":"3","verse":"18","text":"Там вязьні цешацца спакоем і ня чуюць крыкаў наглядчыка."},{"book":"ЁВА","chapter":"3","verse":"19","text":"Малы і вялікі там роўныя, і раб свабодны ад гаспадара свайго."},{"book":"ЁВА","chapter":"3","verse":"20","text":"Навошта дадзена пакутніку сьвятло і жыцьцё засмучаным душою,"},{"book":"ЁВА","chapter":"3","verse":"21","text":"якія чакаюць сьмерці, і няма яе, якія выкапалі б яе ахвотней, чым скарб."},{"book":"ЁВА","chapter":"3","verse":"22","text":"Узрадаваліся б да захапленьня, захапіліся б, што знайшлі магілу?"},{"book":"ЁВА","chapter":"3","verse":"23","text":"Навошта дадзена сьвятло чалавеку, шлях якога зачынены і якога Бог атачыў змрокам?"},{"book":"ЁВА","chapter":"3","verse":"24","text":"Уздыханьні мае апярэджваюць хлеб мой, і стогны мае ліюцца, як вада,"},{"book":"ЁВА","chapter":"3","verse":"25","text":"бо жудаснае, чаго я жахаўся, тое і напаткала мяне; і чаго я баяўся, тое і прыйшло да мяне."},{"book":"ЁВА","chapter":"3","verse":"26","text":"Няма мне міру, няма спакою, няма радасьці: спасьцігла няшчасьце."}]}