{"data":[{"book":"YOHANA","chapter":"5","verse":"1","text":"Abaho, Yesu kachola Yelusalemu kuna ulusona lwa Wayahudi."},{"book":"YOHANA","chapter":"5","verse":"2","text":"Kuja Yelusalemu, behi na Lwivi lwa Ng'hondolo, kukala na bwawa dikemigwa Mkieblania “Betizata,” dikalile na mhelengo tano."},{"book":"YOHANA","chapter":"5","verse":"3","text":"Wanhu bwando wakalile watamu wakala wowasa mmhelengo zija, vimbugumbugu, mbetembete, na wanhu waholole wakala wobeta mazi gatibuke."},{"book":"YOHANA","chapter":"5","verse":"4","text":"Kwavija watogola kamba kuna kipigiti msenga wa Mndewa wa kuulanga kohumuluka mdibwawa na kugatibula gamazi. Na mtamu wa ichanduso kwingila mdibwawa kipigiti msenga wa Mulungu yehesha kugatibula, kohonyigwa utamu wose uyalinao."},{"book":"YOHANA","chapter":"5","verse":"5","text":"Haja kukala na munhu yakalile mtamu mmilao malongo madatu na minane."},{"book":"YOHANA","chapter":"5","verse":"6","text":"Yesu viyamonile munhu ija kawasa haja na viyavitangile kamba munhu ija kakala mtamu mkipigiti kitali, kamuuza, “Kolonda kuwa mgima?”"},{"book":"YOHANA","chapter":"5","verse":"7","text":"Ija imtamu kamwidika, “Mndewa, nie nabule munhu hano wa kunigela mdibwawa kipigiti mazi gahatibuligwa. Nihalonda kwingila, munhu iyagwe konilongola.”"},{"book":"YOHANA","chapter":"5","verse":"8","text":"Yesu kamulongela, “Ima wima, papa lusazi lwako utembele.”"},{"book":"YOHANA","chapter":"5","verse":"9","text":"Bahaja ija imunhu kahona, kapapa lusazi lwake, kasonga kuchola."},{"book":"YOHANA","chapter":"5","verse":"10","text":"Avo wakulu wa Wayahudi wamulongela ija imunhu yahonyigwe, “Lelo Zua da Mhumulo, malagizo getu gokugomesa gweye kupapa lusazi lwako.”"},{"book":"YOHANA","chapter":"5","verse":"11","text":"Na heyo kawalongela, “Ija munhu yanihonyile kanilongela, ‘Papa lusazi lwako uchole.’ ”"},{"book":"YOHANA","chapter":"5","verse":"12","text":"Wamuuza, “Iyo munhu yalihi yakulongele upape lusazi lwako uchole?”"},{"book":"YOHANA","chapter":"5","verse":"13","text":"Ila ija imunhu yahonyigwe kakala hamtangile kakala munhu yalihi, kwavija Yesu kakala yengile mdidale da wanhu dikalile haja."},{"book":"YOHANA","chapter":"5","verse":"14","text":"Mkipigiti kiguhi hamwande, Yesu kam'vika ija imunhu Kuing'anda ya Mulungu, kamulongela, “Tegeleza, sambi kuhona, avo sambiutende vilozo kabili, ama vokulawilila vinhu viyagwe vihile ng'hani kubanza vino.”"},{"book":"YOHANA","chapter":"5","verse":"15","text":"Abaho, ija imunhu kachola kuwalongela wakulu wa Wayahudi kamba Yesu iyo yamuhonyile."},{"book":"YOHANA","chapter":"5","verse":"16","text":"Avo wasonga kumgaza Yesu kwavija kahonya Mdizua da Mhumulo."},{"book":"YOHANA","chapter":"5","verse":"17","text":"Yesu kawalongela, “Tataangu kosang'hanika mazua gose, na nie vivija nosang'hanika.”"},{"book":"YOHANA","chapter":"5","verse":"18","text":"Sama ya kilamso kino wakulu wa Wayahudi wazahila ng'hani nzila ya kumkomela, sio kwavija katenda gagomeswe Mdizua da Mhumulo, ila vivija kamkema Mulungu Tataake, avo kaitenda heyo kalinga na Mulungu."},{"book":"YOHANA","chapter":"5","verse":"19","text":"Avo Yesu kawedika yolonga, “Nowalongela ikweli, Mwana hadaha kutenda chochose heyo mwenyego, ila kotenda kija choyomona Tataake yotenda. Kija choyotenda Tata, kicho vivija Mwana choyotenda."},{"book":"YOHANA","chapter":"5","verse":"20","text":"Kwavija Tata komnogela Mwanage na kamulagusila vinhu vose voyotenda heyo. Komulagusila vinhu vikulu ng'hani kubanza vino, na mweye mose mokwiza kukanganya."},{"book":"YOHANA","chapter":"5","verse":"21","text":"Kamba vija Tata viyozusa wadanganhike na kuwabwezela ugima, vivija na Mwana kowabwezela ugima waja yoolonda kuwabwezela."},{"book":"YOHANA","chapter":"5","verse":"22","text":"Tata hamtagusa munhu yoyose. Ila kamgwelela Mwanage udaho wose wa kutagusa,"},{"book":"YOHANA","chapter":"5","verse":"23","text":"giladi wanhu wose wamuhishimile Mwana kamba vija viwomuhishimila Tata. Munhu yoyose yondayaleke kumuhishimila Mwana, vivija hamuhishimila Tata yamtumile."},{"book":"YOHANA","chapter":"5","verse":"24","text":"“Nowalongela ikweli, munhu yoyose yondayazihulike mbuli zangu na kumtogola ayo yanhumile nie kana ugima wa digunge. Hatagusigwa, ila kabita kulawa mkudanganhika kengila muugima."},{"book":"YOHANA","chapter":"5","verse":"25","text":"Nowalongela ikweli, kipigiti chokwiza na kipigiti kivika aho wanhu wadanganhike wodihulika dizwi da nie, Mwana wa Mulungu, na awo wondawadihulike wowa wagima."},{"book":"YOHANA","chapter":"5","verse":"26","text":"Kamba vija Tata viyali na ugima mgati yake mwenyego, vivija kamtenda Mwanage yawe na ugima mgati yake mwenyego."},{"book":"YOHANA","chapter":"5","verse":"27","text":"Na kanigwelela udaho wa kutagusa kwavija nie iyo Mwana wa Munhu."},{"book":"YOHANA","chapter":"5","verse":"28","text":"Sambimkanganye mbuli ino, kipigiti chokwiza aho wanhu wali mgamapanga vondawahulike dizwi jangu,"},{"book":"YOHANA","chapter":"5","verse":"29","text":"na kulawa hanze ya igamapanga, awo watendile ganogile wozuka giladi wagweleligwe ugima wa digunge, na awo watendile gehile wozuka giladi wakehigwe."},{"book":"YOHANA","chapter":"5","verse":"30","text":"“Nie sidaha kutenda kinhu chochose nene mwenyego, notagusa kamba vinihulika. Nhaguso yangu yabule uzenzeleganye, kwavija sizahila kuinogeza mwenyego ila kumnogeza ayo yanhumile."},{"book":"YOHANA","chapter":"5","verse":"31","text":"“Kamba nihaisindila mwenyego, usindila wangu hautogoligwa kamba kweli."},{"book":"YOHANA","chapter":"5","verse":"32","text":"Ila hana munhu iyagwe yonisindila nie, na munhu hiyo iyo Yohana, na nie nivitanga kamba gaja goyolonga gotogoligwa kamba kweli."},{"book":"YOHANA","chapter":"5","verse":"33","text":"Muwatuma wasenga zenu ha Yohana, na heyo kawalongela ikweli yose."},{"book":"YOHANA","chapter":"5","verse":"34","text":"Nie silonda usindila kulawa mwa wanhu, ila nilonga gano giladi mkomboligwe."},{"book":"YOHANA","chapter":"5","verse":"35","text":"Yohana kakala kamba kiwenge kilukula na kulava mulangaza, na mweye mulonda kudeng'helela mulangaza wake mkipigiti kiguhi."},{"book":"YOHANA","chapter":"5","verse":"36","text":"Ila nie nna usindila mkulu ng'hani kubanza usindila yaawagwelele Yohana. Kwavija sang'hano ino initenda yaangwelele Tata niimambukize, ino inigendelela kuitenda, yolagusa kamba Tata iyo yanhumile."},{"book":"YOHANA","chapter":"5","verse":"37","text":"Tataangu yanhumile vivija mwenyego kasindila sama yangu. Hamdihulike dizwi jake ama kuchona kiwiliwili chake,"},{"book":"YOHANA","chapter":"5","verse":"38","text":"na hamzikile mbuli zake mmioyo yenu, kwavija hamumtogole ayo iyamtumile."},{"book":"YOHANA","chapter":"5","verse":"39","text":"Mozihimbula ng'hani Nyandiko Zing'alile, kwavija mokwagiza kamba mkutenda vino mokwing'higwa ugima wa digunge. Na Nyandiko Zing'alile zimuhimbula zizo zinilonga nie!"},{"book":"YOHANA","chapter":"5","verse":"40","text":"Hata avo hamulonda kwiza kumwangu giladi mpate ugima."},{"book":"YOHANA","chapter":"5","verse":"41","text":"“Nie sizizahila nhogolwa kulawa mwa wanhu."},{"book":"YOHANA","chapter":"5","verse":"42","text":"Ila niwamanya mweye mwa wanhu wa vilihi. Nivitanga kamba mweye mwabule noge da Mulungu mmioyo yenu."},{"book":"YOHANA","chapter":"5","verse":"43","text":"Nie niza mtwaga da Tataangu, ila mweye hamunibokele. Ila kamba munhu yeheza mtwaga jake mwenyego, mom'bokela."},{"book":"YOHANA","chapter":"5","verse":"44","text":"Kamba mweye mobokela nhogolwa zilawa mmwenu mwemwe wenyego, ila hamuiyoha mpate nhogolwa zilawa ha Mulungu yeiyeka, avo modahaze kutogola?"},{"book":"YOHANA","chapter":"5","verse":"45","text":"Sambimgelegeze kamba nie niza kuwatagusa ha Tata. Musa, imumtamanila, iyo yondayawataguse mweye."},{"book":"YOHANA","chapter":"5","verse":"46","text":"Kamba mweye mumtogola Musa, muhanitogole nie, kwavija kandika mbuli zangu."},{"book":"YOHANA","chapter":"5","verse":"47","text":"Ila kamba hamgatogole gaja gayandike, mogatogolaze gonilonga?”"}]}