{"data":[{"book":"Lukasi","chapter":"21","verse":"1","text":"Yesu kavawona valundamali pavatayeyi fupu shawu musanduku lya mbiya Munyumba ya Chapanga,"},{"book":"Lukasi","chapter":"21","verse":"2","text":"pambeli kamuwona ngalimlyangu yumu kadubushila mula migwala mivili midokwa."},{"book":"Lukasi","chapter":"21","verse":"3","text":"Topi kadeta, “Nguvawombela nakaka, mawu ayu mugaju kataya chaveli nachu chosi."},{"book":"Lukasi","chapter":"21","verse":"4","text":"Vandu vosi vatayili fupu shawu sifumili muulundamali wawu wuyongishekili, lakini mawu ayu mgaju, kataya chosi chaveli nachu.”"},{"book":"Lukasi","chapter":"21","verse":"5","text":"Vandundami vamonga vaveli vakaywangeyi milandu ya nyumba ya Chapanga, ndambu yivamelimetishili kwa migonguveli ya nyanyi pamu na vivatawulili vandu, kadeta,"},{"book":"Lukasi","chapter":"21","verse":"6","text":"“Afi fyosi fimufiwona, lijuva daliyisi kwahela ligonguveli hata limu dalisighali pambindi ya ligonguveli limonga, migonguveli yosi ya nyumba dayidanganyishiwi.”"},{"book":"Lukasi","chapter":"21","verse":"7","text":"Topi vamdasha, “Muwula, findu afi dafivi ndili? Datuwoni chindu liki dachitulangushi tanila?”"},{"book":"Lukasi","chapter":"21","verse":"8","text":"Yesu kavayangula, “Muyivavali, mukotoo kujangiwa. Vandu vatangalili davayisi kwa litawa lyangu pavadeta, ‘Nenga ndi Kilistu Mkombola yishawuliwili na Chapanga!’ Topi ‘Chipindi chifika!’ Mkotoo kuvakovikela veni."},{"book":"Lukasi","chapter":"21","verse":"9","text":"Mkotoo kutila pamupikana mugoha na chiyighayigha, nongwa afi lasima fibwituki tanila, lakini yila mbelu yikali hela.”"},{"book":"Lukasi","chapter":"21","verse":"10","text":"Pambeli Yesu kavawombela, vandu va mlima wumu davawuki na kwiminya na vandu va mlima wingi na wutwa dawuyiminyi na wutwa wingi."},{"book":"Lukasi","chapter":"21","verse":"11","text":"Dakuvi na chiyighayigha chikomi mumlima na njala na utami wuvawukema tawuni mahali kosi na findu fya kukapusha na filangushilu fikomi kufuma kumbindi kwa Chapanga."},{"book":"Lukasi","chapter":"21","verse":"12","text":"Lakini nguvawombela, fyosi afi ngajila tanila kubwituka, davavakamuli na kuvavifya na davavayeghi munyumba sha kudadavila na kuvawopa mufijaka, kwanongwa mukungovikela nenga."},{"book":"Lukasi","chapter":"21","verse":"13","text":"Na ayi dayivi fwasi ya kuvalandulila Chilongu cha Nyanyi."},{"book":"Lukasi","chapter":"21","verse":"14","text":"Topi muvi na chiganu mundima shenu, mukotoo kuyihola kucha damudeti liki,"},{"book":"Lukasi","chapter":"21","verse":"15","text":"Kwa nongwa nimweni dandivapi filongu fya kudeta na luhunja, hata vachimdwama venu davalemi ng'odu wala kulimba."},{"book":"Lukasi","chapter":"21","verse":"16","text":"Yumwi davavashengeti vatati na vamawu venu na valongu venu na vaghanja venu na davavawulayi vamu va yumwi."},{"book":"Lukasi","chapter":"21","verse":"17","text":"Vandu vosi davavanyekwi yumwi kwanongwa ya kungovekela nenga."},{"book":"Lukasi","chapter":"21","verse":"18","text":"Topi nguvawombela kwahela hata lufwili lumu lwa kumutwi yenu daluyaghamili."},{"book":"Lukasi","chapter":"21","verse":"19","text":"Mugangamali, damuyikomboli mwaveni."},{"book":"Lukasi","chapter":"21","verse":"20","text":"“Pamuuwona mlima wa Yelusalemu ushengitiwa na mangandawu, topi mumanyi kucha chipindi chifika cha mlima awu kubomuliwa."},{"book":"Lukasi","chapter":"21","verse":"21","text":"Topi yaveli Yudeya atuvilili kufidunda, vala vavelili kuchidunda chila vawuki na vala vavelili kufitava vakotoo kuwuya kumlima wula."},{"book":"Lukasi","chapter":"21","verse":"22","text":"Nongwa majuva ava ndi majuva va highilu, ili fyosi fiyandikiwili figoleki."},{"book":"Lukasi","chapter":"21","verse":"23","text":"Pishu vala vaveli na ndumbu na vala vayongesha majuva va mbelu. Kwa nongwa dakuvi na tabu ngomi mlima wosi na maya va Chapanga davavapati vandu ava."},{"book":"Lukasi","chapter":"21","verse":"24","text":"Vamonga davawulayiwi kwa lipanga na vamonga davatoliwi mateka kumilima yosi. Mlima wa Yelusalemu davavatangiwi na vandu vangajila Vayawudi, mbaka fipindi fyawu pafipita."},{"book":"Lukasi","chapter":"21","verse":"25","text":"“Dakuvi na chilangushilu mulijuva na mwesi na ndondwa. Vandu va milima yosi davavi mutabu kwa nogwa ya kwipwelesha kuwumba kwa bahali na miwumbula."},{"book":"Lukasi","chapter":"21","verse":"26","text":"Vandu davalepusiwi kwa kuyipwelesha na kwanongwa ya kulembilela findu dafiwupati mlima awu. kwanongwa findu fya kumbindi kwa Chapanga dafitikanyiki."},{"book":"Lukasi","chapter":"21","verse":"27","text":"Topi apa ndi davamuwoni Mwana wa Mundu payisa mumafundi pamu na liwovi na ukomi utangalili."},{"book":"Lukasi","chapter":"21","verse":"28","text":"Topi pamuwona findu afi fikubwituka, musakapuki, mukayinuli mitwi yenu nongwa ukombola wenu wuva pabehi.”"},{"book":"Lukasi","chapter":"21","verse":"29","text":"Pambeli Yesu kavawombela chilangushilu, “Muliloli libiki lya likuyu na mibiki yimonga yosi."},{"book":"Lukasi","chapter":"21","verse":"30","text":"Pamuwona yikukanda kutomola mahamba, mukumanya kucha chipindi cha kukanda ndonya chiva pabehi."},{"book":"Lukasi","chapter":"21","verse":"31","text":"Na yumwi wuwowu, pamuwona findu afi fikugoleka, mumanyi wutwa wa kumbindi kwa Chapanga vava pabehi."},{"book":"Lukasi","chapter":"21","verse":"32","text":"“Nakaka nguvalongela, chileli achi cha ponopa dachipiti ha mbaka afi fyosi figoleki."},{"book":"Lukasi","chapter":"21","verse":"33","text":"Lulanga na milima dafipiti, lakini filongu fyangu dafipiti ng'odu."},{"book":"Lukasi","chapter":"21","verse":"34","text":"“Muyikali ndemindemi, ndima shenu sikotoo kulemilela ubafu na unjayila na kuyifwasha na milandu ya ngalilu ayi. Lijuva lila tepu dalivabwitukili."},{"book":"Lukasi","chapter":"21","verse":"35","text":"Kwa nongwa dayivayisili kucha mtambu kwa wosi yivayikala mumlima awu."},{"book":"Lukasi","chapter":"21","verse":"36","text":"Topi mugungi mesu majuva vosi, pamudadava ili mulowoki mufindu afi dafibwituki na kuwoloka paulongolu ya Mwana wa Mundu.”"},{"book":"Lukasi","chapter":"21","verse":"37","text":"Topi majuva vosi vala, pamusi Yesu aveli akuwula nyumba ya Chapanga na pamihi akuyenda kuwonja kuchidunda chivakemeyi cha Miseyituni."},{"book":"Lukasi","chapter":"21","verse":"38","text":"Vandu vosi pamalavila puti vavelili vakuyenda kunyumba ya Chapanga kumpikanisha Yesu."}]}