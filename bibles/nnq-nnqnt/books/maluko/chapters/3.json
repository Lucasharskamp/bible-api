{"data":[{"book":"Maluko","chapter":"3","verse":"1","text":"Yesu ngajingi kabele munyumba ji kugongalela na mwenio akiba mundu ojwapolite luboko."},{"book":"Maluko","chapter":"3","verse":"2","text":"Munyumba mwenio bakiba bandu bapala bantakiane Yesu, yene ngabannolekea anda mannamia mundu Lichoba li Kupomolela."},{"book":"Maluko","chapter":"3","verse":"3","text":"Yesu ngannenge mundu jwenio ojwapolite luboko, “Nhwike nnongi.”"},{"book":"Maluko","chapter":"3","verse":"4","text":"Kubokapenia ngabakonya bandu, “Bo, chako chikipaligwa kutenda mumalagano gito Lichoba li Kupomolela kutenda kilebe chambone andaje kutenda kilebe changambone?” Kukombo bwomi andaje koma? Nambu angweto ngabatamanga nuu."},{"book":"Maluko","chapter":"3","verse":"5","text":"Penia Yesu ngabalolakea ku lilaka, ngababone kia kwa magambu ga kujundupa myojo jabe. Napenia ngannenge mundu jwenio, “Ntondobeye luboko lwinu!” Na jwenio ngatondabeya, luboko lwakwe ngululama."},{"book":"Maluko","chapter":"3","verse":"6","text":"Mafalisayo ngagapita panja, ngababeka machabuli pamwe na bandu ba Helode, kupala ndela ji kunkoma Yesu."},{"book":"Maluko","chapter":"3","verse":"7","text":"Yesu ngaboka penia pamwe na akinapunji bakwe, ngabajenda umbwega ji lilaba likolongwa li Kugalilaya, nankengeni nkolongwa gwa bandu ngunkengama. Bandu benia baika kuboka kuilambo ya Galilaya nu Kuyudea,"},{"book":"Maluko","chapter":"3","verse":"8","text":"kuboke Kuyelusalemu kilambo cha Idumea, kwie ju lukemba lwa Yolidani, ku Tilo na ku Sidoni. Bandu benia ajingi ngabannyendele Yesu kwa magambu ga kujoa ilebe ijingi eyatenda."},{"book":"Maluko","chapter":"3","verse":"9","text":"Yesu ngabalenge akinapunji bakwe bampali ntumbwi gumwe, kupala bandu bakamandakije."},{"book":"Maluko","chapter":"3","verse":"10","text":"Akiba balamiinge bandu ajingi, na akatamwe boa bapalanga kupekenyela kupala kakunyula."},{"book":"Maluko","chapter":"3","verse":"11","text":"Bandu bina michepela kila apabammona Yesu, ngabagwe pae nnongi jakwe nu kuchobela, “Mwe Mwana jwa Nnoongo!”"},{"book":"Maluko","chapter":"3","verse":"12","text":"Nambu Yesu ngabaamulicha kutenda bakalenge banduje kutenda jwenio nga meneke."},{"book":"Maluko","chapter":"3","verse":"13","text":"Yesu ngaombe pikitombi, ngabakemanga abapaile. Na benia ngabannyendelela,"},{"book":"Maluko","chapter":"3","verse":"14","text":"ngabapambula bandu komi na abena, ngabakonda achandundame. Ngabalenge, “Nanchagulinge mmegange pamwe na nenga. Na uyo mbakumtumanga kutaali makatangache ku bandu."},{"book":"Maluko","chapter":"3","verse":"15","text":"Na mampata kinala chu kuboya michepela.”"},{"book":"Maluko","chapter":"3","verse":"16","text":"Benia komi na abena abapambuligwe, Simoni, Yesu ngampe liina Petulo,"},{"book":"Maluko","chapter":"3","verse":"17","text":"Yakobo na Yohana, ingota ya Zebedayo Yesu ngaipe liina lya Boanelige, mana gakwe “Bandu bukulindima,”"},{"book":"Maluko","chapter":"3","verse":"18","text":"Andulea na Filipo na Batolomayo na Matayo na Tomasi na Yakobo mwana jwa Alufayo na Tadei na Simoni Nkanaani,"},{"book":"Maluko","chapter":"3","verse":"19","text":"Yuda Isikalioti ojwanng'aluka Yesu."},{"book":"Maluko","chapter":"3","verse":"20","text":"Kubokapenia Yesu ngajabula kachakwe. Bandu ajingi ngabakongana kabele, mpaka Yesu na akinapunji bakwe kuchipu kulye."},{"book":"Maluko","chapter":"3","verse":"21","text":"Akalongomundu apabajoa genia, ngabajenda kuntola, magambu bandu balenga, “Ntamwe machonjo!”"},{"book":"Maluko","chapter":"3","verse":"22","text":"Bange akaboli ba Malagilo ga Musa kuboka Kuyelusalemu, ngabalenga, “Akweti Belizebuli, kabe ajibenga michepela kwa makakala ga nkolongwa ju michepela.”"},{"book":"Maluko","chapter":"3","verse":"23","text":"Penia Yesu ngabakema, ngabalenge kukulandanakia, “Lichetani liotwabo kuliboya Lichetani?"},{"book":"Maluko","chapter":"3","verse":"24","text":"Anda kingwana chimwe kikibagine ikuta ikuta eijomana, kingwana chenie kipakugwe."},{"book":"Maluko","chapter":"3","verse":"25","text":"Anda lungolo lumwe lukibagine ikuta ikuta eijomana, lungolo lwenio lubakupela."},{"book":"Maluko","chapter":"3","verse":"26","text":"Anda kingwana chi Lichetani kikibagine ikuta ikuta ichimwine, kingwana chenie kipakugwe nu kujomoka mbyu."},{"book":"Maluko","chapter":"3","verse":"27","text":"“Abije mundu ojwapakuoto kujingi munyumba ja mundu juna makakala nu kumpoka ilebe yoa, mpaka antabe oti mundu jwenio, penia apakuoto kumpoka ilebe yoa."},{"book":"Maluko","chapter":"3","verse":"28","text":"“Nannenge kweli, Nnoongo mabalekekeya bandu mabaja gabe goa na matukano gabe goa."},{"book":"Maluko","chapter":"3","verse":"29","text":"Nambu abapakuntukana Uhuke jwa Chwapi balekekeigwaje ngu, babi na mabaja machoba goa pangapela.”"},{"book":"Maluko","chapter":"3","verse":"30","text":"Yesu alenga yene gambu bannenga “Akweti nchepela.”"},{"book":"Maluko","chapter":"3","verse":"31","text":"Amamundu Yesu ninung'una yakwe ngaba jenda penia, ngabajema panja, ngabantuma mundu ankeme Yesu."},{"book":"Maluko","chapter":"3","verse":"32","text":"Bandu ajingi bakiba batamangite penia kuntindila. Ngabannenge, “Amabinu na inuna inu bankema panja.”"},{"book":"Maluko","chapter":"3","verse":"33","text":"Yesu ngalenga, “Amabango ni inuna yango nga beneke?”"},{"book":"Maluko","chapter":"3","verse":"34","text":"Penia ngabalolekea bandu abantindilinge, ngalenga, “Nno! Bamba nga akamabango na inunayango."},{"book":"Maluko","chapter":"3","verse":"35","text":"Mundu jwajwoa ojwakamu agapala Nnoongo, jwenio nga nkaka gwango, nnombo gwango na amama bango.”"}]}