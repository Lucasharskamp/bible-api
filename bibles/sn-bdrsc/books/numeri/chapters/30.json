{"data":[{"book":"Numeri","chapter":"30","verse":"1","text":"Mozisi akati kuvakuru vamarudzi avaIsraeri, “Izvi ndizvo zvarayirwa naJehovha:"},{"book":"Numeri","chapter":"30","verse":"2","text":"Kana munhu akaita mhiko kuna Jehovha kana kuzvisunga nokupika, haafaniri kuputsa shoko rake asi anofanira kuita zvose zvaakareva."},{"book":"Numeri","chapter":"30","verse":"3","text":"“Kana musikana achiri kugara mumba mababa vake akaita mhiko kuna Jehovha kana kuti akazvisunga nokupika,"},{"book":"Numeri","chapter":"30","verse":"4","text":"uye baba vake vakanzwa pamusoro pezvaapika, vakasataura chinhu kwaari, ipapo zvose zvaapika uye nezvose zvaazvisunga kupika zvichasimbiswa."},{"book":"Numeri","chapter":"30","verse":"5","text":"Asi kana baba vake vakamudzivisa pavanonzwa nezvazvo, zvaapika zvose nezvaazvisunga nazvo achipika hazvingavi nesimba; Jehovha achamusunungura nokuti baba vake vamudzivisa."},{"book":"Numeri","chapter":"30","verse":"6","text":"“Kana akawanikwa mushure mokunge aita mhiko, kana mushure mokunge muromo wake wakurumidza kutaura achivimbisa nokuzvisunga,"},{"book":"Numeri","chapter":"30","verse":"7","text":"uye murume wake akazvinzwa asi akasataura chinhu kwaari, ipapo mhiko dzake kana zvaakazvisunga nazvo zvichasimbiswa."},{"book":"Numeri","chapter":"30","verse":"8","text":"Asi kana murume wake amudzivisa paanenge anzwa nezvazvo, anokonesa mhiko iya inomusunga, kana vimbiso yaangazvisunga nayo, uye ipapo Jehovha achamusunungura."},{"book":"Numeri","chapter":"30","verse":"9","text":"“Mhiko ipi zvayo kana chisungo chaitwa nechirikadzi kana mukadzi akarambwa chichava nesimba kwaari."},{"book":"Numeri","chapter":"30","verse":"10","text":"“Kana mukadzi agere nomurume wake akaita mhiko kana kuti akazvisunga nemhiko"},{"book":"Numeri","chapter":"30","verse":"11","text":"uye murume wake akanzwa nezvazvo asi akasataura chinhu kwaari uye asingamudzivisi, ipapo mhiko dzake kana zvaakazvisunga pakupika zvichava nesimba."},{"book":"Numeri","chapter":"30","verse":"12","text":"Asi kana murume wake akazvikonesa paanenge anzwa nezvazvo, ipapo hapana chaakapika kana zvaakazvisunga nazvo nemhiko nezvaakataura nomuromo wake zvichava nesimba. Murume wake azvikonesa, uye Jehovha achamusunungura."},{"book":"Numeri","chapter":"30","verse":"13","text":"Murume wake anogona kutsigira kana kukonesa mhiko ipi zvayo yaanopika kuti azvininipise nayo."},{"book":"Numeri","chapter":"30","verse":"14","text":"Asi kana murume wake akashaya chaanotaura kwaari zuva nezuva, ipapo ari kusimbisa mhiko dzake uye zvaakapika zvinomusunga. Anozvisimbisa nokusataura kwake chinhu kwaari paanenge anzwa nezvazvo."},{"book":"Numeri","chapter":"30","verse":"15","text":"Kana zvakadaro, akazozvikonesa pane dzimwe nguva, mushure mokunge azvinzwa, ipapo iye achatakura mhosva yomukadzi wake.”"},{"book":"Numeri","chapter":"30","verse":"16","text":"Iyi ndiyo mitemo yakapiwa Mozisi naJehovha pamusoro poukama pakati pomurume nomukadzi wake, uye pakati pababa nomwanasikana wavo muduku agere mumba mavo."}]}