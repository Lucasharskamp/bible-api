{"data":[{"book":"Mabasa","chapter":"23","verse":"1","text":"Pauro akatarisisa kuDare Guru ravaJudha akati kwavari, “Hama dzangu, ini ndakaita basa rangu kuna Mwari nehana yakanaka kusvikira zuva ranhasi.”"},{"book":"Mabasa","chapter":"23","verse":"2","text":"Ipapo muprista mukuru ainzi Ananiasi akarayira vaya vakanga vamire pedyo naye kuti vamurove pamuromo."},{"book":"Mabasa","chapter":"23","verse":"3","text":"Ipapo Pauro akati kwaari, “Mwari achakurova, iwe chidziro chakacheneswa nependi! Ugere ipapo kuti unditonge maererano nomurayiro, asi iwe pachako unodarika murayiro nokurayira kuti ndirohwe!”"},{"book":"Mabasa","chapter":"23","verse":"4","text":"Vaya vakanga vamire pedyo naPauro vakati, “Iwe uri kutotuka muprista mukuru waMwari nhai?”"},{"book":"Mabasa","chapter":"23","verse":"5","text":"Pauro akapindura akati, “Hama dzangu, ndanga ndisingazivi kuti ndiye muprista mukuru; nokuti kwakanyorwa kuchinzi: ‘Usataura zvakaipa pamusoro pomubati wavanhu vako.’ ”"},{"book":"Mabasa","chapter":"23","verse":"6","text":"Ipapo Pauro, achiziva kuti vamwe vavo vakanga vari vaSadhusi uye kuti vamwe vakanga vari vaFarisi, akadanidzira kuDare Guru akati, “Hama dzangu, ini ndiri muFarisi, mwanakomana womuFarisi. Ndimire pano ndichitongwa nokuda kwetariro yangu yokumuka kwavakafa.”"},{"book":"Mabasa","chapter":"23","verse":"7","text":"Akati ataura izvozvo, nharo dzakamuka pakati pavaFarisi navaSadhusi, nokudaro ungano yakapesana."},{"book":"Mabasa","chapter":"23","verse":"8","text":"VaSadhusi vanoti hakuna kumuka kwavakafa, uye kuti hakuna mutumwa kana mweya, asi vaFarisi vanotenda izvozvo zvose."},{"book":"Mabasa","chapter":"23","verse":"9","text":"Pakava nebope guru, uye vamwe vadzidzisi vomurayiro vainge vari vaFarisi vakasimuka vakaita nharo zvikuru. Vakati, “Hatina chakaipa chatinoona pamunhu uyu. Ko, kana ari mweya kana mutumwa akataura kwaari?”"},{"book":"Mabasa","chapter":"23","verse":"10","text":"Kupesana kwakava nemhirizhonga zvokuti mukuru wamauto akatya kuti Pauro angangobvamburwa-bvamburwa navo. Akarayira varwi kuti vaburuke vandomutora vamubvise kwavari nechisimba vagomuendesa kudzimba dzavarwi."},{"book":"Mabasa","chapter":"23","verse":"11","text":"Usiku hwakatevera, Ishe akamira pedyo naPauro akati kwaari, “Tsunga mwoyo! Sezvawapupura pamusoro pangu muJerusarema, saizvozvo unofanira kundopupurawo muRoma.”"},{"book":"Mabasa","chapter":"23","verse":"12","text":"Fume mangwana, vaJudha vakaita rangano vakazvisunga nemhiko kuti varege kudya kana kunwa kusvikira vauraya Pauro."},{"book":"Mabasa","chapter":"23","verse":"13","text":"Varume vaipfuura makumi mana ndivo vakaita rangano iyi."},{"book":"Mabasa","chapter":"23","verse":"14","text":"Vakaenda kuvaprista vakuru navakuru vakati, “Isu tazvisunga nemhiko kuti tirege kudya kana chinhu kusvikira tauraya Pauro."},{"book":"Mabasa","chapter":"23","verse":"15","text":"Zvino imi neDare Guru ravaJudha kumbirai mukuru wavarwi kuti amuuyise pamberi penyu muchiita somunoda kubvunzisisa pamusoro penyaya iyi. Isu takagadzirira kumuuraya asati asvika kuno.”"},{"book":"Mabasa","chapter":"23","verse":"16","text":"Asi, mwanakomana wehanzvadzi yaPauro akati anzwa rangano iyi, akapinda mudzimba dzavarwi akandoudza Pauro."},{"book":"Mabasa","chapter":"23","verse":"17","text":"Ipapo Pauro akadana mumwe wavakuru vezana akati kwaari, “Tora jaya iri uende naro kumukuru wavarwi; ane zvaari kuda kumutaurira.”"},{"book":"Mabasa","chapter":"23","verse":"18","text":"Saka akaenda naye kumukuru wavarwi."},{"book":"Mabasa","chapter":"23","verse":"19","text":"Mukuru wavarwi akabata ruoko rwejaya, akaenda naye padivi akamubvunza akati, “Chii chauri kuda kundiudza?”"},{"book":"Mabasa","chapter":"23","verse":"20","text":"Iye akati, “VaJudha vakatenderana kukukumbirai kuti muuyise Pauro pamberi peDare Guru ravaJudha mangwana vachiita sevanoda kunyatsobvunzisisa pamusoro pake."},{"book":"Mabasa","chapter":"23","verse":"21","text":"Musavanzwa, nokuti pane vamwe vavo vanopfuura makumi mana vakamuvandira. Vakatozvisunga nemhiko kuti varege kudya kana kunwa kusvikira vamuuraya. Vakatogadzirira izvozvi, vakamirira kubvuma kwenyu chikumbiro chavo.”"},{"book":"Mabasa","chapter":"23","verse":"22","text":"Mukuru wavarwi akaita kuti jaya iri riende uye akamuyambira achiti, “Usaudza munhu kuti wataura izvi kwandiri.”"},{"book":"Mabasa","chapter":"23","verse":"23","text":"Ipapo akadana vakuru vezana vaviri akavarayira achiti, “Gadzirirai mazana maviri avarwi, navanotasva mabhiza makumi manomwe uye mazana maviri avarume vane mapfumo kuti vaende kuKesaria nenguva dzepfumbamwe manheru."},{"book":"Mabasa","chapter":"23","verse":"24","text":"Mutsvakirewo Pauro bhiza rokutasva kuitira kuti andosvika zvakanaka kuMubati Ferikisi.”"},{"book":"Mabasa","chapter":"23","verse":"25","text":"Akanyora tsamba yaiti:"},{"book":"Mabasa","chapter":"23","verse":"26","text":"Kiraudhiyo Risiasi, kuna Changamire, Mubati Ferikisi:"},{"book":"Mabasa","chapter":"23","verse":"27","text":"Murume uyu akabatwa navaJudha uye vakanga voda kumuuraya, asi ini ndakabva ndasvika navarwi vangu ndikamununura, nokuti ndakanga ndanzwa kuti muRoma."},{"book":"Mabasa","chapter":"23","verse":"28","text":"Ndakada kuziva kuti sei vakanga vachimupomera mhosva, saka ndikamuendesa kuDare ravo Guru."},{"book":"Mabasa","chapter":"23","verse":"29","text":"Ndakaona kuti aipomerwa mhosva pamusoro pamashoko omurayiro wavo, asi pakanga pasina mhosva ingafanira rufu kana kupfigirwa mutorongo."},{"book":"Mabasa","chapter":"23","verse":"30","text":"Pandakanyeverwa pamusoro perangano yaakanga arongerwa, ndakabva ndamutumira kwamuri pakarepo. Ndakazivisawo vapomeri vake kuti vazosvitsa kwamuri mhosva yavanomupomera."},{"book":"Mabasa","chapter":"23","verse":"31","text":"Saka varwi vakaita sezvavakanga varayirwa, vakatora Pauro vakaenda naye usiku vakandosvika naye kuAndipatirisi."},{"book":"Mabasa","chapter":"23","verse":"32","text":"Zuva rakatevera, vakarega vamabhiza vachienda naye, ivo vachibva vadzokera kudzimba dzavarwi."},{"book":"Mabasa","chapter":"23","verse":"33","text":"Vatasvi vamabhiza vakati vasvika kuKesaria, vakapa tsamba kumubati ndokubva vaisa Pauro mumaoko ake."},{"book":"Mabasa","chapter":"23","verse":"34","text":"Mubati akaverenga tsamba akamubvunza kuti akanga achibva kudunhu ripi. Akati aziva kuti akanga achibva kuSirisia,"},{"book":"Mabasa","chapter":"23","verse":"35","text":"akati kwaari, “Ndichazonzwa nyaya yako kana vanokupomera vasvika.” Ipapo akarayira kuti Pauro achengetwe navarindi vomumuzinda waHerodhi."}]}