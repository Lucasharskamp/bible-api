{"data":[{"book":"Yohane","chapter":"9","verse":"1","text":"Yesu hayang'ali yoghenda mmbalimbali, kamwona imunu chifita kulawa kwelekighwa kwake."},{"book":"Yohane","chapter":"9","verse":"2","text":"Iwanang'ina wake wamghutsa, “Mlangulitsi, yuhi iyatendile nzambi, mbaka imunu yuno yelekighwe chifita, imunu yuno au iwamweleke?”"},{"book":"Yohane","chapter":"9","verse":"3","text":"Yesu kawedika, “Si imunu yuno wala iwamweleke bae iwatendile nzambi, lekeni ilawila pfino ili ngupfu ye Imulungu yoneke mne ughima wake."},{"book":"Yohane","chapter":"9","verse":"4","text":"Kwaapfila kung'ali misi, twobamighwa kusang'ana ing'onde ya ayula iyanitumile. Chilo hachikutsa kuduhu imunu iyodaha kusang'ana."},{"book":"Yohane","chapter":"9","verse":"5","text":"Haning'ali muisi, nene na ghumwanga ghwe isi.”"},{"book":"Yohane","chapter":"9","verse":"6","text":"Hayamalitse kulonga apfi, kabwalula ghamate mne lidongo, kapfulugha likododo kwa ghamate kambaka chifita mnenge."},{"book":"Yohane","chapter":"9","verse":"7","text":"Yesu kamlongela, “Ghenda ukahopfughe chihanga chako mne tsimbu Siloamu.” Siloamu mana yake “Iyatumighwe.” Apfo imunu yula koka kaghenda kuhopfugha chihanga chake, kuya koka ukaye aku kakona."},{"book":"Yohane","chapter":"9","verse":"8","text":"Iwanu iwang'ali wokala naye habehi ne iwanu iwamwonile hayang'ali yolomba weghutsa, “Apfi ayu si imunu yula iyang'ali yolomba?”"},{"book":"Yohane","chapter":"9","verse":"9","text":"Iwanu wamwenga walonga, “Ayuno yeye,” lekeni wangi walonga, “Ayu si yeye bae, keghala naye.” Lekeni imunu yula kalonga, “Nene na yuyula iyaning'ali nilomba.”"},{"book":"Yohane","chapter":"9","verse":"10","text":"Wamghutsa, “Apfi kudahatse kona?”"},{"book":"Yohane","chapter":"9","verse":"11","text":"Imunu ayo kawedika, “Imunu iwomkema Yesu kapfulugha likododo kanibaka mnenge mwangu. Kanongela ng'ende Siloamu nikahopfughe chihanga changu. Apfo ng'enda, bahala haning'ali nohupfugha chihanga, nidaha kwona.”"},{"book":"Yohane","chapter":"9","verse":"12","text":"Wamghutsa, “Alikwani imunu hayo?”"},{"book":"Yohane","chapter":"9","verse":"13","text":"Kuya iwanu wamghala imunu yula yakalile chifita kwa Mafarisayo."},{"book":"Yohane","chapter":"9","verse":"14","text":"Litsuwa Yesu lyapfulughe likododo na kumhonetsa imunu chifita tsalikala Litsuwa lya Sabato."},{"book":"Yohane","chapter":"9","verse":"15","text":"Kuya Mafarisayo wamghutsa keli imunu ayo pfayadahile kona. Kawedika, “Kanibaka likododo mnenge mwangu, nihopfugha chihanga changu, sambi nakona.”"},{"book":"Yohane","chapter":"9","verse":"16","text":"Mafarisayo wamwenga walonga, “Imunu yuno yatendile pfino ng'olawa bae kwe Imulungu, kwaapfila kolibetsa Litsuwa lya Sabato.”"},{"book":"Yohane","chapter":"9","verse":"17","text":"Kuya Mafarisayo wamghutsa imunu ayo, “Kulonga kakuhonetsa tsinenge tsako. Ghweghwe ulongatse kwa imunu ayo?” Naye kawedika, “Imunu ayo ka nabii.”"},{"book":"Yohane","chapter":"9","verse":"18","text":"Kuya iwakulu wa Wayahudi ng'awatoghole bae ka imunu ayo tsachifita na kadaha kona, mbaka wawakema aba na mai we imunu hayo."},{"book":"Yohane","chapter":"9","verse":"19","text":"Wayahudi wawaghutsa, “Apfi ayu mwanenu? Yumlonga kelekighwa chifita, lelo kodahatse ukona?”"},{"book":"Yohane","chapter":"9","verse":"20","text":"Aba wake na mai wake wawedika, “Twomanya ayu mwanetu, twomanya tsakelekighwa chifita."},{"book":"Yohane","chapter":"9","verse":"21","text":"Lekeni ng'atumanyile bae pfayadahile kona na ng'atummanyile imunu iyamhonetse nenge tsake. Mumghutse, yeye ka imbala kodaha kwidika imwenyegho!”"},{"book":"Yohane","chapter":"9","verse":"22","text":"Aba wake na mai wake walonga apfi kwaapfila wang'ali wowapfuka iwakulu wa Wayahudi, kwaapfila tsawalonga imunu wowose iyolonga Yesu ka Kiristu katsowingighwa mne Ing'anda ye Kulombela."},{"book":"Yohane","chapter":"9","verse":"23","text":"Kwaajili ayo aba na mai wake tsawalonga apfi, “Imwenyegho ka imbala, mghutseni.”"},{"book":"Yohane","chapter":"9","verse":"24","text":"Wayahudi wamkema keli imunu ayo, wamlongela, “Wilahe kwe Imulungu ka kolongesa! Twomanya imunu iyakuhonetse kana nzambi.”"},{"book":"Yohane","chapter":"9","verse":"25","text":"Imunu ayo kawedika, “Imane ka imunu ayu kana nzambi au kahela nzambi. Ichinu chimwe chanimanya; tsang'ala chifita lekeni sambi nakona!”"},{"book":"Yohane","chapter":"9","verse":"26","text":"Kuya wamghutsa imunu ayo, “Angu akutendele choni? Yatendiletse kukuhonetsa tsinenge tsako?”"},{"book":"Yohane","chapter":"9","verse":"27","text":"Imunu ayo kawedika, “Tsaniwalongela lekeni ng'ambamile bae kutegheletsa. Ule mwobama kuhulika imbuli ino keli? Pfii namwe mwobama kuwa iwanang'ina wake?”"},{"book":"Yohane","chapter":"9","verse":"28","text":"Kuya wamligha wamlongela, “Ghweghwe kwa mwanang'ina wake! Twetwe twa iwanang'ina wa Musa!"},{"book":"Yohane","chapter":"9","verse":"29","text":"Twomanya Imulungu tsakalonga na Musa, lekeni imunu yuno, ng'atumanyile bae kolawila kwani!”"},{"book":"Yohane","chapter":"9","verse":"30","text":"Imunu yula kawedika, “Mwonikangawatsa! Mwemwe ng'ammanyile kwani koyolawila, lekeni katsihonetsa nenge tsangu."},{"book":"Yohane","chapter":"9","verse":"31","text":"Twomanya Imulungu ng'omhulikitsa bae imunu yane nzambi. Imulungu komhulikitsa imunu iyomtoghola na iyotenda chayambamile kutenda."},{"book":"Yohane","chapter":"9","verse":"32","text":"Kulawa iisi pfailumbighwe kuduhu imunu yahulike ka imunu wowose kamhonetsa imunu iyelekighwe chifita."},{"book":"Yohane","chapter":"9","verse":"33","text":"Ka imunu yuno ng'olawa bae kwa Imulungu, tsayang'alekile kudaha kusang'ana chochose!”"},{"book":"Yohane","chapter":"9","verse":"34","text":"Wamwidika, “Ghweghwe kwelekighwa na kukulila mnzambi. Apfi udahatse kutulangulitsa?” Apfo Wayahudi wamuwinga imunu ayo mne Ing'anda ya Kulombela."},{"book":"Yohane","chapter":"9","verse":"35","text":"Yesu tsakahulika imunu iyamuhonetse kawingighwa, hayamwonile kamghutsa, “Pfii kwomtoghola Imwana we Imunu?”"},{"book":"Yohane","chapter":"9","verse":"36","text":"Imunu ayo kamghutsa, “Imtwatsa, apfi imunu ayo nani? Nongele nimtoghole!”"},{"book":"Yohane","chapter":"9","verse":"37","text":"Yesu kamwidika, “Sambi kumwona, yulonga naye iyo yuyo.”"},{"book":"Yohane","chapter":"9","verse":"38","text":"Kuya imunu ayo kamwidika, “Imtwatsa, notoghola,” kampfughamila Yesu ghamaghoti."},{"book":"Yohane","chapter":"9","verse":"39","text":"Yesu kalonga, “Nitsa muisi amu kuhigha, pfifita wone na iwanu iwakona wawe pfifita.”"},{"book":"Yohane","chapter":"9","verse":"40","text":"Mafarisayo wangi iwakalile na Yesu wamhulika hayalongile pfino, wamghutsa, “Apfi kwolonga twetwe twa pfifita?”"},{"book":"Yohane","chapter":"9","verse":"41","text":"Yesu kawedika, “Mng'awile pfifita, mng'akalile mwahela nzambi, lekeni kwaapfila mwolonga mwakona, mwemwe mng'ali mna nzambi.”"}]}