{"data":[{"book":"୧ ତିମତି","chapter":"4","verse":"1","text":"ପବିତ୍ରଆତ୍ମା ପୁରାନେସ୍‌ନି ୱାଜା ୱେର୍‌ସିନାତ୍ ଜେ, ଦୁବାଆତ୍ମାଦି ତାଗ୍‌ଇ ସିକିୟାଦୁ ଆର୍‌ଜି ଅର୍‍ଲେନ୍‍ ଏନ୍‌ ଏନ୍‌ କ୍ରିସ୍ତ ବିସ୍‌ବାସ୍‌ତାନ୍‌ ଇନିଙ୍ଗାଁ ଆନିଙ୍ଗାଁ ଆନାର୍‌ ।"},{"book":"୧ ତିମତି","chapter":"4","verse":"2","text":"ଇକାର୍‍ ଏସ ଟକ୍‌ ନି ମିଚ୍‌ୱେର୍‌ନିକାର୍‌, ୱାରି ବୁଦି ୱେତାଦୋ ନିରୁ ଆତାମାନାତ୍‌ ।"},{"book":"୧ ତିମତି","chapter":"4","verse":"3","text":"ପେଡ଼ି କିନିକା ମାରି ଇନି ଇନି କାଦିଙ୍ଗ୍‌ ଉଣିକା ନେଗେନ୍‌ସିଲେତ୍‌ ଇଜି ୱାର୍‌ ୱେର୍‌ସିନାର୍‌ । ମାତର୍‌ ଆମା କ୍ରିସ୍ତବିସ୍‌ବାସ୍‌ସିର୍‌ ସତ୍‌ ତିଆର୍‌ କିତାମାନାନ୍‌, ୱାର୍‌ ମାପୁରୁ ତିଆର୍‌ କିତିମାନିକା ଉଣି କାଦି ଉଣ୍ତିଙ୍ଗ୍‌ ୱାନିଙ୍ଗ୍‌ ଦନ୍ୟବାଦ୍‌ ସିଜି ଆକା ୱେଡ଼ିକା ମୋନ୍‌ତାନ୍‌ ଉନ୍‌ଣ୍ତେ ଆଟ୍‌ନାର୍‌ ।"},{"book":"୧ ତିମତି","chapter":"4","verse":"4","text":"ମାପୁରୁ ଆମାକା ତିଆର୍‌ କିତାମାନାନ୍‌, ଆୟାୱିଜୁ ନେଗିକା, ଆବେଣୁକୁ ଆମାକାବା ଅଲଗା ଆଦେଙ୍ଗ୍‌ ଆଟ୍‌ଏତ୍‌ । ୱାନିଙ୍ଗ୍‌ ଦନ୍ୟବାଦ୍‌ ସିଜି ୱାନି ୱିଜୁ ଦାନ୍‌ତିଙ୍ଗ୍‌ ୱେଡ଼ିକାଦାନ୍‌ ମାନାନିକା ମାନାତ୍‌ ।"},{"book":"୧ ତିମତି","chapter":"4","verse":"5","text":"ଇରିଙ୍ଗ୍‌ ମାପୁରୁଦି ବାକ୍ୟ ମାରି ପାର୍‌ତାନାଦାନ୍‌ ୱିଜୁ ବିସୟ୍‌ ପବିତ୍ର ଆନାତ୍‌ ।"},{"book":"୧ ତିମତି","chapter":"4","verse":"6","text":"ତିମତି, ଇୟାୱିଜୁ ବିସୟ୍‌ ନିନ୍‍ ତଡ଼ାନ୍‌ ନି ତାଙ୍ଗିଁକାଙ୍ଗ୍‌ ସିକିୟା ସିତିଙ୍ଗ୍‌ କ୍ରିସ୍ତ ଜିସୁଦି ଅରେନ୍‌ ନେଗି ସେବା କିନିକାନ୍‌ ଆନି, ମାରି ନିନ୍‍ ଆମା ବିସ୍‌ବାସ୍‌ ମାରି ନେଗି ବୁଦିଦୁ ବୁଲାଜିନି, ଆୟା ବିସୟତି ବାକ୍ୟଦାନ୍‌ ସାକ୍ତି ଆନି;"},{"book":"୧ ତିମତି","chapter":"4","verse":"7","text":"ମାପୁରୁଙ୍ଗୁଁ ଅପମାନ୍‍ କିଜି ୱାର୍‍ଇ ମାଟେଙ୍ଗ୍‍ ଡ଼ିସ୍‍ସି, ମି ଦାର୍ମୁ ଜିବନ୍‌ତିଙ୍ଗ୍‌ ବପୁ କିଦେଙ୍ଗ୍‌ ଅବ୍ୟାସ୍‌ କିଦୁ ।"},{"book":"୧ ତିମତି","chapter":"4","verse":"8","text":"ଇରିଙ୍ଗ୍‌ ମେନ୍ଦଲ୍‍ତି ବ୍ୟାୟାମ୍‌ତି ଦର୍‌କାର୍‌ ମାନାତ୍‌ । ମାତର୍‌ ଆତ୍ମିକ ପୁରା କିଦେଙ୍ଗ୍‌ ୱିଜୁଦାନ୍‌ ନେଗେନ୍‌ ଆନାତ୍‌, ଇରିଙ୍ଗ୍‌ ଇୟାମାଣାନ୍‍ ଲୋକୁ ରୁଣ୍ତି ବିସୟ୍‌ତାନ୍‌ ଇୟାଜୁଗ୍‌ତିଲୋକ୍‌ ମାରି ସାତି ଲୋକ୍‌ ଜିବନ୍‌ଆଜି ତେବାନାନ୍‌ ଇଜି ବିସ୍‌ବାସ୍‌ ପୟ୍‌ତାମାନା ।"},{"book":"୧ ତିମତି","chapter":"4","verse":"9","text":"ଇକା ପୁରା ସତ୍‌ ମାରି ୱିଜେରେ ଇକା ତରିସ୍‌ କିଜି ପୁରା ଜିବନ୍‌ତାନ୍‌ ବିସ୍‌ବାସ୍‌ କିନିକା ମାନାତ୍‌ ।"},{"book":"୧ ତିମତି","chapter":"4","verse":"10","text":"ଆମା ରକିୟାକର୍ତ୍ତାମାନୁ ବିସ୍‌ବାସ୍‌ କିତିଙ୍ଗ୍‌ ୱିଜେରେ ରକିୟା ପୟ୍‌ଦେଙ୍ଗ୍‌ ଆଟ୍‌ନାର୍‌, ଆୟା ଜିବନ୍‌ ମାପୁରୁମାନୁ ଆସା ଇଡ୍‌ଜି ମାଡ୍‌ ନିସା କାସ୍ଟୁ ବିସ୍‌ବାସ୍‌ କିଜି ଇୟା ପାଣି କିଜି ସୋଲ୍‌ସିନାପ୍‌ ।"},{"book":"୧ ତିମତି","chapter":"4","verse":"11","text":"ମିର୍‌ ଇୟାୱିଜୁ ବିସୟ୍‌ ମାଟା ସିଜି ୱାରିଙ୍ଗ୍‌ ସିକିୟା ସିଦୁ ।"},{"book":"୧ ତିମତି","chapter":"4","verse":"12","text":"ନି ନିଜେଦି ୱାର୍‌ଗିନିକା, ବ୍ୟବ୍‌ହାର୍‌, ଜିବନ୍‌ନୋନିକା, ବିସ୍‌ବାସ୍‌ ମାରି ପବିତ୍ରଦୁ ନେଗେନ୍‌ତାନ୍‌ ସେବା ତର୍‌ତେଙ୍ଗ୍‍ଁ ଆଟ୍‌ତିଙ୍ଗ୍‌, ଉଣା ବୟସ୍‌ ଆତିମାରିଙ୍ଗ୍‌ବା ମିଙ୍ଗିଁ ଏନ୍‌ ସେମାର୍‌ କିଦେଙ୍ଗ୍‌ ଆଟ୍‌ଏନ୍‌ ।"},{"book":"୧ ତିମତି","chapter":"4","verse":"13","text":"ନାନ୍‌ ନି ଲାକ୍‌ତୁ ୱାନି ସାନ୍ଦି ନିନୁ ଦାର୍ମୁସାସ୍ତ୍ର ପଡ଼ାନିକା, ଉପଦେସ୍‌, ସିକିୟାସିନି ପାଣି କିଜିମାନ୍‌ଆ ।"},{"book":"୧ ତିମତି","chapter":"4","verse":"14","text":"ମଣ୍ତ୍‌ଲିଦି ନେତାର୍‌ ମିଙ୍ଗିଁ ମାପୁରୁଦି ବାକ୍ୟ ୱେର୍‌ସି ମି ମୁସ୍‌କୁ କିୟୁଇଡ୍‌ନି ୱାଲେ ମିର୍‌ ଆମା ଅନୁଗ୍ରହଦି ଦାନ୍‍ ପୟ୍‌ତିମାନି, ତାନିଙ୍ଗ୍‌ ୱେଡ଼ା କିମାଟ୍‌ ।"},{"book":"୧ ତିମତି","chapter":"4","verse":"15","text":"ନାନ୍‌ ରାସ୍‌ତିମାନିକା ୱିଜୁ ପାଣି ଜିବନ୍‌ତି ୱାଲେ ମାନାଦେଙ୍ଗ୍‌ ଅବ୍ୟାସ୍‌ କିଦୁ ୱେନ୍‌କା ମି ପାଣିକିତି ୱେନ୍‌କା ୱିଜେରି ଉଣ୍ତିଙ୍ଗ୍‌ ଜାଗାର୍‌ତା ମାନ୍‌ଡ୍ରୁ ।"},{"book":"୧ ତିମତି","chapter":"4","verse":"16","text":"ନିଜେଦି ବିସୟ୍‌ତାନ୍‌ ମାରି ନିଜେଦି ସିକିୟା ବିସୟ୍‌ତାନ୍‌ ଜାଗାର୍‍ତା ମାନ୍‌ଡ୍ରୁ, ଇୟାୱିଜୁ ବିସୟ୍‌ତାନ୍‌ ଲାଗେଆଜି ମାନ୍‌ଡ୍ରୁ, ମାତର୍‌ ଆକା କିତିଙ୍ଗ୍‌ ମିର୍‌ ନିଜେ ପରିତ୍ରାଣ ପୋଇନିଦେର୍ ମାରି ମିର୍‌ ଆଇୱାରିଙ୍ଗ୍‌ ରକିୟା ବା ପୁରା କିନିଦେର୍‌ ।"}]}