{"data":[{"book":"Mabasa","chapter":"21","verse":"1","text":"Shure kwokuparadzana kwedu navo, takaenda kugungwa tikandokwira chikepe tikananga kuKosi. Zuva rakatevera takaenda kuRhodzi uye tichibva ikoko takaenda kuPatara."},{"book":"Mabasa","chapter":"21","verse":"2","text":"Takawana chikepe chaiyambuka chichienda kuFonisia, tikakwira machiri tikaenda."},{"book":"Mabasa","chapter":"21","verse":"3","text":"Takati taona Saipurasi takaipfuura nechezasi kwayo, tikaenda kuSiria. Takandoburuka chikepe paTire, paiburutsa chikepe chedu nhumbi dzacho."},{"book":"Mabasa","chapter":"21","verse":"4","text":"Takati tawana vadzidzi ipapo, takagara navo kwamazuva manomwe. Vakakumbirisa Pauro kubudikidza noMweya kuti arege kuenda kuJerusarema."},{"book":"Mabasa","chapter":"21","verse":"5","text":"Asi nguva yedu yakati yapera, takabvapo tikaenderera mberi norwendo rwedu. Vadzidzi vose pamwe chete navakadzi vavo navana vakatiperekedza vakatisiya tava kunze kweguta, uye pamahombekombe ipapo takapfugama tikanyengetera."},{"book":"Mabasa","chapter":"21","verse":"6","text":"Shure kwokuonekana kwedu, takabva taenda kundokwira chikepe, ivo vakadzokera kumusha kwavo."},{"book":"Mabasa","chapter":"21","verse":"7","text":"Takapfuurira mberi norwendo rwedu tichibva kuTire tikandoburuka chikepe paToremai, patakakwazisana nehama tikagara zuva rimwe chete navo."},{"book":"Mabasa","chapter":"21","verse":"8","text":"Zuva rakatevera takabvapo, tikandosvika kuKesaria tikandogara pamba pomuvhangeri Firipi, mumwe wavaya vanomwe."},{"book":"Mabasa","chapter":"21","verse":"9","text":"Akanga ana vanasikana vana vakanga vasati vawanikwa vaiprofita."},{"book":"Mabasa","chapter":"21","verse":"10","text":"Shure kwokugara kwedu ipapo kwamazuva akati kuti, muprofita ainzi Agabhusi akasvika achibva kuJudhea."},{"book":"Mabasa","chapter":"21","verse":"11","text":"Asvika kwatiri, akatora bhanhire raPauro, akabva azvisunga makumbo namaoko ake naro akati, “Mweya Mutsvene anoti, ‘Nenzira imwe chete iyoyi, vaJudha vokuJerusarema vachasunga muridzi webhanhire vagomuisa mumaoko eveDzimwe Ndudzi.’ ”"},{"book":"Mabasa","chapter":"21","verse":"12","text":"Takati tanzwa izvi, isu navanhu voko takakumbirisa Pauro kuti arege kukwidza kuJerusarema."},{"book":"Mabasa","chapter":"21","verse":"13","text":"Ipapo Pauro akapindura akati, “Seiko muchichema uye muchirwadzisa mwoyo wangu? Ini ndakagadzirira kwete kusungwa kwoga, asi kufawo muJerusarema nokuda kwezita raIshe Jesu.”"},{"book":"Mabasa","chapter":"21","verse":"14","text":"Paakaramba kudziviswa, isu takamurega tikati, “Kuda kwaShe ngakuitwe.”"},{"book":"Mabasa","chapter":"21","verse":"15","text":"Shure kwaizvozvo takagadzirira tikakwidza kuJerusarema."},{"book":"Mabasa","chapter":"21","verse":"16","text":"Vamwe vadzidzi vokuKesaria vakatiperekedza vakatisvitsa kuimba yaMunasoni, uko kwataifanira kundogara. Akanga ari murume aibva kuSaipurasi uye ari mumwe wavadzidzi vokutanga."},{"book":"Mabasa","chapter":"21","verse":"17","text":"Takati tasvika paJerusarema, hama dzakatigamuchira nomufaro."},{"book":"Mabasa","chapter":"21","verse":"18","text":"Zuva rakatevera Pauro nesu tose takaenda kundoona Jakobho, uye vakuru vose vaivapo."},{"book":"Mabasa","chapter":"21","verse":"19","text":"Pauro akavakwazisa uye akanyatsovarondedzera zvakanga zvaitwa naMwari pakati pavaHedheni kubudikidza noushumiri hwake."},{"book":"Mabasa","chapter":"21","verse":"20","text":"Vakati vanzwa izvi, vakarumbidza Mwari. Ipapo vakati kuna Pauro, “Unoona, hama, kune zviuru nezviuru zvavaJudha vakatenda, uye vose zvavo vanoshingairira murayiro."},{"book":"Mabasa","chapter":"21","verse":"21","text":"Vakaudzwa kuti iwe unodzidzisa vaJudha vose vagere pakati peveDzimwe Ndudzi kuti vatsauke kubva kuna Mozisi, uchivaudza kuti varege kudzingisa vana vavo kana kuchengeta tsika dzedu."},{"book":"Mabasa","chapter":"21","verse":"22","text":"Zvino toita seiko? Vachanzwa zvirokwazvo kuti wauya,"},{"book":"Mabasa","chapter":"21","verse":"23","text":"saka iwe chiita zvatinokuudza zvino. Tina varume vana pano vakaita mhiko."},{"book":"Mabasa","chapter":"21","verse":"24","text":"Tora varume ava, ubatane navo pakuzvinatsa kwavo, uye iwe ugovaripira kuti vaveurwe misoro yavo. Ipapo munhu wose achaziva kuti hapana chokwadi pane zviri kurehwa pamusoro pako, asi kuti iwe pachako unoteerera murayiro."},{"book":"Mabasa","chapter":"21","verse":"25","text":"Kana vari vatendi vokune veDzimwe Ndudzi, takavanyorera pane zvatakatema kuti varege kudya zvakabayirwa kuzvifananidzo, uye ropa, nenyama yemhuka dzakadzipwa uye varege upombwe.”"},{"book":"Mabasa","chapter":"21","verse":"26","text":"Zuva rakatevera Pauro akatora varume vaya uye akazvinatsa pamwe chete navo. Ipapo akaenda kutemberi kundozivisa kupera kwamazuva okuzvinatsa uye kuti chipiriso chaizoitirwa mumwe nomumwe wavo rinhi."},{"book":"Mabasa","chapter":"21","verse":"27","text":"Mazuva manomwe akati oda kupera, vamwe vaJudha vaibva kuEzhia vakaona Pauro patemberi. Vakamutsa vanhu vazhinji uye vakamubata,"},{"book":"Mabasa","chapter":"21","verse":"28","text":"vachishevedzera vachiti, “Varume veIsraeri, tibatsirei! Uyu ndiye murume anodzidzisa vanhu kwose kwose zvinopesana navanhu vokwedu, murayiro wedu uye nenzvimbo ino. Zvisati zviri izvozvo zvoga, akapinza vaGiriki muruvanze rwetemberi akasvibisa nzvimbo iyi tsvene.”"},{"book":"Mabasa","chapter":"21","verse":"29","text":"(Nokuti vakanga vamboona Tirofimasi muEfeso ari muguta pamwe chete naPauro vakafunga kuti Pauro akanga apinda naye mutemberi.)"},{"book":"Mabasa","chapter":"21","verse":"30","text":"Guta rose rakamutswa, uye vanhu vakauya vachimhanya vachibva kumativi ose. Vakabata Pauro, vakamukwevera kunze kwetemberi, pakarepo masuo akazarirwa."},{"book":"Mabasa","chapter":"21","verse":"31","text":"Pavakanga vachiedza kumuuraya, shoko rakasvika kumukuru wehondo yeuto ravaRoma richiti guta rose reJerusarema rakanga raita bope."},{"book":"Mabasa","chapter":"21","verse":"32","text":"Pakarepo akatora mamwe machinda navarwi akamhanyira kuvanhu. Vaiti vebongozozo vakati vachiona mukuru wamauto ana varwi vake, vakabva varega kurova Pauro."},{"book":"Mabasa","chapter":"21","verse":"33","text":"Mukuru wamauto akauya akasunga Pauro uye akarayira kuti asungwe nengetani mbiri. Ipapo akamubvunza kuti akanga ari ani uye kuti akanga aitei."},{"book":"Mabasa","chapter":"21","verse":"34","text":"Vamwe vaiva pakati pavanhu vazhinji ava vakadanidzira, mumwe ichi, mumwe icho, uye sezvo mukuru wamauto akanga asingagoni kusvika pachokwadi chenyaya nokuda kwebope, akarayira kuti Pauro aiswe kudzimba dzavarwi."},{"book":"Mabasa","chapter":"21","verse":"35","text":"Pauro akati asvika pamatanho, bongozozo ravanhu rakanga rakurisa zvokuti akaita zvokutotakurwa navarwi."},{"book":"Mabasa","chapter":"21","verse":"36","text":"Vanhu vazhinji vaimutevera vakaramba vachidanidzira vachiti, “Ngaaurayiwe!”"},{"book":"Mabasa","chapter":"21","verse":"37","text":"Varwi pavakanga vava kuda kupinza Pauro mudzimba dzavarwi, akakumbira mukuru wavarwi akati, “Ndingataurawo nemi here?”"},{"book":"Mabasa","chapter":"21","verse":"38","text":"Ko, hauzi uya muIjipita akamutsa bope, akatungamirira zviuru zvina zvavapanduki mugwenga nguva dzakapfuura here?”"},{"book":"Mabasa","chapter":"21","verse":"39","text":"Pauro akapindura akati, “Ini ndiri muJudha anobva kuTasasi kuSirisia, munhu weguta rakakurumbira. Ndapota regai nditaure kuvanhu.”"},{"book":"Mabasa","chapter":"21","verse":"40","text":"Akati apiwa mvumo nomukuru wavarwi, Pauro akamira pamatanho akaninira vanhu noruoko rwake. Uye vakati vanyarara vose, akati kwavari nechiHebheru:"}]}