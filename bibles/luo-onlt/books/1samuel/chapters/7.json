{"data":[{"book":"1 Samuel","chapter":"7","verse":"1","text":"Jo-Kiriath Jearim nobiro mokawo Sandug Muma mar Jehova Nyasaye. Ne gitere e od Abinadab mane ni e got, kendo negiwalo Eliazar ma wuode mondo orit Sandug Muma mar Jehova Nyasaye."},{"book":"1 Samuel","chapter":"7","verse":"2","text":"Sandug Muma nobudho Kiriath Jearim kuom higni piero ariyo, jo-Israel duto nokuyo mi odok ir Jehova Nyasaye."},{"book":"1 Samuel","chapter":"7","verse":"3","text":"Kendo Samuel nowachone jo-Israel duto niya, “Ka udwogo ir Jehova Nyasaye gi chunyu duto, to goluru nyiseche mag jopinje mamoko ma un-go kod mag Ashtoreth, to chiwreuru ni Jehova Nyasaye kendo en kende ema utine, mi noresu kogolou e lwet jo-Filistia.”"},{"book":"1 Samuel","chapter":"7","verse":"4","text":"Omiyo jo-Israel nogolo mowito nyisechegi mag Baal gi mag Ashtoreth; mine gitiyo ne Jehova Nyasaye kende."},{"book":"1 Samuel","chapter":"7","verse":"5","text":"Eka Samuel nowacho niya, “Chokuru jo-Israel duto Mizpa, anto abiro lemo ka akwayonu Jehova Nyasaye.”"},{"book":"1 Samuel","chapter":"7","verse":"6","text":"Kane gisechokore kanyakla Mizpa ne giumbo pi mi gipuko e nyim Jehova Nyasaye. Odiechiengno negitweyo chiemo ka gihulo richo kagiwacho niya, “Waseketho e nyim Jehova Nyasaye.” Kendo Samuel nobedo jatend Israel e piny Mizpa."},{"book":"1 Samuel","chapter":"7","verse":"7","text":"Kane jo-Filistia owinjo ni jo-Israel nosechokore Mizpa, ruodhi mag jo-Filistia nobiro mondo omonjgi. To kane jo-Israel owinjo wachno, luoro nomakogi."},{"book":"1 Samuel","chapter":"7","verse":"8","text":"Negiwachone Samuel niya, “Kik iwe ma ok ikwayonwa Jehova Nyasaye ma Nyasachwa mondo omi oreswa e lwet jo-Filistia.”"},{"book":"1 Samuel","chapter":"7","verse":"9","text":"Eka Samuel nokawo nyarombo ma pod dhoth mi ochiwo ka misango miwangʼo pep ni Jehova Nyasaye. Noywak ni Jehova Nyasaye e lo jo-Israel, mi Jehova Nyasaye ne odwoke."},{"book":"1 Samuel","chapter":"7","verse":"10","text":"Kane Samuel pod chiwo misango miwangʼo pep, jo-Filistia noyworo machiegni mondo oked gi jo-Israel. To chiengʼno Jehova Nyasaye nomiyo polo omor matek kuom jo-Filistia manomiyogi luoro ma gikee ka gikia kuma gidhiye, kendo negiringo e nyim jo-Israel."},{"book":"1 Samuel","chapter":"7","verse":"11","text":"Jo-Israel nowuok Mizpa molawo jo-Filistia ma ginegogi e yo nyaka Beth-Kar."},{"book":"1 Samuel","chapter":"7","verse":"12","text":"Eka Samuel nokawo kidi mochungo e kind Mizpa gi Shen. Nochake ni Ebeneza kowacho niya, “Jehova Nyasaye osekonyowa nyaka ka.”"},{"book":"1 Samuel","chapter":"7","verse":"13","text":"Omiyo jo-Filistia nolo mine ok gichako gimonjo piny jo-Israel kendo."},{"book":"1 Samuel","chapter":"7","verse":"14","text":"Mier mane jo-Filistia omayo jo-Israel kochakore Ekron nyaka Gath nodwoknegi, Israel noreso gwenge mane okiewo kode koa e loch jo-Filistia. Kendo kwe nobedo e kind Israel gi jo-Amor."},{"book":"1 Samuel","chapter":"7","verse":"15","text":"Samuel nobedo jangʼad bura e piny Israel e ndalo duto mag ngimane."},{"book":"1 Samuel","chapter":"7","verse":"16","text":"Higa ka higa nolworore koa Bethel nyaka Gilgal gi Mizpa kongʼado bura ne jo-Israel kuonde duto."},{"book":"1 Samuel","chapter":"7","verse":"17","text":"To kinde duto ne odokga Rama, kuma dalane ne nitie, kanyo bende ne ongʼadoe bura ne jo-Israel. Ne ogero kendo mar misango ne Jehova Nyasaye kanyo."}]}