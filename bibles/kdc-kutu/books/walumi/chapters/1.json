{"data":[{"book":"Walumi","chapter":"1","verse":"1","text":"Niye Paulo, na mtumwa wa Yesu Kilisito na mtumigwa, nisaguligwe na ng'hemigwe na Mulungu niwapetele wanhu Mbuli yake Inogile."},{"book":"Walumi","chapter":"1","verse":"2","text":"Mbuli Inogile ilongigwe na Mulungu toka mwaka kubitila watula ndagu zake, kamba viyandikigwe mna Maandiko Gang'alile."},{"book":"Walumi","chapter":"1","verse":"3","text":"Mbuli ino Inogile yomulonga Mwana wa Mulungu, Mndewa wetu Yesu Kilisito. Heyo kawa munhu kwa kuvumbuka mulukolo lwa Daudi."},{"book":"Walumi","chapter":"1","verse":"4","text":"Kwa nzila ya Loho Yang'alile, kalagusigwa kwa udahi mkulu kuwa Mwana wa Mulungu kwa kuzilibuligwa kwa wafile nayo yuyo Yesu Kilisito Mndewa wetu."},{"book":"Walumi","chapter":"1","verse":"5","text":"Kubitila heyo na kwa mbuli ya twaga jake tubokela ng'hekewa na tuwa watumigwa, tuwalongoze wanhu wa isi zose wategeleze kwavija womtamanila."},{"book":"Walumi","chapter":"1","verse":"6","text":"Vivija mweye mwa mna iwanhu wasaguligwe kuwa wanhu wa Yesu Kilisito."},{"book":"Walumi","chapter":"1","verse":"7","text":"Avo nowandikila mweye mose mukala ako Lumi, mweye munogeligwe na Mulungu na kawasagula muwe wanhu zake wang'alile."},{"book":"Walumi","chapter":"1","verse":"8","text":"Tanhu, nomgwaa nhogolwa Mulungu wangu kubitila Yesu Kilisito mbuli ya mweye mose, kwavija kumtamanila kwenu Mulungu kuhulikigwa na wanhu wose wa mwiisi."},{"book":"Walumi","chapter":"1","verse":"9","text":"Mulungu inimsang'hanila kwa moyo wangu wose, kwa kuwapetela wanhu Mbuli Inogile ya Mwanage, ayo yolola kuwa nowakumbuka mweye,"},{"book":"Walumi","chapter":"1","verse":"10","text":"miyanza mingi nahampula Mulungu. Nompula Mulungu yahalonda, yatende idahike niwatembelele mweye sambi."},{"book":"Walumi","chapter":"1","verse":"11","text":"Nosulukila ng'hani niwone, muladi niwatende mumwede kiloho na niwagangamize."},{"book":"Walumi","chapter":"1","verse":"12","text":"Niye ng'hala nifambula vino, wose mweye na niye tuigangamize, tamanilo jangu kwa Mulungu dowagangamiza mweye na tamanilo jenu kwa Mulungu donigangamiza niye."},{"book":"Walumi","chapter":"1","verse":"13","text":"Ndugu zangu nolonda mujuwe, miyanza mingi nilonda kuwatembelela, lakini mhotigwa kutenda avo mbaka sambi. Nilonda kumwenu mweye wanhu wamtogole Mulungu kamba vija viwatogole wanhu wayagwe haweli Wayahudi."},{"book":"Walumi","chapter":"1","verse":"14","text":"Nina ng'honde ya kuwapetela wanhu wose, Wagiliki na haweli Wagiliki, wabala na wabozi."},{"book":"Walumi","chapter":"1","verse":"15","text":"Lekaavo nosulukila ng'hani vivija niwapetele Mbuli Inogile mweye mukala ako Lumi."},{"book":"Walumi","chapter":"1","verse":"16","text":"Siyonela kinyala bule Mbuli Inogile, kwavija ina udahi wa Mulungu wakumkombola munhu yoyose yotogola, tanhu kwa Wayahudi, abaho kwa wanhu haweli Wayahudi."},{"book":"Walumi","chapter":"1","verse":"17","text":"Kwavija Mbuli Inogile yogubula vija Mulungu viyowatenda wanhu wanoge mgameso gake. Mbuli ino yotendeka kwa kutamanila, kusongela haichanduso mbaka kuuhelelo. Kamba Maandiko Gang'alile vigalonga, “Munhu yatendigwe kanoga na Mulungu, kokuwa mgima kwa kumtamanila.”"},{"book":"Walumi","chapter":"1","verse":"18","text":"Mulungu kaigubula ng'hasiliki yake kulawa kuulanga mbuli ya gehile gose na nzambi za wanhu, awo kwa gaja gehile gowosang'hana woukimila ukweli sekeujuwike."},{"book":"Walumi","chapter":"1","verse":"19","text":"Avo gose gotenda Mulungu yajuwike kumwao gagubuligwa, kwavija Mulungu mwenyego kawagubulila."},{"book":"Walumi","chapter":"1","verse":"20","text":"Toka Mulungu yaumbe isi, udahi wake wa mazuwa gose na vija viyali, hamoja havoneka kwa meso, lakini vojuwika kwa kulola vinhu viyaumbile Mulungu. Avo wanhu hawadaha bule kuigombela!"},{"book":"Walumi","chapter":"1","verse":"21","text":"Wamjuwa Mulungu, lakini hawamgwaa ukulu, hebu kumgwaa nhogolwa, magesa gao gamema ubozi, mizoyo yao imema ziza."},{"book":"Walumi","chapter":"1","verse":"22","text":"Wenyego woitapa wabala kumbe wabozi."},{"book":"Walumi","chapter":"1","verse":"23","text":"Woleka kumgwaa ukulu Mulungu yeli mgima siku zose, wovigwaa ukulu vinyago, viigalile na wanhu wofa na ndege na wanyama na wang'onyo wotambala."},{"book":"Walumi","chapter":"1","verse":"24","text":"Avo Mulungu kawaleka wasulukile gehile mmizoyo yao, na woitendela vinhu vigela kinyala mzing'huli zao."},{"book":"Walumi","chapter":"1","verse":"25","text":"Wougalusa ukweli wa Mulungu kwa uvizi, wovitambikila na kuvisang'hanila vija viyaumbile Mulungu na womuleka ija Yaumbile, heyo yolondeka kutogoligwa siku zose. Ona!"},{"book":"Walumi","chapter":"1","verse":"26","text":"Kwavija wotenda vino, Mulungu kawaleka wawinze mbuli zigela kinyala mbaka watwanzi waleka kuwasa na wambigalo na woilonda wao kwa wao."},{"book":"Walumi","chapter":"1","verse":"27","text":"Wambigalo vivija woleka kuwasa na watwanzi, woilonda wao kwa wao. Wambigalo kwa wambigalo woitendela mbuli zigela kinyala, avo waigalila wenyego nhaguso ilondeka kwa gaja gowosang'hana."},{"book":"Walumi","chapter":"1","verse":"28","text":"Kwavija wanhu awo walema kumjuwa Mulungu kwa nzewele zao, Mulungu nayo kawaleka wakweleleze nzewele zao zihile, nao wasang'hana mbuli zigomesigwe kusang'hanwa."},{"book":"Walumi","chapter":"1","verse":"29","text":"Wanhu wano wamema gose gehile, kwiha na umelo na wogevuza wayagwe. Wamema migongo na ukomaji na ndwagi na uvizi na magesa gehile. Wolonga wayao,"},{"book":"Walumi","chapter":"1","verse":"30","text":"woivizila, womwihila Mulungu, wanhu weli na nyodo, wasede wanhu weli na magoda, wanhu wogesa nzila ziyagwe za kutenda gehile. Hawawategeleza tatazao na mamazao,"},{"book":"Walumi","chapter":"1","verse":"31","text":"waduhu nzewele, hawatenda ziwalongile, hawawanogela wanhu na waduhu bazi kwa wanhu wayagwe."},{"book":"Walumi","chapter":"1","verse":"32","text":"Wajuwa malagizo ganogile ga Mulungu golonga wanhu wotenda mbuli azo wolondeka wafe. Hawahelele kutenda mbuli azo ziiyeka lakini vivija wowagwaa pala ukulu wanhu wotenda mbuli zizo."}]}