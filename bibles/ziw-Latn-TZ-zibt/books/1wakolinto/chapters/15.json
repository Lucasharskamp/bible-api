{"data":[{"book":"1Wakolinto","chapter":"15","verse":"1","text":"Elo, walukolo weyangu, nawakumbusani mbuli yedi ya Kulisito idya niwagambileni, niyo mwaihokela naho uzumizi wenyu ukutozesa."},{"book":"1Wakolinto","chapter":"15","verse":"2","text":"Kwa sila iyo mwambulwa, uneva mkeva Mbuli yedi ni longile, na uneva uzumizi wenyu siyo wabule."},{"book":"1Wakolinto","chapter":"15","verse":"3","text":"Miye siwenkani nyuwe mbuli iligane vitendese, idya miye nihokele, kugamba Kulisito nakabanika kwachausa cha masa yetu, saviya viwandikwe mwa Mawandiko Yakukile,"},{"book":"1Wakolinto","chapter":"15","verse":"4","text":"kugamba nakahambwa naho nakauyuka zuwa dya katatu, saviya Mawandiko yawandikwe,"},{"book":"1Wakolinto","chapter":"15","verse":"5","text":"kugamba kamlaila Petulo, akaheza awalaila wadya wasigilwa mlongo na waidi."},{"book":"1Wakolinto","chapter":"15","verse":"6","text":"Akaheza awalaila walukolo wa bunga dya wazumile magana mashano kwa nkanana imwenga, walozize wawo wachei wajima kubula vino haluse, mna awatuhu wabanikaga."},{"book":"1Wakolinto","chapter":"15","verse":"7","text":"Akajika amlaila Yakobo, naho awalaila wasigilwa wose."},{"book":"1Wakolinto","chapter":"15","verse":"8","text":"Eze abinde wose, niyo anilaila miye, hata hegu nendaga saviya mntu elekwe mwe chipindi sicho chakwe."},{"book":"1Wakolinto","chapter":"15","verse":"9","text":"Kwaviya miye ni mdodo vitendese mgati mwa wasigilwa naho siwagilwe kwitangwa msigilwa, kwaviya nadihizaga bunga dya wamzumile Chohile."},{"book":"1Wakolinto","chapter":"15","verse":"10","text":"Mna, kwa mbazi za Chohile, vino nivyo nili, naho mbazi zakwe zikwangu zitenda sizo za bule, mna nongezekelaga vitendese kudamanya ndima kujinka woseni, mna suyo miye, mna ni mbazi za Chohile hamwenga namiye."},{"book":"1Wakolinto","chapter":"15","verse":"11","text":"Mnalo, vitende ni miye hegu ni wadya, nivyo chikulonga, naho nivyo mzumile."},{"book":"1Wakolinto","chapter":"15","verse":"12","text":"Haluse, hegu ulosi chikulonga kugamba Kulisito kauyuswa, ni mbwani wamwenga wenyu wagamba kuuyuka hakuhali?"},{"book":"1Wakolinto","chapter":"15","verse":"13","text":"Uneva kuuyuka hakuhali, Kulisito naye hauyuke,"},{"book":"1Wakolinto","chapter":"15","verse":"14","text":"uneva Kulisito hauyuke, kulonga kwetu mbuli ya Chohile ni kwabule, naho kuzumila kwenyu ni kwabule."},{"book":"1Wakolinto","chapter":"15","verse":"15","text":"Elo suwe nachitenda wadanti kulongozi kwa Chohile, kwaviya na chilonga kugamba Chohile nakamuuyusa Kulisito. Mna kumbeke Kulisito hauyuke uneva ni chindedi kugamba wabanike hawakuuyuswa."},{"book":"1Wakolinto","chapter":"15","verse":"16","text":"Kwaviya, uneva nichindedi kugamba wabanike hawakuuyuka, uyo Kulisito hauyuke."},{"book":"1Wakolinto","chapter":"15","verse":"17","text":"Naho uneva Kulisito hauyuswe, kuzumila kwenyu ni kwabule, mchei mwe masa yenyu."},{"book":"1Wakolinto","chapter":"15","verse":"18","text":"Elo wadya wose wabanike wakamzumila Kulisito waga."},{"book":"1Wakolinto","chapter":"15","verse":"19","text":"Uneva msuhi wetu mwa Kulisito wegama mwe wikazi wa haluse du, suwe chi wantu wa kufiliswa mbazi kujinka watuhu wose mwe isi."},{"book":"1Wakolinto","chapter":"15","verse":"20","text":"Mna ichindedi ni kugamba Kulisito kauyuswa, saviya mbuli ikuchinka msuhi kugamba wadya wabanikaga nawo nawauyuswe."},{"book":"1Wakolinto","chapter":"15","verse":"21","text":"Kwaviya saviya file ikwigalwa ni mntu, kuuyuka nako kwigalwa ni mntu."},{"book":"1Wakolinto","chapter":"15","verse":"22","text":"Saviya wantu wose wakubanika kwa kulungana na Adamu, niivyo wose nawauyuswe kwa kulungana na Kulisito."},{"book":"1Wakolinto","chapter":"15","verse":"23","text":"Mna chila yumwenga chipindi chakwe, kakonga Kulisito, vikaheza wadya wakwe Kulisito mwe chipindi Kulisito neze."},{"book":"1Wakolinto","chapter":"15","verse":"24","text":"Vikaheza uhelo naubule, Kulisito nabalange chila useuta wa chimuye na udahi wa nguvu za chiza naho na mwinke Chohile Tate Uzumbe."},{"book":"1Wakolinto","chapter":"15","verse":"25","text":"Kwaviya Kulisito nalongoze kubula aho Chohile akunga awahume wankondo wakwe wose."},{"book":"1Wakolinto","chapter":"15","verse":"26","text":"Mnkondo akukomelekela kubalangwa ni file."},{"book":"1Wakolinto","chapter":"15","verse":"27","text":"Kwaviya, Mawandiko yagamba, “Chohile kaika vintu vyose hasi heviga vyakwe.” Ni chindedi kugamba ulosi ukugamba “vintu vyose”, haukumhanganya Chohile mwenye, akuvika vintu ivyo hasi ha Kulisito."},{"book":"1Wakolinto","chapter":"15","verse":"28","text":"Mna aho vintu vyoseni vikunga vikwe mwe uzumbe wa Kulisito, naho uyo Mwana akunga eike ha Chohile, aikiye vyose hasi ho uzumbe wakwe, chani Chohile atende Zumbe ywa vyose."},{"book":"1Wakolinto","chapter":"15","verse":"29","text":"Uneva uyuso hauhali, togolani wantu wadya wakubatizwa kwachausa cha wabanike nawatende mbwani? Uneva wabanike hawakuuyuswa, ni mbwani wantu wakubatizwa kwachausa chawo?"},{"book":"1Wakolinto","chapter":"15","verse":"30","text":"Suwe naswi, ni mbwani chikwejela mwe nkondo chila sa?"},{"book":"1Wakolinto","chapter":"15","verse":"31","text":"Walukolo weyangu, miye nahangwa ni file chila zuwa! Chinyemi ninanacho mwa nyuwe mo kulungana na Kulisito Yesu Zumbe dyetu kwanitenda nilonge mbuli ino."},{"book":"1Wakolinto","chapter":"15","verse":"32","text":"Uneva viya nifanyanye kudamanya ni kwa chi mntu du, kudya kutowana kwangu na makala yehiye mwe Efeso nakukaninka chibwani? Uneva wabanike hawakuuyuka, elo, “Chidye na kunywa, kwaviya luvi nachibanike.”"},{"book":"1Wakolinto","chapter":"15","verse":"33","text":"Msekudantwa! “Umbuya wihiye wabalanga untu wedi.”"},{"book":"1Wakolinto","chapter":"15","verse":"34","text":"Inukani! Lekani kudamanya masa, wamwenga wenyu hawammanyize Chohile. Nawagambilani ino ni soni nkulu kwenyu!"},{"book":"1Wakolinto","chapter":"15","verse":"35","text":"Mna mntu adaha kuza, “Wabanike wadaha kuuyuka vivihi? Nawatende na mwili wani?”"},{"book":"1Wakolinto","chapter":"15","verse":"36","text":"Mse kutenda wahezi! Ukahanda mbeyu, hainafile haikuhota."},{"book":"1Wakolinto","chapter":"15","verse":"37","text":"Ukuhanda ni mbeyu du, saviya ngano hegu ntuhu, mna suwo mmea mjima ukwiza kulaila."},{"book":"1Wakolinto","chapter":"15","verse":"38","text":"Chohile ainka imbeyu iyo mwili akunga mwenye, chila mbeyu yatenda na mti saviya yumbigwe yenye."},{"book":"1Wakolinto","chapter":"15","verse":"39","text":"Mili ya vyumbe vyose hailigane. Mili ya wantu ni imwenga, ya wanyama ivituhu, ya wadege ivituhu, mili ya samaki nayo ivituhu."},{"book":"1Wakolinto","chapter":"15","verse":"40","text":"Kuna mili ya kwembingu na mili ya mwe isi, ukuka wa mili ya kwembingu ni mtuhu, na ukuka we mili ye isi ni mtuhu."},{"book":"1Wakolinto","chapter":"15","verse":"41","text":"Zuwa dina ukuka wakwe, mnenge nawo wakwe, na ntondo nazo zina wakwe, hata mwe ntondo zenye hazikuligana mwe ukuka."},{"book":"1Wakolinto","chapter":"15","verse":"42","text":"Nivyo vili mo kuyuswa wabanike. Enga viya mbeyu, mwili wahambwa hasi ukatenda mwe hali ya kubanika, mna wauyuswa mwe hali heukubanika."},{"book":"1Wakolinto","chapter":"15","verse":"43","text":"Wahambwa mwe hali nchiwa, wauyuswa mwe hali ya ukulu, wahambwa mwe hali isokele, wauyuswa ukatenda na nguvu."},{"book":"1Wakolinto","chapter":"15","verse":"44","text":"Ukahambwa ni mwili wa kolwa, ukauuyuswa ni mwili wa Chimuye. Uneva kuna mwili wa chimntu nakutende na mwili wa Chimuye."},{"book":"1Wakolinto","chapter":"15","verse":"45","text":"Kwaviya mawandiko yawandikwa, “Mntu ywa nkongo, Adamu, nendile ni chumbe china ujima”, mna Adamu akukomelekela ni Muye ukuwenka ujima."},{"book":"1Wakolinto","chapter":"15","verse":"46","text":"Ukulongola suwo udya umwili we chimuye, mna udya umwili we chimntu, ukajika watimila umwili we dikolwa."},{"book":"1Wakolinto","chapter":"15","verse":"47","text":"Adamu ywa nkongo, kaumbwa kwa ulongo, kalaila mwe isi, Adamu ywa kaidi kalaila kwembingu."},{"book":"1Wakolinto","chapter":"15","verse":"48","text":"Wose wemwe isi wenga uyo mntu aumbigwe kwa ulongo, wadya wa kwembingu wenga yudya alaile kwembingu."},{"book":"1Wakolinto","chapter":"15","verse":"49","text":"Saviya chikuligana na yudya aumbigwe kwa ulongo, nivyo nachiligane na uyo mntu alaile kwembingu."},{"book":"1Wakolinto","chapter":"15","verse":"50","text":"Elo walukolo, nagamba vino, Chiya chumbigwe kwa mwili na sakame hakikudaha kutenda hamwenga na Uzumbe wa Chohile, na chiya chikubanika hakikudaha kutenda hechikubanika."},{"book":"1Wakolinto","chapter":"15","verse":"51","text":"Tegelezeni, nawagambilani mbuli yefisize, suwe hachibanike chose, mna chose nachihitulwe,"},{"book":"1Wakolinto","chapter":"15","verse":"52","text":"aho, kugubika na kugubula meso, mwe digunda dya udumo, kwaviya gunda nadile, wabanike nawauyuswe, wekale hewekubanika naho, suwe naswi nachihitulwe."},{"book":"1Wakolinto","chapter":"15","verse":"53","text":"Kwaviya chila chikubanika chahitukila hechikubanika, mwili ukudaha kubanika uvale mwili haubanika."},{"book":"1Wakolinto","chapter":"15","verse":"54","text":"Elo mwili uno ukubanika ukatenda hakubanika, uhitukila heukubanika, aho naho nauchintizwe udya ulosi uwandikwe, “File yabalangwa, uhumi uchinta!”"},{"book":"1Wakolinto","chapter":"15","verse":"55","text":"“File, uhumi wako wikuhi?"},{"book":"1Wakolinto","chapter":"15","verse":"56","text":"Kulumiza kwa file kwalaila mwe masa, nguvu ya masa nayo yalaila mwe sigilizi ya Musa."},{"book":"1Wakolinto","chapter":"15","verse":"57","text":"Mna chimhongeze Chohile akuchinka uhumi kwa sila ya Zumbe dyetu Yesu Kulisito."},{"book":"1Wakolinto","chapter":"15","verse":"58","text":"Elo walukolo weyangu, mwekambe vyedi naho mtoge. Msekuleka kudamanya ndima ya Zumbe mazuwa yose, mkamanya kugamba kusulumila kwenyu kwachausa cha Zumbe suko kwa bule."}]}