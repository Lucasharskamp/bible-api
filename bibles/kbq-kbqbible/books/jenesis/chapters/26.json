{"data":[{"book":"Jenesis","chapter":"26","verse":"1","text":"Agatekna ko'ma Abrahamu knafi fore hu'neankna huno ana mopafina fore higeno, Aisaki'a Gerari kumate Filistia kini ne' Abimelekintega vu'ne."},{"book":"Jenesis","chapter":"26","verse":"2","text":"Ra Anumzamo'a agrite efore huno amanage huno asmi'ne. Nagrama kasmisua mopare manigahananki, Isipia ovuo."},{"book":"Jenesis","chapter":"26","verse":"3","text":"Ama mopafi mani'nege'na, Nagra asomu hunegantane'na kagri'ene kagehe'ine ama mopa mika nerami'na, Nagrama huvempa negafa Abrahamuma hunte'noa kea eri knare ha'neno."},{"book":"Jenesis","chapter":"26","verse":"4","text":"Nagra kagehe'ina zamazeri ra ha'nenke'za monafi hanafi kna hanage'na, Nagra ama mopa kagehe'i zamisugeno, kagehe'impinti miko kokankoka vahe'mo'za asomura erigahaze."},{"book":"Jenesis","chapter":"26","verse":"5","text":"Na'ankure kema huankea Abrahamu'a amagenenteno Nagri kasegene tra ke'nianena avariri'ne."},{"book":"Jenesis","chapter":"26","verse":"6","text":"Ana higeno Aisaki'a Gerari mopare mani'ne."},{"book":"Jenesis","chapter":"26","verse":"7","text":"Ana kumate vahe'mo'za Aisakina nenaronku antahi kageno agra a'nimo'e huno huzankura koro nehuno Nensaro'e hu'ne. Hagi agrama agesama antahiana Rebeka'a vahe'mofo anunu hu'are mani'negeno, ana kumate vahe'mo'za ahezanku anage hu'ne."},{"book":"Jenesis","chapter":"26","verse":"8","text":"Za'za kna anampi umaniteno, Aisaki'a nenaro Rebeka agazafe'negeno, Abimeleki'a Filistia kini ne'mo nomofo zaho eri kampinti ke'ne."},{"book":"Jenesis","chapter":"26","verse":"9","text":"Anante Abimeleki'a, Aisakina ke higeno egeno, amanage huno asami'ne, Antahio, tamage huno ami kagri a' mani'ne! Nahigenka kagra nensaro'e hunka hu'nane? Higeno Aisaki'a amanage huno asmi'ne, Na'ankure agriteku hu'za vahe'mo'za nahe fri'zanku anagea hu'noe."},{"book":"Jenesis","chapter":"26","verse":"10","text":"Higeno Abimeleki'a amanage hu'ne, Amazana naza hunerantane? Mago vahe'mo'ma neganaro'ene maseresina, kagra mago knaza eri tamisine."},{"book":"Jenesis","chapter":"26","verse":"11","text":"Anage huteno Abimeleki'a hakare vahe mago kasege antezmanteno amanage hu'ne, aza'o ama nero, nenarono avako'ma hanimofona ahe frigahaze."},{"book":"Jenesis","chapter":"26","verse":"12","text":"Hagi Aisaki'a ana mopafina avimaza hozafima hankre'neana ana kafufina 100'a agatereno hamare'ne. Ana higeno Ra Anumzamo'a asomu hunte'ne."},{"book":"Jenesis","chapter":"26","verse":"13","text":"Ana higeno Aisaki'a feno ne' fore nehuno, mago'ene ra huno tusi'a feno anteno, mika feno ante agatere'nea ne' mani'ne."},{"book":"Jenesis","chapter":"26","verse":"14","text":"Aisaki'a sipisipi zagane, memeki zagane, Bulimakaone, eri'za vahe'ene, rama'a ante'nege'za, Filistia vahe'mo'za zamasigu hunte'naze."},{"book":"Jenesis","chapter":"26","verse":"15","text":"Ana hige'za mika tinkerima agri nefa Abrahamu eri'za vahe'mo'zama ko'ma kafimante'nazana, Filisti'a vahe'mo'za mopa kate'za refite'naze."},{"book":"Jenesis","chapter":"26","verse":"16","text":"Hagi henka Abimeleki'a amanage huno Aisakina asmi'ne, Kagra tagrira tagaterenka hanave'nentake hananki, tagri'pintira atrenka vuo."},{"book":"Jenesis","chapter":"26","verse":"17","text":"Hazageno Aisaki'a atreno Gerari agupofi seli no omegino anantega mani'ne."},{"book":"Jenesis","chapter":"26","verse":"18","text":"Hagi Aisaki'a eteno korapa Abrahamu kafinte'nea tinkeriramina eri so'e hu'ne. Na'ankure nefa'ma fritege'za Filistia vahe'mo'za refite'naza tinkeri raminkino, kafiteno nefa'ma ami'nea agi'aramina erikasefa huno antetere hu'ne."},{"book":"Jenesis","chapter":"26","verse":"19","text":"Aisaki eri'za vahe'mo'za ana agupofi tinkeri nesageno, anampinti ti hanatino mareri'ne."},{"book":"Jenesis","chapter":"26","verse":"20","text":"Hianagi Gerari afu kva vahe'mo'za, Aisaki afu kva vahera frage huzmante'za amanage hu'naze. Ama tagri tine! Hazageno Aisaki'a agi'a Eseki'e huno ante'ne. 26:20 Ana agimofo agafa'a anahure, frage hu'naze. Na'ankure zamagra frage hunante'nazagu hu'ne."},{"book":"Jenesis","chapter":"26","verse":"21","text":"Aisaki eri'za vahe'mo'za mago'ane ru tinkeri nesageno, esaza hu'za Gerari vahe'mo'za fra vazizmente'naze. Fra vazizageno negeno, Aisaki'a ana tinkerimofona Sitne huno agia ante'ne. 26:21 Ana agimofo agafa'a anahure, hafra hu'naza tinkerie."},{"book":"Jenesis","chapter":"26","verse":"22","text":"Aisaki'a ana tinkeria atreno ru tinkeri ome kafige'za, hafra huontageno, ana tinkerimofo agi'a Rehoboti'e huno nenteno anage hu'ne, 26:22 Knare huno maniso'e hu kumare. na'ankure Ra Anumzamo'a tazahuno kankamuna retro hurante'neankita, ama ana mopare manineta, maka zampina knare hugahune."},{"book":"Jenesis","chapter":"26","verse":"23","text":"Hagi Aisaki'a ana kumara atreno marerino Berseba kumate uhanati'ne."},{"book":"Jenesis","chapter":"26","verse":"24","text":"Ana'ma uhanatia kenegera Ra Anumzamo'a efore humino amanage huno asami'ne, Nagra Abrahamu nafaka'amofo Anumzane, e'igu korora osuo. Nagra kagrane mani'nena asomura hunegantena henka'a kagripinti kegehe'za fore hanamoki'zminena zamazeri hakare hugahue. Na'ankure Abrahamu'a Nagri eri'za vahe mani'negu anara hugahue."},{"book":"Jenesis","chapter":"26","verse":"25","text":"Hutegeno Aisaki'a ana kumatera Kresramana vu ita trohuno, Ra Anumzamofo agi hanta vazino ana kumateke seli no azeri onetige'za, Aisaki eri'za vahe'mo'za mago tinkeri kafi'naze."},{"book":"Jenesis","chapter":"26","verse":"26","text":"Hagi Abimeleki'a Aisaki ome kenaku Gerari nevuno, magora knare antahintahi nemia ne' agi'a Ahusati'e, hanki magora sondia vahe'amofo kva ne' Fikoligizni neznavreno vu'ne."},{"book":"Jenesis","chapter":"26","verse":"27","text":"Aisaki'a amanage huno zamantahige'ne, Ko'ma mopa tamifintira tamavesra hunanteta nahe nati'nazanki, tamagra na'anku nagritega neaze?"},{"book":"Jenesis","chapter":"26","verse":"28","text":"Higeno ana kemofo nona'a anage hu'naze, Ra Anumzamo'a kagrane mani'neno kaza nehigeta negeta, tagra anage nehune, Kagri ene tagri ene amu'notifina tamage hunka huvempa naneke hugeta kagrane, tagranena hagerfita mani'maneno."},{"book":"Jenesis","chapter":"26","verse":"29","text":"Kagra, tagrira tazeri havizana osugahane. Tagra kazeri havizana kagrira osuta, trimpa frune hugantonkenka e'nane. Menina Ra Anumzamo knare huneganteno asomura hunegante."},{"book":"Jenesis","chapter":"26","verse":"30","text":"Hazageno ana kezmia nentahino, Aisaki'a ra kave kre zamentege'za tine ana ne'zana ne'naze."},{"book":"Jenesis","chapter":"26","verse":"31","text":"Nanterame oti'za raruma hu'za manisaza huvempagea hute'za, anante Aisaki'a huno, Tamarimpa frune viho, huno huzmantege'za vu'naze."},{"book":"Jenesis","chapter":"26","verse":"32","text":"Ana'ma huzamantege'za vaza zupa, Aisaki eri'za vahe'mo'za amanage hu'za eme asmi'naze. Hago mago tinkerima kafinompintira tina fore hie."},{"book":"Jenesis","chapter":"26","verse":"33","text":"Ana tinkerimofo agi'a Sibae huno ante'ne. 26:33 Agafa'a anahure, hanavege huvempa huza hagerfi'naza tinkerie. Meninena ana kumamo'a rahige'za Berseba kumare hu'za nehaze."},{"book":"Jenesis","chapter":"26","verse":"34","text":"Iso'a 40'a zagegafu maniteno, Hiti ne'mofo mofa' eri'ne, agi'a Juditi'e, nefa'a Beri'e. Hanki mago a'amofo agi'a Basematikino Hiti ne' Eloni mofare."},{"book":"Jenesis","chapter":"26","verse":"35","text":"Ana a'tremokizni mani'zamo Aisakine Rebekagiznia zanarimpa zanata zanami'ne."}]}