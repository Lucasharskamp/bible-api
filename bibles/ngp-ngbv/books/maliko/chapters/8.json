{"data":[{"book":"Maliko","chapter":"8","verse":"1","text":"Mwe mazuwa yadya, fyo tuhu dya want'hu dyadugana naho hamwenga. Wadya want'hu weze waswese cho ukudya, Yesu niyo awetanga wanamp'hina wakwe, awagamba,"},{"book":"Maliko","chapter":"8","verse":"2","text":"“Nawonela mbazi wano want'hu, na wanda na miye mazuwa yose aya matatu, naho ivi haluse waswesa kint'hu cho ukudya."},{"book":"Maliko","chapter":"8","verse":"3","text":"Uneva nnawagamba wauye kaya haheina kuwek'ha nk'hande, wadaha wakagwa mteho mwe sila, kwaviya watuhu weza kulawa hale.”"},{"book":"Maliko","chapter":"8","verse":"4","text":"Wanamp'hina wakwe niyo wamuuza, “Haluse ni kuhi aha he nyika kikudaha kupata nk'hande ya kuwenk'ha want'hu woseni awa?”"},{"book":"Maliko","chapter":"8","verse":"5","text":"Yesu niyo awauza, “Togoleni, mnanayo mikate mingahi?”"},{"book":"Maliko","chapter":"8","verse":"6","text":"Yesu niyo awagamba want'hu wekale hasi. Niyo aiguha idya mikate mfungate na kuivikila. Abendula bendula, awenk'ha wanamp'hina wakwe na kuwasigila wawapangile want'hu. Woho nao niyo wadamanya enga viya wasigilwe."},{"book":"Maliko","chapter":"8","verse":"7","text":"Naho nawanda na wasamaki wageke. Yesu niyo awavikila na kuwenk'ha wanamp'hina wakwe wawapangile want'hu."},{"book":"Maliko","chapter":"8","verse":"8","text":"Want'hu wose wadyaga na kwiguta. Niyo wanamp'hina wakwe wakasinya masigazi ye vibesu ve nk'hande vikumema nt'hangulu mfungate."},{"book":"Maliko","chapter":"8","verse":"9","text":"Hadya nahanda na want'hu wajink'hile magana milongo mine. Yesu niyo awalaga,"},{"book":"Maliko","chapter":"8","verse":"10","text":"niyo yehe hamwenga na wanamp'hina wakwe wakwela mwe ngalawa na kwita mwe mzi wa Dalumanuta."},{"book":"Maliko","chapter":"8","verse":"11","text":"Mafalisayo wamwenga niyo wamwizila Yesu, wakonga kuhigana naye. Nawakaunga wamtegele, ivo niyo wamgamba adamanye kilagiso cha kihungi kulawa kwe mbingu."},{"book":"Maliko","chapter":"8","verse":"12","text":"Mna Yesu niyo alugumila mwo moyo wakwe, niyo agamba, “Nii want'hu we cheleko iki waunga vilagiso va vihungi? Namigambilani ikindedi, hekihali kilagiso chochose wakunga wenk'higwe.”"},{"book":"Maliko","chapter":"8","verse":"13","text":"Yesu niyo awasa na kwingila mwe ngalawa, akonga kuita ng'ambu ye diziwa."},{"book":"Maliko","chapter":"8","verse":"14","text":"Wana mp'hina wakwe wajalaga kuguha mikate ya kuwakint'ha, nawanda na mkate umwenga du mwe ngalawa."},{"book":"Maliko","chapter":"8","verse":"15","text":"Yesu niyo awafunda kugamba, “Hangi nyuwe wenye, indeni na wengele ne ihamila ya Mafalisayo na ya Helode!”"},{"book":"Maliko","chapter":"8","verse":"16","text":"Niyo wakonga kuuzana, “Kalonga ivi kwaviya hakina mikate.”"},{"book":"Maliko","chapter":"8","verse":"17","text":"Yesu nakamanya viya nawakalonga, niyo awauza, “Nii mwauzana imbuli yo kuswesa mikate? Nyuwe mkei kumanya hegu kukombaganya? Imioyo yenyu ikei midala?"},{"book":"Maliko","chapter":"8","verse":"18","text":"Mnanayo meso mna hamkuona? Mnanayo magutwi mna hamkutegeleza? Hamkukumbukila?"},{"book":"Maliko","chapter":"8","verse":"19","text":"Viya nabendulaga idya mikate mishano na kuwenk'ha want'hu magana milongo mishano wadye? Vino nomlogota nt'hangulu nyingahi zimemile awabesu wasigale?”"},{"book":"Maliko","chapter":"8","verse":"20","text":"Niyo Yesu awauza, “Na hadya nabendulaga idya mikate mfungate na kuwenk'ha want'hu magana milongo mine wadye, nomkisanya nt'hangulu nyingahi zimemile masigazi?”"},{"book":"Maliko","chapter":"8","verse":"21","text":"Niyo awauza, “Mkei kukombaganya?”"},{"book":"Maliko","chapter":"8","verse":"22","text":"Niyo wabula ko mzi ukwitangwa Betisaida, niyo want'hu wamwigaila Yesu mnt'hu andile nt'hunt'hu. Wakamwiila amdose."},{"book":"Maliko","chapter":"8","verse":"23","text":"Yesu niyo amguha yudya nt'hunt'hu, aita naye kuse yo mzi. Niyo amtweela mate mwa meso, amwiikila mikono na kumuuza, “Wadaha kuwona kint'hu chochose?”"},{"book":"Maliko","chapter":"8","verse":"24","text":"Yudya mnt'hu niyo akaula na kugamba, “Heiye! Naona want'hu wakugenda, wekale enga miti.”"},{"book":"Maliko","chapter":"8","verse":"25","text":"Yesu niyo aika mikono yakwe naho mwa meso ya yudya mnt'hu. Nt'hambo ino, meso yakwe niyo yagubuka, anda aona kila kint'hu vedi vitendese."},{"book":"Maliko","chapter":"8","verse":"26","text":"Yesu niyo amgamba auye kaya, mna kamfingiza asekombokela kwo mzi udya."},{"book":"Maliko","chapter":"8","verse":"27","text":"Yesu hamwenga na wanamp'hina wakwe niyo wafosa no kuita mwe zikaya zi hagihi na Kaisalia Filipi. Viya wandile mwe sila, niyo Yesu awauza, “Nigambileni, want'hu wanitanga ni miye ani?”"},{"book":"Maliko","chapter":"8","verse":"28","text":"Niyo wamhitula, “Wamwenga wagamba ni Yohana Mbatizi, watuhu ni Eliya, naho kuna watuhu wakugamba ni yumwenga wa walotezi.”"},{"book":"Maliko","chapter":"8","verse":"29","text":"Niyo awauza woho, “Togoleni, nyuwe mwanitanga ni miye ani?”"},{"book":"Maliko","chapter":"8","verse":"30","text":"Yesu niyo awafunda wasekumgambila mnt'hu yeyose mbuli idya."},{"book":"Maliko","chapter":"8","verse":"31","text":"Niyo Yesu akonga kuwahiniza wanamp'hina wakwe. “Mwana wa Mnt'hu aungigwa kusulumizwa vidala hamwenga na kulemelwa na wadala vilongozi na wakulu wa walava nt'hambiko hamwenga na wahinizi we Miko. Naho naakomigwe, mna mwa mazuwa matatu yakwiza naauyuke.”"},{"book":"Maliko","chapter":"8","verse":"32","text":"Yesu nakayalonga aya haheiha kuyafisa kwa woho. Petulo niyo amguha hank'handa, akonga kumtivila."},{"book":"Maliko","chapter":"8","verse":"33","text":"Mna Yesu niyo awahitukila nakuwakaula wanamp'hina wakwe, niyo amfank'hila Petulo, “Halawe aha Mwavu! Hwikufanyanya mbuli za Mnungu, mna wafanyanya mbuli za kimnt'hu.”"},{"book":"Maliko","chapter":"8","verse":"34","text":"Niyo etanga fyo dya want'hu hamwenga na wanamp'hina wakwe no kuwagamba, “Uneva mnt'hu yeyose aunga kunitimila, akelemele mwenye, aguhe umsalaba chakwe atimile."},{"book":"Maliko","chapter":"8","verse":"35","text":"Mnt'hu akuunga aukombole ugima wakwe, nawazaganye, mna mnt'hu akuunga auzaganye ugima wakwe kwa ajili ya Miye na kwa ajili ya Mbuli Yedi ya Mnungu, naayokolwe."},{"book":"Maliko","chapter":"8","verse":"36","text":"Ivi mnt'hu naapatise mbwai anapata isi yose mna anawazaganye ugima wakwe?"},{"book":"Maliko","chapter":"8","verse":"37","text":"Hakihali k'hint'hu chochose akudaha kulava, avuzilwe naho ugima wakwe."},{"book":"Maliko","chapter":"8","verse":"38","text":"Mnt'hu akunionela soni miye hamwenga na mahinizo yangu mwe cheleko iki cho wavu hekimmanyize Mnungu, Mwana wa Mnt'hu namuwonele soni akeza kwiza mwo uwedi utendese wa Ise hamwenga na watumigwa wa kwe mbingu wakukile.”"}]}