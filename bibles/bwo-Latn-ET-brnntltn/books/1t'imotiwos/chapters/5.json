{"data":[{"book":"1 T'imotiwos","chapter":"5","verse":"1","text":"Ash eeno nihok'o woshde izuwe bako fayk'aye, jawetsono eshuwotskok'owa,"},{"book":"1 T'imotiwos","chapter":"5","verse":"2","text":"Gaawer máátsuwotsno indok'o woshde s'iile, baruwotsno mish mishuwotsk'o woshde s'aynon boon s'iile."},{"book":"1 T'imotiwos","chapter":"5","verse":"3","text":"Arikon bo keniho bo atse k'irts máátswotsi mangiwe"},{"book":"1 T'imotiwos","chapter":"5","verse":"4","text":"B keniho bí'atse k'irts mááatsu nana'otsi wee b na'i na'o b detsal nana'a manots shino bo maa ashuwotssh k'alo b́ geyituwo k'alune, bo indonat nihon bo indowonat aboowonsh gusho aaniwosh kash weeron fin boon gyituwo danne, manuwere Ik' gene'ushit keewe."},{"book":"1 T'imotiwos","chapter":"5","verse":"5","text":"Bi aal beyiru t'owu mááts wottsu, b tewuno Ik'ats woshde t'uwe aawo Ik'o bin b́ tep'etuwok'o Ik' k'onon kup'arr betuwaniye."},{"book":"1 T'imotiwos","chapter":"5","verse":"6","text":"Datsanatsi gene'ú mec'ro shunts t'oow máátsunmó bihe need'on k'irkiye."},{"book":"1 T'imotiwos","chapter":"5","verse":"7","text":"Bo atse gondo daatseraniyere bo beetuewk'o dananotsi boosh daniwe."},{"book":"1 T'imotiwos","chapter":"5","verse":"8","text":"B́ took jaguwotssh, bítsnor bomeyitsi ashuwotsi gawrawo bí b́ imnetiyo k'azkee, dab́ amaneraw ashuwotsiyeror iki gondefe."},{"book":"1 T'imotiwos","chapter":"5","verse":"9","text":"Keez ub natoniyere dash wotts bkenih k'irts máátsu t'oowo máátsuwots shúúts guut'eyru mezgebiyats guut'k'aye, dabnwor ik kenihosh amts máátsu woto bin geytuwe."},{"book":"1 T'imotiwos","chapter":"5","verse":"10","text":"Dabrnu nana'uwotsi shengshde ditson, ib dek'on, s'aynwots tufo mashon, kic'tswotsi tepon sheeng fin jamo k'alosh sheeng fin jamo finosh kup'tsu woto bish geytuwe."},{"book":"1 T'imotiwos","chapter":"5","verse":"11","text":"Bo kenih k'irts máatswotsitse enasherafa'úwots bo mets tewuno boon da'a b́de'e, Krstossh bo detsts shuno b́shapre mááts amo bo geyituwotse boon t'owu máátsuwotsi mazgabets mazabiyats guut'k'aye."},{"book":"1 T'imotiwos","chapter":"5","verse":"12","text":"Máátsanots shin Krstossh bokindts taareo bogaktsotsnowere botokats angshe bodowiri."},{"book":"1 T'imotiwos","chapter":"5","verse":"13","text":"Ando aani final beyo bodaneti, finl be mec'ro b́ woteftsere ash maa moots gúrar asho bo oniti, ash keewots bo kiniditi, keewosh boon geyira keewo bokeewiti."},{"book":"1 T'imotiwos","chapter":"5","verse":"14","text":"Hanshowere enasheraw t'owu máátswots máátso amr na'o bo shuwitwok'o, bo moono shengshde bo k'ezituwok'o, izituwe, hank'on t'elato boshútso t'afiyosh weerindo datsatse."},{"book":"1 T'imotiwos","chapter":"5","verse":"15","text":"Haniyere shinoru bo kenihi k'irts t'owu mááts ik ikuwots imneti weratse tuut Shed'ani shuutso sha'erne."},{"book":"1 T'imotiwos","chapter":"5","verse":"16","text":"Amants mááts iku meyitsere bo kenihi k'irts máátsuwots fa'ane wotiyal Ik' meyitsi ashuwotssh kur bowoterawok'o bíwere boon teúwiye, hank'onowere Ik' moow eegoru boon tep'etu deshaw bokenihi k'irts t'owu máátsuwotsi tep'o falfane."},{"book":"1 T'imotiwos","chapter":"5","verse":"17","text":"Ik' mootsi fino sheengshdek't jishiruwotsi, dabnu nabonat daniyonmawiru een ashuwotssh git kish wotts mango boosh geyife,"},{"book":"1 T'imotiwos","chapter":"5","verse":"18","text":"S'ayn mas'aafotse «Mááyo sirbiru minzi beero b́ no no tipk'aye,» mank'o «fintsosh damozo daats bísh geyiyfe» etre."},{"book":"1 T'imotiwos","chapter":"5","verse":"19","text":"Wee gito wee keez asho b́ gawiyala bako Ik' meyitsi ashuwotsi jishiru eenashats t'intseyiru s'aamiyo dek'k'aye."},{"book":"1 T'imotiwos","chapter":"5","verse":"20","text":"K'osh k'osh ashuwots boshatetwok'o morro finiru ashuwotsi ash jamwots shinatse giishowe."},{"book":"1 T'imotiwos","chapter":"5","verse":"21","text":"N finiru keew jamon iko ikoniyere n bogshrawo t iztsank'on jamo ik aawon ns'iletwok'o Ik'onat Iyesus Krstosn marat'ets melakiwots shinatse adaran neesh imre"},{"book":"1 T'imotiwos","chapter":"5","verse":"22","text":"N kisho ashuwotsats gerde boosh k'onr naashiwosh kark'aye, k'osh ashuwots morro nkayerawok'o n tooko s'aynon kord'e."},{"book":"1 T'imotiwos","chapter":"5","verse":"23","text":"N maac' weeshonat jam aawo n shodiruwi jangosh múk'shde weyiniyon dutsets biro úyee bako haniye okoon aats mec'ro ushk'aye."},{"book":"1 T'imotiwos","chapter":"5","verse":"24","text":"Ik ik ashuwots mrro be'ek b́ woto shin angshoniye b́kitsiri, k'osh ashuwots morro b́ be'et ja'arniye."},{"book":"1 T'imotiwos","chapter":"5","verse":"25","text":"Sheeng fino jamoshe b́ be'eti, aashat beyirwonwor be'eraniyere ooreratse."}]}