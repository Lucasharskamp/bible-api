{"data":[{"book":"Imisebenzi","chapter":"16","verse":"1","text":"Wafika eDebhe wedlulela eListra lapho okwakuhlala khona umfundi owayethiwa nguThimothi, olonina owaye ngumJudakazi, elikholwa, kodwa uyise engumGrikhi."},{"book":"Imisebenzi","chapter":"16","verse":"2","text":"Abazalwane baseListra lase-Ikhoniyamu babemncoma."},{"book":"Imisebenzi","chapter":"16","verse":"3","text":"UPhawuli wayefuna ukuhamba laye, ngakho wasemsoka ngenxa yamaJuda akuleyondawo ngoba bonke babekwazi ukuthi uyise wayengumGrikhi."},{"book":"Imisebenzi","chapter":"16","verse":"4","text":"Ekuhambeni kwabo kulelo lalelodolobho, babezethula izinqumo ezenziwa ngabapostoli labadala eJerusalema ukuze abantu bazilandele."},{"book":"Imisebenzi","chapter":"16","verse":"5","text":"Ngakho amabandla aqiniswa ekukholweni abantu banda mihla yonke."},{"book":"Imisebenzi","chapter":"16","verse":"6","text":"UPhawuli labaphelekezeli bakhe bayibhoda yonke imango yaseFirigiya laseGalathiya, uMoya oNgcwele esemalele ukuthi atshumayele ilizwi edolobheni lase-Ezhiya."},{"book":"Imisebenzi","chapter":"16","verse":"7","text":"Bathi sebefike emngceleni waseMisiya, bazama ukungena eBhithiniya, kodwa uMoya kaJesu kawubavumelanga."},{"book":"Imisebenzi","chapter":"16","verse":"8","text":"Ngakho bedlula eceleni kweMisiya behlela eTrowasi."},{"book":"Imisebenzi","chapter":"16","verse":"9","text":"Ebusuku uPhawuli wehlelwa ngumbono wendoda yaseMasedoniya imi imncenga isithi, “Woza eMasedoniya uzosisiza.”"},{"book":"Imisebenzi","chapter":"16","verse":"10","text":"UPhawuli esebone umbono lowo, sahle salungisa masinyane ukuthi siye eMasedoniya, sibona ukuthi uNkulunkulu wayesibizile ukuba sitshumayele ivangeli kubo."},{"book":"Imisebenzi","chapter":"16","verse":"11","text":"Sasuka eTrowasi sawela ulwandle santsheza saqonda eSamathrake, ngosuku olulandelayo sedlulela eNiyapholi."},{"book":"Imisebenzi","chapter":"16","verse":"12","text":"Sesisuka lapho saya eFiliphi, elaliyilona idolobho elikhulu lesiqinti seMasedoniya eyayibuswa ngamaRoma. Sahlala lapho okwensuku ezinengi."},{"book":"Imisebenzi","chapter":"16","verse":"13","text":"NgeSabatha saphumela ngaphandle kwamasango omuzi saya emfuleni sifuna indawo yokukhuleka. Sahlala phansi saqalisa ukukhuluma labesifazane ababebuthene khonapho."},{"book":"Imisebenzi","chapter":"16","verse":"14","text":"Omunye walabo ababelalele ngowesifazane owayethiwa nguLidiya, umthengisi welembu eliyibubende evela edolobheni laseThiyathira, ekhonza uNkulunkulu. INkosi yayivula inhliziyo yakhe ukuba emukele ilizwi likaPhawuli."},{"book":"Imisebenzi","chapter":"16","verse":"15","text":"Kwathi yena kanye labendlu yakhe sebebhaphathiziwe, wasinxusela emzini wakhe. Wathi, “Nxa lingemukela njengekholwa eNkosini, wozani lizohlala endlini yami.” Wasincenga savuma."},{"book":"Imisebenzi","chapter":"16","verse":"16","text":"Ngelinye ilanga sathi sisiya endaweni yokukhuleka sahlangana lentombazana eyayiyisigqili, ilomoya wobungoma. Yayizuzela abanini bayo imali enengi ngalokho kuhlahlula."},{"book":"Imisebenzi","chapter":"16","verse":"17","text":"Intombazana le yalandela uPhawuli lathi sonke imemeza isithi, “Amadoda la ayizinceku zikaNkulunkulu oPhezukonke, alitshela indlela yokusindiswa.”"},{"book":"Imisebenzi","chapter":"16","verse":"18","text":"Yakwenza lokhu okwensuku ezinengi. Ekucineni uPhawuli kwamcaphula lokho waphenduka wathi kuwo umoya, “Ngiyakulaya ngebizo likaJesu Khristu ukuthi uphume kuyo!” Umoya wahle waphuma kuyo khonapho."},{"book":"Imisebenzi","chapter":"16","verse":"19","text":"Abanikazi bentombazana bathi ngokunanzelela ukuthi ithemba labo lokuzuza imali laselinyamalele, bababamba, uPhawuli loSayilasi babadonsela enkundleni yokuthengisa ukuba bayeqondana leziphathamandla."},{"book":"Imisebenzi","chapter":"16","verse":"20","text":"Babamisa phambi kwabomantshi bathi, “Amadoda la angamaJuda asedunge idolobho lakithi"},{"book":"Imisebenzi","chapter":"16","verse":"21","text":"ngokukhuthaza imikhuba engaphandle komthetho ukuthi thina amaRoma siyamukele kumbe siyilandele.”"},{"book":"Imisebenzi","chapter":"16","verse":"22","text":"Ixuku layingenela indaba yokuhlasela uPhawuli loSayilasi, ngakho omantshi bathi kabakhululwe izigqoko batshaywe."},{"book":"Imisebenzi","chapter":"16","verse":"23","text":"Sebebatshaye kabuhlungu babaphosela entolongweni kwathiwa umlindijele abakhangele aqinisise."},{"book":"Imisebenzi","chapter":"16","verse":"24","text":"Esezwe lowomlayo wabafuqela endlini yentolongo ephakathi wababopha inyawo, wazibophela ensikeni."},{"book":"Imisebenzi","chapter":"16","verse":"25","text":"Sekungaba phakathi kwamabili ebusuku uPhawuli loSayilasi bakhuleka bahlabela amahubo kuNkulunkulu, ezinye izibotshwa zibalalele."},{"book":"Imisebenzi","chapter":"16","verse":"26","text":"Masinyane kwaba lokuzamazama komhlaba kwaze kwanyikinyeka lezisekelo zentolongo. Izivalo zentolongo zathi gwabu zavuleka, amaketane ezibotshwa athukuluka."},{"book":"Imisebenzi","chapter":"16","verse":"27","text":"Umlindijele waphaphama, wathi ngokubona iminyango yentolongo ivulekile, wakhokha inkemba yakhe esefuna ukuzibulala ngoba ekhumbula ukuthi izibotshwa zasezibalekile."},{"book":"Imisebenzi","chapter":"16","verse":"28","text":"Kodwa uPhawuli wamemeza wathi, “Ungazilimazi bo! Sikhona sonke!”"},{"book":"Imisebenzi","chapter":"16","verse":"29","text":"Umlindijele wathi kakulethwe izibane, wangena wazilahla phambi kukaPhawuli loSayilasi eqhaqhazela."},{"book":"Imisebenzi","chapter":"16","verse":"30","text":"Wasebakhuphela phandle wababuza wathi, “Madoda, ngenzeni ukuze ngisindiswe na?”"},{"book":"Imisebenzi","chapter":"16","verse":"31","text":"Baphendula bathi, “Kholwa eNkosini uJesu, uzasindiswa; wena kanye lendlu yakho.”"},{"book":"Imisebenzi","chapter":"16","verse":"32","text":"Basebemtshumayeza ngelizwi leNkosi kanye labanye abendlu yakhe."},{"book":"Imisebenzi","chapter":"16","verse":"33","text":"Ngalelohola lebusuku umlindijele wabathatha wabagezisa imvimvinya zabo; kwasekusithi khonokho nje yena labendlu yakhe bahle babhaphathizwa."},{"book":"Imisebenzi","chapter":"16","verse":"34","text":"Umlindijele wahamba labo endlini yakhe, wabapha ukudla. Indlu yakhe yonke yaba lokuthokoza ngoba basebekholwa kuNkulunkulu."},{"book":"Imisebenzi","chapter":"16","verse":"35","text":"Kwathi sokusile, omantshi bathuma amanxusa abo kumlindijele lomlayo othi: “Bakhulule abantu labo.”"},{"book":"Imisebenzi","chapter":"16","verse":"36","text":"Umlindijele watshela uPhawuli wathi, “Omantshi sebethe wena loSayilasi likhululwe. Selingahamba. Lihambe ngokuthula.”"},{"book":"Imisebenzi","chapter":"16","verse":"37","text":"Kodwa uPhawuli wathi emanxuseni: “Basibhaxabule phambi kwabantu singazange sithonisiswe thina singamaRoma agcweleyo, basiphosela entolongweni. Kanti manje sebefuna ukusikhupha ngasese na? Hatshi! Kababuye bona ngokwabo bazesikhupha.”"},{"book":"Imisebenzi","chapter":"16","verse":"38","text":"Amanxusa akubika lokhu kubomantshi abathi ngokuzwa ukuthi uPhawuli loSayilasi babengamaRoma agcweleyo, bethuka."},{"book":"Imisebenzi","chapter":"16","verse":"39","text":"Beza ukuzabancenga, babakhupha entolongweni, babacela ukuthi basuke kulelodolobho."},{"book":"Imisebenzi","chapter":"16","verse":"40","text":"UPhawuli loSayilasi sebephumile entolongweni baya endlini kaLidiya lapho abahlangana khona labazalwane babaqinisa. Basebesuka bahamba."}]}