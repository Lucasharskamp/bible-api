{"data":[{"book":"Amsāl","chapter":"10","verse":"1","text":"Zail meṅ Sulemān kī amsāl qalamband haiṅ."},{"book":"Amsāl","chapter":"10","verse":"2","text":"Ḳhazānoṅ kā koī fāydā nahīṅ agar wuh bedīn tarīqoṅ se jamā ho gae hoṅ, lekin rāstbāzī maut se bachāe rakhtī hai."},{"book":"Amsāl","chapter":"10","verse":"3","text":"Rab rāstbāz ko bhūke marne nahīṅ detā, lekin bedīnoṅ kā lālach rok detā hai."},{"book":"Amsāl","chapter":"10","verse":"4","text":"Ḍhīle hāth ġhurbat aur mehnatī hāth daulat kī taraf le jāte haiṅ."},{"book":"Amsāl","chapter":"10","verse":"5","text":"Jo garmiyoṅ meṅ fasal jamā kartā hai wuh dānishmand beṭā hai jabki jo fasal kī kaṭāī ke waqt soyā rahtā hai wuh wālidain ke lie sharm kā bāis hai."},{"book":"Amsāl","chapter":"10","verse":"6","text":"Rāstbāz kā sar barkat ke tāj se ārāstā rahtā hai jabki bedīnoṅ ke muṅh par zulm kā pardā paṛā rahtā hai."},{"book":"Amsāl","chapter":"10","verse":"7","text":"Log rāstbāz ko yād karke use mubārak kahte haiṅ, lekin bedīn kā nām saṛ kar miṭ jāegā."},{"book":"Amsāl","chapter":"10","verse":"8","text":"Jo dil se dānishmand hai wuh ahkām qabūl kartā hai, lekin bakwāsī tabāh ho jāegā."},{"book":"Amsāl","chapter":"10","verse":"9","text":"Jis kā chāl-chalan be'ilzām hai wuh sukūn se zindagī guzārtā hai, lekin jo ṭeṛhā rāstā iḳhtiyār kare use pakaṛā jāegā."},{"book":"Amsāl","chapter":"10","verse":"10","text":"Āṅkh mārne wālā dukh pahuṅchātā hai, aur bakwāsī tabāh ho jāegā."},{"book":"Amsāl","chapter":"10","verse":"11","text":"Rāstbāz kā muṅh zindagī kā sarchashmā hai, lekin bedīn ke muṅh par zulm kā pardā paṛā rahtā hai."},{"book":"Amsāl","chapter":"10","verse":"12","text":"Nafrat jhagaṛe chheṛtī rahtī jabki muhabbat tamām ḳhatāoṅ par pardā ḍāl detī hai."},{"book":"Amsāl","chapter":"10","verse":"13","text":"Samajhdār ke hoṅṭoṅ par hikmat pāī jātī hai, lekin nāsamajh sirf ḍanḍe kā paiġhām samajhtā hai."},{"book":"Amsāl","chapter":"10","verse":"14","text":"Dānishmand apnā ilm mahfūz rakhte haiṅ, lekin ahmaq kā muṅh jald hī tabāhī kī taraf le jātā hai."},{"book":"Amsāl","chapter":"10","verse":"15","text":"Amīr kī daulat qilāband shahr hai jis meṅ wuh mahfūz hai jabki ġharīb kī ġhurbat us kī tabāhī kā bāis hai."},{"book":"Amsāl","chapter":"10","verse":"16","text":"Jo kuchh rāstbāz kamā letā hai wuh zindagī kā bāis hai, lekin bedīn apnī rozī gunāh karne ke lie istemāl kartā hai."},{"book":"Amsāl","chapter":"10","verse":"17","text":"Jo tarbiyat qabūl kare wuh dūsroṅ ko zindagī kī rāh par lātā hai, jo nasīhat nazarandāz kare wuh dūsroṅ ko sahīh rāh se dūr le jātā hai."},{"book":"Amsāl","chapter":"10","verse":"18","text":"Jo apnī nafrat chhupāe rakhe wuh jhūṭ boltā hai, jo dūsroṅ ke bāre meṅ ġhalat ḳhabreṅ phailāe wuh ahmaq hai."},{"book":"Amsāl","chapter":"10","verse":"19","text":"Jahāṅ bahut bāteṅ kī jātī haiṅ wahāṅ gunāh bhī ā maujūd hotā hai, jo apnī zabān ko qābū meṅ rakhe wuh dānishmand hai."},{"book":"Amsāl","chapter":"10","verse":"20","text":"Rāstbāz kī zabān umdā chāṅdī hai jabki bedīn ke dil kī koī qadar nahīṅ."},{"book":"Amsāl","chapter":"10","verse":"21","text":"Rāstbāz kī zabān bahutoṅ kī parwarish kartī hai, Lafzī tarjumā: Rāstbāz ke hoṅṭ bahutoṅ ko charāte haiṅ.  lekin ahmaq apnī beaqlī ke bāis halāk ho jāte haiṅ."},{"book":"Amsāl","chapter":"10","verse":"22","text":"Rab kī barkat daulat kā bāis hai, hamārī apnī mehnat-mashaqqat is meṅ izāfā nahīṅ kartī."},{"book":"Amsāl","chapter":"10","verse":"23","text":"Ahmaq ġhalat kām se apnā dil bahlātā, lekin samajhdār hikmat se lutfandoz hotā hai."},{"book":"Amsāl","chapter":"10","verse":"24","text":"Jis chīz se bedīn dahshat khātā hai wuhī us par āegī, lekin rāstbāz kī ārzū pūrī ho jāegī."},{"book":"Amsāl","chapter":"10","verse":"25","text":"Jab tūfān āte haiṅ to bedīn kā nām-o-nishān miṭ jātā jabki rāstbāz hameshā tak qāym rahtā hai."},{"book":"Amsāl","chapter":"10","verse":"26","text":"Jis tarah dāṅt sirke se aur āṅkheṅ dhueṅ se tang ā jātī haiṅ usī tarah wuh tang ā jātā hai jo sust ādmī se kām karwātā hai."},{"book":"Amsāl","chapter":"10","verse":"27","text":"Jo Rab kā ḳhauf māne us kī zindagī ke dinoṅ meṅ izāfā hotā hai jabki bedīn kī zindagī waqt se pahle hī ḳhatm ho jātī hai."},{"book":"Amsāl","chapter":"10","verse":"28","text":"Rāstbāz āḳhirkār ḳhushī manāeṅge, kyoṅki un kī ummīd bar āegī. Lekin bedīnoṅ kī ummīd jātī rahegī."},{"book":"Amsāl","chapter":"10","verse":"29","text":"Rab kī rāh be'ilzām shaḳhs ke lie panāhgāh, lekin badkār ke lie tabāhī kā bāis hai."},{"book":"Amsāl","chapter":"10","verse":"30","text":"Rāstbāz kabhī ḍāṅwāṅḍol nahīṅ hogā, lekin bedīn mulk meṅ ābād nahīṅ raheṅge."},{"book":"Amsāl","chapter":"10","verse":"31","text":"Rāstbāz kā muṅh hikmat kā phal lātā rahtā hai, lekin kajgo zabān ko kāṭ ḍālā jāegā."},{"book":"Amsāl","chapter":"10","verse":"32","text":"Rāstbāz ke hoṅṭ jānte haiṅ ki Allāh ko kyā pasand hai, lekin bedīn kā muṅh ṭeṛhī bāteṅ hī jāntā hai."}]}