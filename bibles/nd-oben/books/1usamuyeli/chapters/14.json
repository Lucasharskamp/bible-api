{"data":[{"book":"1 USamuyeli","chapter":"14","verse":"1","text":"Ngelinye ilanga uJonathani indodana kaSawuli wathi ejaheni elalithwala izikhali zakhe, “Woza, kasiye enkambeni yebutho lamaFilistiya ngakwelinye icele.” Kodwa kamtshelanga uyise."},{"book":"1 USamuyeli","chapter":"14","verse":"2","text":"USawuli wayehlala emaphethelweni eGibhiya ngaphansi kwesihlahla sephomegranathi eMigironi. Amadoda ayelaye ayengaba ngamakhulu ayisithupha,"},{"book":"1 USamuyeli","chapter":"14","verse":"3","text":"phakathi kwawo kulo-Ahija, owayegqoke isigqoko samahlombe. Wayeyindodana yomfowabo ka-Ikhabhodi u-Ahithubi indodana kaFinehasi, indodana ka-Eli umphristi kaThixo eShilo. Kakho owayesazi ukuthi uJonathani wayehambile."},{"book":"1 USamuyeli","chapter":"14","verse":"4","text":"Eceleni ngalinye lomkhandlu ayehlose ukuwuchapha ukuze ayefika enkambeni yebutho lamaFilistiya kwakuleliwa; elinye lalithiwa yiBhozezi elinye liyiSene."},{"book":"1 USamuyeli","chapter":"14","verse":"5","text":"Elinye iliwa lalingasenyakatho ngokuya eMikhimashi, elinye lingasezansi ngokuya eGebha."},{"book":"1 USamuyeli","chapter":"14","verse":"6","text":"UJonathani wathi ejaheni elalithwala izikhali zakhe, “Woza, siwelele enkambeni yalabayana abantu abangasokanga. Engxenye uThixo uzasimela, ngoba akulalutho olungavimbela uThixo ekukhululeni, loba kungabanengi kumbe abalutshwana.”"},{"book":"1 USamuyeli","chapter":"14","verse":"7","text":"Umthwali wezikhali zakhe wathi, “Yenza konke olakho engqondweni yakho. Qhubeka, mina ngilawe ngenhliziyo langomphefumulo.”"},{"book":"1 USamuyeli","chapter":"14","verse":"8","text":"UJonathani wasesithi, “Ngakho-ke, woza sikhuphuke siqonde kulabaya abantu senze ukuba basibone."},{"book":"1 USamuyeli","chapter":"14","verse":"9","text":"Bangathi kithi, ‘Manini khonapho size sifike kini,’ sizahlala lapho esikhona singayi kubo."},{"book":"1 USamuyeli","chapter":"14","verse":"10","text":"Kodwa bangathi, ‘Wozani kithi,’ sizakhwela siye phezulu ngoba lokho kuzakuba yisibonakaliso sethu sokuthi uThixo usebanikele ezandleni zethu.”"},{"book":"1 USamuyeli","chapter":"14","verse":"11","text":"Ngakho bobabili bazibonakalisa enkambeni yamabutho amaFilistiya. AmaFilistiya athi, “Khangelani, amaHebheru asehohoba ephuma emilindini abecatshe kuyo.”"},{"book":"1 USamuyeli","chapter":"14","verse":"12","text":"Amadoda ayesenkambeni yamabutho amemeza uJonathani lomthwali wezikhali zakhe athi, “Wozani kithi sizalifundisa isifundo.”"},{"book":"1 USamuyeli","chapter":"14","verse":"13","text":"UJonathani wakhwela, esebenzisa izandla lezinyawo zakhe, lomthwali wezikhali zakhe ekhonapho ngemva kwakhe. AmaFilistiya awa phambi kukaJonathani, njalo umthwali wezikhali zakhe walandela ebulala abantu ngemva kwakhe."},{"book":"1 USamuyeli","chapter":"14","verse":"14","text":"Ngalokho kuhlasela kokuqala uJonathani lomthwali wezikhali zakhe babulala abantu abangamatshumi amabili endaweni eyayingaba yingxenye yendima."},{"book":"1 USamuyeli","chapter":"14","verse":"15","text":"Emva kwalokho ibutho lonke lathuthumela, ababesezihonqweni lababesegangeni, lalabo ababesezinkambeni zamabutho lamaqembu abahlaseli, iphansi lanyikinyeka. Kwakuyikuthuthumela okwakulethwe nguNkulunkulu."},{"book":"1 USamuyeli","chapter":"14","verse":"16","text":"Abalindi bakaSawuli eGibhiya koBhenjamini babona ibutho lisabalele ezinhlangothini zonke."},{"book":"1 USamuyeli","chapter":"14","verse":"17","text":"USawuli wasesithi ebantwini ababelaye, “Qoqani amabutho libone ukuthi ngubani ongekho.” Sebekwenzile, ababengekho kwakunguJonathani lomthwali wezikhali zakhe."},{"book":"1 USamuyeli","chapter":"14","verse":"18","text":"USawuli wasesithi ku-Ahija, “Letha ibhokisi lesivumelwano sikaNkulunkulu.” (Ngalesisikhathi lalikwabako-Israyeli.)"},{"book":"1 USamuyeli","chapter":"14","verse":"19","text":"Kwathi uSawuli esakhuluma lomphristi, ukuxokozela ezihonqweni zamaFilistiya kwakhula kakhulu kakhulukazi. Ngakho uSawuli wathi kumphristi, “Susa isandla sakho.”"},{"book":"1 USamuyeli","chapter":"14","verse":"20","text":"Emva kwalokho uSawuli labantu bakhe bonke babuthana basebesiya empini. Bafica amaFilistiya ephakathi kwesiyaluyalu esipheleleyo, egalelana ngezinkemba zawo."},{"book":"1 USamuyeli","chapter":"14","verse":"21","text":"AmaHebheru ayelamaFilistiya kuqala ehambe lawo ezihonqweni zawo abuyela kwabako-Israyeli ababeloSawuli loJonathani."},{"book":"1 USamuyeli","chapter":"14","verse":"22","text":"Kwathi lapho bonke abako-Israyeli ababecatshe elizweni lezintaba elako-Efrayimi sebezwile ukuthi amaFilistiya ayesebaleka empini bangena, baxotshana lawo."},{"book":"1 USamuyeli","chapter":"14","verse":"23","text":"Uthixo wamhlenga kanjalo u-Israyeli ngalolosuku, njalo ukulwa kwaya ngale kweBhethi-Aveni."},{"book":"1 USamuyeli","chapter":"14","verse":"24","text":"Ngalolosuku abantu bako-Israyeli babedanile ngoba uSawuli wayebophe abantu ngesifungo esithi, “Uqalekisiwe lowomuntu odla ukudla kungakahlwi, ngingakaphindiseli ezitheni zami!” Ngakho akukho butho elanambitha ukudla."},{"book":"1 USamuyeli","chapter":"14","verse":"25","text":"Ibutho lonke langena ehlathini, lapho okwakuloluju phansi khona."},{"book":"1 USamuyeli","chapter":"14","verse":"26","text":"Ekungeneni kwabo ehlathini, babona uluju lujuluka, kodwa kakho owaludlayo, ngoba babesesaba isifungo."},{"book":"1 USamuyeli","chapter":"14","verse":"27","text":"Kodwa uJonathani wayengezwanga ukuthi uyise wayebophe abantu ngesifungo, welula isiduku somqwayi ayewuphethe wawuhloma ohlangeni loluju. Waphakamisela isandla sakhe emlonyeni wakhe, amehlo akhazimula."},{"book":"1 USamuyeli","chapter":"14","verse":"28","text":"Lapho-ke omunye wamabutho wamtshela wathi, “Uyihlo ubophe ibutho ngesifungo esinzima, esithi, ‘Uqalekisiwe lowomuntu odla ukudla lamhla!’ Yikho-nje abantu bemdambiyana.”"},{"book":"1 USamuyeli","chapter":"14","verse":"29","text":"UJonathani wathi, “Ubaba usedalele ilizwe uhlupho. Khangela ukuthi amehlo ami athe dlwe ekunambitheni kwami okuncane koluju lolu."},{"book":"1 USamuyeli","chapter":"14","verse":"30","text":"Kade kuzakuba ngcono kakhulu aluba lamhla abantu bebedlile enye yempango abayithethe ezitheni zabo. Ukubulawa kwamaFilistiya kade kungayikuba kukhulu kulalokhu na?”"},{"book":"1 USamuyeli","chapter":"14","verse":"31","text":"Ngalolosuku, emva kokuba ama-Israyeli esebulele amaFilistiya kusukela eMikhimashi kusiyafika e-Ayijaloni, ayesediniwe."},{"book":"1 USamuyeli","chapter":"14","verse":"32","text":"Baphuthuma impango, kwathi sebethethe izimvu lenkomo kanye lamathole, bazibulala khonapho bazidla kanye legazi."},{"book":"1 USamuyeli","chapter":"14","verse":"33","text":"Omunye wasesithi kuSawuli, “Khangela abantu benza isono kuThixo ngokudla inyama elegazi.”"},{"book":"1 USamuyeli","chapter":"14","verse":"34","text":"Wasesithi, “Yanini phakathi kwabantu libatshele lithi, ‘Lowo lalowo wenu kangilethele inkomo lezimvu zakhe azibulalele lapha azidle. Lingenzi isono kuThixo ngokudla inyama eseselegazi.’ ”"},{"book":"1 USamuyeli","chapter":"14","verse":"35","text":"USawuli wasesakhela uThixo i-alithari; wayeqala ukwenza lokhu."},{"book":"1 USamuyeli","chapter":"14","verse":"36","text":"USawuli wathi, “Kasehleni silandele amaFilistiya ebusuku siwahlasele kuze kuse, singatshiyi lalinye lawo liphila.”"},{"book":"1 USamuyeli","chapter":"14","verse":"37","text":"USawuli wabuza uNkulunkulu wathi, “Ngehle ngilandele amaFilistiya na? Uzawanikela esandleni sika-Israyeli na?” Kodwa uNkulunkulu kamphendulanga ngalolosuku."},{"book":"1 USamuyeli","chapter":"14","verse":"38","text":"Ngakho uSawuli wathi, “Wozani lapha, lonke lina bakhokheli bebutho, sidinge ukuthi yisono bani esenziwe lamhla."},{"book":"1 USamuyeli","chapter":"14","verse":"39","text":"Ngeqiniso elinjengoba uThixo ohlenga u-Israyeli ephila, lanxa sisendodaneni yami uJonathani, kumele ife.” Kodwa akukho lamunye wabantu owatsho ilizwi."},{"book":"1 USamuyeli","chapter":"14","verse":"40","text":"USawuli wasesithi kubo bonke abako-Israyeli, “Manini laphayana; mina lendodana yami uJonathani sizakuma ngapha.”"},{"book":"1 USamuyeli","chapter":"14","verse":"41","text":"Emva kwalokho uSawuli wakhuleka kuThixo, uNkulunkulu ka-Israyeli wathi, “Kungani ungayiphendulanga inceku lamuhla? Nxa isono sikimi kumbe kuJonathani indodana yami, inkatho kayibe yi-Urimi; kodwa nxa isono sisebantwini bako-Israyeli, inkatho kayibe yiThumimi.” UJonathani loSawuli badliwa yinkatho, abantu bagezeka."},{"book":"1 USamuyeli","chapter":"14","verse":"42","text":"USawuli wasesithi, “Phosani inkatho phakathi kwami loJonathani indodana yami.” UJonathani wabanjwa."},{"book":"1 USamuyeli","chapter":"14","verse":"43","text":"USawuli wasesithi kuJonathani, “Ngitshela lokho okwenzileyo.”"},{"book":"1 USamuyeli","chapter":"14","verse":"44","text":"USawuli wathi, “UNkulunkulu kangijezise, kube nzima kakhulu, nxa ungafi, Jonathani.”"},{"book":"1 USamuyeli","chapter":"14","verse":"45","text":"Kodwa abantu bathi kuSawuli, “UJonathani kumele afe yini, yena olethe lokhukuhlengwa okukhulu ko-Israyeli na? Hatshi bo! Ngeqiniso elinjengoba uThixo ekhona, akulanwele lwekhanda lakhe oluzawela phansi, ngoba lokhu ukwenze lamhla ngosizo lukaNkulunkulu.” Ngakho abantu bamhlenga uJonathani, kasabulawanga."},{"book":"1 USamuyeli","chapter":"14","verse":"46","text":"USawuli wayekela ukuxotshana lamaFilistiya, njalo amaFilistiya abuyela elizweni lakibo."},{"book":"1 USamuyeli","chapter":"14","verse":"47","text":"Kwathi uSawuli esebusa ko-Israyeli, walwa lezitha zabo inxa zonke: iMowabi, ama-Amoni, i-Edomi, amakhosi aseZobha kanye lamaFilistiya. Loba kungaphi lapho aya khona, wababhuqa."},{"book":"1 USamuyeli","chapter":"14","verse":"48","text":"Walwa ngesibindi wehlula ama-Amaleki, wakhulula u-Israyeli ezandleni zalabo ababebaphangile."},{"book":"1 USamuyeli","chapter":"14","verse":"49","text":"Amadodana kaSawuli ayenguJonathani, lo-Ishivi kanye loMalikhi-Shuwa. Ibizo lendodakazi yakhe endala lalinguMerabi, elomcinyane linguMikhali."},{"book":"1 USamuyeli","chapter":"14","verse":"50","text":"Ibizo lomkakhe lalingu-Ahinowama indodakazi ka-Ahimazi. Umlawuli webutho likaSawuli wayengu-Abhineri indodana kaNeri, uNeri wayengumfowabo kayise kaSawuli."},{"book":"1 USamuyeli","chapter":"14","verse":"51","text":"UKhishi uyise kaSawuli, loNeri uyise ka-Abhineri babengamadodana ka-Abhiyeli."},{"book":"1 USamuyeli","chapter":"14","verse":"52","text":"Kuzozonke insuku zikaSawuli kwakulempi enzima lamaFilistiya, njalo loba kungaphi uSawuli abona khona indoda elamandla kumbe elesibindi, wayingenisa ebuthweni lakhe."}]}