{"data":[{"book":"Jenesis","chapter":"35","verse":"1","text":"Anumzamo'a amanage huno Jekopuna asami'ne, Ko'ma negafu Isonku'ma koro frenka nevanke'na kagrite efore hugami'noa kumate otinka anagamu Beteli vunka anante umani'nenka, anante Anumzamo'na ita tro hunanto."},{"book":"Jenesis","chapter":"35","verse":"2","text":"Higeno Jekopu'a amanage huno naga'ane, Agranema nemaniza naga'mokizmia zamasmi'ne. Maka havi anumzantmina netreta, tamagu'a retro nehuta, agru kukena timia antaniho."},{"book":"Jenesis","chapter":"35","verse":"3","text":"E'ina hutenketa anagamu Beteli vuta, antahima nenamino kna'zampinti'ma naza nehuno, hakare kazigama nevugeno nagranema nemania Anumzamofo Kresramanavu ita, e'i anante ome tro hugahue."},{"book":"Jenesis","chapter":"35","verse":"4","text":"E'inage hige'za maka vahe'mo'za havi anumzazamine, zamegesafi renentaza rinine eri'za Jekopu eme amizageno erino Sekemu rankuma tava'onte oki zafa agafafi keri kafino asente'ne."},{"book":"Jenesis","chapter":"35","verse":"5","text":"Hagi Jekopu'ma karanka naga'anema nevigeno'a Anumzamo'a Kenani kumapima nemaniza vahera zamazeri koro hige'za, mago'zana huozamante'naze."},{"book":"Jenesis","chapter":"35","verse":"6","text":"Jekopu'ene vahe'ane ana maka vu'za Lusi uhanati'naze. Mago agi'a Beteligino ana mopa Kenani me'ne."},{"book":"Jenesis","chapter":"35","verse":"7","text":"Jekopu'a havere ita tro hunteno agi'a El Betelie hu'ne. Na'ankure nefu Isonku koro'ma freno nevigeno, Anumzamo'a korapara anante fore humi'neane."},{"book":"Jenesis","chapter":"35","verse":"8","text":"Anante mani'nageno Rebekana avate eri'za ara Debora'a frige'za oki zafa agafafi Betelia ohenkamu'a asente'naze. Nehu'za agi'a Alon Bakutie hu'za ante'naze. (Zamagra kefina, zavi zafe hu'naze.)"},{"book":"Jenesis","chapter":"35","verse":"9","text":"Hagi Padan-Aramuma atreno Jekopu'ma ete Kenani moparema egeno'a, Anumzamo'a mago'ene efore humino, asomu hunte'ne."},{"book":"Jenesis","chapter":"35","verse":"10","text":"Anumzamo'a amanage huno asmi'ne, Menina kagi'a Jekopu'e huno me'ne. Hianagi mago'enena Jekopu'e hu'za osugahazanki, Israeli'e huno kagi'a megahie. Israeli'e huno Anumzamo'a Jekopu agi'a antemi'ne."},{"book":"Jenesis","chapter":"35","verse":"11","text":"Anumzamo'a mago'ene amanage huno asami'ne, Nagra hihamu'ane Anumzane, mofavrea kasezmantege'za kokankoka mopafina fore huhakare hu'za rukazi hu'za rankumara ante'za nemaninage'za, mago'amo'za kini vahera efore hugahaze."},{"book":"Jenesis","chapter":"35","verse":"12","text":"Abrahamune, Aisaki'gizni Nagra zanami'noa mopa kagrira kamigahue. Hagi henka ama ana mopa Nagra kagehe'i zamigahue."},{"book":"Jenesis","chapter":"35","verse":"13","text":"Anage huteno Anumzamo'a Jekopu'enema keagama ha'a kumara atreno ete mareri'ne."},{"book":"Jenesis","chapter":"35","verse":"14","text":"Jekopu'a ra have erino eme retru renenteno, ana haverera waini ti tagino ofa nehuno, oliv masave erino eme ragi'ne."},{"book":"Jenesis","chapter":"35","verse":"15","text":"Ana nehuno Jekopu'a Anumzamo'enema keaga hu'nea kuma'mofo agi'a Betelie huno ante'ne."},{"book":"Jenesis","chapter":"35","verse":"16","text":"Hagi anantetira Jekopu'a naga'ane Betelia atre'za, Efrata kumate vunaku nevazageno, kantega Resolina mofavre ante kna'amo'a egofta higeno tusi atagu hu'ne."},{"book":"Jenesis","chapter":"35","verse":"17","text":"Hagi Resolina mofavre'za negegeno tusi atagu nehigeno anante mofavrema aza huno kase aminaku'ma avega huno mani'nea a'mo'a amanage huno asami'ne, mago' ne'mofavre kasentananki korora osuo."},{"book":"Jenesis","chapter":"35","verse":"18","text":"Resoli'a kasenteteno fri'za nehuno ana mofavre agi'a Ben-oni'e nasunku mofavre huno ante'ne. Hianagi Jekopu'a Benzameni'e nazantamaga mofavre huno agi'a ante'ne."},{"book":"Jenesis","chapter":"35","verse":"19","text":"Resoli'a frige'za Efrata vu kamofo ankenare asente'naze, (mago agi'a Betlehemue.)"},{"book":"Jenesis","chapter":"35","verse":"20","text":"Jekopu'a ra have erino vuno Resolima asente'nea kerimofo agofetu ome retru re'ne, menina Resoli kerire retru re'nea havea amne me'ne."},{"book":"Jenesis","chapter":"35","verse":"21","text":"Hagi anantetira Israeli'a (Jekopu'a) viazamo mani'ne'za afu kva nehaza noma Ederi kumate'ma me'neana agatereteno vuno ogantu'a seli nonku'mara omegino mani'ne."},{"book":"Jenesis","chapter":"35","verse":"22","text":"Anampi umani'nageno Israelina (Jekopu'na) agonesa ne'amo Rubeni'a, nefana mago a'a, nenaro eri'za erinente'a a' Bilhama anteno mase'nea kea Israeli'a antahi'ne."},{"book":"Jenesis","chapter":"35","verse":"23","text":"Hagi ama'i Jekopuna 12fu'a ne' mofavre'amofo zamagi'e. Lia'ma kasezmante'nea ne'mofavrea Rubeni'a Jekopuna zage'e, anantera Simioni'e, Levi'e, Juda'e, Isaka'e, Zebuluni'e."},{"book":"Jenesis","chapter":"35","verse":"24","text":"Hagi Resoli'ma kasemante'nea ne'mofavrea Josefe'ene Benzamenike."},{"book":"Jenesis","chapter":"35","verse":"25","text":"Hagi Resoli eri'za a'mo Bilha'ma zanante'nea ne'mofavrea Dani'ene Naftalike."},{"book":"Jenesis","chapter":"35","verse":"26","text":"Hagi Lia eri'za a'mo Zilpama kase zanante'nea ne'mofavrea Gati'ene Aselikie. Ana hu'neankino Jekopu'a Padan-Aram mani'neno zamazeri fore hu'ne."},{"book":"Jenesis","chapter":"35","verse":"27","text":"Jekopu'a nefa hirega Mamre Kiriat-arba e'ne, e'i mago agi'e Hebronie, ana kumara nefa Abrahamu'ene Aisakike zoka umanina'a kumare."},{"book":"Jenesis","chapter":"35","verse":"28","text":"Aisaki'a 180'a Zagegafu mani'ne."},{"book":"Jenesis","chapter":"35","verse":"29","text":"Aisaki'a za'za kna maniteno ozafa reteno renteramino, vagare asimu anteteno frino agehe'zane agigomo'zama umani'nazarega vu'ne. Jekopuke, Isoke eri'ne ome asente'na'e."}]}