{"data":[{"book":"پَیدایش","chapter":"22","verse":"1","text":"کچھ عرصے کے بعد اللہ نے ابراہیم کو آزمایا۔ اُس نے اُس سے کہا، ”ابراہیم!“ اُس نے جواب دیا، ”جی، مَیں حاضر ہوں۔“"},{"book":"پَیدایش","chapter":"22","verse":"2","text":"اللہ نے کہا، ”اپنے اکلوتے بیٹے اسحاق کو جسے تُو پیار کرتا ہے ساتھ لے کر موریاہ کے علاقے میں چلا جا۔ وہاں مَیں تجھے ایک پہاڑ دکھاؤں گا۔ اُس پر اپنے بیٹے کو قربان کر دے۔ اُسے ذبح کر کے قربان گاہ پر جلا دینا۔“"},{"book":"پَیدایش","chapter":"22","verse":"3","text":"صبح سویرے ابراہیم اُٹھا اور اپنے گدھے پر زِین کسا۔ اُس نے اپنے ساتھ دو نوکروں اور اپنے بیٹے اسحاق کو لیا۔ پھر وہ قربانی کو جلانے کے لئے لکڑی کاٹ کر اُس جگہ کی طرف روانہ ہوا جو اللہ نے اُسے بتائی تھی۔"},{"book":"پَیدایش","chapter":"22","verse":"4","text":"سفر کرتے کرتے تیسرے دن قربانی کی جگہ ابراہیم کو دُور سے نظر آئی۔"},{"book":"پَیدایش","chapter":"22","verse":"5","text":"اُس نے نوکروں سے کہا، ”یہاں گدھے کے پاس ٹھہرو۔ مَیں لڑکے کے ساتھ وہاں جا کر پرستش کروں گا۔ پھر ہم تمہارے پاس واپس آ جائیں گے۔“"},{"book":"پَیدایش","chapter":"22","verse":"6","text":"ابراہیم نے قربانی کو جلانے کے لئے لکڑیاں اسحاق کے کندھوں پر رکھ دیں اور خود چھری اور آگ جلانے کے لئے انگاروں کا برتن اُٹھایا۔ دونوں چل دیئے۔"},{"book":"پَیدایش","chapter":"22","verse":"7","text":"اسحاق بولا، ”ابو!“ ابراہیم نے کہا، ”جی بیٹا۔“ ”ابو، آگ اور لکڑیاں تو ہمارے پاس ہیں، لیکن قربانی کے لئے بھیڑ یا بکری کہاں ہے؟“"},{"book":"پَیدایش","chapter":"22","verse":"8","text":"ابراہیم نے جواب دیا، ”اللہ خود قربانی کے لئے جانور مہیا کرے گا، بیٹا۔“ وہ آگے بڑھ گئے۔"},{"book":"پَیدایش","chapter":"22","verse":"9","text":"چلتے چلتے وہ اُس مقام پر پہنچے جو اللہ نے اُس پر ظاہر کیا تھا۔ ابراہیم نے وہاں قربان گاہ بنائی اور اُس پر لکڑیاں ترتیب سے رکھ دیں۔ پھر اُس نے اسحاق کو باندھ کر لکڑیوں پر رکھ دیا"},{"book":"پَیدایش","chapter":"22","verse":"10","text":"اور چھری پکڑ لی تاکہ اپنے بیٹے کو ذبح کرے۔"},{"book":"پَیدایش","chapter":"22","verse":"11","text":"عین اُسی وقت رب کے فرشتے نے آسمان پر سے اُسے آواز دی، ”ابراہیم، ابراہیم!“ ابراہیم نے کہا، ”جی، مَیں حاضر ہوں۔“"},{"book":"پَیدایش","chapter":"22","verse":"12","text":"فرشتے نے کہا، ”اپنے بیٹے پر ہاتھ نہ چلا، نہ اُس کے ساتھ کچھ کر۔ اب مَیں نے جان لیا ہے کہ تُو اللہ کا خوف رکھتا ہے، کیونکہ تُو اپنے اکلوتے بیٹے کو بھی مجھے دینے کے لئے تیار ہے۔“"},{"book":"پَیدایش","chapter":"22","verse":"13","text":"اچانک ابراہیم کو ایک مینڈھا نظر آیا جس کے سینگ گنجان جھاڑیوں میں پھنسے ہوئے تھے۔ ابراہیم نے اُسے ذبح کر کے اپنے بیٹے کی جگہ قربانی کے طور پر جلا دیا۔"},{"book":"پَیدایش","chapter":"22","verse":"14","text":"اُس نے اُس مقام کا نام ”رب مہیا کرتا ہے“ رکھا۔ اِس لئے آج تک کہا جاتا ہے، ”رب کے پہاڑ پر مہیا کیا جاتا ہے۔“"},{"book":"پَیدایش","chapter":"22","verse":"15","text":"رب کے فرشتے نے ایک بار پھر آسمان پر سے پکار کر اُس سے بات کی۔"},{"book":"پَیدایش","chapter":"22","verse":"16","text":"”رب کا فرمان ہے، میری ذات کی قَسم، چونکہ تُو نے یہ کیا اور اپنے اکلوتے بیٹے کو مجھے پیش کرنے کے لئے تیار تھا"},{"book":"پَیدایش","chapter":"22","verse":"17","text":"اِس لئے مَیں تجھے برکت دوں گا اور تیری اولاد کو آسمان کے ستاروں اور ساحل کی ریت کی طرح بےشمار ہونے دوں گا۔ تیری اولاد اپنے دشمنوں کے شہروں کے دروازوں پر قبضہ کرے گی۔"},{"book":"پَیدایش","chapter":"22","verse":"18","text":"چونکہ تُو نے میری سنی اِس لئے تیری اولاد سے دنیا کی تمام قومیں برکت پائیں گی۔“"},{"book":"پَیدایش","chapter":"22","verse":"19","text":"اِس کے بعد ابراہیم اپنے نوکروں کے پاس واپس آیا، اور وہ مل کر بیرسبع لوٹے۔ وہاں ابراہیم آباد رہا۔"},{"book":"پَیدایش","chapter":"22","verse":"20","text":"اِن واقعات کے بعد ابراہیم کو اطلاع ملی، ”آپ کے بھائی نحور کی بیوی مِلکاہ کے ہاں بھی بیٹے پیدا ہوئے ہیں۔"},{"book":"پَیدایش","chapter":"22","verse":"21","text":"اُس کے پہلوٹھے عُوض کے بعد بوز، قموایل (اَرام کا باپ)،"},{"book":"پَیدایش","chapter":"22","verse":"22","text":"کسد، حزو، فِلداس، اِدلاف اور بتوایل پیدا ہوئے ہیں۔“"},{"book":"پَیدایش","chapter":"22","verse":"23","text":"مِلکاہ اور نحور کے ہاں یہ آٹھ بیٹے پیدا ہوئے۔ (بتوایل رِبقہ کا باپ تھا)۔"},{"book":"پَیدایش","chapter":"22","verse":"24","text":"نحور کی حرم کا نام رُومہ تھا۔ اُس کے ہاں بھی بیٹے پیدا ہوئے جن کے نام طِبخ، جاحم، تخص اور معکہ ہیں۔"}]}