{"data":[{"book":"Matthew","chapter":"14","verse":"1","text":"Di madagoaa deelaa, Herod di tagi o Galilee ga longono ia di hai o Jesus."},{"book":"Matthew","chapter":"14","verse":"2","text":"Mee ga helekai gi ana daane hai hegau, “Ma go John Babdais hua dela ne mouli aga, i Mee ono mogobuna e hai ana mee haga goboina dangada.”"},{"book":"Matthew","chapter":"14","verse":"3","text":"Idimaa, Herod ne hai dana haga iloo bolo gi kumidia John, gei digaula gaa nnoo nia lima o maa, gaa haa a mee gi lodo di hale galabudi. Mee ne hai di mee deenei idimaa go Herodias, go di lodo o dono duaahina daane go Philip.14.3 Luke 3.19-20"},{"book":"Matthew","chapter":"14","verse":"4","text":"John ne helekai gi Herod boloo, “Ma hagalee donu di hai doo lodo gi Herodias!”14.4 Leviticus 18.16; 20.21"},{"book":"Matthew","chapter":"14","verse":"5","text":"Herod gu hiihai bolo ia ga daaligi a John, geia e lliga huoloo i digau o Jew ala e hai bolo John la di soukohp."},{"book":"Matthew","chapter":"14","verse":"6","text":"I di laangi haanau o Herod, tama ahina a Herodias ne duu aga, gaa hai ana gaalege i mua digau dogologo. Gei Herod gu tenetene huoloo,"},{"book":"Matthew","chapter":"14","verse":"7","text":"gaa hai dana hagababa, “Au e hagamodu bolo au ga gowadu gi di goe di ingoo hua di mee dela e hiihai ginai goe!”"},{"book":"Matthew","chapter":"14","verse":"8","text":"Tama ahina ga hagi anga telekai dono dinana, ga dangi anga gi Herod, “Gaamai gi di au di libogo o John Babdais i hongo di pileedi!”"},{"book":"Matthew","chapter":"14","verse":"9","text":"Di king gu manawa gee huoloo i nnelekai tama ahina deelaa, idimaa mee gu hagababa i mua digau tagamiami dogologo bolo ia e hagagila di hiihai o tama ahina."},{"book":"Matthew","chapter":"14","verse":"10","text":"Mee ga helekai gi digaula bolo gi tuudia di uwa o John dela i lodo di hale galabudi."},{"book":"Matthew","chapter":"14","verse":"11","text":"Digaula ga gaamai di libogo o maa i hongo di pileedi gi tama ahina, geia gaa kae gi dono dinana."},{"book":"Matthew","chapter":"14","verse":"12","text":"Nia dama agoago a John ga lloomoi gaa kae tuaidina o maa, gaa danu, gaa hula ga haga iloo gi Jesus."},{"book":"Matthew","chapter":"14","verse":"13","text":"Jesus ne longono di longo deenei, ge Ia ga hagatanga i di gowaa deelaa, gaa hana i di boodi gi di gowaa lomo modogoia. Gei nia daangada ne longono ginaadou dono hana, ga hagatanga i nadau waahale ga daudali a Mee laa uda."},{"book":"Matthew","chapter":"14","verse":"14","text":"I dono doo aga i di boodi, ge Ia ga gidee digau dogologowaahee, Mee gu aloho huoloo i digaula, ga hagahili nadau magi."},{"book":"Matthew","chapter":"14","verse":"15","text":"Ga hiahi ia di mee, ana dama agoago ga mmaanege adu gi Mee, ga helekai, “Ma guu boo, gei di maa di anggowaa lomo deenei, hagau ina digaula gii hula, e hui nadau meegai i lodo nia waahale lligi aalaa.”"},{"book":"Matthew","chapter":"14","verse":"16","text":"Jesus ga helekai, “Digaula hagalee hagau. Wanga ina nia mee digaula e gai!”"},{"book":"Matthew","chapter":"14","verse":"17","text":"Digaula ga helekai gi Mee, “Ma nia palaawaa hua e lima ge lua dama iga ala i madau baahi.”"},{"book":"Matthew","chapter":"14","verse":"18","text":"Jesus ga helekai, “Gaamai nia maa gi di Au.”"},{"book":"Matthew","chapter":"14","verse":"19","text":"Gei mee ga helekai gi nia daangada gii noho gi hongo nia geinga tolo, gei Mee ga dahi aga nia palaawaa e lima ge lua dama iga, gaa hila gi di langi, ga danggee gi God, ga ginigini nia palaawaa aalaa, gaa wanga gi ana dama agoago gi duwwee gi nia daangada."},{"book":"Matthew","chapter":"14","verse":"20","text":"Digaula huogodoo gu miami gu maaluu. Gei nia dama agoago gaa haa nia mee ala ne dubu, guu hai nia gada e madangaholu maa lua."},{"book":"Matthew","chapter":"14","verse":"21","text":"Togologo daane ala ne miami, digau e lima mana (5,000), nia ahina mono dama digi daulia."},{"book":"Matthew","chapter":"14","verse":"22","text":"Jesus ga helekai gi ana dama agoago gii kaga gi hongo di boodi gii hula i ono mua gi di baahi i golo tai deelaa, gei Mee ga hagau digau dogologo aalaa gii hula."},{"book":"Matthew","chapter":"14","verse":"23","text":"I muli dana hagau nia daangada gii hula, gei Mee gaa hana gi hongo tama gowaa nnoonua belee dalodalo. Gaa dae loo gi di hiahi, Mee nogo modogoia hua."},{"book":"Matthew","chapter":"14","verse":"24","text":"Di madagoaa deelaa, gei di boodi la gu i tungaalodo di tai deelaa, gu huduhudu go nia beau, idimaa, di madangi la guu gono mai i mua."},{"book":"Matthew","chapter":"14","verse":"25","text":"Gaa dae loo gi di boo, mehanga di laa e dolu mo di laa e ono luada, Jesus ga haele adu gi digaula i hongo tai."},{"book":"Matthew","chapter":"14","verse":"26","text":"Nia dama agoago a Maa gaa mmada gi Mee e haele i hongo tai, gei gu wwolowwolo mmaadagu bolo ma di ieidu."},{"book":"Matthew","chapter":"14","verse":"27","text":"Di madagoaa hua deelaa, Jesus ga helekai gi digaula, “Goodou hagadagadagagee. Ma ko Au deenei. Goodou hudee mmaadagu!”"},{"book":"Matthew","chapter":"14","verse":"28","text":"Peter ga helekai, “Meenei Tagi. E donu ma Kooe deenaa, helekai mai gi di au gi haele adu au gi di Goe i hongo tai.”"},{"book":"Matthew","chapter":"14","verse":"29","text":"Jesus ga helekai, “Hanimoi laa!” Gei Peter ga doo iha gi daha mo di boodi, gaa duu gi hongo tai ga haele gi Jesus."},{"book":"Matthew","chapter":"14","verse":"30","text":"Di madagoaa hua Peter ne longono ia nia mahi o di madangi, geia gu madagu ga daamada ga abulu gi lala. Geia gaa wolo boloo, “Meenei! Hila mai!”"},{"book":"Matthew","chapter":"14","verse":"31","text":"Di madagoaa hua deelaa, Jesus ga daahi adu dono lima ga dahi aga a mee, ga helekai, “Do hagadonu le e dulii, goe e aha dela e manawa lua?”"},{"book":"Matthew","chapter":"14","verse":"32","text":"Meemaa gaa kaga gi hongo di boodi, gei di madangi guu kila."},{"book":"Matthew","chapter":"14","verse":"33","text":"Ana dama agoago ga pala ang gi Jesus i hongo di boodi, ga helekai, “Ma e donu hua bolo Goe go Tama a God!”"},{"book":"Matthew","chapter":"14","verse":"34","text":"Digaula ga dele adu, ga dau aga i Gennesaret."},{"book":"Matthew","chapter":"14","verse":"35","text":"Digau o di guongo deelaa ga modongoohia Jesus, ga haga iloo gi digau magi o di gowaa deelaa mono gowaa ala e hoohoo mai gi laha mai nadau gau magi gi Jesus."},{"book":"Matthew","chapter":"14","verse":"36","text":"Digaula ga tangi gi Mee gi dumaalia ang gi digau magi gii pili hua gi di bida o dono gahu, malaa, digau magi huogodoo ala ne pili gi dono gahu la guu hili nadau magi."}]}