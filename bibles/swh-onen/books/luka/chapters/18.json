{"data":[{"book":"Luka","chapter":"18","verse":"1","text":"Kisha Yesu akawapa wanafunzi wake mfano ili kuwaonyesha kuwa yawapasa kuomba pasipo kukata tamaa."},{"book":"Luka","chapter":"18","verse":"2","text":"Akawaambia, “Katika mji mmoja alikuwepo hakimu ambaye hakumwogopa Mungu wala kumjali mtu."},{"book":"Luka","chapter":"18","verse":"3","text":"Katika mji huo alikuwako mjane mmoja ambaye alikuwa akija kwake mara kwa mara akimwomba, ‘Tafadhali nipatie haki kati yangu na adui yangu.’"},{"book":"Luka","chapter":"18","verse":"4","text":"“Kwa muda mrefu yule hakimu alikataa. Lakini hatimaye akasema moyoni mwake, ‘Ijapokuwa simwogopi Mungu wala simjali mwanadamu,"},{"book":"Luka","chapter":"18","verse":"5","text":"lakini kwa kuwa huyu mjane ananisumbuasumbua, nitahakikisha amepata haki yake ili asiendelee kunichosha kwa kunijia mara kwa mara!’ ”"},{"book":"Luka","chapter":"18","verse":"6","text":"Bwana akasema, “Sikilizeni asemavyo huyu hakimu dhalimu."},{"book":"Luka","chapter":"18","verse":"7","text":"Je, Mungu hatawatendea haki wateule wake wanaomlilia usiku na mchana? Je, atakawia kuwasaidia?"},{"book":"Luka","chapter":"18","verse":"8","text":"Ninawaambia, atawapatia haki upesi. Lakini je, Mwana wa Adamu atakapokuja ataikuta imani duniani?”"},{"book":"Luka","chapter":"18","verse":"9","text":"Yesu akatoa mfano huu kwa wale waliojiamini kuwa wao ni wenye haki na kuwadharau wengine:"},{"book":"Luka","chapter":"18","verse":"10","text":"“Watu wawili walikwenda Hekaluni kusali, mmoja wao alikuwa Farisayo na mwingine alikuwa mtoza ushuru."},{"book":"Luka","chapter":"18","verse":"11","text":"Yule Farisayo, akasimama, akasali hivi na kuomba kwake mwenyewe: ‘Mungu, nakushukuru kwa sababu mimi si kama watu wengine ambao ni wanyangʼanyi, wadhalimu, na wazinzi, wala kama huyu mtoza ushuru."},{"book":"Luka","chapter":"18","verse":"12","text":"Mimi nafunga mara mbili kwa juma, na natoa sehemu ya kumi ya mapato yangu.’"},{"book":"Luka","chapter":"18","verse":"13","text":"“Lakini yule mtoza ushuru akasimama mbali, wala hakuthubutu hata kuinua uso wake kutazama mbinguni, bali alijipigapiga kifuani na kusema: ‘Mungu, nihurumie, mimi mwenye dhambi.’"},{"book":"Luka","chapter":"18","verse":"14","text":"“Nawaambia, huyu mtoza ushuru alirudi nyumbani akiwa amehesabiwa haki mbele za Mungu zaidi ya yule Farisayo. Kwa maana yeyote ajikwezaye atashushwa, na yeyote ajishushaye atakwezwa.”"},{"book":"Luka","chapter":"18","verse":"15","text":"Pia, watu walikuwa wakimletea Yesu watoto wachanga ili awaguse. Wanafunzi wake walipoona hivyo, wakawakemea."},{"book":"Luka","chapter":"18","verse":"16","text":"Lakini Yesu akawaita wale watoto waje kwake, akasema, “Waacheni watoto wadogo waje kwangu, wala msiwazuie, kwa maana Ufalme wa Mungu ni wa wale walio kama hawa."},{"book":"Luka","chapter":"18","verse":"17","text":"Amin, nawaambia, mtu yeyote asiyeupokea Ufalme wa Mungu kama mtoto mdogo, hatauingia kamwe.”"},{"book":"Luka","chapter":"18","verse":"18","text":"Mtawala mmoja akamuuliza Yesu, “Mwalimu mwema, nifanye nini ili niurithi uzima wa milele?”"},{"book":"Luka","chapter":"18","verse":"19","text":"Yesu akamjibu, “Mbona unaniita mwema? Hakuna yeyote aliye mwema ila Mungu peke yake."},{"book":"Luka","chapter":"18","verse":"20","text":"Unazijua amri: ‘Usizini, usiue, usiibe, usishuhudie uongo, waheshimu baba yako na mama yako.’ ”"},{"book":"Luka","chapter":"18","verse":"21","text":"Akajibu, “Amri hizi zote nimezishika tangu nikiwa mtoto.”"},{"book":"Luka","chapter":"18","verse":"22","text":"Yesu aliposikia haya, akamwambia, “Bado kuna jambo moja ulilopungukiwa. Nenda ukauze kila kitu ulicho nacho, uwape maskini, nawe utakuwa na hazina mbinguni. Kisha njoo, unifuate.”"},{"book":"Luka","chapter":"18","verse":"23","text":"Aliposikia jambo hili, alisikitika sana kwa maana alikuwa mtu mwenye mali nyingi."},{"book":"Luka","chapter":"18","verse":"24","text":"Yesu akamtazama, akasema, “Tazama jinsi ilivyo vigumu kwa tajiri kuingia katika Ufalme wa Mungu!"},{"book":"Luka","chapter":"18","verse":"25","text":"Hakika ni rahisi zaidi kwa ngamia kupita kwenye tundu la sindano kuliko mtu tajiri kuingia katika Ufalme wa Mungu.”"},{"book":"Luka","chapter":"18","verse":"26","text":"Wale waliosikia haya wakauliza, “Ni nani basi awezaye kuokoka?”"},{"book":"Luka","chapter":"18","verse":"27","text":"Yesu akajibu, “Yasiyowezekana kwa wanadamu yanawezekana kwa Mungu.”"},{"book":"Luka","chapter":"18","verse":"28","text":"Ndipo Petro akamjibu, “Tazama, tumeacha vyote tulivyokuwa navyo tukakufuata!”"},{"book":"Luka","chapter":"18","verse":"29","text":"Yesu akajibu, “Amin, nawaambia, hakuna hata mtu aliyeacha nyumba yake, au mke, au ndugu, au wazazi au watoto kwa ajili ya Ufalme wa Mungu"},{"book":"Luka","chapter":"18","verse":"30","text":"ambaye hatapewa mara nyingi zaidi ya hivyo katika maisha haya, na hatimaye kupata uzima wa milele ujao.”"},{"book":"Luka","chapter":"18","verse":"31","text":"Yesu akawachukua wale wanafunzi wake kumi na wawili kando na kuwaambia, “Tunapanda kwenda Yerusalemu, na kila kitu kilichoandikwa na manabii kumhusu Mwana wa Adamu kitatimizwa."},{"book":"Luka","chapter":"18","verse":"32","text":"Kwa kuwa atatiwa mikononi mwa watu wasiomjua Mungu, nao watamdhihaki, watamtukana na kumtemea mate, watampiga mijeledi na kumuua."},{"book":"Luka","chapter":"18","verse":"33","text":"Naye siku ya tatu atafufuka.”"},{"book":"Luka","chapter":"18","verse":"34","text":"Wanafunzi wake hawakuelewa mambo haya, kwa kuwa maana yake ilikuwa imefichika kwao, nao hawakujua Yesu alikuwa anazungumzia nini."},{"book":"Luka","chapter":"18","verse":"35","text":"Yesu alipokuwa anakaribia Yeriko, kipofu mmoja alikuwa ameketi kando ya njia akiomba msaada."},{"book":"Luka","chapter":"18","verse":"36","text":"Kipofu huyo aliposikia umati wa watu ukipita, akauliza, “Kuna nini?”"},{"book":"Luka","chapter":"18","verse":"37","text":"Wakamwambia, “Yesu wa Nazareti anapita.”"},{"book":"Luka","chapter":"18","verse":"38","text":"Akapaza sauti, akasema, “Yesu, Mwana wa Daudi, nihurumie!”"},{"book":"Luka","chapter":"18","verse":"39","text":"Wale waliokuwa wametangulia mbele wakamkemea, wakamwambia akae kimya. Lakini yeye akapaza sauti zaidi, “Mwana wa Daudi, nihurumie!”"},{"book":"Luka","chapter":"18","verse":"40","text":"Yesu akasimama, akawaamuru wamlete huyo mtu kwake. Alipokaribia, Yesu akamuuliza,"},{"book":"Luka","chapter":"18","verse":"41","text":"“Unataka nikufanyie nini?”"},{"book":"Luka","chapter":"18","verse":"42","text":"Yesu akamwambia, “Basi upate kuona. Imani yako imekuponya.”"},{"book":"Luka","chapter":"18","verse":"43","text":"Akapata kuona saa ile ile, akamfuata Yesu, huku akimsifu Mungu. Watu wote walipoona mambo hayo, nao wakamsifu Mungu."}]}