{"data":[{"book":"Yowana","chapter":"13","verse":"1","text":"Bhai shikukuu sha Pashaka shikanabhe, a Yeshu bhamumanyi kuti malanga gabho ga jabhula pa shilambolyo kwenda kwa Atati gaishe. Bhashinkwaapinganga bhandu bhabho pa shilambolyo, numbe, bhashikwaapinganga mpaka kumpelo!"},{"book":"Yowana","chapter":"13","verse":"2","text":"Lishetani ali abhatajile a Yuda, bhana bhabho a Shimoni Ishikaliote, ntima gwa kwaatendebhuka a Yeshu, gubhatemingenenje nkulalila a Yeshu na bhaajiganywa bhabho."},{"book":"Yowana","chapter":"13","verse":"3","text":"A Yeshu bhali bhamumanyi kuti bhashikamuywa indu yowe na Atati, numbe kubhakoposhele kwa a Nnungu na bhanabhuja kwenda kwa a Nnungu."},{"book":"Yowana","chapter":"13","verse":"4","text":"Bhai gubhashoshile pa shalya, gubhabhishile likoti lyabho panyenje, gubhatolile litaulo, nikwiitabha nshigunu."},{"book":"Yowana","chapter":"13","verse":"5","text":"Kungai gubhatajile mashi nshibhiga, gubhatandwibhe kwaanabhiyanga makongono bhaajiganywa bhabho nikwaungutanga na litaulo libhaitabhile nshigunu lila."},{"book":"Yowana","chapter":"13","verse":"6","text":"Bhai gubhaaishile a Shimoni Petili, bhenebho gubhaalugulile a Yeshu, “Mmakulungwa, mmwe nnaanabhiya mmakongono nne?”"},{"book":"Yowana","chapter":"13","verse":"7","text":"A Yeshu gubhajangwile, “Mmwe nnaino nkakushimanya shingutenda ikabheje shinshimanye kungai.”"},{"book":"Yowana","chapter":"13","verse":"8","text":"A Petili gubhaabhalanjile, “Mmwe, wala nkanabhiya nne!” A Yeshu gubhaajangwile, “Monaga ngannabhiye, mwangali shilongani na nne.”"},{"book":"Yowana","chapter":"13","verse":"9","text":"A Shimoni Petili gubhaajangwile, “Mmakulungwa, nnabhiye nngabha makongonope, ikabhe na makono gangu nneila peila na ntwe gwangu.”"},{"book":"Yowana","chapter":"13","verse":"10","text":"A Yeshu gubhaabhalanjile, “Ajojile shiilu showe akapinjikwa kujoga kabhili, ikabhe kunabha makongonope, pabha shiilu showe shikonjile. Mmanganyanji nkonjilenje ikabhe nngabha mmowe.”"},{"book":"Yowana","chapter":"13","verse":"11","text":"A Yeshu bhashinkubheleketa “Nngabha mmowe nkonjilenje.” Pabha bhammanyi gani shabhatendebhushe."},{"book":"Yowana","chapter":"13","verse":"12","text":"A Yeshu bhakamaliyeje kwaanabhiyanga makongono, gubhawete likoti lyabho gubhatemi kabhili, nikwaabhuyanga, “Bhuli, nngamanyinji gunintendelenjega?"},{"book":"Yowana","chapter":"13","verse":"13","text":"Mmanganyanji punkunjemanga Mmaajiganya na Mmakulungwa, nnibheleketanga ukoto, pabha nne puni nneyo."},{"book":"Yowana","chapter":"13","verse":"14","text":"Bhai ibhaga nne nili Nankulungwa na Nkujiganya njikunnabhiyanga makongono, nneyo peyo na mmanganyanji nnapinjikwanga kunabhiyana makongono."},{"book":"Yowana","chapter":"13","verse":"15","text":"Kwa nneyo njikunnanguyanga ipinjikwa, nkupinga ntendelananje nneyo malinga shinintendelenje nne."},{"book":"Yowana","chapter":"13","verse":"16","text":"Kweli ngunakummalanjilanga, ntumwa nngabha jwankulungwa kupunda bhakulungwa bhakwe, na wala ntume nngabha nkulungwa kupunda bhantumile."},{"book":"Yowana","chapter":"13","verse":"17","text":"Nngamanyangaga genego, shiibhe shammbone ntendangaga nneyo."},{"book":"Yowana","chapter":"13","verse":"18","text":"“Ngaataya ga mmowe mmwe, pabha naamanyinji bhunaagwilenje. Ikabheje nkupinga gatimilile Majandiko gataya. ‘Aalile shalya shangu ashindundumalila.’"},{"book":"Yowana","chapter":"13","verse":"19","text":"Ngunakummalanjilanga genega gakanabhe koposhela, nkupinga pushigakoposhele nkulupalilanje kuti ‘Nne ni Nne.’"},{"book":"Yowana","chapter":"13","verse":"20","text":"Kweli ngunakummalanjilanga. Akumposhela mundu jojowe junintumile, anaamboshela nne, na amboshela nne, anakwaaposhela bhandumile bhala.”"},{"book":"Yowana","chapter":"13","verse":"21","text":"A Yeshu bhakamaliyeje bheleketa genego, gubhatengwishe muntima kwa kaje, gubhakong'ondele bhalinkuti, “Kweli ngunakummalanjilanga, jumo munkumbi gwenunji apinga ndendebhuka!”"},{"book":"Yowana","chapter":"13","verse":"22","text":"Bhaajiganywa gubhalolenenje akuno bhalinginji na lipamba gani jubhakuntaya."},{"book":"Yowana","chapter":"13","verse":"23","text":"Jumo jwa bhaajiganywa, apingwaga kaje na a Yeshu, ashinkutama tome na a Yeshu."},{"book":"Yowana","chapter":"13","verse":"24","text":"Bhai, a Shimoni Petili gubhannangwile nkono bhalinkuti, “Mwaabhuye gani jubhakuntaya?”"},{"book":"Yowana","chapter":"13","verse":"25","text":"Bhai jwenejo gwabhatendebhushile a Yeshu nikwaabhuya, “Mmakulungwa, gani?”"},{"book":"Yowana","chapter":"13","verse":"26","text":"A Yeshu gubhajangwile, “Jwene, jushinimpambile ndonji nikumpajo.” Gubhagabhile ndonji, nipamba, gubhaapele a Yuda, bhana bhabho a Shimoni Ishikaliote."},{"book":"Yowana","chapter":"13","verse":"27","text":"A Yuda bhakaposheleje ndonji jila, Lishetani gwabhajinjile. Bhai a Yeshu gubhaalugulile, “Shintumbilile tendasho, ntende shangu!”"},{"book":"Yowana","chapter":"13","verse":"28","text":"Wala jwakwa mundu munkumbi gwa bhatemingenenje pa shalya pala amumanyi kwa nndi bhashikwaabhalanjila nneyo."},{"book":"Yowana","chapter":"13","verse":"29","text":"Pabha a Yuda pubhaaliji bhaagoya mpatila gwa mmbiya yabhonji, bhananji gubhaganishiyenje kuti a Yeshu bhashikwabhaalanjila bhakaume ipinjikwa nshikukuu, eu kuti bhashikwaabhalanjila bhaakapanganje bhaalaga indu."},{"book":"Yowana","chapter":"13","verse":"30","text":"Bhai, a Yuda bhakaposheleje ndonji jila, shangu gubhakopweshe palanga. Na puyaliji shilo."},{"book":"Yowana","chapter":"13","verse":"31","text":"A Yuda bhakajabhuleje, a Yeshu gubhashite, “Nnaino akuywe Mwana juka Mundu, numbe a Nnungu bhashikuywa nkati jakwe."},{"book":"Yowana","chapter":"13","verse":"32","text":"Na ibhaga a Nnungu bhakushiywe nkati ja Bhana bhabho, numbe a Nnungu shangupe, shibhankuye Mwana nkati jabho."},{"book":"Yowana","chapter":"13","verse":"33","text":"“Mmanganya ashibhanangu, shindame na mmanganyanji kwa malanga gashokope. Shinnoleyanje, ikabheje nnaino ngunakummalanjilanga malinga shinaabhalanjilenje Bhayaudi kuti, ‘Kungwenda mmanganyanji nkakombolanga kuika!’"},{"book":"Yowana","chapter":"13","verse":"34","text":"Ngunakumpanganga amuli ja ambi, Mpingane, malinga shinimpinjilenje mmanganyanji."},{"book":"Yowana","chapter":"13","verse":"35","text":"Mpinganaga, bhandu bhowe shibhamanyanje kuti mmanganya bhaajiganywa bhangu.”"},{"book":"Yowana","chapter":"13","verse":"36","text":"A Shimoni Petili gubhaabhushiye, “Mmakulungwa, kunkwenda kwei?” A Yeshu gubhajangwile, “Kungwenda nkakombola kungagula nnaino, ikabheje kungai shinngagule.”"},{"book":"Yowana","chapter":"13","verse":"37","text":"A Petili gubhaalugulile, “Mmakulungwa, kwa nndi ngunakombole kunkagula nnaino? Nne shing'engwe nkali kuwa kwa ligongo lyenu mmwe.”"},{"book":"Yowana","chapter":"13","verse":"38","text":"A Yeshu gubhaajangwile, “Bhuli! Kweli mmwe shinng'engwe kuwa kwa ligongo lyangu nne? Kweli ngunakunnugulila, lipongo akanabhe kongobhela shinngane patatu!”"}]}