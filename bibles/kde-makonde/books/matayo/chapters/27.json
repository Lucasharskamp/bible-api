{"data":[{"book":"Matayo","chapter":"27","verse":"1","text":"Pauchele, makuhani vakulu vammalele na vasele va Vayahudi nkukojana, nkutenda ntemelo uchinga vapate kummwalala Yesu."},{"book":"Matayo","chapter":"27","verse":"2","text":"Nkunnyunga Yesu, nkumpelekeja na kunkamuja kwanga Pilato, nkulu wa Chiloma wa chilambo achila."},{"book":"Matayo","chapter":"27","verse":"3","text":"Bahi Yuda, ayula antengelêke Yesu pawene kuva Yesu ànihukumiwa kuhwa, nkulyamba, nkuvauihija makuhani vakulu na vasele va Vayahudi adila dihela salasini dya nnyoyo."},{"book":"Matayo","chapter":"27","verse":"4","text":"Nkuvahaulila kuchidoni, “Natendile masambi kuntengeleka munu ayuno akávele na likosa, uchinga awalwalwe.” Vanang'o nkunnyaulila kuchidoni, “Yetuhwe ilida? Anelo unamala umwene!”"},{"book":"Matayo","chapter":"27","verse":"5","text":"Bahi Yuda nkudiyaha adila dihela dya nnyoyo mu Ing'ande ya Nnungu, nkuhwena unalipambilila."},{"book":"Matayo","chapter":"27","verse":"6","text":"Makuhani vakulu nkudilokotanya adila dihela dya nnyoyo, nkuhaula kuchidoni, “Kupapatana na sheliya yetu, ikáluhusiwa kudivika nnisanduku lya sadaka, kwa kuva nni dihela dipatikene kwa kumwadila myadi.”"},{"book":"Matayo","chapter":"27","verse":"7","text":"Adila dihela nkwamula vasume welu wa munu amunyanga ulongo, uchinga pààve pachinu pa kuvasikila vayeni."},{"book":"Matayo","chapter":"27","verse":"8","text":"Njo mana aula welu vachema, “Welu wa Myadi,” mpaka nelo27:8 Matayo palembi kuva mpaka nelo, àyamba maduva àlalá nang'e lachilemba chitabu achino. ."},{"book":"Matayo","chapter":"27","verse":"9","text":"Anepo nni palatimidile malove lanatangwe nabii Yelemiya kuchidoni, “Nkuditwala dihela dya nnyoyo salasini, divanawene Vaisilaeli kuva dinalingilana na kuhwa kwanga munu,"},{"book":"Matayo","chapter":"27","verse":"10","text":"nkutumila dihela anedyo kusuma welu wa munu amunyanga ulongo, muchi Nang'olo changulaijije.”"},{"book":"Matayo","chapter":"27","verse":"11","text":"Anepo Yesu nkupelekejwa muyo mwanga Pilato nkulu wa Chiloma wa chilambo achila. Pilato nkummuja Yesu kuchidoni, “Dachi, wako nni Nfalume wa Vayahudi?” Yesu nkuyang'ula kuchidoni, “Wako ùnihaula.”"},{"book":"Matayo","chapter":"27","verse":"12","text":"Bahi makuhani vakulu na vasele va Lukumbi Lukulu lwa Vayahudi pavansiteke Yesu, nang'e nanga panayang'wile lilove."},{"book":"Matayo","chapter":"27","verse":"13","text":"Anepo Pilato nkummuja kavila Yesu kuchidoni, “Dachi, uvenkulapilikana anelo lammalele lavakusitaki?”"},{"book":"Matayo","chapter":"27","verse":"14","text":"Yesu nkunyalala chihi na akanayang'wile kananga lilove limo, Pilato nkukangana namene."},{"book":"Matayo","chapter":"27","verse":"15","text":"Kila Sikukuu ya Pasaka Pilato ávele na nnyambo wa kuvahungulila Vayahudi nfungwa yumo uvachinnembela."},{"book":"Matayo","chapter":"27","verse":"16","text":"Na maduva àlalá pávele na nfungwa yumo anamaikene namene ing'anya ya kutenda lahakalenge, lina lyake Balaba."},{"book":"Matayo","chapter":"27","verse":"17","text":"Bahi vanu pavanakojene pamo, Pilato nkuvauja kuchidoni, “Mulembela ninchimulile alida, Balaba au Yesu uvanchema Kilisto?”"},{"book":"Matayo","chapter":"27","verse":"18","text":"Pilato átangwele uchocho kwa kuva ánimala kuva, Yesu ákamujijwe kwanga nang'e kwa wiu."},{"book":"Matayo","chapter":"27","verse":"19","text":"Pilato panaikele nchiteng'u cha hukumu, n'jawe nkumpelekejije ujumbe uchidoni, “Unantende chinu chohecho aneyo munu akávêle na likosa, kwa kuva chilo ǹnibanika namene muindoto ing'anya yanga nang'e.”"},{"book":"Matayo","chapter":"27","verse":"20","text":"Henga makuhani vakulu pamo na vasele va Vayahudi nkuvachonjela vanu vánavele apala kuva vayuwe alekelewe Balaba, na Yesu awalwalwe."},{"book":"Matayo","chapter":"27","verse":"21","text":"Pilato nkuvauja kuchidoni, “Muvanu avano vavili mùlembela nìnnyungulile alida?” Vanang'o nkunnyang'ula kuchidoni, “Nnyungulile Balaba.”"},{"book":"Matayo","chapter":"27","verse":"22","text":"Pilato nkuvauja kavila kuchidoni, “Mùlembela nintende dachi ayuno Yesu uvanchema Kilisto?” Vammalele nkuyang'ula kuchidoni, “Avambwe munsalaba!”"},{"book":"Matayo","chapter":"27","verse":"23","text":"Pilato nkuvauja kavila kuchidoni, “Ing'anya ntwani? Kwani àtendile lilida lihakalenge?” Henga vanang'o nkuhalija chihi kutaya lwasu uvachidoni, “Avambwe munsalaba!”"},{"book":"Matayo","chapter":"27","verse":"24","text":"Bahi Pilato pawene kuva nanga chambehulula kutenda, na lwasu luhalija chihi, nkutwala medi nkukalava mmakono muyo mwa vanu vammalele, wahaula kuchidoni, “Kuhwa kwa munu aneyo, nangu nikávele na makosa! Anelo lenu mmene.”"},{"book":"Matayo","chapter":"27","verse":"25","text":"Vanu vammalele nkuyang'ula kuchidoni, “Asabu ya kuwalalwa kwanga munu aneyo kutukoje hwetu pamo na vivelêko vyetu!”"},{"book":"Matayo","chapter":"27","verse":"26","text":"Anepo Pilato nkuvahungulila Balaba, henga nkulaija Yesu asulubulwe na kunkamuja kwa matiyala va Chiloma uchinga avambwe munsalaba."},{"book":"Matayo","chapter":"27","verse":"27","text":"Anepo matiyala la Pilato nkuntwala Yesu nkumpelekeja nnuwani lwa nkati lwa ing'ande yanga Pilato, na likuwa lyammalele lya matiyala nkunteng'eneja."},{"book":"Matayo","chapter":"27","verse":"28","text":"Nkummulanga dinguwo dyake, nkummwaja likoti lya langi ya chifalume."},{"book":"Matayo","chapter":"27","verse":"29","text":"Nkudinga lutavi lwa miva muchi kofiya ya chifalume, nkummwaja mmuti. Nkunkamudya isimbo ya imbalu munkono wake wa kunkono, nkutindivala malundi muyo mwake, nkutandilika unnombolela kwa mang'wanyu uvachidoni, “Utumbyangwe, Nfalume wa Vayahudi!”"},{"book":"Matayo","chapter":"27","verse":"30","text":"Nkunsunila mata, nkutwala aila imbalu nkumpanya mmuti."},{"book":"Matayo","chapter":"27","verse":"31","text":"Pavamalidile kuntendela mang'wanyu, nkummula alila likoti, nkummwaja dinguwo dyake. Anepo nkuntwala, nkuhwena unammamba munsalaba."},{"book":"Matayo","chapter":"27","verse":"32","text":"Pavachihwena, nkukojana na mwenedi wa imanga ya ku Kilene, lina lyake Simoni, nkunnamatija aunyakule aula nsalaba wanga Yesu."},{"book":"Matayo","chapter":"27","verse":"33","text":"Pavakamwele pachinu pavachema Goligota, mana lake, “Pachinu pa Libadang'a.”"},{"book":"Matayo","chapter":"27","verse":"34","text":"Nkumwing'a divayi divakundanyije na chinu chikalala namene. Henga payejije, nkuhita kukumbila."},{"book":"Matayo","chapter":"27","verse":"35","text":"Pavamalidile kummamba munsalaba, nkuyavana dinguwo dyake kwa kuyela indingi."},{"book":"Matayo","chapter":"27","verse":"36","text":"Nkuikalanga pahi upala uvannolihija."},{"book":"Matayo","chapter":"27","verse":"37","text":"Munsalaba wake muha pamuti pake vákomedile chibau chílembwije malove layamba lisitaka lyake, “AYUNO NJO YESU, NFALUME WA VAYAHUDI.”"},{"book":"Matayo","chapter":"27","verse":"38","text":"Uhiku uula, nkuvambwa na vakúpalaula vavili, yumo m'bali wake wa kunkono na yunji m'bali wa kunchinda."},{"book":"Matayo","chapter":"27","verse":"39","text":"Bahi vanu vachipîta anepo nkuva uvapukunya myuti yavo na kunchamba,"},{"book":"Matayo","chapter":"27","verse":"40","text":"uvachidoni, “Wako akee unahawile kuva ùmbebamola Ing'ande yanga Nnungu na kuidenga kavila mmaduva matatu, hambi lipohe umwene! Ikàva wako Umwana wa Nnungu, lisulupuse munsalaba!”"},{"book":"Matayo","chapter":"27","verse":"41","text":"Uchocho, makuhani vakulu na vakúhunda Sheliya ya Musa pamo na vasele va Vayahudi navanang'o nkuntendela mang'wanyu, uvahaula kuchidoni,"},{"book":"Matayo","chapter":"27","verse":"42","text":"“Ávapohije chihi vanu vanji, henga hambi akáhulula kulipoha mwene! Ati nang'e nni Nfalume wa Vaisilaeli! Hambi alisulupuhe mwene munsalaba, uchinga na hwetu tunkulupile."},{"book":"Matayo","chapter":"27","verse":"43","text":"Nang'e àlisingila Nnungu na áhawile kuva nang'e nni Mwana wanga Nnungu. Ikàva Nnungu ànakatapaliwa nawe, bahi ampohe hambi!”"},{"book":"Matayo","chapter":"27","verse":"44","text":"Na avala vakúpalaula vanavambwije pamo na nang'e, navanang'o uchocho vántangoledile malove lahakalenge."},{"book":"Matayo","chapter":"27","verse":"45","text":"Bahi kutandikila sasita muhi mpaka satisa, chilambo chammalele nkuva chihi lupi."},{"book":"Matayo","chapter":"27","verse":"46","text":"Paihwikile malinga satisa, Yesu nkunonoha lidi lyake, nkuhaula kuchidoni, “Eloyi, Eloyi, lama sabakitani?” Mana lake nni, “Nnungu wangu, Nnungu wangu, mwadachi ùninguleka?”"},{"book":"Matayo","chapter":"27","verse":"47","text":"Vanu vanji vanaimidile apala pavapilikene uchocho nkuhaula kuchidoni, “Ànchema Eliya.”"},{"book":"Matayo","chapter":"27","verse":"48","text":"Upala, munu yumo nkutukuta nkutwala siponji, nkuchuvika n'divayi dihahama. Nkuipatika nnufito, nkunnyanyulila Yesu uchinga ahonde."},{"book":"Matayo","chapter":"27","verse":"49","text":"Henga vanu vanji nkuhaula kuchidoni, “Nneke, tulole ikàva Eliya achiaide unampoha!”"},{"book":"Matayo","chapter":"27","verse":"50","text":"Bahi Yesu nkunonoha kavila lidi likulu, koka nkuhila."},{"book":"Matayo","chapter":"27","verse":"51","text":"Upala lipanzia linahungwije paching'ati mu Ing'ande ya Nnungu nkudaluka vipande vivili, kutandikila muha mpaka pahi, chilambo nkundangenda na mayanga makulungwa nkutumbuka."},{"book":"Matayo","chapter":"27","verse":"52","text":"Misati nkuhunukuka, na vanu vohe va Nnungu vanahidile nkufufuliwa."},{"book":"Matayo","chapter":"27","verse":"53","text":"Nkuhuma mmisati yavo, na Yesu páfufwike, anevo vanu nkuingila muimanga yanaswe Yelusalemu, nkwonwa na vanu vohe."},{"book":"Matayo","chapter":"27","verse":"54","text":"Nkulu yumo wa matiyala la Chiloma na avala vánavele pamo nanang'e uvannolihija Yesu, pavachiwene chilambo uchindengenda na lammalele lahumidile, nkuyopa namene, nkuhaula kuchidoni, “Muhiu ayu munu ávele Mwana wanga Nnungu.”"},{"book":"Matayo","chapter":"27","verse":"55","text":"Pachinu anepo pávele na vamahe vohe vachimpenekela Yesu kwa kulehu, anevo nni avala vachinnondola Yesu kutandikila ku Galilaya na kuntumikila."},{"book":"Matayo","chapter":"27","verse":"56","text":"Muanevo vamahe, múvele na Maliya wa imanga ya Magidala na Maliya ayuvao Yakobo na Yusufu, pamo na ayuvao vana vanga Sebedayo."},{"book":"Matayo","chapter":"27","verse":"57","text":"Liduva palichiswa, nkuhaloka munu yumo nkúpata, uvanchema Yusufu, mwendi wa ku Alimataya. Munu aneyo nanang'e ávele nkúhundwa wanga Yesu."},{"book":"Matayo","chapter":"27","verse":"58","text":"Nang'e nkuhwena kwanga Pilato, nkuuyuwa mmili wanga Yesu, bahi Pilato nkwamulu vamwing'e."},{"book":"Matayo","chapter":"27","verse":"59","text":"Anepo Yusufu nkuutwala aula mmili, nkuudingilija sanda itakete,"},{"book":"Matayo","chapter":"27","verse":"60","text":"nkunausika munsati wake wahambi unavedwîje nniyanga likulungwa namene. Anepo nkuhingilihija liyanga likulu pannango wa nsati, nkuuka."},{"book":"Matayo","chapter":"27","verse":"61","text":"Maliya wa imanga ya Magidala pamo na ayula Maliya yunji váikalenge upala, kuloja pansati."},{"book":"Matayo","chapter":"27","verse":"62","text":"Liduva lipapete, lívele Liduva lya Kuyewelela, makuhani vakulu na Mafalisayo nkummwenela Pilato,"},{"book":"Matayo","chapter":"27","verse":"63","text":"nkunnyaulila kuchidoni, “Nang'olo, tùnakumbukila kuva ayula nkúlambila pánavele mumi átele kuchidoni, ‘Liduva lya tatu lya kuhwa kwangu nìmbefufuka kuhaloka kwa vahwîle.’"},{"book":"Matayo","chapter":"27","verse":"64","text":"Bahi amulisa nsati ulolihijwe mpaka liduva lya tatu, uyopa vakuhundwa vake vànauiva mmili wake na kuvahaulila vanu kuva ànifufuka. Kwa kuva, kulambila kwa vino kumbemamoja kupunda kutandi.”"},{"book":"Matayo","chapter":"27","verse":"65","text":"Pilato nkuvayang'ula kuchidoni, “Vatwale matiyala, muhwene mukauchunge malinga chimuhulula.”"},{"book":"Matayo","chapter":"27","verse":"66","text":"Bahi vanang'o nkuhwena unaulolihija aula nsati kwa kuvavika valinzi vaulolihije, na kwa kuvika alama muha liyanga lya pannango uchinga ilanguje, ikàva pàvele munu anachimwile, na ììve kuvadivila vanu vanause anelyo liyanga."}]}