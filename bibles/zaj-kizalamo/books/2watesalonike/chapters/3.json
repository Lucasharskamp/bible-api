{"data":[{"book":"2WATESALONIKE","chapter":"3","verse":"1","text":"Hakimambukizo, ndugu zetu, tutambikileni, giladi Usenga Unogile wenele himahima na uhishimilwe kokose kondauchole kamba viikalile kumwenu."},{"book":"2WATESALONIKE","chapter":"3","verse":"2","text":"Vivija tambikeni giladi twimilizwe kulawa mmakono ga wanhu wotenda gehile na wanhu wehile, kwavija sio kila munhu komtamanila Mulungu."},{"book":"2WATESALONIKE","chapter":"3","verse":"3","text":"Ila Mndewa kabule uzenzeleganye, kowagangamiza na kuwemiliza sambimwingile mmakono ga Mwenembago."},{"book":"2WATESALONIKE","chapter":"3","verse":"4","text":"Na Mndewa kotugwelela tamanilo kulu mgati yenu, na tweye togelegeza kamba motenda na mogendelela kutenda gaja gose gatuwalongele."},{"book":"2WATESALONIKE","chapter":"3","verse":"5","text":"Mndewa kowalongoza mweye muna ilimu ng'hulu ya noge da Mulungu dilavigwe na Kilisto."},{"book":"2WATESALONIKE","chapter":"3","verse":"6","text":"Ndugu zetu, mditwaga da Mndewa wetu Yesu Kilisto, towalagiza kamba mwinege na wandugu wose wali wakoka na waja woleka kukala ukazi wa kuwinza mafundo gaja gamgabokele kulawa kumwetu."},{"book":"2WATESALONIKE","chapter":"3","verse":"7","text":"Kwavija mwemwe wenyego movitanga vija vimulondigwa kuwinza vija vitutenda tweye. Tweye hatukalile wakoka kipigiti vitukalile na mweye."},{"book":"2WATESALONIKE","chapter":"3","verse":"8","text":"Hatudile mandia ga munhu yoyose bila kumuliha, ila mkugaya na kudonha ng'hani tusang'hanika ikilo na imisi giladi sambitutamanile kinhu cha munhu yoyose mmwanza wenu."},{"book":"2WATESALONIKE","chapter":"3","verse":"9","text":"Tutenda vino sio kwavija hatulondigwe kutazigwa, ila giladi kuwagwelela mweye kilingilo cha kukweleleza."},{"book":"2WATESALONIKE","chapter":"3","verse":"10","text":"Kwavija hata vitukalile na mweye, tuwagwelela ndagizi ino, “Kamba munhu yoyose yoleka kusang'hanika, sambimumgwelele kinhu cha kuja.”"},{"book":"2WATESALONIKE","chapter":"3","verse":"11","text":"Kwavija tuhulika kamba wanhu wayagwe mmwanza wenu wakoka. Hawalonda kusang'hanika, ila sang'hano yao kwingilila sang'hano za wanhu wayagwe."},{"book":"2WATESALONIKE","chapter":"3","verse":"12","text":"Wanhu kamba hiwo towalagiza na kuwayalalila mditwaga da Mndewa Yesu Kilisto wasang'hanike bila kuilonga vihile giladi wapate mandia gao wenyego."},{"book":"2WATESALONIKE","chapter":"3","verse":"13","text":"Ila mweye, ndugu, sambimdonhe kutenda ganogile."},{"book":"2WATESALONIKE","chapter":"3","verse":"14","text":"Kamba munhu yoyose yolema kuubokela usenga utuutuma kumwenu mulupwilili luno, muloleni goya munhu ayo. Sambimuilumbe nayo giladi yone kinyala."},{"book":"2WATESALONIKE","chapter":"3","verse":"15","text":"Ila sambimumgelegeze kamba mdumuka, ila mumzume kamba ndugu."},{"book":"2WATESALONIKE","chapter":"3","verse":"16","text":"Mndewa wa tindiwalo mwenyego yawagwelele tindiwalo mianza yose na mzinzila zose. Mndewa yawe hamoja na mweye mose."},{"book":"2WATESALONIKE","chapter":"3","verse":"17","text":"Nie, Paulo, nokwandika ndamsa ino na mkono wangu mwenyego. Uno uwo utango mzimhwilili zangu zose. Vino vivo vinyandika."},{"book":"2WATESALONIKE","chapter":"3","verse":"18","text":"Ngekewa ya Mndewa wetu Yesu Kilisto iwe hamoja na mweye mose."}]}