{"data":[{"book":"Jovu","chapter":"31","verse":"1","text":"Hanki nagrama navuma kezani'afima mago huvempa kema hu'noana, mago mofa'ma negesuna havi antahintahia e'orisnue hu'na huvempa hu'noe."},{"book":"Jovu","chapter":"31","verse":"2","text":"E'inahu havi avu'ava'zama hanugeno'a, manisgama hu'nea Hankavenentake Anumzamo'a ana havi avu'ava zanirera havi mizana namigahie."},{"book":"Jovu","chapter":"31","verse":"3","text":"Havizama hu'za refkoma hu so'ema nosaza vahera Anumzamo'a knaza nezamino, kumi'ma haza vahetera hazenkeza atregeno ne-e."},{"book":"Jovu","chapter":"31","verse":"4","text":"Ana nehuno maka zama hua zampina Anumzamo'a avua anteno nenageno, nagama rerakaure'na vuana nenage."},{"book":"Jovu","chapter":"31","verse":"5","text":"Nagra mago vahera havigea hu'na revataga nosu'na, havige zantera nagia re'na ovu'noe."},{"book":"Jovu","chapter":"31","verse":"6","text":"Atrenkeno Anumzamo'a navu'navazania erinteno, fatgoma huno refko'ma nehia sigerire negeno refko huno nageno. Na'ankure nagrama fatgo navu'nava zama nehuana Agrake keno antahino hu'ne."},{"book":"Jovu","chapter":"31","verse":"7","text":"Hagi Anumzamofo kama atre'na hazama negre'na, navumo kea zante'ma havi antahintahima hu'na kumi'ma hu'nesnua kumiro, mago'a kumi'enema hu'nesnuana,"},{"book":"Jovu","chapter":"31","verse":"8","text":"atrenkeno nagrama hankre'nesnua ne'zana, ru vahe'mo'za vasage'za neho. Hagi nagrama hankre'nesnua avimzana eri tasagi hutreho."},{"book":"Jovu","chapter":"31","verse":"9","text":"Hagi mago a'ma nege'na havi antahintahima eri'nesnuano, tvaonire'ma nemanisnia ne'mofo a'ma nege'na kenunuma hu'nesanuana,"},{"book":"Jovu","chapter":"31","verse":"10","text":"atrenkeno nagri a'mo'a ru vemofo a' nemanina, ru venenemo'za a'ni'a ante'za maseho."},{"book":"Jovu","chapter":"31","verse":"11","text":"Hagi nagra mago vemofo a'enema hazenkema hu'nesanuana, nagra'a tusi nagaze eri nami'noanki'na, ana kumi'ma hu'nesua zantera mizama'a nagra'a erigahue."},{"book":"Jovu","chapter":"31","verse":"12","text":"E'i ana kumi'mo'a, mago tevegna hu'neankino, tevava huno nevuno, teve kumapi vugahie. Ana hu'neankino ana maka'zama ante'noa zana, tevemo te fanene hugahie."},{"book":"Jovu","chapter":"31","verse":"13","text":"Hagi ko'ma nagri eri'za venenemozane a'nemo'zanema, knazamima eri'za neazage'nama, knazazamima e'orinesnuana,"},{"book":"Jovu","chapter":"31","verse":"14","text":"inankna hu'na Anumzamofo avurera nagra keagafina otigahue? Inankna hunka eri'za vaheka'a kegava hu'nane huno Anumzamo'ma nagenokama hanige'na, na'ane hu'na kenona huntegahue?"},{"book":"Jovu","chapter":"31","verse":"15","text":"Na'ankure Anumzamo'a Agrake nagri'ene eri'za vahe'ni'anena, antatimofo arimpafina tro hurante'ne."},{"book":"Jovu","chapter":"31","verse":"16","text":"Hagi zamunte omane vahe'mo'zama mago'a zanku'ma kema nehazage'na, i'ora osu'na amne nezami'na, kento a'nanemo'zama zamazama hanuegu'ma nagrite'ma zamavuma nentazage'na amne zamaza nehu'na,"},{"book":"Jovu","chapter":"31","verse":"17","text":"nagragukera ontahi'noanki megusa mofavreramina, ne'zana refko hu'na zami'noe."},{"book":"Jovu","chapter":"31","verse":"18","text":"Nagra osi'ma mani'noregati'ma eno meninte'ma e'neana, megusa mofavre nagara nafa zamigna hu'na kegava hunezmante'na, kento a'nane nagara zamaza hu'na e'noe."},{"book":"Jovu","chapter":"31","verse":"19","text":"Hagi nonkumazmima omne vahe'ma kukenagu'ma atupa'ma nehazage'na, kukena nezami'na, mago'a zanku'ma atupa'ma nehaza vahera kukenane nakreku'enena zami'noe."},{"book":"Jovu","chapter":"31","verse":"20","text":"Ana nehu'na zamazeri amuhoma hanigu sipisipi azokateti'ma trohu'naza nakre kura zamuge'za antani'za amuhogu'ma nehu'za musema nehu'za, nagrira husga hunante'naze."},{"book":"Jovu","chapter":"31","verse":"21","text":"Hagi keaga refkohu ne'mo'a, nagri kaziga antegahie nehu'na, nagra keagafina oti'na megusa mofavre naga'ma keagama huzmantesnuana,"},{"book":"Jovu","chapter":"31","verse":"22","text":"nazamo'a nazo'nafinti rutasagi huramigahie."},{"book":"Jovu","chapter":"31","verse":"23","text":"Na'ankure nagrama koro'ma nehuana, Anumzamo'a knazana atreni'geno eme nazeri haviza hugahie hu'na nentahue. Hagi Anumzamo'ma hankaveareti'ma nazeri havizama nehaniana, nagrira amuhazani'a omane'ne."},{"book":"Jovu","chapter":"31","verse":"24","text":"Hagi nagra zagofina amuha zani'a nonte'na, golimo'a naza hugahie hu'na namentintia nosue."},{"book":"Jovu","chapter":"31","verse":"25","text":"Nagra'a nazapinti'ma erifore hu'na ante'noa zago fenokura navufga erisga nosu'na,"},{"book":"Jovu","chapter":"31","verse":"26","text":"monare'ma me'neno nerea zagere'ene ikamo'ma knare zantfama huno remsama nehige'na monora huonte'na,"},{"book":"Jovu","chapter":"31","verse":"27","text":"e'i ana zantera mago narimpa hu'na monora hunonte'na, nzantetira zanahe'na antakora osu'noe."},{"book":"Jovu","chapter":"31","verse":"28","text":"Hanki nagrama anama hu'nesanuana kumi hu'noankino, kema refko'ma hunantesnia nemo'a knaza namigahie. Na'ankure onagamu monafinkama nemania Anumzamofontera havige hu'na eri fraki'nogu anara hugahie."},{"book":"Jovu","chapter":"31","verse":"29","text":"Hagi ha' vahe'nimo'zama knazampima mani'nazage'na nezamage'na, nagra musena nehu'na zamagizana ore'noe."},{"book":"Jovu","chapter":"31","verse":"30","text":"Ana nehu'na magore hu'na zamazeri haviza hu nanekea hu'na kumira nosu'na, havizama hunante'nazarera nona osu'noe."},{"book":"Jovu","chapter":"31","verse":"31","text":"Hagi nagri nompima nemaniza eri'za vahe'nimo'za hu'za, maka eri'za vahe'a ne'zana nezamino magore huno zamatrege'za amnea novaza ne' mani'ne hu'za nagrikura nehaze."},{"book":"Jovu","chapter":"31","verse":"32","text":"Nagra ozamageno'a vahe'ma nonire'ma azage'na magore hu'na zamatroge'za megira omase'nazanki, kahana anagi hagaro nehu'na, zamavare nompi antoge'za maka zupa mase'naze."},{"book":"Jovu","chapter":"31","verse":"33","text":"Mago'a vahe'mo'zama nehazaza hu'na kumi'ni'a nagu'afina eri frakinaku hu'noanagi, anara osu'noe."},{"book":"Jovu","chapter":"31","verse":"34","text":"Hagi rama'a vahe'mo'zama nenage'za, kiza zokago kema hunenantesage'za, naga'nimo'zama eme nasami'zankura korera hu'na nompina omani'noe."},{"book":"Jovu","chapter":"31","verse":"35","text":"Hagi nagra nagesama antahuana, nagrama nehuankema mago vahe'mo'ma agesama anteno antahiresina knare hisine. Nagra nazanko avona ama antoanki atre'nenkeno Hankavenentake Anumzamo negeno kenona hunanteno. Hagi mago vahe'mo'ma nagri'ma keagama hunantenaku'ma hanuno'a avompi krenteno."},{"book":"Jovu","chapter":"31","verse":"36","text":"Anama hanige'na muse nehu'na ana avona nazo'nare erigofi'na vano nehu'na, kini fetori'ma hiaza hu'na nasenire antanigahue."},{"book":"Jovu","chapter":"31","verse":"37","text":"Ana nehu'na kini vahe'mofo mofavremo'ma hiaza hu'na, Anumzamofo avuga uoti'na nagra'ama maka navu'nava zama hu'nesanuana ome eri ama hu'na asamigahue."},{"book":"Jovu","chapter":"31","verse":"38","text":"Hagi mopa'nimo'ma haviza hu'nane huno'ma keagama hunantenigeno, hoza tinkamo'a tusi zavi'netenigeno,"},{"book":"Jovu","chapter":"31","verse":"39","text":"mago vahe'mofo hozafinti ne'za musufa sege, ana hozamofo nefa ahe frige'ma hu'nesanuana,"},{"book":"Jovu","chapter":"31","verse":"40","text":"anama eri nafa'ama hu'nesanua mopafina witimo'a ohesianki ave've trazamoke hageno marenerisanigeno, amne tra'zamo balimofo nona erino hageno marerigahie. Ama ana nanekema huvagareteno'a, Jopua kea osu'ne."}]}