{"data":[{"book":"Kulawa","chapter":"9","verse":"1","text":"Maabaho Mndewa Mulungu kamulongela Musa, “Hita kwa mfalume wa Misili na umulongele kuwa Mndewa Mulungu, Mulungu wa Waebulaniya kolonga, ‘Walekele wanhu wangu wahite muladi wakanitosele."},{"book":"Kulawa","chapter":"9","verse":"2","text":"One uhalema kaidi kuwaleka wahite na uhagendelela kuwamhilila,"},{"book":"Kulawa","chapter":"9","verse":"3","text":"nizagolosa mkono wangu na kuwagalila wanyama wako mitamu, ng'ombe na vihongwe na mhunda na ngamiya na ng'hondolo na luti."},{"book":"Kulawa","chapter":"9","verse":"4","text":"Na nizagola wanyama wa Waisilaili na wanyama wa Wamisili muladi hata mnyama imwe wa Waisilaili sekeyafe.’ ”"},{"book":"Kulawa","chapter":"9","verse":"5","text":"Mndewa Mulungu keka lusita na kalonga, “Igolo Mndewa Mulungu kezatenda mbuli ino muna iisi.”"},{"book":"Kulawa","chapter":"9","verse":"6","text":"Igolo yake Mndewa Mulungu katenda fana viyalongile. Wanyama wose wa Wamisili wafa, mbali wanyama wa Waisilaili hafile hata imwe."},{"book":"Kulawa","chapter":"9","verse":"7","text":"Mfalume wa Misili kauza chiya chilawilile kwa wanyama wa Waisilaili, kalongiligwa kuwa habule hata mnyama imwe yafile. Hata ivo mfalume wa Misili kagendelela kuwa na moyo mdala, hawalekele wanhu wahite."},{"book":"Kulawa","chapter":"9","verse":"8","text":"Maabaho Mndewa Mulungu kawalongela Musa na Haluni, “Soleni maganza ya maivu ya tanuli, maabaho Musa yayapigise uchanyha haulongozi ha mfalume wa Misili."},{"book":"Kulawa","chapter":"9","verse":"9","text":"Maivu yayo yezakuwa timbwisi sisili dondajenele muna iisi yose ya Misili. Nayo yezagala maihu yondayatumbuke na kuwa vilonda kwa wanhu na wanyama chila hanhu muna iisi ya Misili.”"},{"book":"Kulawa","chapter":"9","verse":"10","text":"Ivo wasola maivu ya tanuli na wema haulongozi ha mfalume wa Misili, Musa kayapigisa uchanyha, nayo yawa maihu yotumbuka na kuwa vilonda kwa wanhu na wanyama."},{"book":"Kulawa","chapter":"9","verse":"11","text":"Wahawi wapotwa kwima haulongozi ha Musa kwaviya wakala na maihu, mana Wamisili wose wakala na maihu."},{"book":"Kulawa","chapter":"9","verse":"12","text":"Mbali Mndewa Mulungu kautenda moyo wa mfalume wa Misili uwe mdala na hawategeleze Musa na Haluni, fana Mndewa Mulungu viyamulongele Musa."},{"book":"Kulawa","chapter":"9","verse":"13","text":"Maabaho Mndewa Mulungu kamulongela Musa, “Igolo wiidawe ng'hani uhite kwa mfalume wa Misili na umulongele kuwa Mndewa Mulungu, Mulungu wa Waebulaniya, kolonga, ‘Walekele wanhu wangu wahite muladi wakanitosele."},{"book":"Kulawa","chapter":"9","verse":"14","text":"Mana lelo nogala mahulo yangu yose kumwako na wasang'hani wako na wanhu wako, ivo kwizavimanya kuwa habule yalingile fana niye muna izisi zose."},{"book":"Kulawa","chapter":"9","verse":"15","text":"Mana one nihakugalile mitamu ihile weye na wanhu wako, muhawile mudanganika mumala."},{"book":"Kulawa","chapter":"9","verse":"16","text":"Mbali nikuleka uwe mgima muladi kulagusa udahi wangu. Ivo wanhu wa zisi zose wezavimanya kuwa niye iyo yelihi."},{"book":"Kulawa","chapter":"9","verse":"17","text":"Mbali ung'hali kowalagusa udugi wanhu wangu na huwalekela wasegele."},{"book":"Kulawa","chapter":"9","verse":"18","text":"Lelo, igolo lusita fana luno, nizagala mvula ng'hulu ya mabwe, iyo hainalawilila muna iisi ya Misili, kwandusila mwanduso wake mbaka sambi."},{"book":"Kulawa","chapter":"9","verse":"19","text":"Lelo lagiliza wanyama wako na chila chinhu chili kumgunda vikigwe muna ikaye. Kwaviya mvula ya mabwe izamtonyela chila munhu na mnyama yeli kumgunda na mnyama yeli kunze ya kaye, wose wezakufa.’ ”"},{"book":"Kulawa","chapter":"9","verse":"20","text":"Wasang'hani wamwenga wa mfalume wa Misili wadumba na watenda fana viyalongile Mndewa Mulungu. Wawagala watumwa wawo na wanyama wawo muna ikaye."},{"book":"Kulawa","chapter":"9","verse":"21","text":"Mbali waja wayehule mbuli ya Mndewa Mulungu, wawaleka watumwa wawo na wanyama wawo kuna imigunda."},{"book":"Kulawa","chapter":"9","verse":"22","text":"Maabaho Mndewa Mulungu kamulongela Musa, “Golosa mkono wako kuulanga, muladi mvula ya mabwe itonye chila hanhu muna iisi ya Misili. Iwatonyele wanhu na wanyama na vose vihandigwe muna imigunda.”"},{"book":"Kulawa","chapter":"9","verse":"23","text":"Ivo Musa kagolosa mhome yake kuulanga, Mndewa Mulungu kagala mvula ya mabwe na mbumo, lumwemwe lumweka muna iisi. Mndewa Mulungu kagala mvula ya mabwe muna iisi yose ya Misili."},{"book":"Kulawa","chapter":"9","verse":"24","text":"Mvula ng'hulu ya mabwe ikalile na lumwemwe, iyo habule munhu yoyose muna iisi ya Misili yaiwonile mvula ilingile ivo kwandusila mwanduso."},{"book":"Kulawa","chapter":"9","verse":"25","text":"Mvula iyo ya mabwe ibemenda chila chinhu chikalile muna imigunda na chila hanhu muna iisi ya Misili, wanyama na wanhu. Mabwe ya mvula iyo yabemenda mimeya yose na mibiki kuna imigunda."},{"book":"Kulawa","chapter":"9","verse":"26","text":"Muna iisi ya Gosheni muhala, kowakalile Waisilaili, hakukalile na mvula ya mabwe."},{"book":"Kulawa","chapter":"9","verse":"27","text":"Mfalume wa Misili kawatuma wanhu wakawatange Musa na Haluni na kawalongela. “Mwanza uno nitenda uhasanyi, Mndewa Mulungu kanoga, mbali niye na wanhu wangu chibananga."},{"book":"Kulawa","chapter":"9","verse":"28","text":"Mpuleni Mndewa Mulungu, mana mibumo ino na mvula ya mabwe viiyoha ng'hani. Niye nizamulekelani musegele na hebu hamwizagendelela kukala hano.”"},{"book":"Kulawa","chapter":"9","verse":"29","text":"Musa kamulongela, “Lusita vondanilawe muna dibululu, nizakwinula makono yangu kuchanyha na kumpula Mndewa Mulungu. Mibumo izaleka, hebu hakwizakuwa na mvula ya mabwe kaidi, muladi uvimanye kuwa zisi zose ni za Mndewa Mulungu."},{"book":"Kulawa","chapter":"9","verse":"30","text":"Mbali novimanya kuwa weye na wasang'hani wako hamumdumba Mndewa Mulungu.”"},{"book":"Kulawa","chapter":"9","verse":"31","text":"Mkonge na chinhu chilingile fana magota ya uwele vose vikala vibanangigwa, kwaviya uwele ukala na masuke na mkonge ukala wokwalika."},{"book":"Kulawa","chapter":"9","verse":"32","text":"Mbali ngano na vinhu vimwenga vilingile fana ngano havibanangike, kwaviya vokalama kukangala."},{"book":"Kulawa","chapter":"9","verse":"33","text":"Musa kasegela ukaye kwa mfalume wa Misili na kahita kunze ya bululu, kenula makono yake kwa Mndewa Mulungu, mibumo na mvula ya mabwe vileka. Mvula haitonyile muna iisi."},{"book":"Kulawa","chapter":"9","verse":"34","text":"Mbali mfalume wa Misili viyawonile mvula na mvula ya mabwe na mibumo vileka, katenda uhasanyi kaidi. Kawa na moyo mdala yeye na wasang'hani wake."},{"book":"Kulawa","chapter":"9","verse":"35","text":"Ivo moyo wa mfalume wa Misili ukala mdala, hawalekile Waisilaili wahite, fana Mndewa Mulungu viyalongile kufosela Musa."}]}