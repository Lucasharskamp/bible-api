{"data":[{"book":"WAGALATIA","chapter":"3","verse":"1","text":"Mweye Wagalatia wabozi! Yalihi yawalogile? Kwavija nie niwapetela goya vija Yesu Kilisto viyadanganhike mumsalaba."},{"book":"WAGALATIA","chapter":"3","verse":"2","text":"Nolonda munilongele kinhu kimwe, m'bokela Loho wa Mulungu mkugagoga Malagizo ga Musa ama mkuuhulika Usenga Unogile na kuutogola?"},{"book":"WAGALATIA","chapter":"3","verse":"3","text":"Mweye mwa wabozi kamba vino? Msonga kukala ukazi wa kuilumba na Loho wa Mulungu, habali sambi molonda kukala ukazi wa kutamanila nzonzi zenu?"},{"book":"WAGALATIA","chapter":"3","verse":"4","text":"Vino kugaya kumgayile sama ya Usenga Unogile, mgaya bule? Kamba mbuli zenyego vivo zili, kweli mgaya bule."},{"book":"WAGALATIA","chapter":"3","verse":"5","text":"Mulungu kowagwelela mweye Loho wake na kutenda mizonza mmwenu kwavija mgagoga Malagizo ga Musa ama kwavija muutogola Usenga Unogile wa Yesu Kilisto?"},{"book":"WAGALATIA","chapter":"3","verse":"6","text":"Tumgelegeze Ablaham, kamba Nyandiko Zing'alile vuzilonga, “Ablaham kamtogola Mulungu, avo kapetigwa kamba munhu yalibule uzenzeleganye.”3:6 Mbuli zino zolawa mkitabu cha MWANDUSO 15:6."},{"book":"WAGALATIA","chapter":"3","verse":"7","text":"Avo m'vimanye kamba awo womtogola Mulungu wawo lukolo lwa Ablaham."},{"book":"WAGALATIA","chapter":"3","verse":"8","text":"Nyandiko Zing'alile zilola kuulongozi na kona kamba Mulungu kowatenda Wamhazi kuwa wende sama ya nhamanila yao. Mulungu kaulonga Usenga uno Unogile ha Ablaham, yolonga, “Wamhazi wose womotezwa kubitila gweye.”3:8 Mbuli zino zolawa mkitabu cha MWANDUSO 12:3; 18:18; 22:18."},{"book":"WAGALATIA","chapter":"3","verse":"9","text":"Sama ya kilamso kino, awo wekile nhamanila yao mwa Kilisto womotezwa, kamba vija Ablaham viyamotezwe sama ya nhamanila yake."},{"book":"WAGALATIA","chapter":"3","verse":"10","text":"Kwavija waja wose wogendelela kugatamanila Malagizo ga Musa kuwatenda watogoligwe na Mulungu wa muna indukumiza, kwavija yandikigwa Mzinyandiko Zing'alile, “Munhu yoyose yalekile kuzigoga na kuziwinza mbuli zose zandikigwe mkitabu cha Malagizo ga Musa kodukumizwa na Mulungu.”3:10 Mbuli zino zolawa mkitabu cha NG'HUMBUKILA YA TOLATI 27:26."},{"book":"WAGALATIA","chapter":"3","verse":"11","text":"Kweli kabisa, haduhu munhu yondayapetigwe kuwa kabule uzenzeleganye haulongozi wa Mulungu mkugagoga Malagizo ga Musa, kwavija Nyandiko Zing'alile zolonga, “Munhu yalibule uzenzeleganye kokala mnhamanila.”3:11 Mbuli zino zolawa mkitabu cha HABAKUKI 2:4."},{"book":"WAGALATIA","chapter":"3","verse":"12","text":"Na Malagizo ga Musa hagatamanila nhamanila. Ila Nyandiko Zing'alile zolonga, “Munhu yoyose yogatenda gose gali Mmalagizo ga Musa kowa na ugima kubitila Malagizo higo.”3:12 Mbuli zino zolawa mkitabu cha MBULI ZA WALAWI 18:5."},{"book":"WAGALATIA","chapter":"3","verse":"13","text":"Kilisto katukombola kulawa muna inhaguso ya Gamalagizo ga Musa. Kipigiti viyatumbikwe mumsalaba, kadukumizwa sama ya mbuli zetu zihile, kwavija yandikigwa Mzinyandiko Zing'alile, “Munhu yoyose yatumbikwe mum'biki kadukumizigwa.”3:13 Mbuli zino zolawa mkitabu cha NG'HUMBUKILA YA TOLATI 21:23."},{"book":"WAGALATIA","chapter":"3","verse":"14","text":"Yesu Kilisto katukombola tweye giladi motelo zija Mulungu zayailagane na Ablaham, Mulungu yawagwelele Wamhazi kubitila Yesu Kilisto, giladi mkubitila nhamanila tubokele Loho wa Mulungu, ayo Mulungu yalongile kamba komgala."},{"book":"WAGALATIA","chapter":"3","verse":"15","text":"Ndugu zangu, beta niwalongele mbuli zilingile na gaja gatutendaga mazua gose. Wanhu wabili wahaitogolela mbuli, haduhu munhu yondayagabene gaja gawaitogolele ama kongeza kinhu muimbuli ija."},{"book":"WAGALATIA","chapter":"3","verse":"16","text":"Mulungu kamwikila kilagano Ablaham na lukolo lwake, Nyandiko Zing'alile hazilonga, “Na ng'holo zake,” kamba wanhu bwando, ila zolonga, “Na lukolo lwake,” nhegulo yake munhu imwe, na munhu hiyo iyo Kilisto.3:16 Mbuli zino zolawa mkitabu cha NG'HUMBUKILA YA TOLATI 12:7; 13:15; 24:7."},{"book":"WAGALATIA","chapter":"3","verse":"17","text":"Kinilonda kulonga icho kino, Malagizo ga Musa, gezile milao mia nne na malongo madatu hamwande, hagadaha kudibenhusa hamgwazo lagano dikigwe haichanduso na Mulungu na kusegeza kilagano cha Mulungu."},{"book":"WAGALATIA","chapter":"3","verse":"18","text":"Kwavija kamba nhunza ya Mulungu yotamanila Gamalagizo ga Musa, basi havidahika kutamanila kilagano. Ila Mulungu muunovu wake kamgwaa Ablaham nhunza kubitila kilagano."},{"book":"WAGALATIA","chapter":"3","verse":"19","text":"Avo Malagizo ga Musa gakala na sang'hano ilihi? Malagizo ga Musa gongezigwa mdilagano giladi kulagusa nhegulo ya vilozo, na ikala isang'hanika mbaka kipigiti viyezile Kilisto, ayo wa lukolo lwa Ablaham, Mulungu yekile kilagano sama yake. Mulungu kagalava Malagizo ha Musa kubitila wasenga wa Mulungu wa kuulanga, ayo yakalile hagatigati ya Mulungu na wanhu."},{"book":"WAGALATIA","chapter":"3","verse":"20","text":"Munhu wa hagatigati mazua gose kosang'hanika na wanhu wa mmadale mabili. Ila Mulungu, ayo yali yeiyeka, hakalile na munhu wa hagatigati kipigiti viyamgwelele Ablaham kilagano chake."},{"book":"WAGALATIA","chapter":"3","verse":"21","text":"Avo tulonge Malagizo ga Musa gokiibamilila na vilagano va Mulungu? Si vivo kabisa! Kwavija kamba Malagizo gawabokele wanhu gahadahile kuwatenda wapate ugima, wanhu walibule uzenzeleganye wahapatikane mkugagoga Malagizo higo."},{"book":"WAGALATIA","chapter":"3","verse":"22","text":"Ila Nyandiko Zing'alile zolonga kamba, wanhu wose wa mkifungo cha mhiko za vilozo, giladi nhunza ija itulongeligwe kamba togweleligwa kubitila nhamanila mkuilumba hamoja na Yesu Kilisto wogweleligwa awo wondawatogole."},{"book":"WAGALATIA","chapter":"3","verse":"23","text":"Kipigiti nhamanila ino hainakwiza, tukala wafungigwa wa Malagizo ga Musa, tufungigwa mbaka haja nhamanila ija vuigubuligwe."},{"book":"WAGALATIA","chapter":"3","verse":"24","text":"Avo Malagizo ga Musa gakala na udaho wa kutulongoza mbaka viyezile Kilisto, giladi tupetigwe kamba wende wa Mulungu kubitila nhamanila."},{"book":"WAGALATIA","chapter":"3","verse":"25","text":"Avo sambi nhamanila iza, Malagizo ga Musa gabule udaho wa kutulongoza."},{"book":"WAGALATIA","chapter":"3","verse":"26","text":"Avo mweye mose mwa wana wa Mulungu kubitila nhamanila mkuilumba hamoja na Yesu Kilisto."},{"book":"WAGALATIA","chapter":"3","verse":"27","text":"Kwavija mweye mose m'batizigwe mkuilumba hamoja na Kilisto, mowa kamba Kilisto mwenyego."},{"book":"WAGALATIA","chapter":"3","verse":"28","text":"Haduhu Muyahudi ama Mgiliki, nyakadala ama yailegehe, mbigalo ama mtwanzi, kwavija mweye mose mwa kinhu kimwe mkuilumba na Yesu Kilisto."},{"book":"WAGALATIA","chapter":"3","verse":"29","text":"Kamba mweye mwa wanhu wa Kilisto, avo mweye mwa lukolo lwa Ablaham. Mweye mwa wahazi wake, na kilagano cha Mulungu chayailagane na Ablaham chowa chenu."}]}