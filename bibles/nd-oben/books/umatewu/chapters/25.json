{"data":[{"book":"UMatewu","chapter":"25","verse":"1","text":"“Kulesosikhathi umbuso wezulu uzakuba njengezintombi ezigcweleyo ezilitshumi ezathatha izibane zazo zaphuma ukuyahlangabeza umyeni."},{"book":"UMatewu","chapter":"25","verse":"2","text":"Ezinhlanu zazo zaziyiziwula, ezinhlanu zihlakaniphile."},{"book":"UMatewu","chapter":"25","verse":"3","text":"Eziyiziwula zathatha izibane zazo, kodwa kazithathanga amafutha."},{"book":"UMatewu","chapter":"25","verse":"4","text":"Kodwa ezihlakaniphileyo zathwala imbodlela zamafutha kanye lezibane zazo."},{"book":"UMatewu","chapter":"25","verse":"5","text":"Umyeni waphuza ukufika zonke zaze zawozela zajunywa yibuthongo."},{"book":"UMatewu","chapter":"25","verse":"6","text":"Phakathi kobusuku kwamenyezelwa kwathiwa, ‘Nangu umyeni! Phumani limhlangabeze!’"},{"book":"UMatewu","chapter":"25","verse":"7","text":"Zasezivuka zonke izintombi zalumathisa izibane zazo."},{"book":"UMatewu","chapter":"25","verse":"8","text":"Lezo ezaziyiziwula zathi kwezihlakaniphileyo, ‘Ake lisiphe lathi amanye amafutha enu; izibane zethu sezicitsha.’"},{"book":"UMatewu","chapter":"25","verse":"9","text":"Zaphendula ezihlakaniphileyo zathi, ‘Hatshi, kakulamafutha angasanela thina lani. Hambani liye kulabo abathengisa amafutha liyezithengela awenu.’"},{"book":"UMatewu","chapter":"25","verse":"10","text":"Kodwa kwathi besayathenga amafutha umyeni wafika. Izintombi ezazizilungiselele zangena laye edilini lomthimba. Umnyango wasuvalwa."},{"book":"UMatewu","chapter":"25","verse":"11","text":"Ngemva kwesikhathi ezinye lazo zatsho sezifikile. Zathi, ‘Nkosi! Nkosi! Ake usivulele umnyango!’"},{"book":"UMatewu","chapter":"25","verse":"12","text":"Kodwa waphendula wathi, ‘Ngilitshela iqiniso ukuthi, kangilazi.’"},{"book":"UMatewu","chapter":"25","verse":"13","text":"Ngakho lindani ngoba kalilwazi usuku loba ihola.”"},{"book":"UMatewu","chapter":"25","verse":"14","text":"“Njalo unjengendoda eyathatha uhambo, yabiza izinceku zayo yazigcinisa impahla yayo."},{"book":"UMatewu","chapter":"25","verse":"15","text":"Oyedwa yamupha amathalenta amahlanu emali, omunye amabili omunye njalo ithalenta elilodwa, ngulowo kusiya ngamandla akhe. Yasisuka ingena uhambo lwayo."},{"book":"UMatewu","chapter":"25","verse":"16","text":"Leyondoda eyayiphiwe amathalenta amahlanu yahle yasuka yayayisebenzisa leyomali yazuza amanye amahlanu."},{"book":"UMatewu","chapter":"25","verse":"17","text":"Yenza njalo laleyo eyayiphiwe amabili, yazuza amanye amabili."},{"book":"UMatewu","chapter":"25","verse":"18","text":"Kodwa indoda eyayiphiwe ithalenta elilodwa yasuka yemba igodi emhlabathini yayifihla imali yenkosi yayo."},{"book":"UMatewu","chapter":"25","verse":"19","text":"Ngemva kwesikhathi eside umnini walezozinceku wabuya wafisa ukwazi ukuthi babehambise njani ngaleyomali."},{"book":"UMatewu","chapter":"25","verse":"20","text":"Leyondoda eyayiphiwe amathalenta amahlanu yaletha amanye amahlanu. Yathi, ‘Nkosi, wangethemba ngamathalenta amahlanu. Khangela, sengizuze amanye amahlanu.’"},{"book":"UMatewu","chapter":"25","verse":"21","text":"Umnini wayo waphendula wathi, ‘Wenze kuhle, nceku elungileyo lethembekileyo! Uthembekile ezintweni ezilutshwane; ngizakugcinisa izinto ezinengi. Woza uzojabula kanye lenkosi yakho!’"},{"book":"UMatewu","chapter":"25","verse":"22","text":"Indoda eyayilamathalenta amabili layo yeza. Yathi, ‘Nkosi, wangethemba ngamathalenta amabili; khangela, sengizuze amanye amabili.’"},{"book":"UMatewu","chapter":"25","verse":"23","text":"Umniniyo waphendula wathi, ‘Wenze kuhle, nceku elungileyo lethembekileyo! Uthembekile ngezinto ezilutshwane; ngizakugcinisa izinto ezinengi. Woza uzojabula kanye lenkosi yakho!’"},{"book":"UMatewu","chapter":"25","verse":"24","text":"Kwasekusiza leyondoda eyayiphiwe ithalenta elilodwa. Yathi, ‘Nkosi, bengikwazi ukuthi uyindoda elukhuni, evuna lapho engahlanyelanga khona njalo ibuthe lapho engazange ihaze khona inhlanyelo."},{"book":"UMatewu","chapter":"25","verse":"25","text":"Yikho ngesaba ngasuka ngayafihla ithalenta lakho emhlabathini. Khangela, nanku okungokwakho.’"},{"book":"UMatewu","chapter":"25","verse":"26","text":"Inkosi yaphendula yathi, ‘Wena nceku embi lelivila! Utsho ukuthi wazile ukuthi ngivuna lapho engingahlanyelanga khona njalo ngibuthe lapho engingahazanga khona inhlanyelo?"},{"book":"UMatewu","chapter":"25","verse":"27","text":"Kube imali yami uyifake ebhanga, ukuze kuthi ekubuyeni kwami ngiyizuze isizele."},{"book":"UMatewu","chapter":"25","verse":"28","text":"Mthatheleni ithalenta lelo liliphe lowo olamathalenta alitshumi."},{"book":"UMatewu","chapter":"25","verse":"29","text":"Ngoba lowo olakho uzaphiwa okunye njalo abesesiba lokunengi. Lowo ongelakho, lalokho alakho uzakwemukwa."},{"book":"UMatewu","chapter":"25","verse":"30","text":"Manje-ke, iphoseni ngaphandle inceku engelamsebenzi, ebumnyameni lapho okuzakuba khona ukukhala lokugedla kwamazinyo.’ ”"},{"book":"UMatewu","chapter":"25","verse":"31","text":"“Nxa iNdodana yoMuntu isisiza ngenkazimulo yayo, ikanye lezingilosi zonke, izahlala esihlalweni sayo sobukhosi ilenkazimulo yasezulwini."},{"book":"UMatewu","chapter":"25","verse":"32","text":"Zonke izizwe zizabuthaniswa phambi kwayo, ibe isisahlukanisa abantu omunye komunye njengomelusi esehlukanisa izimvu embuzini."},{"book":"UMatewu","chapter":"25","verse":"33","text":"Izabeka izimvu ngasekwesokunene kwayo lembuzi ngakwesokhohlo."},{"book":"UMatewu","chapter":"25","verse":"34","text":"Lapho-ke iNkosi izakuthi kulabo abangakwesokunene sayo, ‘Wozani, lina elibusiswe nguBaba; thathani ilifa lenu, umbuso owalungiselwa lina kusukela ekudalweni komhlaba."},{"book":"UMatewu","chapter":"25","verse":"35","text":"Ngoba ngangilambile, langinika ulutho oludliwayo, ngangomile langipha okunathwayo, ngangiyisihambi langinxusela endlini,"},{"book":"UMatewu","chapter":"25","verse":"36","text":"ngangiswele izembatho langigqokisa, ngangigula langonga, ngangisentolongweni lazongibona.’"},{"book":"UMatewu","chapter":"25","verse":"37","text":"Abalungileyo bazamphendula bathi, ‘Nkosi, sakubona nini ulambile sakupha ukudla na, kumbe womile sakunathisa?"},{"book":"UMatewu","chapter":"25","verse":"38","text":"Sakubona nini uyisihambi sakunxusela endlini na, kumbe uswele izembatho sakugqokisa?"},{"book":"UMatewu","chapter":"25","verse":"39","text":"Sakubona nini ugula kumbe usentolongweni seza sazakubona na?’"},{"book":"UMatewu","chapter":"25","verse":"40","text":"INkosi izaphendula ithi, ‘Ngilitshela iqiniso ukuthi loba yini elayenzela loba ngomncinyane kanganani walaba abazalwane bami, lakwenzela mina.’"},{"book":"UMatewu","chapter":"25","verse":"41","text":"INkosi izakuthi kulabo abakwesokhohlo sayo, ‘Xekani kimi lina eliqalekisiweyo liye emlilweni ongapheliyo owalungiselwa uSathane lezingilosi zakhe."},{"book":"UMatewu","chapter":"25","verse":"42","text":"Ngoba ngangilambile, kalingiphanga lutho lokudla, ngangomile kalingiphanga lutho lokunatha,"},{"book":"UMatewu","chapter":"25","verse":"43","text":"ngangiyisihambi kalinginxuselanga endlini, ngangiswele izembatho kalingigqokisanga, ngangigula njalo ngisentolongweni kalizange lingethekelele.’"},{"book":"UMatewu","chapter":"25","verse":"44","text":"Labo bazaphendula bathi, ‘Nkosi, sakubona nini ulambile kumbe womile kumbe uyisihambi kumbe ungelazigqoko kumbe ugula noma usentolongweni asaze sakunceda na?’"},{"book":"UMatewu","chapter":"25","verse":"45","text":"Izaphendula ithi, ‘Ngilitshela iqiniso ukuthi, loba kuyini elingakwenzelanga oyedwa nje omncinyane kulabo bonke walaba, kalikwenzelanga mina.’"},{"book":"UMatewu","chapter":"25","verse":"46","text":"Bazasuka baye ekujezisweni kwaphakade, kodwa abalungileyo baye ekuphileni okungapheliyo.”"}]}