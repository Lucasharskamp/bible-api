{"data":[{"book":"Kobima","chapter":"12","verse":"1","text":"Yawe alobaki na Moyize mpe Aron kati na Ejipito :"},{"book":"Kobima","chapter":"12","verse":"2","text":"« Sanza oyo ekozala mpo na bino sanza ya liboso ya mobu."},{"book":"Kobima","chapter":"12","verse":"3","text":"Boloba boye na lisanga mobimba ya Isalaele : Na mokolo ya zomi na sanza oyo, libota moko na moko to ndako moko na moko esengeli kozala na mwana meme to na mwana ntaba."},{"book":"Kobima","chapter":"12","verse":"4","text":"Kasi soki bato ya ndako bazali ebele te mpo na kolia mwana meme ya mobimba, bakolia yango elongo na bato ya ndako oyo ezali pene na ndako na bango kolanda motango ya bato. Bakopona mwana meme kolanda oyo moko na moko akoki kolia."},{"book":"Kobima","chapter":"12","verse":"5","text":"Mwana meme to mwana ntaba oyo bakopona esengeli kozala ya mobali, ya mobu moko mpe ezanga mbeba."},{"book":"Kobima","chapter":"12","verse":"6","text":"Bokobatela yango kino na mokolo ya zomi na minei ya sanza yango. Na mokolo yango, bato nyonso ya lisanga ya Isalaele bakokata yango kingo na pokwa."},{"book":"Kobima","chapter":"12","verse":"7","text":"Bakozwa makila na yango mpe bakopakola yango na libaya ya likolo mpe na mabaya mibale ya mipanzi oyo esimbaka ekuke ya bandako epai wapi bakolia nyama yango."},{"book":"Kobima","chapter":"12","verse":"8","text":"Na butu ya mokolo yango, bakotumba mosuni na yango na moto mpe bakolia yango elongo na mapa ezanga levire mpe matiti ya bololo."},{"book":"Kobima","chapter":"12","verse":"9","text":"Bakolia te mosuni oyo ebela malamu te to oyo batokisa, kasi bakolia kaka mosuni oyo batumba na moto elongo na makolo, moto mpe biloko ya kati."},{"book":"Kobima","chapter":"12","verse":"10","text":"Bokotika ata ndambo te kino na tongo. Kasi soki ndambo ekomi na tongo, botumba yango na moto."},{"book":"Kobima","chapter":"12","verse":"11","text":"Tala ndenge nini bokolia yango : bokolata mokaba na loketo, basandale na makolo, mpe bokosimba lingenda na loboko. Bokolia yango na lombangu. Ezali feti ya Pasika mpo na Yawe."},{"book":"Kobima","chapter":"12","verse":"12","text":"Kaka na butu yango, nakoleka na Ejipito ; nakoboma bana nyonso ya liboso kati na Ejipito kobanda na bato kino na banyama ; mpe nakosambisa banzambe nyonso ya Ejipito na nzela ya bitumbu. Nazali Yawe."},{"book":"Kobima","chapter":"12","verse":"13","text":"Na bandako epai wapi bokozala, makila ekozala elembo mpo na bino ; bongo tango Ngai nakomona makila yango, nakoleka bino. Boye etumbu moko te ya kufa ekokweya kati na bino tango nakopesa etumbu na mokili ya Ejipito."},{"book":"Kobima","chapter":"12","verse":"14","text":"Mokolo yango ekozala mokolo ya ekaniseli mpo na bino. Bileko na bileko, bokobanda kosala feti na mokolo yango mpo na lokumu ya Yawe ; yango ekozala mpo na bino mobeko ya libela na libela mpo na bakitani oyo bakoya sima na bino."},{"book":"Kobima","chapter":"12","verse":"15","text":"Mikolo sambo, bokolia mapa ezanga levire. Na mokolo ya liboso, bokolongola levire na bandako na bino ; pamba te moto nyonso oyo akolia eloko oyo ezali na levire, kobanda na mokolo ya liboso kino na mokolo ya sambo, bakolongola ye kati na bato ya Isalaele."},{"book":"Kobima","chapter":"12","verse":"16","text":"Bokozala na mayangani ya bule na mokolo ya liboso mpe na mokolo ya sambo. Bokosala mosala moko te na mikolo wana longola kaka mosala ya kolamba bilei oyo moto na moto akolia. Yango kaka nde bokosala."},{"book":"Kobima","chapter":"12","verse":"17","text":"Bokosala feti ya Mapa ezanga levire, pamba te ezalaki na mokolo yango nde nabimisaki mampinga na bino na Ejipito. Bokosala feti na mokolo yango lokola mobeko ya libela na libela mpo na bakitani oyo bakoya sima na bino."},{"book":"Kobima","chapter":"12","verse":"18","text":"Na sanza ya liboso, bokolia mapa ezanga levire kobanda na pokwa ya mokolo ya zomi na minei kino na pokwa ya mokolo ya tuku mibale na moko."},{"book":"Kobima","chapter":"12","verse":"19","text":"Mikolo sambo, levire esengeli te komonana kati na bandako na bino ; pamba te moto nyonso oyo akolia eloko oyo ezali na levire, esengeli balongola ye na lisanga ya Isalaele, azala mopaya to mwana mboka ya Isalaele."},{"book":"Kobima","chapter":"12","verse":"20","text":"Bokolia eloko moko te oyo ezali na levire. Na bisika nyonso oyo bokozala, bokolia kaka mapa ezanga levire. »"},{"book":"Kobima","chapter":"12","verse":"21","text":"Moyize abengisaki bakambi nyonso ya Isalaele mpe alobaki na bango : « Bokende kozwa na libota moko na moko mwana meme to mwana ntaba mpe bokata yango kingo lokola mbeka ya Pasika."},{"book":"Kobima","chapter":"12","verse":"22","text":"Bokokamata etape ya nzete ya izope, bokozindisa yango na makila oyo ekozala kati na sani monene, bokopakola yango na libaya ya likolo mpe na mabaya mibale ya mipanzi oyo esimbaka ekuke. Moko te kati na bino abima libanda ya ekuke ya ndako na ye kino na tongo."},{"book":"Kobima","chapter":"12","verse":"23","text":"Wana Yawe akoleka na mokili mpo na koboma bato ya Ejipito mpe akomona makila na libaya ya likolo mpe na mabaya mibale ya mipanzi oyo esimbaka ekuke, akoleka ekuke yango mpe akopesa nzela te na mobomi ete akota na bandako na bino mpo na koboma."},{"book":"Kobima","chapter":"12","verse":"24","text":"Bokotosa malako oyo lokola mobeko ya libela na libela mpo na bino mpe mpo na bakitani na bino."},{"book":"Kobima","chapter":"12","verse":"25","text":"Tango bokokota na mokili oyo Yawe akopesa bino ndenge alakaki, bosalela likambo oyo."},{"book":"Kobima","chapter":"12","verse":"26","text":"Bongo tango bana na bino bakotuna bino : ‹ Molulu oyo elakisi nini mpo na bino ? ›"},{"book":"Kobima","chapter":"12","verse":"27","text":"Bokoloba na bango : ‹ Ezali mbeka ya feti ya Pasika mpo na Yawe oyo alekaki bandako ya bana ya Isalaele kati na Ejipito mpe abikisaki bandako na biso tango abomaki bato ya Ejipito. › »"},{"book":"Kobima","chapter":"12","verse":"28","text":"Bato ya Isalaele basalaki ndenge kaka Yawe atindaki Moyize mpe Aron."},{"book":"Kobima","chapter":"12","verse":"29","text":"Na kati-kati ya butu, Yawe abomaki bana mibali nyonso ya liboso kati na Ejipito kobanda na mwana mobali ya liboso ya Faraon oyo azalaki kokonza na kiti ya bokonzi kino na mwana mobali ya liboso ya mokangami oyo azalaki kati na boloko, mpe bana mibali ya liboso ya bibwele nyonso."},{"book":"Kobima","chapter":"12","verse":"30","text":"Na butu wana, Faraon elongo na bakalaka na ye nyonso mpe bato nyonso ya Ejipito batelemaki ; mpe koganga makasi ezalaki na Ejipito, pamba te ezalaki na ndako moko te oyo ezangaki ebembe."},{"book":"Kobima","chapter":"12","verse":"31","text":"Kaka na butu wana, Faraon abengisaki Moyize mpe Aron, alobaki na bango : « Botelema, bobima kati na bato na ngai, bino mpe bana ya Isalaele. Bokende kogumbamela Yawe ndenge bosengaki."},{"book":"Kobima","chapter":"12","verse":"32","text":"Bokamata bibwele na bino ndenge bolobaki : bangombe, bameme mpe bantaba ; mpe bokende. Boye, bopambola mpe ngai. »"},{"book":"Kobima","chapter":"12","verse":"33","text":"Bato ya Ejipito batindikaki bana ya Isalaele ete babima noki na mokili na bango. Bazalaki koloba : « Bokende na bino, noki te biso tokokufa. »"},{"book":"Kobima","chapter":"12","verse":"34","text":"Boye bato bazwaki potopoto na bango ya farine liboso ete batia yango levire, bazingaki na banzambala na bango banzungu oyo basalelaka potopoto mpe batiaki yango na mapeka na bango."},{"book":"Kobima","chapter":"12","verse":"35","text":"Bato ya Isalaele basalaki ndenge Moyize alobaki na bango mpe basengaki epai ya bato ya Ejipito biloko ya palata, ya wolo mpe bilamba."},{"book":"Kobima","chapter":"12","verse":"36","text":"Bongo Yawe asalaki ete bana ya Isalaele bazwa ngolu na miso ya bato ya Ejipito oyo bapesaki bango biloko oyo basengaki. Na ndenge wana nde basilisaki biloko ya bato ya Ejipito."},{"book":"Kobima","chapter":"12","verse":"37","text":"Bato ya Isalaele balongwaki na Ramisesi mpe bakendeki na Sukoti ; bazalaki mibali nkoto nkama motoba oyo bazalaki kotambola na makolo longola basi mpe bana."},{"book":"Kobima","chapter":"12","verse":"38","text":"Ezalaki lisusu na ebele ya bato oyo bakendeki na bango elongo ; bamemaki lisusu bibwele : bameme, bantaba mpe bangombe."},{"book":"Kobima","chapter":"12","verse":"39","text":"Basalaki na farine oyo bamemaki wuta na Ejipito bagato ezanga levire, pamba te tango babenganaki bango, potopoto emivimbelaki te mpe bazangaki tango ya kobongisa biloko ya kolia mpo na bango moko."},{"book":"Kobima","chapter":"12","verse":"40","text":"Mibu oyo bana ya Isalaele bavandaki na Ejipito ezalaki nkama minei na tuku misato."},{"book":"Kobima","chapter":"12","verse":"41","text":"Na suka ya mobu oyo ya nkama minei na tuku misato, mampinga nyonso ya Yawe batikaki Ejipito."},{"book":"Kobima","chapter":"12","verse":"42","text":"Lokola Yawe akengelaki butu wana mpo na kobimisa bana ya Isalaele na Ejipito, butu yango ekomi ya Yawe : ekobanda kozala butu ya kokengela mpo na bana ya Isalaele na milongo na bango nyonso oyo ekoya."},{"book":"Kobima","chapter":"12","verse":"43","text":"Yawe alobaki na Moyize mpe Aron : « Tala mibeko na tina na Pasika : ‹ Mopaya moko te akoki kolia yango."},{"book":"Kobima","chapter":"12","verse":"44","text":"Kasi mowumbu nyonso oyo bakosomba, basengeli liboso kokata ye ngenga, sima nde akoki kolia Pasika."},{"book":"Kobima","chapter":"12","verse":"45","text":"Mopaya oyo akozala na bino mpo na tango moke mpe mosali oyo azwaka lifuti bakolia yango te."},{"book":"Kobima","chapter":"12","verse":"46","text":"Ekoliama kaka kati na ndako moko na moko, bakobimisa ata mosuni moko te na libanda ya ndako mpe bakobuka ata mokuwa na yango moko te."},{"book":"Kobima","chapter":"12","verse":"47","text":"Lisanga mobimba ya Isalaele ekosala feti ya Pasika."},{"book":"Kobima","chapter":"12","verse":"48","text":"Soki mopaya oyo azali kati na bino alingi kosepela na feti ya Pasika ya Yawe, esengeli ete mibali nyonso oyo bazali kati na ndako na ye bakatama ngenga ; bongo nde akozwa nzela ya kolia Pasika lokola mwana mboka ya Isalaele. Kasi mobali oyo akokatama ngenga te akoki kolia Pasika te."},{"book":"Kobima","chapter":"12","verse":"49","text":"Mibeko ezali se ndenge moko mpo na mwana mboka ya Isalaele mpe mpo na mopaya oyo azali kati na bino. › »"},{"book":"Kobima","chapter":"12","verse":"50","text":"Bato nyonso ya Isalaele basalaki ndenge kaka Yawe atindaki Moyize mpe Aron."},{"book":"Kobima","chapter":"12","verse":"51","text":"Mpe na mokolo wana, Yawe abimisaki bana ya Isalaele na molongo, wuta na Ejipito, lokola mampinga ya basoda."}]}