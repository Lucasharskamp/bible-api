{"data":[{"book":"2 Samuel","chapter":"15","verse":"1","text":"Toen dit alles geregeld was, schafte Absalom zich paard en wagen aan, en vijftig man, die voor hem uit moesten lopen."},{"book":"2 Samuel","chapter":"15","verse":"2","text":"En iedere morgen stond Absalom vroeg aan de kant van de weg naar de poort en sprak iedereen aan, die een klacht had en naar den koning om recht ging. Hij vroeg hen, uit welke plaats ze kwamen, en als ze antwoordden: “Uit die en die stam van Israël komt uw dienaar”,"},{"book":"2 Samuel","chapter":"15","verse":"3","text":"dan zeide Absalom tot hen: Ja, uw zaak ziet er goed en billijk uit; maar de koning heeft niemand, die naar u luistert."},{"book":"2 Samuel","chapter":"15","verse":"4","text":"Absalom vervolgde: Was er maar iemand, die mij tot rechter in het land aanstelde, zodat iedereen, die een klacht of rechtszaak had, tot mij kon komen; ik zou hem wel recht verschaffen!"},{"book":"2 Samuel","chapter":"15","verse":"5","text":"En kwam iemand naderbij, om zich voor hem neer te buigen, dan stak hij de hand uit, trok hem naar zich toe, en kuste hem."},{"book":"2 Samuel","chapter":"15","verse":"6","text":"Door zo te doen met alle Israëlieten, die om recht kwamen, palmde Absalom heel Israël in."},{"book":"2 Samuel","chapter":"15","verse":"7","text":"Toen er zo vier jaar waren verlopen, zeide Absalom eens tot den koning: Ik zou wel graag in Hebron een gelofte gaan inlossen, die ik aan Jahweh gedaan heb."},{"book":"2 Samuel","chapter":"15","verse":"8","text":"Want toen uw dienaar te Gesjoer in Aram verbleef, heb ik de gelofte gedaan, dat ik Jahweh in Hebron zou eren, als Hij mij veilig naar Jerusalem liet terugkeren."},{"book":"2 Samuel","chapter":"15","verse":"9","text":"De koning zeide tot hem: Ga in vrede. Hij vertrok dus en begaf zich naar Hebron,"},{"book":"2 Samuel","chapter":"15","verse":"10","text":"nadat hij door ijlboden aan alle stammen in Israël had laten zeggen: Wanneer ge bazuingeschal hoort, moet ge uitroepen: “Absalom is koning geworden in Hebron!”"},{"book":"2 Samuel","chapter":"15","verse":"11","text":"Met Absalom gingen tweehonderd man uit Jerusalem mee; het waren genodigden, die te goeder trouw meekwamen, zonder ergens van af te weten."},{"book":"2 Samuel","chapter":"15","verse":"12","text":"Bovendien liet Absalom den Giloniet Achitófel, een raadsheer van David, uit zijn woonplaats Gilo bij het opdragen der offers ontbieden. Zo won de samenzwering aan kracht, en sloten steeds meer mensen zich bij Absalom aan."},{"book":"2 Samuel","chapter":"15","verse":"13","text":"Toen dan ook een boodschapper aan David kwam berichten, dat heel Israël partij had gekozen voor Absalom,"},{"book":"2 Samuel","chapter":"15","verse":"14","text":"gaf David aan heel zijn hof, dat bij hem in Jerusalem was gebleven, het bevel: Vooruit, op de vlucht; er blijft ons geen ander middel over, om aan Absalom te ontkomen. Haast u, om te vertrekken; anders haast hij zich, haalt ons in, laat het onheil op ons los, en sabelt de hele stad neer."},{"book":"2 Samuel","chapter":"15","verse":"15","text":"En het hof van David zei tot den koning: Zoals onze heer en koning verkiest; wij staan tot uw dienst."},{"book":"2 Samuel","chapter":"15","verse":"16","text":"Zo vertrok de koning, gevolgd door heel zijn huis; alleen tien bijvrouwen liet hij in Jerusalem achter, om het paleis te bewaken."},{"book":"2 Samuel","chapter":"15","verse":"17","text":"Maar bij hun vertrek maakten de koning en al het volk, dat hem volgde, halt bij het laatste huis."},{"book":"2 Samuel","chapter":"15","verse":"18","text":"Daar trok hem heel het leger voorbij, met al de Kretenzen en Peletiërs. Ook Ittai met alle Gatieten, wel zes honderd man, die den koning waren gevolgd uit Gat, trokken hem voorbij."},{"book":"2 Samuel","chapter":"15","verse":"19","text":"Maar de koning zeide tot Ittai, den Gatiet: Waarom gaat ook gij met ons mee? Keer liever terug en blijft bij den nieuwen koning; want ge zijt een buitenlander, en bovendien uit uw woonplaats verbannen."},{"book":"2 Samuel","chapter":"15","verse":"20","text":"Pas zijt ge hier gekomen, en nu zou ik u al met ons mee laten dwalen, terwijl ik zelf niet eens weet, waar ik heen ga? Neen, keer terug, neem uw broeders met u mee, en Jahweh betone u zijn genade en trouw!"},{"book":"2 Samuel","chapter":"15","verse":"21","text":"Maar Ittai gaf den koning ten antwoord: Zowaar Jahweh leeft, en zowaar mijn heer en koning leeft; op de plaats waar mijn heer en koning is, in dood of leven, daar zal ook uw dienaar zijn."},{"book":"2 Samuel","chapter":"15","verse":"22","text":"Toen zeide David tot Ittai: Trek dan voorbij. En Ittai, de Gatiet, trok voorbij met al zijn manschappen en al de kinderen, die bij hem waren."},{"book":"2 Samuel","chapter":"15","verse":"23","text":"De hele bevolking begon luidkeels te wenen, toen heel het leger voorbijtrok. Terwijl dus de koning bij de beek Kedron stond en al het volk langs hem heen trok in de richting van de woestijn,"},{"book":"2 Samuel","chapter":"15","verse":"24","text":"kwam daar ook Sadok met alle levieten, die de verbondsark van God droegen. Ze zetten de ark van God neer, en Ebjatar droeg offers op, totdat al het volk uit de stad was getrokken."},{"book":"2 Samuel","chapter":"15","verse":"25","text":"Maar de koning sprak tot Sadok: Breng de ark van God naar de stad terug. Als ik genade vind in Jahweh’s ogen, zal Hij mij terug laten keren, en mij de ark laten zien en de plaats waar zij staat;"},{"book":"2 Samuel","chapter":"15","verse":"26","text":"maar als Hij zegt, dat Hij niets van mij wil weten, welnu, dan moet Hij maar met mij doen, zoals het Hem goeddunkt."},{"book":"2 Samuel","chapter":"15","verse":"27","text":"En de koning vervolgde tot Sadok, den priester, en Ebjatar: Keert rustig naar de stad terug, en neemt uw beide kinderen mee, Achimáas, uw zoon, en Jehonatan, den zoon van Ebjatar."},{"book":"2 Samuel","chapter":"15","verse":"28","text":"Ik blijf wachten bij de overgangen naar de woestijn, totdat een boodschap van u mij van de stand van zaken op de hoogte stelt."},{"book":"2 Samuel","chapter":"15","verse":"29","text":"Daarom brachten Sadok en Ebjatar de ark van God naar Jerusalem terug, en bleven daar."},{"book":"2 Samuel","chapter":"15","verse":"30","text":"Nu besteeg David al wenend de Olijfberg, het gezicht bedekt, en barrevoets; ook heel zijn gevolg had het gezicht bedekt en trok wenend mee."},{"book":"2 Samuel","chapter":"15","verse":"31","text":"Maar toen men David meldde, dat ook Achitófel zich onder de samenzweerders bij Absalom bevond, zuchtte hij: Moge Jahweh de raad van Achitófel verijdelen!"},{"book":"2 Samuel","chapter":"15","verse":"32","text":"En zie, nauwelijks was David op de top gekomen, waar men zich neerbuigt voor God, of daar trad Choesjai, de Arkiet, hem tegemoet met gescheurde klederen en stof op het hoofd."},{"book":"2 Samuel","chapter":"15","verse":"33","text":"David sprak tot hem: Als ge met mij mee trekt, zijt ge mij slechts tot last;"},{"book":"2 Samuel","chapter":"15","verse":"34","text":"maar als ge naar de stad terugkeert en tot Absalom zegt: “Koning, ik wil uw dienaar zijn; vroeger was ik de dienaar van uw vader, nu wil ik uw dienaar zijn, dan zult ge de raad van Achitófel in mijn voordeel kunnen verijdelen."},{"book":"2 Samuel","chapter":"15","verse":"35","text":"Bovendien zijn daar de priesters Sadok en Ebjatar bij de hand. Deel dus alles, wat ge uit het paleis verneemt, aan de priesters Sadok en Ebjatar mede."},{"book":"2 Samuel","chapter":"15","verse":"36","text":"Die hebben hun twee zonen bij zich, Achimáas van Sadok en Jehonatan van Ebjatar; en alles, wat ge verneemt, kunt ge mij door hen laten weten”."},{"book":"2 Samuel","chapter":"15","verse":"37","text":"Zo kwam Choesjai, de vriend van David, in de stad, toen Absalom zijn intocht in Jerusalem hield."}]}