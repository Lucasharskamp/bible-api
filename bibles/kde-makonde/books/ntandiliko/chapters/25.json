{"data":[{"book":"Ntandiliko","chapter":"25","verse":"1","text":"Iblahimu ánnombile nkongwe yunji uvanchema Ketula."},{"book":"Ntandiliko","chapter":"25","verse":"2","text":"Nkongwe aneyo nkummalekela Iblahimu vana sita vachilume, yani Zimlani na Yokishani na Medani na Midiani na Ishibaki na Shua."},{"book":"Ntandiliko","chapter":"25","verse":"3","text":"Yokishani nkummaleka Sheba na Dedani. Na vanu va nnukolo lwanga Dedani ni Vaashulu na Valetushi na Valeumi."},{"book":"Ntandiliko","chapter":"25","verse":"4","text":"Vana vachilume vanga Midiani vávele Efa na Efeli na Hanoki na Abida na Elida. Anevo vammalele njo vanavele vanu va nnukolo lwanga Ketula."},{"book":"Ntandiliko","chapter":"25","verse":"5","text":"Iblahimu nkumwing'a Isaka dimali dyake dyammalele kuva mapala lake."},{"book":"Ntandiliko","chapter":"25","verse":"6","text":"Henga Iblahimu kabla akànambikuhwa, nkuveng'a dinudyo vana va ajavake vatumwa, nkuvausa anevo vana nkuvapelekeja m'bali wa kumashaliki, kulehu na Isaka, mwanawe."},{"book":"Ntandiliko","chapter":"25","verse":"7-8","text":"Iblahimu áhidile akongopèlè namene, avèlè na vyaka vyohe namene, vyaka myamoja sabini na tano. Na bada ya kuhwa, nkuhwena unaikala pamo na anyakala vake, vanahidile kala."},{"book":"Ntandiliko","chapter":"25","verse":"9","text":"Isaka na Isumaili, vana vake Iblahimu, nkunsika atatawao nnipanga lya ku Makipela, pepi na ku Mamle, mmwelu unavele wanga Efuloni, mwana wanga Sohali, Mhiti."},{"book":"Ntandiliko","chapter":"25","verse":"10","text":"Welu anewo njo wanasumile mwene Iblahimu kwa Vahiti. Na anepo njo panasikwije Iblahimu na Sala n'jawe."},{"book":"Ntandiliko","chapter":"25","verse":"11","text":"Bada ya kuhwa Iblahimu, Nnungu nkum'baliki Isaka, mwana wanga Iblahimu. Na uhiku anewo Isaka áikala pepi na chihima cha Beli-Lahai-Loi."},{"book":"Ntandiliko","chapter":"25","verse":"12","text":"Aino njo histoliya ya vana vachilume vanga Isumaili, mwanawe Iblahimu, mwana wanammelekedile Hajili, Mmisili anavele ntumwa wanga Sala."},{"book":"Ntandiliko","chapter":"25","verse":"13","text":"Na alano njo malina lavo kupapatana na chivavelekwejije. Mwana ntandi ni Nebayosi nkwida Kedali nkwida Adibeli nkwida Mibisamu,"},{"book":"Ntandiliko","chapter":"25","verse":"14","text":"nkwida Mishima nkwida Duma nkwida Masha,"},{"book":"Ntandiliko","chapter":"25","verse":"15","text":"nkwida Hadadi nkwida Tema nkwida Yetuli nkwida Nafishi nkumalilikila Kedema."},{"book":"Ntandiliko","chapter":"25","verse":"16","text":"Anelo njo malina la vana kumi na mbili vanga Isumaili, na vana anevo vávele vatawâla va matawa lavo kumi na mbili. Na vanu vao váchemile malina la kaya dyavo na vijiji vyao kupapatana na malina la vana anevo."},{"book":"Ntandiliko","chapter":"25","verse":"17","text":"Isumaili áhidile avèlè na vyaka myamoja salasini na saba, nkuhwena unaikala pamo na anyakala vake, vanahidile kala."},{"book":"Ntandiliko","chapter":"25","verse":"18","text":"Vanu va nnukolo lwanga Isumaili váikala eneo livêle ching'ati Havila na Shuli, mpata wa kumanga wa ku Misili, kulodya ku Ashulu. Vanu anevo vánihapukana na udukulu unji wanga Iblahimu."},{"book":"Ntandiliko","chapter":"25","verse":"19","text":"Aino njo histoliya ya Isaka, mwana wanga Iblahimu, na vanu va nnukolo lwake."},{"book":"Ntandiliko","chapter":"25","verse":"20","text":"Isaka panavele na vyaka alubaini nkunnomba Labeka, mwali wanga Besueli, Mwalamu wa ku Padani-Alamu. Labeka ávele nnumbuwe Labani."},{"book":"Ntandiliko","chapter":"25","verse":"21","text":"Labeka ávele ntonga, bahi Isaka nkunnyuwa Yahwe. Na Yahwe nkun'jalila, Labeka nkupata chitumbo."},{"book":"Ntandiliko","chapter":"25","verse":"22","text":"Chitumbo chívele cha vana mavila. Vana anevo nkuva uvatukuhana nnitumbo lyanga Labeka, nang'e nkuchidoni, “Mwadachi làng'oja alano?” Bahi nkuhwena unammuja Yahwe."},{"book":"Ntandiliko","chapter":"25","verse":"23","text":"Yahwe nkunnyaulila kuchidoni,"},{"book":"Ntandiliko","chapter":"25","verse":"24","text":"Mahiku lake la kuveleka palakamwele, Labeka nkuvaveleka vana mavila."},{"book":"Ntandiliko","chapter":"25","verse":"25","text":"Mwana ntandi ávele wanahuvi, anavele na maleha mmili wammalele, nkunchema lina Esau.25:25 Esau, kwa Chieblaniya ìvele na mana ya “kuva na maleha lohe mummili.” Na lina lyake linji vánchema Edomu, lina livêle na mana ya wanahuvi."},{"book":"Ntandiliko","chapter":"25","verse":"26","text":"Wavili nkuvelekwa akuno ankamwìlè Esau chihing'ino, nkunchema lina Yakobo.25:26 Yakobo, kwa Chieblaniya ìvele na mana ya, “ànkamwile chihing'ino.” Na kuhaula kuva, ànkamwile chihing'ino, aneyo nni itangodi ivêle na mana ya kunnambila munu.  Pavelekwejije Esau na Yakobo, Isaka ávele na vyaka sitini."},{"book":"Ntandiliko","chapter":"25","verse":"27","text":"Anevo vavana nkukulumuka, Esau nkuva munu akamêke saana kulumbata, na átamwa namene maisha la kwilanga. Henga Yakobo nkuva munu wakutungamana, na átamwa namene maisha la kuikala pakaya."},{"book":"Ntandiliko","chapter":"25","verse":"28","text":"Bahi Isaka nkuntamwa namene Esau, ing'anya Isaka ánatamwa namene kulya dinyama dyachilumbata, na Labeka nkuntamwa namene Yakobo."},{"book":"Ntandiliko","chapter":"25","verse":"29","text":"Liduva limo Yakobo pachitaleka susa ya dengu, Esau nkuuya kuhaloka kwilanga akuno avèlè na indala namene."},{"book":"Ntandiliko","chapter":"25","verse":"30","text":"Bahi Esau nkunnyaulila Yakobo kuchidoni, “Nangu ngùvele na indala. Chonde ngùyuwa ungumayele aneyo susa yanahuvi ngulye.” Aneyo njo ing'anya inantendile Esau achemwe Edomu, lina livêle na mana ya “wanahuvi.”"},{"book":"Ntandiliko","chapter":"25","verse":"31","text":"Yakobo nkunnyaulila kuchidoni, “Ukàlembela ngusumise haki yako ya kuva umwana ntandi kuvelekwa.”"},{"book":"Ntandiliko","chapter":"25","verse":"32","text":"Esau nkuchidoni, “Sawa! Nangu ngùvele pepi na kuhwa. Haki yangu ya kuva mwana ntandi kuvelekwa ìmbengufala chamani?”"},{"book":"Ntandiliko","chapter":"25","verse":"33","text":"Yakobo nkunnyaulila kuchidoni, “Ngwapilile hoti.” Bahi Esau nkumwapilila na kunsumisa Yakobo haki yake ya kuva mwana ntandi kuvelekwa."},{"book":"Ntandiliko","chapter":"25","verse":"34","text":"Anepo Yakobo nkumwing'a Esau nkate na aila susa ya dengu. Esau nkulya na kukumbila, nkuuka nkulihwenela. Bahi uvila njo Esau chanaihebwile haki yake ya kuva mwana ntandi kuvelekwa."}]}