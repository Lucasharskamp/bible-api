{"data":[{"book":"Luk","chapter":"20","verse":"1","text":"Dɔsɔk dɔlɔma, ntɛ Yesu eyi kətəksɛ afum nde kəlɔ kəpɔŋ ka Kanu mɔ, pəcdəŋk moloku mɔtɔt. K'aloŋnɛ apɔŋ, kɔ atəksɛ a sariyɛ s'aSuyif kəlɛkɛnɛ abeki a dɔtɔf ŋambɛrər kɔ,"},{"book":"Luk","chapter":"20","verse":"2","text":"kɔ ŋaloku Yesu: «Məloku su ma: Kətam kəre kɔ məyɔnɛ mes mamɛ, kɔ pəyɔnɛ fɛ ti-ɛ, məboncər su nwɛ ɔsɔŋ əm kətam kaŋkɔ mɔ.»"},{"book":"Luk","chapter":"20","verse":"3","text":"Kɔ Yesu oloku ŋa: «Ina sɔ, k'iyif nu k'inder toloku tin. Nəluks'em ti:"},{"book":"Luk","chapter":"20","verse":"4","text":"Kəgbət dəromun ka Saŋ dəkɔm kəncyɛfɛ ba, ka nda afum?»"},{"book":"Luk","chapter":"20","verse":"5","text":"Kɔ ŋayɛfɛ kəgbɛkəlɛnɛ taŋan, ŋacloku: «Kɔ səloku ndɛkəl a dəkɔm kəgbət kɔn kənayɛfɛ-ɛ, eŋyif su: ‹Ta ake tɔ nənatɔlaŋɛ Saŋ-ɛ?›"},{"book":"Luk","chapter":"20","verse":"6","text":"Kɔ səloku a nda afum kəncyɛfɛ-ɛ, aka dɔtɔf fəp ŋancacas su, bawo fəp fənacərɛ a Saŋ sayibɛ sa Kanu s'ɛnayɔnɛ.»"},{"book":"Luk","chapter":"20","verse":"7","text":"Kɔ ŋaloku Yesu: «Səncərɛ fɛ.»"},{"book":"Luk","chapter":"20","verse":"8","text":"Kɔ Yesu oloku ŋa: «Ina sɔ, ifɔloku nu kətam nkɛ iŋyɔnɛ mamɛ mɔ.»"},{"book":"Luk","chapter":"20","verse":"9","text":"Kɔ Yesu ɛyɛfɛ kəloku afum dətotubcɛnɛ ntɛ: «Fum ɛnabɔf ŋgbɔŋkəlɔ ya wɛn, k'ɛncəmbər yi sɛkɛ nnɔ abɔf alɔma ŋayi mɔ, k'owur k'ɔŋkɔ marənt mowonu."},{"book":"Luk","chapter":"20","verse":"10","text":"Ntɛ tɛm tɛmbəp mɔ, kɔ wəka ŋgbɔŋkəlɔ osom wəcar nnɔ abɔf ŋayi mɔ, kəkɔbaŋ yokom ya wɛn nyɛ pəmar ŋasɔŋ kɔ kəway kɔn mɔ. Mba kɔ abɔf a ŋgbɔŋkəlɔ ŋasut kɔ, kɔ ŋasak, k'olukus waca wɔsɔkər."},{"book":"Luk","chapter":"20","verse":"11","text":"Kɔ wəka ŋgbɔŋkəlɔ nwɛ ɔŋgbɔkərɛ sɔ kəsom wəcar wəlɔma, kɔ abɔf akakɔ ŋasut sɔ fum nwɛ, kɔ ŋalapəs kɔ, kɔ ŋasak, nkɔn sɔ olukus waca wɔsɔkər."},{"book":"Luk","chapter":"20","verse":"12","text":"Kɔ wəka ŋgbɔŋkəlɔ osom sɔ wəka maas, kɔ abɔf a ŋgbɔnkəlɔ ŋambopər sɔ wəkakɔ, kɔ ŋambɛləs kɔ."},{"book":"Luk","chapter":"20","verse":"13","text":"Kɔ wəka ŋgbɔkəlɔ nwɛ eyifnɛ: ‹Cəke cɔ indeyɔ-ɛ? Wan kem nwɛ imbɔtər mɔ indesom. Tɔlɔma ŋaŋkɔleləs wəkakɔ.›"},{"book":"Luk","chapter":"20","verse":"14","text":"Mba ntɛ abɔf a ŋgbɔŋkəlɔ ŋanəŋk wan ka wəka ŋgbɔŋkəlɔ mɔ, kɔ ŋalokɛnɛ: ‹Wəlɛk kɔn kɛ ɔfɔ, wəkawɛ. Padif kɔ ntɛ tɔŋsɔŋɛ ŋgbɔŋkəlɔ yede yɔyɔnɛ yosu mɔ.›"},{"book":"Luk","chapter":"20","verse":"15","text":"Kɔ abɔf aŋɛ ŋasumpər wan ka wəka ŋgbɔŋkəlɔ, kɔ ŋawurɛnɛ kɔ saŋka tadarəŋ, kɔ ŋandif.»"},{"book":"Luk","chapter":"20","verse":"16","text":"Kɔ Yesu ɔnɔcər: «Pəmar wəka ŋgbɔŋkəlɔ pəder pədifət abɔf akakɔ fəp, pəbaŋ sɔ ŋgbɔŋkəlɔ yɔn pəsɔŋ yi abɔf alɔma.» Ntɛ afum ŋane moloku mmɛ mɔ, kɔ ŋaloku: «Ta tatɔkɔ tɛtam kəyi!»"},{"book":"Luk","chapter":"20","verse":"17","text":"Kɔ Yesu ɛŋkafəli kəro k'ɔmɔmən ŋa, k'eyif: «Cəke cɔ toloku tecic tantɛ toloku oŋ-ɛ?:"},{"book":"Luk","chapter":"20","verse":"18","text":"Nwɛ o nwɛ ɛntɛmpɛnɛ pi kəroŋ mɔ, ɛntɛpɛ."},{"book":"Luk","chapter":"20","verse":"19","text":"Atəksɛ a sariyɛ kɔ aloŋnɛ apɔŋ ŋactɛn kətəp Yesu waca tɛm tatɔkɔ, bawo ŋanacərɛ a tetaŋan t'ɛnalokɛ totubcɛnɛ tatɔkɔ. Mba ŋacnesɛ afum akɔ ŋanayi di mɔ."},{"book":"Luk","chapter":"20","verse":"20","text":"Ntɛ ŋanafaŋ kəsumpər Yesu dəmoloku mɔ, kɔ ŋasom atɛnəs mes aŋɛ ŋanabaŋɛnɛ kəyɔnɛ alompu, ntɛ tɔŋsɔŋɛ ŋatam kəbɛr kɔ wəbɛ dəwaca, nwɛ ɛnatɔmpər kətam kɔ fənɔntər fa dɛbɛ da Rom mɔ."},{"book":"Luk","chapter":"20","verse":"21","text":"Kɔ afum aŋɛ anasom mɔ, ŋancaŋ Yesu moloku: «Wətəksɛ, səncərɛ a moloku mamɛ məŋloku məctəksɛ mi afum mɔ mɔsɔk. Məfɔkiti fum kənəŋk kɔn, mba dɔpɔ da Kanu yati dɔ məntəksɛ afum dəkance."},{"book":"Luk","chapter":"20","verse":"22","text":"Awa, məloku su ma, pəmar kəsɔŋ dut dosu Sesar wəbɛ wəka Rom ba, ka pəmar fɛ ti?»"},{"book":"Luk","chapter":"20","verse":"23","text":"Mba kɔ Yesu ɛnɛpəl towul taŋan, k'oloku ŋa:"},{"book":"Luk","chapter":"20","verse":"24","text":"«Nəmentər im pəsam gbəleŋ bin. Alulu ŋa ana ŋeyi pəsam papɔkɔ-ɛ, kɔ tewe ta wəkayi?» Kɔ ŋaloku, «Sesar wəbɛ wəka Rom.»"},{"book":"Luk","chapter":"20","verse":"25","text":"Kɔ Yesu oloku ŋa: «Awa, nəsɔŋ Sesar pɔkɔ pɔyɔnɛ pɔn mɔ, kɔ Kanu sɔ pɔkɔ pɔyɔnɛ pɔn mɔ.»"},{"book":"Luk","chapter":"20","verse":"26","text":"Afum aŋɛ ŋanatam fɛ kəsumpər kɔ dəmoloku kənay nkɛ dacɔ. Mba ntɛ moloku ma Yesu mɛnaciyanɛ ŋa mɔ, kɔ ŋancaŋk."},{"book":"Luk","chapter":"20","verse":"27","text":"Kɔ aSadisi aŋɛ ŋanaloku a fum ɔfɔyɛfɛ defi mɔ, ŋander ŋayif Yesu moloku mmɛ:"},{"book":"Luk","chapter":"20","verse":"28","text":"«Wətəksɛ, ntɛ tɔ Musa ɛnacicɛ su: ‹Kɔ fum efi pənɛncɛ mba ta ɛsak wan-ɛ, wɛnc ka wəfi, pəlɛk wəcəbokəra pəsɔŋ wɛnc wəfi yuruya.›"},{"book":"Luk","chapter":"20","verse":"29","text":"Awɛnc camət-mɛrəŋ ŋanayi. Kɔ wəcɔkɔ-cɔkɔ ɛnɛncɛ, k'efi ɛsak fɛ wan."},{"book":"Luk","chapter":"20","verse":"30","text":"Kɔ wəka mɛrəŋ ɛnasər wəran wəka wɛnc,"},{"book":"Luk","chapter":"20","verse":"31","text":"kɔ tɛyɛfɛ dənda kɔ wəka maas ɛnasər kɔ. Tatɔkɔ tɔ tɛnakɔ haŋ kɔ awɛnc aŋa aŋɛ camət-mɛrəŋ fəp ŋanɛncɛ wəran nwɛ, mba nwɛ o nwɛ ɛsak fɛ wan."},{"book":"Luk","chapter":"20","verse":"32","text":"Tɛləpəs oŋ, kɔ wəran sɔ efi."},{"book":"Luk","chapter":"20","verse":"33","text":"Ti disrɛ, kɔ dɔsɔk dɛyɛfɛ da afi dendebəp-ɛ, an'endelɛk wəran wəkawɛ-ɛ? Bawo afum akaŋɛ camət-mɛrəŋ fəp ŋananɛncɛ kɔ!»"},{"book":"Luk","chapter":"20","verse":"34","text":"Kɔ Yesu oloku ŋa: «Arkun kɔ aran a doru dandɛ ŋaŋnɛncɛnɛ."},{"book":"Luk","chapter":"20","verse":"35","text":"Mba aŋɛ andekiti panəŋk dolompu daŋan mɔ, pəmar ŋafɔtɛ afi dacɔ ŋayi sɔ wəyeŋ doru ndɛ dender mɔ, ŋafɔde ŋacnɛncɛnɛ."},{"book":"Luk","chapter":"20","verse":"36","text":"Ŋafɔtam sɔ kəfi, bawo pəyi ŋa pəmɔ mɛlɛkɛ, ŋa ŋandeyɔnɛ awut a Kanu, bawo Kanu kəyekti ŋa defi."},{"book":"Luk","chapter":"20","verse":"37","text":"Musa oloku pəsoku pɛs a afi ŋandefɔtɛ dədefi. Kəfo nkɛ ancic teta tɛrəntəm ntɛ tɛncmar mɔ, Musa ewe Kanu dənda ‹Kanu ka Abraham, Kanu ka Siyaka, Kanu ka Yakuba.›»"},{"book":"Luk","chapter":"20","verse":"38","text":"Kɔ Yesu ɔnɔcər, «Kanu bafɔ ka afi kɔ, mba ka ayi wəyeŋ, bawo nnɔ Kanu kəyi mɔ, fəp fəŋyi wəyeŋ.»"},{"book":"Luk","chapter":"20","verse":"39","text":"Kɔ acicəs a sariyɛ alɔma ŋalɛk moloku, kɔ ŋaloku: «Wətəksɛ, məloku belbel!»"},{"book":"Luk","chapter":"20","verse":"40","text":"Kɔ ŋancnesɛ sɔ kəyif kɔ moloku mɔlɔma."},{"book":"Luk","chapter":"20","verse":"41","text":"Kɔ Yesu oloku ŋa: «Cəke cɔ antam kəloku a Krist wan ka Dawuda gbəcərəm ɔfɔ-ɛ?"},{"book":"Luk","chapter":"20","verse":"42","text":"Bawo Dawuda nkɔn yati oloku buk ba Yabura Dawuda disrɛ:"},{"book":"Luk","chapter":"20","verse":"43","text":"haŋ iclip kəboc aterɛnɛ am wɛcək wam dəntɔf mənas-nas ŋa.›20.42-43 Yabura 110.1"},{"book":"Luk","chapter":"20","verse":"44","text":"Kɔ Dawuda ewe wəsom wəka Kanu «Mariki mɔn», cəke cɔ wəkakɔ ɛntam kəyɔnɛ wan kɔn-ɛ?»"},{"book":"Luk","chapter":"20","verse":"45","text":"Ntɛ afum ŋayi kəcəŋkəl Yesu mɔ, k'oloku acɛpsɛ ɔn darəŋ:"},{"book":"Luk","chapter":"20","verse":"46","text":"«Nəkɛmbərnɛ atəksɛ sariyɛ s'aSuyif: Ŋambɔtər kəcacɛnɛ suma səpɔŋ, ŋambɔtər pacyif ŋa kəyif kəlel mofo mmɛ mɛŋlarɛ mɔ, ŋambɔtər pacsɔŋ ŋa səcɔm səkiriŋ sa dəkətola Kanu da aSuyif, pacsɔŋ ŋa dəkəndɛ d'abɛ mofo medi yeri."},{"book":"Luk","chapter":"20","verse":"47","text":"Ŋacbaŋsər acəbokəra daka daŋan, ŋacbɔlsɛ sali ntɛ tɔŋsɔŋɛ pagbɛkərɛ ŋa mɔ. Andekɔkiti ŋa kiti kəyeŋki!»"}]}