{"data":[{"book":"Yohani","chapter":"4","verse":"1","text":"Vafalisayu vayuwini kuvya Yesu avi mukupata vawuliwa vamahele na kuvabatiza kuliku Yohani."},{"book":"Yohani","chapter":"4","verse":"2","text":"Ndi chakaka kuvya Yesu mwene abatiza lepi, nambu vawuliwa vaki ndi vevabatizayi vandu."},{"book":"Yohani","chapter":"4","verse":"3","text":"Hinu Yesu peagayuwini genago, akawuka ku Yudea na kuwuya ku Galilaya."},{"book":"Yohani","chapter":"4","verse":"4","text":"Mulugendu lwenulo yamganili kuvedukila kumulima wa Samaliya."},{"book":"Yohani","chapter":"4","verse":"5","text":"Ndi peahikili muji umonga pamulima wa Samaliya weukemiwa Sikali, papipi na mgunda wa Yakobo weampelilli mwana waki, mweikemiwa Yosefu."},{"book":"Yohani","chapter":"4","verse":"6","text":"Pandu penapo pavi na chiliva cha Yakobo, na Yesu ndava ya kutotokela na lugendu, akatama pamuhana ya chiliva. Yavili ngati lukumbi lwa muhi."},{"book":"Yohani","chapter":"4","verse":"7","text":"Kangi, akabwela mdala mmonga mkolonjinji wa ku Samaliya kunega manji. Yesu akamjovela, “Nipelayi manji ninywayi.”"},{"book":"Yohani","chapter":"4","verse":"8","text":"Lukumbi lwenulo vawuliwa vaki vahambili kumuji kugula chakulya."},{"book":"Yohani","chapter":"4","verse":"9","text":"Nambu mdala yula akamjovela, “Veve wa Myawudi, na nene namdala msamaliya! Uhotola wuli kuniyupa manji?” Muni Vayawudi na Vasamaliya katu vitama lepi pamonga."},{"book":"Yohani","chapter":"4","verse":"10","text":"Yesu akamyangula, “Ngati kuvya umanyayi chindu chechiwusiwa na Chapanga ndi yani mweakukujovela, ‘nipelayi manji ninywai,’ Ngawamali, kumuyupa manji gegileta wumi.”"},{"book":"Yohani","chapter":"4","verse":"11","text":"Mdala yula akamjovela, “Bambu, veve wangali ndeve ya kunegela manji, na chiliva chinyoliki. Ugapata koki manji gegavi na wumi?"},{"book":"Yohani","chapter":"4","verse":"12","text":"Wu, veve ukujikita wa mkulu kuliku dadi witu Yakobo? Mwene ndi mweatipelili chiliva ichi, mwene na vana vaki pamonga na mifuya yaki vanywayi manji ga chiliva ichi.”"},{"book":"Yohani","chapter":"4","verse":"13","text":"Yesu akamyangula, “Yoyoha mweinywa manji aga yati ivya na njota kavili."},{"book":"Yohani","chapter":"4","verse":"14","text":"Nambu yoyoha mweinywa manji gala genikumpela nene, katu ivya lepi na njota magono goha. Manji genikumpela givya mugati yaki ngati chinyepa cha manji ga wumi na kumpela wumi wa magono goha gangali mwishu.”"},{"book":"Yohani","chapter":"4","verse":"15","text":"Mdala mwenuyo akamjovela, “Bambu, unipela manji genago muni nikotoka kuvya na njota kavili na nikotoka kubwela penapa kunega manji.”"},{"book":"Yohani","chapter":"4","verse":"16","text":"Yesu akamjovela, “Uhamba ukamkemela mngwana waku, ubwela nayu penapa.”"},{"book":"Yohani","chapter":"4","verse":"17","text":"Mdala yula akayangula, “Nene nangali mgosi.”"},{"book":"Yohani","chapter":"4","verse":"18","text":"Muni wavi na vagosi mhanu, na mgosi mweutama nayu hinu mgosi waku lepi. Penapo ujovili chakaka.”"},{"book":"Yohani","chapter":"4","verse":"19","text":"Mdala yula akamjovela, “Bambu, niwona kuvya veve wa mlota wa Chapanga."},{"book":"Yohani","chapter":"4","verse":"20","text":"Vagogo vitu vamufugamila Chapanga kuchitumbi ichi, nambu nyenye mwijova kuvya pandu pa kumuyupila Chapanga ndi ku Yelusalemu.”"},{"book":"Yohani","chapter":"4","verse":"21","text":"Yesu akamjovela “Unisadika chenijova lwalabwela lukumbi nakumfugamila Dadi, panani ya chitumbi amala ku Yelusalemu kula."},{"book":"Yohani","chapter":"4","verse":"22","text":"Nyenye Vasamaliya mukumfugamila yula mwangammanya, nambu tete tikumfugamila yula mwetimumanyili, ndava muni usangula wihuma kwa Vayawudi."},{"book":"Yohani","chapter":"4","verse":"23","text":"Nambu lukumbi lubwela, kangi lumali kubwela ndi vala vandu vevakumfugamila kwa uchakaka, yati vamfugamila Dadi mukulongoswa na Mpungu Msopi na chakaka. Muni dadi akuvagana vandu vamfugamila chenicho."},{"book":"Yohani","chapter":"4","verse":"24","text":"Chapanga ndi Mpungu na vandu vevamfugamila yikuvagana vamfugamila Dadi mukulongoswa na Mpungu Msopi na kuumanya uchakaka.”"},{"book":"Yohani","chapter":"4","verse":"25","text":"Mdala yula akamjovela, “Nimanyili kuvya Msangula mweikemiwa Kilisitu ibwela. Peibwela yati akutimanyisa tete kila chindu.”"},{"book":"Yohani","chapter":"4","verse":"26","text":"Yesu akamjovela, “Nene mwenilongela na veve ndi mwene.”"},{"book":"Yohani","chapter":"4","verse":"27","text":"Bahapo vawuliwa vaki vakawuya, na kukangasa neju pavamuweni ilongela na mdala. Nambu kawaka mundu mweajovili, “Ugana kyani?” Amala, “Ndava kyani wilongela na mdala?”"},{"book":"Yohani","chapter":"4","verse":"28","text":"Hinu, mdala yula akachileka chihulu chaki palapala na kuhamba kumuji na kuvajovela vandu,"},{"book":"Yohani","chapter":"4","verse":"29","text":"“Mbwela mukamlola mundu mweanijovili mambu goha genikitili! Wu, yihotoleka kuvya ndi Kilisitu Msangula?”"},{"book":"Yohani","chapter":"4","verse":"30","text":"Vandu vakawuka kumuji na kumuhambila Yesu."},{"book":"Yohani","chapter":"4","verse":"31","text":"Lukumbi lwenulo vawuliwa vaki vamyupili neju Yesu, “Muwula, ulyayi chakulya.”"},{"book":"Yohani","chapter":"4","verse":"32","text":"Nambu Yesu akavajovela, “Nene nivii nachu chakulya chemwangachimanya nyenye.”"},{"book":"Yohani","chapter":"4","verse":"33","text":"Vawuliwa vaki vakakotana vene kwa vene, “Wu, avi mundu mweamletili chakulya?”"},{"book":"Yohani","chapter":"4","verse":"34","text":"Yesu akavajovela, “Chakulya changu ndi kuhenga geigana yula mweanitumili na kumalakisa lihengu laki."},{"book":"Yohani","chapter":"4","verse":"35","text":"Nyenye mwijova, ‘Yakona miheyi mcheche ndu na lukumbi lwa kubena yati lubwela!’ Nambu nene nikuvajovela, myinula mihu ginu mlola migunda, mabenu gakangili giganikiwa kubenwa!"},{"book":"Yohani","chapter":"4","verse":"36","text":"Yula mweibena ipokela luhuna lweluganikiwa kupewa kwa lihengu laki, na kuyola mabenu ndava ya wumi wa magono goha wangali mwishu, muni mweimija na mbenaji vihekelela pamonga."},{"book":"Yohani","chapter":"4","verse":"37","text":"Vandu pevijova kuvya ‘Mundu mmonga imija na mundu yungi ibena, luhumu ulu ndi chakaka.’"},{"book":"Yohani","chapter":"4","verse":"38","text":"Nene navatumili nyenye mkabena changali lihengu, vangi vahengili lihengu, nambu nyenye mupatili utangatila ndava ya lihengu lavi.”"},{"book":"Yohani","chapter":"4","verse":"39","text":"Vasamaliya vamahele pachijiji chila vamsadiki Yesu ndava ya malovi geajovili mau yula, “Anijovili mambu goha genihengili.”"},{"book":"Yohani","chapter":"4","verse":"40","text":"Vasamaliya vamhambili Yesu vakamuyupa neju atama navu, namwene akatama navu magono gavili."},{"book":"Yohani","chapter":"4","verse":"41","text":"Vandu vamahele, vamsadiki Yesu ndava ya malovi gaki."},{"book":"Yohani","chapter":"4","verse":"42","text":"Vakamjovela mdala yula, “Tete tisadika, nambu lepi ndava ya malovi gaku, muni tavete tiyuwini na timanyili kuvya mwenuyu ndi chakaka Msangula wa vandu va pamulima.”"},{"book":"Yohani","chapter":"4","verse":"43","text":"Pagamaliki magono gavili, Yesu akawuka penapo, akahamba ku Galilaya."},{"book":"Yohani","chapter":"4","verse":"44","text":"Muni Yesu mwene ajovili hotohoto kuvya, “Mlota wa Chapanga nakuyidakiliwa pamulima waki.”"},{"book":"Yohani","chapter":"4","verse":"45","text":"Hinu peahikili ku Galilaya, Vagalilaya vamahele vampokili. Ndava vagawene goha geahengili ku Yelusalemu, muni navene vavi kukoko kumselebuko wa Pasaka."},{"book":"Yohani","chapter":"4","verse":"46","text":"Kangi Yesu ahikili kavili ku Kana, kumuji wa Galilaya, pandu peang'anamwisi manji kuvya divayi. Kwenuko kwavi na chilongosi mmonga wa chinkosi mweavi na mwana waki mtamu ku Kapelanaumu."},{"book":"Yohani","chapter":"4","verse":"47","text":"Chilongosi yula peayuwini kuvya Yesu ahumili ku Yudea na kuhika ku Galilaya, akamhambila na kumuyupa ahamba akamlamisa mwana waki mweavi mulung'olelu."},{"book":"Yohani","chapter":"4","verse":"48","text":"Yesu akamjovela, “Nyenye changalola ulangisu na gachinamtiti katu mwisadika lepi!”"},{"book":"Yohani","chapter":"4","verse":"49","text":"Yula chilongosi akamjovela, “Bambu, chondi tihamba kwakona mwana vangu kufwa.”"},{"book":"Yohani","chapter":"4","verse":"50","text":"Yesu akamjovela, “Uhambayi, mwana waku yati ilama.”"},{"book":"Yohani","chapter":"4","verse":"51","text":"Peavi akona munjila akakonganeka na vatumisi vaki, vakamjovela kuvya mwana waku alamili!"},{"book":"Yohani","chapter":"4","verse":"52","text":"Mwene akavakota lukumbi msongolo pealamili, vene vakamyangula, “Golo saa saba ya muhi, utamu wamuhumili.”"},{"book":"Yohani","chapter":"4","verse":"53","text":"Dadi yula akamanya kuvya lwavi lukumbi lulolo, Yesu peamjovili “Mwana waku yati ilama.” Penapo mwene pamonga na valongo vaki vakamsadika Yesu."},{"book":"Yohani","chapter":"4","verse":"54","text":"Wenuwu wavi ulangisu wa kukangasa weahengili Yesu peawukili ku Yudea kuhamba ku Galilaya."}]}