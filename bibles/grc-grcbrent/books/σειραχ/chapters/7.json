{"data":[{"book":"ΣΕΙΡΑΧ","chapter":"7","verse":"1","text":"Μὴ ποίει κακὰ, καὶ οὐ μὴ σε καταλάβῃ κακόν."},{"book":"ΣΕΙΡΑΧ","chapter":"7","verse":"2","text":"Ἀπόστηθι ἀπὸ ἀδίκου, καὶ ἐκκλινεῖ ἀπὸ σοῦ."},{"book":"ΣΕΙΡΑΧ","chapter":"7","verse":"3","text":"Υἱὲ μὴ σπεῖρε ἐπʼ αὔλακας ἀδικίας, καὶ οὐ μὴ θερίσῃς αὐτὰς ἑπταπλασίως."},{"book":"ΣΕΙΡΑΧ","chapter":"7","verse":"4","text":"Μὴ ζήτει παρὰ Κυρίου ἡγεμονίαν, μηδὲ παρὰ βασιλέως καθέδραν δόξης."},{"book":"ΣΕΙΡΑΧ","chapter":"7","verse":"5","text":"Μὴ δικαιοῦ ἔναντι Κυρίου, καὶ παρὰ βασιλεῖ μὴ σοφίζου·"},{"book":"ΣΕΙΡΑΧ","chapter":"7","verse":"6","text":"μὴ ζήτει γενέσθαι κριτὴς, μὴ οὐκ ἐξισχύσεις ἐξάραι ἀδικίας. μήποτε εὐλαβηθῇς ἀπὸ προσώπου δυνάστου, καὶ θήσεις σκάνδαλον ἐν εὐθύτητί σου."},{"book":"ΣΕΙΡΑΧ","chapter":"7","verse":"7","text":"Μὴ ἁμάρτανε εἰς πλῆθος πόλεως, καὶ μὴ καταβάλῃς σεαυτὸν ἐν ὄχλῳ."},{"book":"ΣΕΙΡΑΧ","chapter":"7","verse":"8","text":"Μὴ καταδεσμεύσῃς δὶς ἁμαρτίαν, ἐν γὰρ τῇ μιᾷ οὐκ ἀθῶος ἔσῃ."},{"book":"ΣΕΙΡΑΧ","chapter":"7","verse":"9","text":"Μὴ εἴπῃς, τῷ πλήθει τῶν δώρων μου ἐπόψεται, καὶ ἐν τῷ προσενέγκαι με Θεῷ ὑψίστῳ προσδέξεται."},{"book":"ΣΕΙΡΑΧ","chapter":"7","verse":"10","text":"Μὴ ὀλιγοψυχήσῃς ἐν τῇ προσευχῇ σου, καὶ ἐλεημοσύνην ποιῆσαι μὴ παρίδῃς."},{"book":"ΣΕΙΡΑΧ","chapter":"7","verse":"11","text":"Μὴ καταγέλα ἄνθρωπον ὄντα ἐν πικρίᾳ ψυχῆς αὐτοῦ, ἔστι γὰρ ὁ ταπεινῶν καὶ ἀνυψῶν."},{"book":"ΣΕΙΡΑΧ","chapter":"7","verse":"12","text":"Μὴ ἀροτρία ψεῦδος ἐπʼ ἀδελφῷ σου, μηδὲ φίλῳ τὸ ὅμοιον ποίει."},{"book":"ΣΕΙΡΑΧ","chapter":"7","verse":"13","text":"Μὴ θέλε ψεύδεσθαι πᾶν ψεῦδος, ὁ γὰρ ἐνδελεχισμὸς αὐτοῦ οὐκ εἰς ἀγαθόν."},{"book":"ΣΕΙΡΑΧ","chapter":"7","verse":"14","text":"Μὴ ἀδολέσχει ἐν πλήθει πρεσβυτέρων, καὶ μὴ δευτερώσῃς λόγον ἐν προσευχῇ σου."},{"book":"ΣΕΙΡΑΧ","chapter":"7","verse":"15","text":"Μὴ μισήσῃς ἐπίπονον ἐργασίαν, καὶ γεωργίαν ὑπὸ ὑψίστου ἐκτισμένην."},{"book":"ΣΕΙΡΑΧ","chapter":"7","verse":"16","text":"Μὴ προσλογίζου σεαυτὸν ἐν πλήθει ἁμαρτωλῶν·"},{"book":"ΣΕΙΡΑΧ","chapter":"7","verse":"17","text":"Ταπείνωσον σφόδρα τὴν ψυχήν σου."},{"book":"ΣΕΙΡΑΧ","chapter":"7","verse":"17a","text":"Μνήσθητι ὅτι ὀργὴ οὐ χρονιεῖ,"},{"book":"ΣΕΙΡΑΧ","chapter":"7","verse":"17b","text":"ὅτι ἐκδίκησις ἀσεβοῦς πῦρ καὶ σκώληξ."},{"book":"ΣΕΙΡΑΧ","chapter":"7","verse":"18","text":"Μὴ ἀλλάξῃς φίλον ἕνεκεν ἀδιαφόρου, μήδʼ ἀδελφὸν γνήσιον ἐν χρυσίῳ Σουφείρ."},{"book":"ΣΕΙΡΑΧ","chapter":"7","verse":"19","text":"Μὴ ἀστόχει γυναικὸς σοφῆς καὶ ἀγαθῆς, καὶ γὰρ χάρις αὐτῆς ὑπὲρ τὸ χρυσίον."},{"book":"ΣΕΙΡΑΧ","chapter":"7","verse":"20","text":"Μὴ κακώσῃς οἰκέτην ἐργαζόμενον ἐν ἀληθείᾳ, μηδὲ μίσθιον διδόντα ψυχὴν αὐτοῦ."},{"book":"ΣΕΙΡΑΧ","chapter":"7","verse":"21","text":"Οἰκέτην συνετὸν ἀγαπάτω σου ἡ ψυχὴ, μὴ στερήσῃς αὐτὸν ἐλευθερίας."},{"book":"ΣΕΙΡΑΧ","chapter":"7","verse":"22","text":"Κτήνη σοί ἐστιν; ἐπισκέπτου αὐτά· καὶ εἰ ἔστι σοι χρήσιμα, ἐμμενέτω σοι."},{"book":"ΣΕΙΡΑΧ","chapter":"7","verse":"23","text":"Τέκνα σοί ἐστι, παίδευσον αὐτὰ, καὶ κάμψον ἐκ νεότητος τὸν τράχηλον αὐτῶν."},{"book":"ΣΕΙΡΑΧ","chapter":"7","verse":"24","text":"Θυγατέρες σοί εἰσι; πρόσεχε τῷ σώματι αὐτῶν, καὶ μὴ ἱλαρώσῃς πρὸς αὐτὰς τὸ πρόσωπόν σου."},{"book":"ΣΕΙΡΑΧ","chapter":"7","verse":"25","text":"Ἔκδου θυγατέρα, καὶ ἔσῃ τετελεκὼς ἔργον μέγα, καὶ ἀνδρὶ συνετῷ δώρησαι αὐτήν."},{"book":"ΣΕΙΡΑΧ","chapter":"7","verse":"26","text":"Γυνή σοι ἐστὶ κατὰ ψυχήν; μὴ ἐκβάλῃς αὐτήν."},{"book":"ΣΕΙΡΑΧ","chapter":"7","verse":"27","text":"Ἐν ὅλῃ καρδίᾳ δόξασον τὸν πατέρα σου, καὶ μητρὸς ὠδῖνας μὴ ἐπιλάθῃ."},{"book":"ΣΕΙΡΑΧ","chapter":"7","verse":"28","text":"Μνήσθητι ὅτι διʼ αὐτῶν ἐγενήθης, καὶ τί ἀνταποδώσεις αὐτοῖς καθὼς αὐτοὶ σοί;"},{"book":"ΣΕΙΡΑΧ","chapter":"7","verse":"29","text":"Ἐν ὅλῃ ψυχῇ σου εὐλαβοῦ τὸν Κύριον, καὶ τοὺς ἱερεῖς αὐτοῦ θαύμαζε."},{"book":"ΣΕΙΡΑΧ","chapter":"7","verse":"30","text":"Ἐν ὅλῃ δυνάμει ἀγάπησον τὸν ποιήσαντά σε, καὶ τοὺς λειτουργοὺς αὐτοῦ μὴ ἐγκαταλίπῃς."},{"book":"ΣΕΙΡΑΧ","chapter":"7","verse":"31","text":"Φοβοῦ τὸν Κύριον, καὶ δόξασον ἱερέα, καὶ δὸς τὴν μερίδα αὐτῷ, καθὼς ἐντέταλταί σοι, ἀπαρχὴν, καὶ περὶ πλημμελείας, καὶ δόσιν βραχιόνων, καὶ θυσίαν ἁγιασμοῦ, καὶ ἀπαρχὴν ἁγίων."},{"book":"ΣΕΙΡΑΧ","chapter":"7","verse":"32","text":"Καὶ πτωχῷ ἔκτεινον τὴν χεῖρά σου, ἵνα τελειωθῇ ἡ εὐλογία σου."},{"book":"ΣΕΙΡΑΧ","chapter":"7","verse":"33","text":"Χάρις δόματος ἔναντι παντὸς ζῶντος, καὶ ἐπὶ νεκρῷ μὴ ἀποκωλύσῃς χάριν."},{"book":"ΣΕΙΡΑΧ","chapter":"7","verse":"34","text":"Μὴ ὑστέρει ἀπὸ κλαιόντων, καὶ μετὰ πενθούντων πένθησον."},{"book":"ΣΕΙΡΑΧ","chapter":"7","verse":"35","text":"Μὴ ὄκνει ἐπισκέπτεσθαι ἄῤῥωστον, ἐκ γὰρ τῶν τοιούτων ἀγαπηθήσῃ."},{"book":"ΣΕΙΡΑΧ","chapter":"7","verse":"36","text":"Ἐν πᾶσι τοῖς λόγοις σου μιμνήσκου τὰ ἔσχατά σου, καὶ εἰς τὸν αἰῶνα οὐχ ἁμαρτήσεις."}]}