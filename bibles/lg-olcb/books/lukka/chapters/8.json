{"data":[{"book":"Lukka","chapter":"8","verse":"1","text":"Oluvannyuma lw’ebyo Yesu n’agenda ng’akyalira ebibuga ebinene n’ebitono ng’abuulira Enjiri y’obwakabaka bwa Katonda, n’abayigirizwa be ekkumi n’ababiri nga bali naye."},{"book":"Lukka","chapter":"8","verse":"2","text":"Waaliwo n’abakazi Yesu be yali agobyeko emyoyo emibi ne be yali awonyezza endwadde. Mu bo mwe mwali ne Maliyamu eyayitibwanga Magudaleene gwe yagobako baddayimooni omusanvu,"},{"book":"Lukka","chapter":"8","verse":"3","text":"ne Jowaana muka Kuza eyali omukulu w’olubiri lwa Kerode; ne Susaana, n’abalala bangi, abaatoolanga ku byabwe ne balabirira Yesu n’abayigirizwa be."},{"book":"Lukka","chapter":"8","verse":"4","text":"Awo ekibiina kinene bwe kyali kikuŋŋaana, nga n’abantu abava mu buli kibuga bajja eri Yesu, Yesu n’abagerera olugero luno nti,"},{"book":"Lukka","chapter":"8","verse":"5","text":"“Omulimi yagenda mu nnimiro ye okusiga ensigo. Bwe yatandika okusiga ensigo, ezimu ne zigwa ku mabbali g’ekkubo ne bazirinnyirira, n’ebinyonyi eby’omu bbanga ne bizirya."},{"book":"Lukka","chapter":"8","verse":"6","text":"Ensigo endala zaagwa ku lwazi, bwe zaamera ne zikala kubanga tezaalina mazzi."},{"book":"Lukka","chapter":"8","verse":"7","text":"Ensigo endala zaagwa mu maggwa, bwe zaamera n’amaggwa nago ne gakula ne gazizisa."},{"book":"Lukka","chapter":"8","verse":"8","text":"Naye ensigo endala n’azisiga mu ttaka eddungi, ne zikula ne zibala ebibala emirundi kikumi.” N’amaliriza ng’agamba nti, “Alina amatu okuwulira awulire.”"},{"book":"Lukka","chapter":"8","verse":"9","text":"Abayigirizwa be ne bamubuuza amakulu g’olugero olwo."},{"book":"Lukka","chapter":"8","verse":"10","text":"N’abaddamu nti, “Mmwe muweereddwa omukisa okumanya ebyama by’obwakabaka bwa Katonda, naye abalala, njogera gye bali mu ngero,"},{"book":"Lukka","chapter":"8","verse":"11","text":"“Kale, amakulu g’olugero olwo ge gano: Ensigo ky’ekigambo kya Katonda."},{"book":"Lukka","chapter":"8","verse":"12","text":"Ensigo ezaagwa ku mabbali g’ekkubo, be bawulira ekigambo, naye Setaani n’ajja n’akibaggyako mu mutima gwabwe, si kulwa nga bakkiriza ne balokolebwa."},{"book":"Lukka","chapter":"8","verse":"13","text":"Ezaagwa ku lwazi be bawulira ne basanyukira ekigambo, kyokka ne kitaba na mmizi. Be bakkiriza, naye okugezesebwa bwe kujja ne bagwa."},{"book":"Lukka","chapter":"8","verse":"14","text":"Ezaagwa mu maggwa, be bawulira ekigambo, naye okweraliikirira n’obugagga n’amasanyu g’omu bulamu ne bibazisa, ne bataleeta bibala bikuze bulungi."},{"book":"Lukka","chapter":"8","verse":"15","text":"Naye ezaagwa ku ttaka eddungi be bantu abalungi era abeesigwa, era bakuuma ekigambo ku mitima ne babala ebibala n’obugumiikiriza."},{"book":"Lukka","chapter":"8","verse":"16","text":"“Tewali muntu akoleeza ttaala ate nagisaanikirako akalobo oba n’agissa wansi w’ekitanda. Agiwanika waggulu ku kikondo, olwo lw’esobola okumulisiza abantu abayingira."},{"book":"Lukka","chapter":"8","verse":"17","text":"Kubanga tewali kintu na kimu ekyakwekebwa ekitalikwekulwa, era tewali na kimu ekitalimanyibwa mu lwatu."},{"book":"Lukka","chapter":"8","verse":"18","text":"Noolwekyo mwegendereze nga muwuliriza, kubanga oyo alina alyongerwako; naye oyo atalina, n’ekyo ky’alowooza nti alina kigenda kumuggyibwako.”"},{"book":"Lukka","chapter":"8","verse":"19","text":"Awo nnyina ne baganda ba Yesu ne bajja okumulaba, naye ne batasobola kumutuukako olw’ekibiina ky’abantu ekinene."},{"book":"Lukka","chapter":"8","verse":"20","text":"Ne wabaawo amubuulira nti, “Nnyoko ne baganda bo obwedda bayimiridde wabweru, baagala kukulabako.”"},{"book":"Lukka","chapter":"8","verse":"21","text":"Yesu n’addamu nti, “Mmange ne baganda bange be bano abawulira ekigambo kya Katonda ne bakigondera.”"},{"book":"Lukka","chapter":"8","verse":"22","text":"Lwali lumu Yesu n’alinnya mu lyato n’abayigirizwa be, n’abagamba nti, “Tuwunguke tulage emitala w’ennyanja.” Ne basimbula okugenda."},{"book":"Lukka","chapter":"8","verse":"23","text":"Bwe baali baseeyeeya Yesu ne yeebaka. Awo omuyaga ogw’amaanyi ne gukunta ku nnyanja, n’eryato ne liyuuga nnyo, ne baba mu kabi kanene."},{"book":"Lukka","chapter":"8","verse":"24","text":"Abayigirizwa ne bamuzuukusa, ne bagamba nti, “Mukama waffe, Mukama waffe, tusaanawo!” N’azuukuka n’aboggolera omuyaga n’amazzi agaali geefuukudde. Ne bikkakkana, ennyanja n’etteeka!"},{"book":"Lukka","chapter":"8","verse":"25","text":"N’alyoka abagamba nti, “Okukkiriza kwammwe kuluwa?”"},{"book":"Lukka","chapter":"8","verse":"26","text":"Awo ne bagoba emitala w’eri mu nsi y’Abageresene eyolekedde Ggaliraaya."},{"book":"Lukka","chapter":"8","verse":"27","text":"Awo Yesu bwe yava mu lyato omusajja eyaliko baddayimooni n’ajja okumusisinkana ng’ava mu kibuga. Omusajja oyo yali amaze ebbanga ddene nga tayambala ngoye, nga tasula na mu nju, wabula ng’asula mu ntaana."},{"book":"Lukka","chapter":"8","verse":"28","text":"Awo bwe yalaba Yesu n’awowoggana n’agwa wansi mu maaso ga Yesu, n’aleekaana nti, “Onjagaza ki, Yesu, Omwana wa Katonda Ali Waggulu Ennyo? Nkwegayiridde tombonyaabonya!”"},{"book":"Lukka","chapter":"8","verse":"29","text":"Kubanga Yesu yali alagidde omwoyo omubi guve ku musajja oyo. Emirundi mingi yalumbibwanga n’amaanyi mangi, ne bwe baamusibanga n’enjegere, n’akuumibwa mu masamba, yabikutulanga, ddayimooni n’amulaza mu ddungu."},{"book":"Lukka","chapter":"8","verse":"30","text":"Awo Yesu n’abuuza omusajja nti, “Erinnya lyo ggwe ani?”"},{"book":"Lukka","chapter":"8","verse":"31","text":"Baddayimooni ne beegayirira Yesu aleme okubagobera mu bunnya obutakoma."},{"book":"Lukka","chapter":"8","verse":"32","text":"Waaliwo eggana ly’embizzi, awo ku lusozi, nga lirya, baddayimooni ne beegayirira Yesu abasindike mu mbizzi ezo. Yesu n’abakkiriza."},{"book":"Lukka","chapter":"8","verse":"33","text":"Baddayimooni ne bava ku musajja ne bayingira mu mbizzi, amangwago eggana lyonna ne lifubutuka nga liserengeta olusozi, ne lyewanula ku bbangabanga, ne ligwa mu nnyanja, embizzi zonna ne zisaanawo."},{"book":"Lukka","chapter":"8","verse":"34","text":"Abalunzi b’embizzi ezo bwe baakiraba, ne badduka embiro ne bagenda, ne bategeeza ab’omu malundiro ne mu kibuga, ebintu byonna ebibaddewo."},{"book":"Lukka","chapter":"8","verse":"35","text":"Ekibiina ky’abantu ne bagenda okulaba ebibaddewo ne bajja eri Yesu, ne balaba omusajja eyagobwako baddayimooni ng’atudde awo awali ebigere bya Yesu ng’ayambadde engoye era nga mulamu ddala! Ne batya nnyo."},{"book":"Lukka","chapter":"8","verse":"36","text":"Abo abaaliwo okusookera ddala ne bategeeza abalala ng’omusajja eyaliko ddayimooni bwe yawonyezebwa."},{"book":"Lukka","chapter":"8","verse":"37","text":"Awo abantu bonna ab’ensi eyo ey’Abagerasene ne basaba Yesu abaviire, kubanga baali batidde nnyo. N’asaabala mu lyato n’avaayo."},{"book":"Lukka","chapter":"8","verse":"38","text":"Omusajja, eyagobwako baddayimooni n’amusaba agende naye, naye Yesu n’agaana."},{"book":"Lukka","chapter":"8","verse":"39","text":"N’agamba omusajja nti, “Ddayo ewammwe obategeeze Katonda by’akukoledde.” Omusajja n’agenda ng’ategeeza buli gwe yasanganga mu kibuga, Yesu bye yali amukoledde."},{"book":"Lukka","chapter":"8","verse":"40","text":"Yesu bwe yakomawo ekibiina ky’abantu ne bamwaniriza n’essanyu kubanga bonna baali bamulindirira."},{"book":"Lukka","chapter":"8","verse":"41","text":"Mu kiseera ekyo ne wajjawo omusajja erinnya lye Yayiro, eyali omukulembeze w’ekkuŋŋaaniro, n’agwa ku bigere bya Yesu n’amwegayirira ajje mu maka ge,"},{"book":"Lukka","chapter":"8","verse":"42","text":"kubanga muwala we omu yekka gwe yalina, eyali aweza emyaka nga kkumi n’ebiri yali afa."},{"book":"Lukka","chapter":"8","verse":"43","text":"Mu kibiina ky’abantu ekyo mwalimu omukazi eyali amaze emyaka kkumi n’ebiri ng’alwadde ekikulukuto ky’omusaayi. Yali atambudde nnyo mu basawo era nga bamumazeeko ebintu bye byonna ng’abasasula, naye ne watabaawo asobola kumuwonya."},{"book":"Lukka","chapter":"8","verse":"44","text":"Omukazi ono n’asemberera Yesu ng’amuvaako emabega, n’akoma ku lukugiro lw’ekyambalo kya Yesu, ekikulukuto ky’omusaayi ne kiwona mu kaseera ako kennyini!"},{"book":"Lukka","chapter":"8","verse":"45","text":"Yesu n’abuuza nti, “Ani ankutteko?” Bonna ne beegaana, naye Peetero n’agamba nti, “Mukama waffe, ekibiina ky’abantu kinene abakwetoolodde era abantu bangi bakunyigiriza.”"},{"book":"Lukka","chapter":"8","verse":"46","text":"Naye Yesu n’addamu nti, “Waliwo ankutteko kubanga mpulidde ng’amaanyi ganvaamu.”"},{"book":"Lukka","chapter":"8","verse":"47","text":"Awo omukazi bwe yategeera ng’avumbuddwa, n’ajja ng’akankana n’agwa awo mu maaso ga Yesu, n’annyonnyola mu maaso g’abantu bonna ensonga kyeyavudde amukwatako, era nti n’obulwadde bwe bwawoneddewo!"},{"book":"Lukka","chapter":"8","verse":"48","text":"Yesu n’agamba omukazi nti, “Muwala wange, okukkiriza kwo kukuwonyezza. Genda mirembe.”"},{"book":"Lukka","chapter":"8","verse":"49","text":"Awo Yesu bwe yali ng’akyayogera omuntu n’atuuka ng’ava mu maka g’omukulu w’ekkuŋŋaaniro, n’agamba Yayiro nti, “Muwala wo afudde! Omuyigiriza toyongera kumuteganya.”"},{"book":"Lukka","chapter":"8","verse":"50","text":"Naye Yesu bwe yakiwulira n’amugamba nti, “Totya! Kkiriza bukkiriza, ajja kuba mulamu.”"},{"book":"Lukka","chapter":"8","verse":"51","text":"Awo Yesu bwe yatuuka ku nnyumba ya Yayiro, n’atakkiriza bantu balala kuyingira naye mu nju wabula Peetero, ne Yokaana, ne Yakobo, ne kitaawe w’omwana, ne nnyina."},{"book":"Lukka","chapter":"8","verse":"52","text":"Mu kiseera ekyo abantu bonna baali bakaaba nga bakungubagira omwana oyo. Yesu n’abagamba nti, “Mulekeraawo okukaaba! Omuwala tafudde wabula yeebase bwebasi!”"},{"book":"Lukka","chapter":"8","verse":"53","text":"Ne bamusekerera nnyo, kubanga bonna baali bamanyi ng’omuwala afudde."},{"book":"Lukka","chapter":"8","verse":"54","text":"Naye Yesu n’akwata omuwala eyali afudde ku mukono, n’akoowoola ng’agamba nti, “Mwana wange, golokoka!”"},{"book":"Lukka","chapter":"8","verse":"55","text":"Amangwago n’aba mulamu, n’asituka n’ayimirira. Yesu n’abalagira bamuwe ekyokulya."},{"book":"Lukka","chapter":"8","verse":"56","text":"Bazadde b’omuwala ne beewuunya, naye Yesu n’abakuutira obutabuulirako muntu yenna ebibaddewo."}]}