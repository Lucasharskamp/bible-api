{"data":[{"book":"Yohana","chapter":"14","verse":"1","text":"Che Yesu ŵaasalile, “Nkapotekwa mmitima jenu. Mwakulupilile Akunnungu ni mungulupilile une ŵakwe."},{"book":"Yohana","chapter":"14","verse":"2","text":"Ku nyuumba ja Atati kwana yuumba yejinji, ngaikaŵe yeleyo, ngansalile. Sambano ngwaula kukunkolochesya liuto."},{"book":"Yohana","chapter":"14","verse":"3","text":"Najaulaga ni kunkolochesya liuto, chingauje ni kunjigala, kuti pandili une, ni ŵanyamwe mbe pelepo."},{"book":"Yohana","chapter":"14","verse":"4","text":"Kungwaula ko nkulimanyilila litala lyakwe.”"},{"book":"Yohana","chapter":"14","verse":"5","text":"Che Tomasi ŵambusisye, “Ambuje, ngatukumanyilila kunkwaula ko, ana tutukombole chinauli kulimanyilila litala lyakwe?”"},{"book":"Yohana","chapter":"14","verse":"6","text":"Che Yesu ŵanjanjile, “Uneji ndili litala ni usyene ni umi usyene. Ngapagwa mundu jwakwaula kwa Atati pangapitila kwa uneji."},{"book":"Yohana","chapter":"14","verse":"7","text":"Iŵaga nkuumanyilila uneji, Atati ŵangu nombe mwamanyi. Chitandile sambano, mwamanyi, ni sooni mwaweni.”"},{"book":"Yohana","chapter":"14","verse":"8","text":"Che Filipo ŵansalile, “Ambuje, ntulosye Atati, chelecho ni chitukuchisaka.”"},{"book":"Yohana","chapter":"14","verse":"9","text":"Che Yesu ŵansalile, “Che Filipo, ndemi ni ŵanyamwe moŵa gose ga, ngunnaŵe kuumanyilila? Mundu jwalijose jwamweni une, ŵaweni Atati. Ana kwachichi nkuti, ‘Ntulosye Atati?’"},{"book":"Yohana","chapter":"14","verse":"10","text":"Ana ngankukulupilila kuti uneji ndili mwa Atati, nombe Atati ali mwa uneji? Gelega maloŵe gingunsalila ga nganguŵecheta kwa ulamusi wangu nansyene, nambo Atati ŵakutama mwangu une akupanganya masengo gao."},{"book":"Yohana","chapter":"14","verse":"11","text":"Nkusachilwa kukulupilila pinguti, uneji ndili mwa Atati nombe Atati ali mwa uneji. Naga ngaŵa yele, nkulupilile kwa ligongo lya masengo gingugapanganya go."},{"book":"Yohana","chapter":"14","verse":"12","text":"Ngunsalila isyene, jwakungulupilila uneji chagapanganye masengo gingugapanganya une. Elo, chagapanganye namose masengo gamakulungwa kupunda agaga, ligongo uneji ngwaula kwa Atati."},{"book":"Yohana","chapter":"14","verse":"13","text":"Ni ŵanyamwe mwaŵendaga chachilichose mu liina lyangu chinampanganyichisye, kuti Atati apate ukulu kwa litala lya Mwana."},{"book":"Yohana","chapter":"14","verse":"14","text":"Mwamendaga chachilichose kwa ukombole wa liina lyangu, chinampanganyichisye."},{"book":"Yohana","chapter":"14","verse":"15","text":"“Mwanonyelaga uneji, chingajitichisye malajisyo gangu."},{"book":"Yohana","chapter":"14","verse":"16","text":"Uneji chinaachondelele Atati nombewo chachimpanga Nkamusi jwine, jwelejo chatame ni ŵanyamwe moŵa gose pangali mbesi."},{"book":"Yohana","chapter":"14","verse":"17","text":"Jwelejo ni Mbumu jwa Akunnungu jwakutusalila ngani sya usyene nkati Akunnungu. Ŵandu ŵa pachilambo pano ngaakombola kumpochela jwelejo pakuŵa ngakukombola kumbona atamuno kummanyilila. Nambo ŵanyamwe nkummanyilila ligongo akutama ni ŵanyamwe ni sooni ali nkati mwenu."},{"book":"Yohana","chapter":"14","verse":"18","text":"“Pachindyoche nginanneka jika mpela ŵandu ŵakulekwa, nambo chinjiika sooni kukwenu."},{"book":"Yohana","chapter":"14","verse":"19","text":"Gasigele moŵa kanandi ŵandu ŵa pachilambo pano ngaawona uneji sooni, nambo ŵanyamwe chimuuwone. Pakuŵa uneji ngwete umi, nombe ŵanyamwe chinkole umi."},{"book":"Yohana","chapter":"14","verse":"20","text":"Lyuŵa lyo pachiliiche chinchimanyilila kuti uneji ndili mwa Atati ŵangu, nombe ŵanyamwe ndi mwangu une, ni uneji ndili mwa ŵanyamwe."},{"book":"Yohana","chapter":"14","verse":"21","text":"Jwapochele malajisyo gangu ni kugatendekanya, jwelejo ni jwakuunonyela une. Nombe jwakuunonyela une chanonyelwe ni Atati ŵangu ni uneji chinjinnonyela ni kulimanyukusya kwa jwelejo.”"},{"book":"Yohana","chapter":"14","verse":"22","text":"Che Yuda, jwanganaŵa Isikaliote, ŵausisye, “Ambuje, ana chiikomboleche chinauli nlimanyisye kukwetu pe ni ngaŵa kwa ŵandu ŵa chilambo chose?”"},{"book":"Yohana","chapter":"14","verse":"23","text":"Che Yesu ŵanjanjile, “Mundu jwalijose anonyelaga une chagakamulisye majiganyo gangu, ni Atati ŵangu chanonyelwe ni mundu jo, une ni Atati ŵangu chituiche kukuŵika ndamo kukwakwe."},{"book":"Yohana","chapter":"14","verse":"24","text":"Mundu jwangakuunonyela une ngakugajitichisya majiganyo gangu. Majiganyo ginkugapilikana go ngaŵa gangu, nambo gakutyochela kwa Atati ŵandumile."},{"book":"Yohana","chapter":"14","verse":"25","text":"“Ayiyi nansalile ndili chiŵela pamo ni ŵanyamwe,"},{"book":"Yohana","chapter":"14","verse":"26","text":"nambo nkamusi jo, jwelejo Mbumu jwa Akunnungu juchalajiswe ni Atati ŵangu kwa liina lyangu, chachinjiganya indu yose ni kunkumbusya yose inansalile.”"},{"book":"Yohana","chapter":"14","verse":"27","text":"“Ngunlechelanga chitendewele, chitendewele changu ngumpanga. Ngangumpanga ŵanyamwe mpela ila ŵandu ŵa pachilambo iyakuti pakupanganya. Nkapotekwa mmitima jenu, natamuno nkajogopa."},{"book":"Yohana","chapter":"14","verse":"28","text":"Ana ngati mwapilikene njinsalilaga kuti, ‘Ngwaula, nipele chinjimmujilila.’ Nkaanonyele nkasangalele ligongo ngwaula kwa Atati ŵangu, pakuŵa ŵelewo ali ŵakulungwa kumbunda une."},{"book":"Yohana","chapter":"14","verse":"29","text":"Nansalile gelega sambano gakanaŵe kopochela, kuti pachigakopochele po nkulupilile."},{"book":"Yohana","chapter":"14","verse":"30","text":"Nguuŵecheta sooni maloŵe gamajinji ni ŵanyamwe, pakuŵa Shetani, chilongola jwa chilambo chi akwika. Nambo nganakola machili kukwangu,"},{"book":"Yohana","chapter":"14","verse":"31","text":"nambo ŵandu ŵa pachilambo amanyilile kuti ngwanonyela Atati. Kwa ligongo lyo ngupanganya yailiyose mpela Atati iŵatite pakuulajisya. Njimanje tutyoche pelepa!"}]}