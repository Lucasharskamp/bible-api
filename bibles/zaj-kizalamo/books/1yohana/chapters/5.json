{"data":[{"book":"1YOHANA","chapter":"5","verse":"1","text":"Kila munhu yotogola kamba Yesu iyo Kilisto kowa mwana wa Mulungu, na kila munhu yomnogela Tata vivija kowanogela na wanage."},{"book":"1YOHANA","chapter":"5","verse":"2","text":"Vino vivo tuvitanga kamba towanogela wana wa Mulungu, mkumnogela Mulungu na kuzigoga ndagizi zake."},{"book":"1YOHANA","chapter":"5","verse":"3","text":"Kwavija noge da Mulungu dijo dino, kuzigoga ndagizi zake, na ndagizi zake hazili ndala kumwetu."},{"book":"1YOHANA","chapter":"5","verse":"4","text":"Kwavija kila mwana wa Mulungu kouhuma ulumwengu. Na touhuma ulumwengu kubitila nhamanila."},{"book":"1YOHANA","chapter":"5","verse":"5","text":"Yalihi yondayauhume ulumwengu? Ija tu yotogola kamba Yesu iyo Mwana wa Mulungu."},{"book":"1YOHANA","chapter":"5","verse":"6","text":"Yesu Kilisto iyo yezile na mazi ga ubatizo wake na mulopa wa ifa yake, hezile na mazi tu, ila na mazi na mulopa. Na Loho wa Mulungu iyo yolava usindila, kwavija Loho wa Mulungu iyo kweli."},{"book":"1YOHANA","chapter":"5","verse":"7","text":"Kwavija kuna wadatu wolava usindila,"},{"book":"1YOHANA","chapter":"5","verse":"8","text":"Loho wa Mulungu, mazi, na mulopa, na wano wose wadatu wolonga kinhu kimwe."},{"book":"1YOHANA","chapter":"5","verse":"9","text":"Toutogola usindila wa kiunhu, ila usindila wa Mulungu mkulu kubanza uja wa kiunhu kwavija ulawa ha Mulungu uyaulavile yomulonga Mwanage."},{"book":"1YOHANA","chapter":"5","verse":"10","text":"Munhu yoyose yomtogola Mwana wa Mulungu kana usindila uno mmoyo wake. Munhu yoyose yoleka kumtogola Mulungu komtenda Mulungu kuwa m'vwizi, kwavija hautogole usindila uyaulavile Mulungu yomulonga Mwanage."},{"book":"1YOHANA","chapter":"5","verse":"11","text":"Na uno uwo usindila, Mulungu katugwelela ugima wa digunge, na ugima uno wa mgati ya Mwanage."},{"book":"1YOHANA","chapter":"5","verse":"12","text":"Munhu yoyose yali hamoja na Mwana kana ugima. Munhu yoyose yalekile kuwa hamoja na Mwana wa Mulungu kabule ugima."},{"book":"1YOHANA","chapter":"5","verse":"13","text":"Nowandikila mbuli zino mweye mditogola twaga da Mwana wa Mulungu, giladi m'vitange kamba muna ugima wa digunge."},{"book":"1YOHANA","chapter":"5","verse":"14","text":"Uno uwo mgangamalo utulinao mkumkwenhukila Mulungu, kamba tuhapula kinhu chochose kamba vija vuvimnogele heyo, kotuhulika."},{"book":"1YOHANA","chapter":"5","verse":"15","text":"Na kamba tuhavitanga kamba tuhampula kinhu chochose, kotuhulika, vivija tuvitange kamba kotugwelela kija kitumpula."},{"book":"1YOHANA","chapter":"5","verse":"16","text":"Kamba munhu yoyose yahamona ndugu yake kotenda kilozo kileka kugala ifa, yamtambikile, na Mulungu komgwelela ugima munhu hiyo. Mbuli zino nowalongela awo tu wotenda vilozo vileka kugala ifa. Hana vilozo vigala ifa, silonga kamba mtambike sama ya vilozo kamba vino."},{"book":"1YOHANA","chapter":"5","verse":"17","text":"Vilozo nhegulo yake sang'hano zose zihile, na hana vilozo vileka kugala ifa."},{"book":"1YOHANA","chapter":"5","verse":"18","text":"Tuvitanga kamba wanhu wose waleligwe na Mulungu hawagendelela kutenda vilozo, kwavija Mwana wa Mulungu kowemiliza, na Mwenembago hadaha kuwalumiza."},{"book":"1YOHANA","chapter":"5","verse":"19","text":"Tuvitanga kamba tweye twa wana wa Mulungu, na ulumwengu mgima wolongozwa na Mwenembago."},{"book":"1YOHANA","chapter":"5","verse":"20","text":"Tuvitanga kamba Mwana wa Mulungu keza na kutugwelela utango, avo tumtanga Mulungu wa ikweli, na tokala mgati yake ayo yali kweli mkuilumba hamoja na Mwanage, Yesu Kilisto. Heyo iyo Mulungu wa ikweli youlava ugima wa digunge."},{"book":"1YOHANA","chapter":"5","verse":"21","text":"Wana wadodo, inegeni na miwegu."}]}