{"data":[{"book":"2 Samuel","chapter":"5","verse":"1","text":"Gei nia madawaawa Israel huogodoo ga lloomoi gi David i Hebron, ga helekai gi mee, “Gimaadou la di todo donu ni oou.Di waahale go Hebron"},{"book":"2 Samuel","chapter":"5","verse":"2","text":"I mua, i di madagoaa o Saul nogo king, goe nogo hai tagi dauwa o Israel i di nadau hai dauwa, gei Dimaadua ne hai dana hagababa adu gi di goe bolo ma kooe dela ga benebene ana daangada, go digau Israel, gei e dagi digaula.”"},{"book":"2 Samuel","chapter":"5","verse":"3","text":"Malaa, digau mmaadua o Israel huogodoo ga lloomoi gi di King David i Hebron. David gaa hai dana hagababa i nadau mehanga i mua nia hadumada o Dimaadua, gei digaula ga hagatulu a mee e hai di king o Israel."},{"book":"2 Samuel","chapter":"5","verse":"4","text":"David ne hai di king gei mee gu motolu ono ngadau, gaa hai di king i nia ngadau e mada haa."},{"book":"2 Samuel","chapter":"5","verse":"5","text":"Dono noho i Hebron, mee ne dagi Judah i nia ngadau e hidu ge ono malama, gei nogo dagi Israel ngaadahi mo Judah nia ngadau e motolu maa dolu.5.5 1 Kings 2.11; 1 Kronikel 3.4; 29.27"},{"book":"2 Samuel","chapter":"5","verse":"6","text":"Di king mo ana gau dauwa ne dagi adu, ga heebagi gi Jerusalem. Digau Jebus ala nogo noho i golo, ne hagamamaanadu bolo David le e deemee di ulu mai gi lodo di nadau waahale, ga helekai gi mee boloo, “Goe e deemee loo di hanimoi gi kinei, i digau hogi dee gida mono gau guu mmodu nadau wae le e mee di duuli goe gi daha.”5.6 Joshua 15.63; Gabunga 1.21"},{"book":"2 Samuel","chapter":"5","verse":"7","text":"(Malaa, David la guu kumi di nadau waahale maaloo go Zion, dela ga haga ingoo bolo “Di Waahale o David”.)"},{"book":"2 Samuel","chapter":"5","verse":"8","text":"Di laangi deelaa, gei David ga heeu gi ana gau dauwa boloo, “Ma tangada i goodou e hagadaumee ang gi digau Jebus gadoo be au? Ma tangada i golo e hiihai e daaligi digaula? Ma i golo, ia ga hanadu laa lodo di bongoo dela e hali mai nia wai o di waahale, daaligidia digau deegida mono gau guu mmodu nadau wae aalaa.” (Deenei dono hadinga di bida kai e hai boloo, “Digau deegida mono gau guu mmodu nadau wae e deemee di ulu i di hale o Dimaadua.”)"},{"book":"2 Samuel","chapter":"5","verse":"9","text":"Muli David ne kumi di waahale maaloo deelaa, gaa noho ai, ga haga ingoo bolo “Di Waahale o David”. Mee guu hau dana waahale i di gili di waahale deenei, daamada i di gowaa dela gu haga honu gi nia gelegele i di baahi gi dai o di gonduu."},{"book":"2 Samuel","chapter":"5","verse":"10","text":"Di mogobuna o David e maaloo mai, idimaa, Dimaadua go di God Koia e Aamua, e madalia a mee."},{"book":"2 Samuel","chapter":"5","verse":"11","text":"Malaa, Hiram di king o digau Tyre ga hagau ana daangada kae hegau gi David, mono laagau ‘cedar’, mono degitanga, mono gau hai hadu, bolo gii hula hauhia di hale o David."},{"book":"2 Samuel","chapter":"5","verse":"12","text":"David ga iloo ia hua i nia mee aanei, bolo Dimaadua gu haga noho bolo ia di king o Israel, gei gu haga gila aga ia mai i ana daangada digau Israel."},{"book":"2 Samuel","chapter":"5","verse":"13","text":"Muli dono hagatanga i Hebron gaa hana gi Jerusalem, gei David gaa lodo gi nia lodo hege mono lodo ala i golo, ala ga gila mai ai ana dama daane mono dama ahina."},{"book":"2 Samuel","chapter":"5","verse":"14","text":"Malaa, aanei nadau ingoo nia dama ala ne haanau i Jerusalem: go Shammua, Shobab, Nathan, Solomon,"},{"book":"2 Samuel","chapter":"5","verse":"15","text":"Ibhar, Elishua, Nepheg, Japhia,"},{"book":"2 Samuel","chapter":"5","verse":"16","text":"Elishama, Eliada mo Eliphelet."},{"book":"2 Samuel","chapter":"5","verse":"17","text":"Di madagoaa digau Philistia ne iloo bolo David la gu hagatulu guu hai di king o Israel, digaula gu tuu aga belee halahala a mee e hai di nadau dauwa gi mee. David ne longono ia di hai digaula dela belee hai ang gi deia, gei mee gaa hana gaa noho i di gowaa dela e abaaba mau dangihi."},{"book":"2 Samuel","chapter":"5","verse":"18","text":"Digau Philistia guu dau i di Gowaa Mehanga Gonduu o Rephaim, gei guu noho i golo."},{"book":"2 Samuel","chapter":"5","verse":"19","text":"Malaa, David ga heeu gi Dimaadua, “E humalia bolo au gaa hana ga heebagi gi digau Philistia? Goe e dumaalia mai digaula e kumi ko au?”"},{"book":"2 Samuel","chapter":"5","verse":"20","text":"Malaa, David gaa hana gi Baal Perazim, deenei di gowaa ne haga magedaa digaula go mee. Gei mee ga helekai, “Dimaadua dela ne daaligi ogu hagadaumee i ogu mua, gadoo be di labagee e haga bongoo di abaaba o di monowai.” Deenei laa di gowaa deelaa gu haga ingoo bolo Baal Perazim.5.20 Baal Perazim, di ingoo deenei dono hadinga i nnelekai Hebrew boloo, “Di Tagi o di Haga bongoo”"},{"book":"2 Samuel","chapter":"5","verse":"21","text":"Di madagoaa digau Philistia ne llele gi daha mo di gowaa deelaa, digaula e kili gi daha nadau ada balu ieidu, gei ogo David mo ana gau dauwa gaa kae nia maa gi daha mo di gowaa deelaa."},{"book":"2 Samuel","chapter":"5","verse":"22","text":"Nomuli gei digau Philistia gaa hula labelaa gi di Gowaa Mehanga Gonduu o Rephaim gaa noho i golo."},{"book":"2 Samuel","chapter":"5","verse":"23","text":"David ga heeu labelaa gi Dimaadua, gei Dimaadua ga helekai gi mee boloo, “Hudee hana haga huudonu e heebagi gi digaula. Haganiga laa tua, ga heebagi gi digaula mai di baahi dela i golo, hoohoo gi nia laagau ‘balsam’."},{"book":"2 Samuel","chapter":"5","verse":"24","text":"Do madagoaa ga longono e goe di lee o digau e taele i hongo nia laagau ‘balsam’ aalaa, goe heebagi hagalimalima, idimaa, Au e hana i oo mua, e haga magedaa digau dauwa o Philistia.”"},{"book":"2 Samuel","chapter":"5","verse":"25","text":"Malaa, David guu hai gii hai be nia haganoho Dimaadua ne hai gi mee. Mee ne daaligi digau Philistia mai loo i Geba gaa dae loo gi Gezer."}]}