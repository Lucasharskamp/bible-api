{"data":[{"book":"Matiyu","chapter":"18","verse":"1","text":"Xarandiine yi fa Yesu fɛma na waxatini, e yi a maxɔdin, e naxa, “Nde gbo birin xa Ariyanna Mangayani?”"},{"book":"Matiyu","chapter":"18","verse":"2","text":"Yesu yi diidina nde xili, a yi a ti e birin yɛtagi."},{"book":"Matiyu","chapter":"18","verse":"3","text":"Yesu yi a fala, a naxa, “N xa ɲɔndin fala ɛ xa, xa ɛ mi maxɛtɛ, ɛ liga alo diidine, ɛ mi soɛ Ariyanna Mangayani mumɛ!"},{"book":"Matiyu","chapter":"18","verse":"4","text":"Nanara, naxan yo na a yɛtɛ magodo alo diidini ito, na gbo dangu a birin na Ariyanna Mangayani."},{"book":"Matiyu","chapter":"18","verse":"5","text":"Naxan yo mɔn na diidini ito sifani suxu n xinli, na bata n tan yisuxu.”"},{"book":"Matiyu","chapter":"18","verse":"6","text":"“Diidini itoe naxanye bata dɛnkɛlɛya n ma, xa muxu yo ne bira yulubini, a fisa na kanni gɛmɛ gbeen xidi a kɔɛ ra, a woli baan tilinna ma.”"},{"book":"Matiyu","chapter":"18","verse":"7","text":"“Gbalon dunuɲa muxune yɛɛ ra bayo feen naxanye yamaan birama yulubini. A fɛrɛ mi na fɔ na fe sifane xa fa koni e fatama muxun naxanye ra, gbalon na kanne yɛɛ ra!"},{"book":"Matiyu","chapter":"18","verse":"8","text":"Xa i yiina hanma i sanna i birama yulubini, a sɛgɛ a ra, i yi a woli ayi! A fisa i yii dungin nun i san dungi kanna xa so habadan nii rakisini, benun i yii firinna nun i san firin kanna xa woli yahannama tɛɛni."},{"book":"Matiyu","chapter":"18","verse":"9","text":"Xa i yɛɛn nan i birɛ yulubini, a ba na, i yi a woli ayi! A fisa i yɛɛ keden kanna yi so habadan nii rakisini, benun i yɛɛ firin kanna xa so yahannama tɛɛni.”"},{"book":"Matiyu","chapter":"18","verse":"10-11","text":"“Ɛ a liga ɛ yeren ma, ɛ nama diidini itoe rafɛya. N xa a fala ɛ xa, e kantan malekane ariyanna yi. E n Fafe Ala yɛtagin toma waxatin birin.”"},{"book":"Matiyu","chapter":"18","verse":"12","text":"“Ɛ mirixi a ma di? Xa yɛxɛɛ kɛmɛ muxuna nde yii, xa keden siga na xun xɔn, na kanna nanfe ligama? A yɛxɛɛ tonge solomanaanin e nun solomanaaninne luma nɛn e dɛgedeni geyaan fari, a siga a tununxi kedenna fendeni."},{"book":"Matiyu","chapter":"18","verse":"13","text":"N xa ɲɔndin fala ɛ xa, a na a to waxatin naxan yi, a sɛwama nɛn na yɛxɛɛ kedenna fe ra dangu tonge solomanaanin e nun solomanaaninne ra naxanye mi lɔxi ayi."},{"book":"Matiyu","chapter":"18","verse":"14","text":"A na kii nin, ɛ Fafe Ala naxan ariyanna yi, a mi rafan a ma diidini ito nde keden peen xa lɔ ayi.”"},{"book":"Matiyu","chapter":"18","verse":"15","text":"“Xa i ngaxakedenna hakɛn liga i ra, siga a fɛma i yi a sɔnna fala a xa ɛ firinna tagi. Xa a i xuiin namɛ, i bata i ngaxakedenna sɔtɔ na yi."},{"book":"Matiyu","chapter":"18","verse":"16","text":"Koni xa a mi a tuli mati i xuiin na, ɛ nun muxu keden hanma muxu firin xa siga a fɛma alogo ‘feen birin xa makiti sereya firin hanma saxan xuiin xɔn.’18.16 Sariyane 19.15"},{"book":"Matiyu","chapter":"18","verse":"17","text":"Koni xa a mi a tuli mati ne xuiin na, na feen fala dɛnkɛlɛya yamaan xa. Xa a mi a tuli mati dɛnkɛlɛya yamaan xuiin na, a yatɛ alo dɛnkɛlɛyatarena hanma mudu maxinla.”"},{"book":"Matiyu","chapter":"18","verse":"18","text":"“N xa ɲɔndin fala ɛ xa, ɛ na tɔnna dɔxɔ feen naxan na dunuɲa yi, Ala tɔnna dɔxɔma nɛn na ra ariyanna yi. Ɛ na tin feen naxan ma dunuɲa yi, Ala tinma nɛn na ma ariyanna yi.”"},{"book":"Matiyu","chapter":"18","verse":"19","text":"“N mɔn xa a fala ɛ xa, xa muxu firinna lan fefe ma dunuɲa yi Ala maxandini, n Fafe naxan ariyanna yi, a na ligama ɛ xa nɛn."},{"book":"Matiyu","chapter":"18","verse":"20","text":"Bayo muxu firin hanma saxan na e malan dɛdɛ yi n xinli, n fan luma nɛn mɛnni e yɛ.”"},{"book":"Matiyu","chapter":"18","verse":"21","text":"Na xanbi ra, Piyɛri yi fa Yesu fɛma, a yi a maxɔdin, a naxa, “Marigina, n xa ngaxakedenna mafelu dɔxɔɲa ma yoli, a na n hakɛn tongo waxatin naxan yi? Han dɔxɔɲa ma solofere ba?”"},{"book":"Matiyu","chapter":"18","verse":"22","text":"Yesu yi a yabi, a naxa, “N xa a fala i xa, dɔxɔɲa ma solofere mi a ra de, fɔ tonge solofere e nun solofere.”"},{"book":"Matiyu","chapter":"18","verse":"23","text":"“Nanara, Ariyanna Mangayaan luxi nɛn alo mangan naxan waxi a walikɛne saren fi feni."},{"book":"Matiyu","chapter":"18","verse":"24","text":"A na fɔlɔxina, e fa walikɛ keden na gbeti gbananna wuli fu donla yi naxan ma, donla naxan nun a siimayaan birin wali saranna yi lan."},{"book":"Matiyu","chapter":"18","verse":"25","text":"Bayo a mi yi nɔɛ a donla fiyɛ, mangan yi a ragidi a e xa a tan nun a ɲaxanla nun a diine nun a yii seene birin mati e findi konyine ra, alogo a xa donla fi."},{"book":"Matiyu","chapter":"18","verse":"26","text":"Nanara, walikɛɛn yi a xinbi sin mangan bun ma, a yi a mafan, a naxa, ‘Diɲa n xa, n na i ya donla birin fima nɛn!’"},{"book":"Matiyu","chapter":"18","verse":"27","text":"A kanna yi kininkinin a ma, a yi diɲa a donla ma, a yi a lu na.”"},{"book":"Matiyu","chapter":"18","verse":"28","text":"“Koni na walikɛɛn yi siga, a sa a lanfana nde to a gbeti xurudi yi naxan ma. A yi a suxu, a yi a kɔɛɛn dɛtɛn. A yi a fala, a naxa, ‘N ma donla fi!’"},{"book":"Matiyu","chapter":"18","verse":"29","text":"A lanfaan yi a xinbi sin a bun ma, a yi a mafan, a naxa, ‘Diɲa n xa, n na i ya donla fima nɛn!’"},{"book":"Matiyu","chapter":"18","verse":"30","text":"Koni a mi tin. A yi sa a sa kasoon na han a na a donla fi waxatin naxan yi."},{"book":"Matiyu","chapter":"18","verse":"31","text":"Walikɛɛn bonne to na to, e xɔlɔ kati, e siga e kanna fɛma, e sa na birin fala a xa."},{"book":"Matiyu","chapter":"18","verse":"32","text":"Nanara, e kanna yi a tan walikɛɛn xili, a naxa, ‘I tan walikɛ ɲaxina, n ma donla naxan birin i ma, n diɲa nɛn na ma bayo i bata n mafan."},{"book":"Matiyu","chapter":"18","verse":"33","text":"A mi yi lan nun ba, i fan xa kininkinin i walikɛ boden ma alo n kininkinin i ma kii naxan yi?’"},{"book":"Matiyu","chapter":"18","verse":"34","text":"Nayi, a kanna yi a sa kasoon na a xɔlɔni alogo a kantan muxune xa a ɲaxankata han a yi a donla birin fi."},{"book":"Matiyu","chapter":"18","verse":"35","text":"N Fafe naxan ariyanna yi, na fan ɛ suxuma na kii nin, xa ɛ tan nde mi a ngaxakedenna mafelu a bɔɲɛni.”"}]}