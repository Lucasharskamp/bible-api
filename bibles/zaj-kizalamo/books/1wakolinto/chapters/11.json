{"data":[{"book":"1WAKOLINTO","chapter":"11","verse":"1","text":"Munige nie, kamba nie vunimwiga Kilisto."},{"book":"1WAKOLINTO","chapter":"11","verse":"2","text":"Nie nowatogola mweye kwavija vumng'humbuka nie m'vinhu vose, na vija vumgagoga mafundo gangu, kamba vija viniwafundize."},{"book":"1WAKOLINTO","chapter":"11","verse":"3","text":"Avo nowalonda mweye m'vitange kamba Kilisto iyo ditwi da kila mbigalo, mbigalo iyo ditwi da kila mtwanzi, na Mulungu iyo ditwi da Kilisto."},{"book":"1WAKOLINTO","chapter":"11","verse":"4","text":"Mbigalo yoyose yotambika ama yohokola kuno ditwi jake digubikigwe komgela kinyala Kilisto, ayo yali ditwi."},{"book":"1WAKOLINTO","chapter":"11","verse":"5","text":"Na mtwanzi yoyose yotambika ama yohokola bila kugubika ditwi jake komgela kinyala mbigalo wake, ayo yali ditwi, kwavija kowa kamba mtwanzi yabeigwe."},{"book":"1WAKOLINTO","chapter":"11","verse":"6","text":"Kamba mtwanzi hagubika ditwi jake, nayakanhigwe mvili zake. Na kamba ihawa kinyala mtwanzi kukanhigwa mvili zake ama kubeigwa, basi yagubike ditwi jake."},{"book":"1WAKOLINTO","chapter":"11","verse":"7","text":"Mbigalo halondigwa kugubika ditwi jake kwavija heyo iyo sisila na yenzi ya Mulungu, ila mtwanzi iyo yenzi ya mbigalo wake."},{"book":"1WAKOLINTO","chapter":"11","verse":"8","text":"Kwavija mbigalo halumbigwe kulawa mwa mtwanzi, ila mtwanzi kalumbigwa kulawa mwa mbigalo."},{"book":"1WAKOLINTO","chapter":"11","verse":"9","text":"Vivija mbigalo halumbigwe sama ya mtwanzi, ila mtwanzi iyo yalumbigwe sama ya mbigalo."},{"book":"1WAKOLINTO","chapter":"11","verse":"10","text":"Sama ya mbuli ino na sama ya wasenga wa Mulungu wa kuulanga, mtwanzi kolondigwa yawe na kigubiko mditwi jake kulagusa kamba ka hasi ya udaho wa mbigalo wake."},{"book":"1WAKOLINTO","chapter":"11","verse":"11","text":"Ila mwa wanhu wa Mndewa, mtwanzi havidahika kuwa yeiyeka bila mbigalo, na mbigalo havidahika kuwa yeiyeka bila mtwanzi."},{"book":"1WAKOLINTO","chapter":"11","verse":"12","text":"Kamba vija mtwanzi viyalawile mwa mbigalo, vivija na mbigalo kaleligwa na mtwanzi. Ila vinhu vose volawa ha Mulungu."},{"book":"1WAKOLINTO","chapter":"11","verse":"13","text":"Lamuleni wenyego, vinoga mtwanzi kumtambikila Mulungu kuno yalekile kugubika ditwi jake?"},{"book":"1WAKOLINTO","chapter":"11","verse":"14","text":"Vija Mulungu viyalumbile vinhu haiwafundiza mweye kamba mbigalo yahawa na mvili nhali koigela kinyala mwenyego,"},{"book":"1WAKOLINTO","chapter":"11","verse":"15","text":"ila kamba mtwanzi yahawa na mvili nhali, hiyo iyo yenzi yake. Kwavija mtwanzi kagweleligwa mvili nhali giladi ziwe kigubiko."},{"book":"1WAKOLINTO","chapter":"11","verse":"16","text":"Ila kamba munhu yoyose yahalonda tuibamilile mmbuli ino, nolonda nilonge vino, tweye twabule nzila iyagwe ya kutambika, mmwetu tweye ama mwa wanhu wamtogole Mulungu."},{"book":"1WAKOLINTO","chapter":"11","verse":"17","text":"Mzindagizi zino, silonda niwatogole, kwavija mmating'hanilo genu ga nhambiko motenda gehile bwando kubanza ganogile."},{"book":"1WAKOLINTO","chapter":"11","verse":"18","text":"Mosi nilongeligwa kamba muhaiting'hana mweye kamba wanhu wamtogole Kilisto, moibagula mwemwe kwa mwemwe, na nie kidogo notogola."},{"book":"1WAKOLINTO","chapter":"11","verse":"19","text":"Haduhu mbuli, kolondigwa kuwe na mbagu mmwenu giladi yoneke kamba yalihi mmwenu yamtogole Mulungu kulawa mmoyo."},{"book":"1WAKOLINTO","chapter":"11","verse":"20","text":"Muhaiting'hana hamoja, kija kimja sio mandia ga Mndewa."},{"book":"1WAKOLINTO","chapter":"11","verse":"21","text":"Kwavija muhaja, kila munhu kogendelela kuja mandia gake mwenyego, avo wayagwe wa nzala, na wayagwe wakoligwa!"},{"book":"1WAKOLINTO","chapter":"11","verse":"22","text":"Kwani mwabule kae za kudila na kung'wela? Ama mowazabuza wanhu wamtogole Mulungu na kuwagela kinyala awo walibule kinhu? Niwalongele choni? Niwatogole mmbuli ino? Hata siwatogola."},{"book":"1WAKOLINTO","chapter":"11","verse":"23","text":"Kwavija gano ganiwafundize mweye nigabokela kulawa ha Mndewa. Mndewa Yesu ikilo ija yaahonzigwe, kasola mkate,"},{"book":"1WAKOLINTO","chapter":"11","verse":"24","text":"kamuheweza Mulungu, kaumogola na kulonga, “Uno uwo lukuli lwangu lulavigwe sama yenu, tendeni vino mkunikumbukila nie.”"},{"book":"1WAKOLINTO","chapter":"11","verse":"25","text":"Vivija, viweshile kuja, kasola ikikasi na kulonga, “Kikasi kino kicho lagano da isambi disindiligwa na mulopa wangu, tendeni vino kila vondamung'we mkunikumbukila nie.”"},{"book":"1WAKOLINTO","chapter":"11","verse":"26","text":"Kwavija kila vondamje mkate uno, na kuking'wela kikasi kino, moibwililisa ifa ya Mndewa mbaka vondayeze."},{"book":"1WAKOLINTO","chapter":"11","verse":"27","text":"Avo munhu yoyose yondayaje mkate uno wa Mndewa ama kuking'wela kikasi chake mnzila ileka kumuhishimila heyo, kaloza kilozo cha kuja lukuli na kung'wa mulopa wa Mndewa."},{"book":"1WAKOLINTO","chapter":"11","verse":"28","text":"Avo munhu kolondigwa yaigelegeze mwenyego kipigiti hanakuja umkate na kuking'wela ikikasi."},{"book":"1WAKOLINTO","chapter":"11","verse":"29","text":"Kwavija munhu yoyose yoja na kung'wa bila kuimanya nhegulo ya lukuli lwa Mndewa, koja na kung'wa nhaguso yake mwenyego."},{"book":"1WAKOLINTO","chapter":"11","verse":"30","text":"Kino kicho kilamso wanhu bwando mmwanza wenu wonyolila na watamu, na wayagwe mmwanza wenu wadanganhika."},{"book":"1WAKOLINTO","chapter":"11","verse":"31","text":"Ila tanhu tuhaigelegeza wenyego, hatwingila mnhaguso ya Mulungu."},{"book":"1WAKOLINTO","chapter":"11","verse":"32","text":"Ila totagusigwa na kusunigwa na Mndewa, giladi sambitwingile mnhaguso hamoja na ulumwengu."},{"book":"1WAKOLINTO","chapter":"11","verse":"33","text":"Avo, ndugu zangu, muhaiting'hana hamoja kuja mandia ga Mndewa, ibeteni."},{"book":"1WAKOLINTO","chapter":"11","verse":"34","text":"Kamba munhu kana nzala kolondigwa yakaje ukae yake, giladi muhaiting'hana hamoja sambimmambukizile kutagusigwa. Na vondanize, nowalongela ndagizi zisigale."}]}