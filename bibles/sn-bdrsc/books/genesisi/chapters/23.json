{"data":[{"book":"Genesisi","chapter":"23","verse":"1","text":"Sara akararama akasvika makore zana namakumi maviri namanomwe okuberekwa."},{"book":"Genesisi","chapter":"23","verse":"2","text":"Akafira paKiriati Abha (ndiro Hebhuroni) munyika yeKenani, uye Abhurahama akandochema Sara akaungudza pamusoro pake."},{"book":"Genesisi","chapter":"23","verse":"3","text":"Ipapo Abhurahama akasimuka kubva parutivi pomukadzi wake akanga afa akandotaura navaHiti, akati,"},{"book":"Genesisi","chapter":"23","verse":"4","text":"“Ndiri mutorwa nomueni pakati penyu. Nditengesereiwo nzvimbo pano yokuviga kuti ndigogona kuviga vakafa vangu.”"},{"book":"Genesisi","chapter":"23","verse":"5","text":"VaHiti vakapindura Abhurahama vakati,"},{"book":"Genesisi","chapter":"23","verse":"6","text":"“Ishe, tinzwei. Imi muri muchinda mukuru pakati pedu. Vigai henyu akafa wenyu muguva rakaisvonaka pakati pamakuva edu. Hakuna munhu pakati pedu angakunyimai guva rake kuti muvige akafa wenyu.”"},{"book":"Genesisi","chapter":"23","verse":"7","text":"Ipapo Abhurahama akasimuka akakotamira pasi pamberi pavanhu venyika, ivo vaHiti."},{"book":"Genesisi","chapter":"23","verse":"8","text":"Akati kwavari, “Kana muchida kuti ndivige akafa wangu, zvino chindinzwai uye mundikumbirire kuna Efuroni mwanakomana waZohari pachinzvimbo changu,"},{"book":"Genesisi","chapter":"23","verse":"9","text":"kuti anditengesere bako raMakapera, raanaro uye riri kumucheto womunda wake. Mukumbirei kuti anditengesere nomutengo uzere ive nzvimbo yangu yokuviga vakafa pakati penyu.”"},{"book":"Genesisi","chapter":"23","verse":"10","text":"Efuroni muHiti akanga agere pakati pavanhu vake akapindura Abhurahama, vaHiti vose vakanga vauya pasuo reguta vachizvinzwa,"},{"book":"Genesisi","chapter":"23","verse":"11","text":"akati, “Kwete, ishe wangu. Inzwai; ndinokupai munda, uye ndinokupai bako riri mauri. Ndinoupa kwamuri pamberi pavanhu vangu. Vigai henyu akafa wenyu.”"},{"book":"Genesisi","chapter":"23","verse":"12","text":"Zvakare Abhurahama akakotamira pasi pamberi pavanhu venyika"},{"book":"Genesisi","chapter":"23","verse":"13","text":"akati kuna Efuroni vachizvinzwa, “Nditeerere, kana uchida. Ndicharipa mutengo womunda. Ugamuchire hako kubva kwandiri kuti ndigoviga vakafa vangu imomo.”"},{"book":"Genesisi","chapter":"23","verse":"14","text":"Efuroni akapindura Abhurahama akati,"},{"book":"Genesisi","chapter":"23","verse":"15","text":"“Nditeererei, ishe wangu, mutengo wenyika unoita mashekeri mazana mana23:15 makirogiramu angaita 4.5 esirivha, asi chingava chiiko pakati pangu nemi? Vigai henyu akafa venyu.”"},{"book":"Genesisi","chapter":"23","verse":"16","text":"Abhurahama akabvumirana nomutengo waEfuroni akamuyerera mutengo waakanga areva vaHiti vachizvinzwa; mazana mana amashekeri esirivha, maererano nomutengo waivapo pakati pavatengesi."},{"book":"Genesisi","chapter":"23","verse":"17","text":"Saka munda waEfuroni muMakapera pedyo neMamure, zvose munda nebako zvaive mauri, nemiti yose yaiva pakati pomuganhu womunda, zvakapiwa"},{"book":"Genesisi","chapter":"23","verse":"18","text":"kuna Abhurahama zvikava zvake pamberi pavaHiti vakanga vauya pasuo reguta."},{"book":"Genesisi","chapter":"23","verse":"19","text":"Shure kwaizvozvo Abhurahama akaviga mukadzi wake Sara mubako mumunda weMakapera pedyo neMamure (iro Hebhuroni) munyika yeKenani."},{"book":"Genesisi","chapter":"23","verse":"20","text":"Saka munda nebako raiva mauri zvakapiwa kuna Abhurahama navaHiti senzvimbo yamakuva."}]}