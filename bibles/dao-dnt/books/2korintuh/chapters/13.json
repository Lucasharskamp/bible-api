{"data":[{"book":"2 Korintuh","chapter":"13","verse":"1","text":"Nami veia ka lawnak vai hin tuhkbäih akthum veinaka kyaki. “Ksingki nghngih la nghngiha dämkia saksi am cangki ti cun mdan vai” tia cangcim naw pyenki."},{"book":"2 Korintuh","chapter":"13","verse":"2","text":"Ajana kakawngkie la akce he pi ka jah mtheh vai ngaih veng; nami veia anghngiha ka law üng ka pyenki. Cunsepi athuknaka ve lü ka pyen beki. Tuha ka law be üng upi mkhuimkhanak üng ä lät khai."},{"book":"2 Korintuh","chapter":"13","verse":"3","text":"Khritaw naw kei üng ngthu pyenki tia msingnak nami yah khai. A ning jah mcing üng am kyankia am kya; a johit nangmi üng ngdangsak khai."},{"book":"2 Korintuh","chapter":"13","verse":"4","text":"Khritaw cun am kyannak am kutlamktung üng thi se pi, Pamhnama johit am xüngki. Ani üng keimi pi am kami kyanki; cunsepi nangmi üng Pamhnama johit am a xünak cun mi yumeipüi hngaki."},{"book":"2 Korintuh","chapter":"13","verse":"5","text":"Jumnak üng nami xüngki ti cun namimät naw namimät ngcetei ua. Jesuh Khritaw nangmi üng xüngki ti cun akcanga nami ksingeiki. Jesuh Khritaw am nami yahei üng ani üng ä nami xüngki ti am nami ksingki aw?"},{"book":"2 Korintuh","chapter":"13","verse":"6","text":"Keimi cun am kami sungki tia nami ksing khaia ning jah jum veng."},{"book":"2 Korintuh","chapter":"13","verse":"7","text":"Am dawki am nami pawhnak vaia Pamhnama veia kami ktaiyü hin kami ngnängnak kami mdan vaia phäh am kya, akdaw nami pawhnak vaia ni akya ve; sungkia mäih kami kya üng pi."},{"book":"2 Korintuh","chapter":"13","verse":"8","text":"Ngthungtak hnengkia i am kami bilo theiki. Ngthungtaka phäha ni kami bilawh ve."},{"book":"2 Korintuh","chapter":"13","verse":"9","text":"Am kami ktha mah üng kami jekyaiki, acunsepi nangmi nami kthamahki. Nami kümbe law vaia pi kami ning jah ktaiyü peki."},{"book":"2 Korintuh","chapter":"13","verse":"10","text":"Acunakyase ni nami veia hinkba ca ka yuk law ve; nami veia ka pha law üng Bawipa Jesuh naw a na peta ana am, am ning jah pyenksenak vaia. Bawi Jesuh naw a na peta ana cun ning jah kpyehnak vaia am kya lü, ning jah pyanthamnak vaia ni a kya ve."},{"book":"2 Korintuh","chapter":"13","verse":"11","text":"Acunüng atuh, ka püi he aw, yai lü ve u! Kümkawinak, dim’yenak, mlunga tängnak, mlungmthin mat am ve u; jawng'engnak la dim’yenaka Pamhnam nami veia ve khai."},{"book":"2 Korintuh","chapter":"13","verse":"12","text":"Mat la mat dim’yekia mhnamnak am nghnukset kyu ua. Pamhnama khyang he naw hnusetnak ning jah kbi law ve u."},{"book":"2 Korintuh","chapter":"13","verse":"13","text":"Bawipa Jesuh Khritawa bäkhäknak, Pamhnama jawng'engnak, la Ngmüimkhya Ngcima awmpüinak nami vana khana awm se."}]}