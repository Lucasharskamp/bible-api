{"data":[{"book":"Yohane","chapter":"5","verse":"1","text":"Patapita nthawi Yesu anakwera kupita ku Yerusalemu ku phwando la Ayuda."},{"book":"Yohane","chapter":"5","verse":"2","text":"Ndipo ku Yerusalemuko pafupi ndi chipata cha Nkhosa kuli dziwe limene mʼChihebri limatchedwa Betisaida ndipo ndi lozunguliridwa ndi makumbi asanu."},{"book":"Yohane","chapter":"5","verse":"3","text":"Mʼmenemo munkagonamo gulu lalikulu la anthu odwala, osaona, olumala ndi ofa ziwalo."},{"book":"Yohane","chapter":"5","verse":"4","text":"Pakuti nthawi zina mngelo wa Ambuye ankatsikira mʼdziwemo nʼkuvundula madziwo. Woyamba kulowamo madzi atavundulidwa, ankachira ngakhale akhale ndi nthenda yanji."},{"book":"Yohane","chapter":"5","verse":"5","text":"Mmodzi wa amene anali pamenepo anali atadwala zaka 38."},{"book":"Yohane","chapter":"5","verse":"6","text":"Yesu atamuona ali chigonere, nadziwa kuti anakhala chotero kwa nthawi yayitali, anamufunsa iye kuti, “Kodi ukufuna kuchira?”"},{"book":"Yohane","chapter":"5","verse":"7","text":"Wodwalayo anayankha kuti, “Ambuye, ndilibe wina aliyense woti angandithandize kulowa mʼdziwe pamene madzi avundulidwa. Pamene ndikuyesera kuti ndilowemo, wina amalowamo ine ndisanalowemo.”"},{"book":"Yohane","chapter":"5","verse":"8","text":"Ndipo Yesu anati kwa iye, “Imirira! Nyamula mphasa yako yamba kuyenda.”"},{"book":"Yohane","chapter":"5","verse":"9","text":"Nthawi yomweyo munthuyo anachiritsidwa. Iye ananyamula mphasa yake nayamba kuyenda."},{"book":"Yohane","chapter":"5","verse":"10","text":"Ndipo Ayuda anati kwa munthu amene anachiritsidwayo, “Lero ndi la Sabata; lamulo silikulola iwe kunyamula mphasa yako.”"},{"book":"Yohane","chapter":"5","verse":"11","text":"Koma iye anayankha kuti, “Munthu amene wandichiritsa anati kwa ine, ‘Nyamula mphasa yako yamba kuyenda.’ ”"},{"book":"Yohane","chapter":"5","verse":"12","text":"Pamenepo anamufunsa iye kuti, “Kodi munthu ameneyo ndani amene wakuwuza kuti, ‘Nyamula mphasa yako ndipo yenda?’ ”"},{"book":"Yohane","chapter":"5","verse":"13","text":"Munthu amene anachiritsidwayo sanadziwe kuti anali ndani, pakuti Yesu anangolowera mʼgulu la anthu ndi kupita."},{"book":"Yohane","chapter":"5","verse":"14","text":"Patapita nthawi Yesu anamupeza ku Nyumba ya Mulungu ndipo anati kwa iye, “Taona uli bwino tsopano. Usakachimwenso kuti choyipa choposa ichi chingakugwere.”"},{"book":"Yohane","chapter":"5","verse":"15","text":"Munthu uja anachoka ndi kukawawuza Ayuda kuti anali Yesu amene anamuchiritsa iye."},{"book":"Yohane","chapter":"5","verse":"16","text":"Ndipo popeza Yesu amachita zinthu izi tsiku la Sabata, Ayuda anayamba kumulondalonda."},{"book":"Yohane","chapter":"5","verse":"17","text":"Yesu anawawuza kuti, “Atate anga amagwira ntchito nthawi zonse mpaka lero lino, ndipo Inenso ndili pa ntchito.”"},{"book":"Yohane","chapter":"5","verse":"18","text":"Chifukwa cha ichi Ayuda anawirikiza kufuna kumupha; osati chifukwa chakuswa Sabata kokha komanso chifukwa ankanena kuti Mulungu ndi Atate ake, nadziyesa Iye wofanana ndi Mulungu."},{"book":"Yohane","chapter":"5","verse":"19","text":"Yesu anawapatsa yankho ili: “Zoonadi, Ine ndikukuwuzani kuti Mwana sangathe kuchita kanthu pa Iye yekha. Iye amachita zokhazo zimene amaona Atate ake akuchita, chifukwa chilichonse chimene Atate amachita Mwana amachitanso."},{"book":"Yohane","chapter":"5","verse":"20","text":"Pakuti Atate amakonda Mwana, amamuonetsa zonse zimene Iwo amachita. Inde, Atate adzamuonetsa zinthu zazikulu kuposa zimenezi ndipo mudzadabwa."},{"book":"Yohane","chapter":"5","verse":"21","text":"Pakuti monga Atate amaukitsa akufa nawapatsa moyo, momwemonso Mwana amapereka moyo kwa amene Iye akufuna."},{"book":"Yohane","chapter":"5","verse":"22","text":"Komanso, Atate saweruza aliyense koma wapereka kwa Mwana ulamuliro woweruzawo,"},{"book":"Yohane","chapter":"5","verse":"23","text":"kuti aliyense alemekeze Mwanayo monga momwe amalemekezera Atate. Munthu amene salemekeza Mwana salemekezanso Atate amene anamutuma Mwanayo."},{"book":"Yohane","chapter":"5","verse":"24","text":"“Zoonadi, Ine ndikukuwuzani kuti aliyense amene amamva mawu anga ndi kukhulupirira Iye amene ananditumiza Ine, ali ndi moyo wosatha ndipo sadzaweruzidwa. Iye wachoka mu imfa ndipo walowa mʼmoyo."},{"book":"Yohane","chapter":"5","verse":"25","text":"Zoonadi, Ine ndikukuwuzani kuti nthawi ikubwera ndipo yafika kale tsopano, pamene akufa adzamva mawu a Mwana wa Mulungu ndipo iwo amene amva adzakhala ndi moyo."},{"book":"Yohane","chapter":"5","verse":"26","text":"Pakuti monga Atate ali gwero la moyo, momwemonso anapereka mphamvu zopereka moyo mwa Mwana."},{"book":"Yohane","chapter":"5","verse":"27","text":"Ndipo wamupatsa Iye ulamuliro woweruza chifukwa ndi Mwana wa Munthu."},{"book":"Yohane","chapter":"5","verse":"28","text":"“Musadabwe ndi zimenezi. Pakuti nthawi ikubwera pamene onse amene ali mʼmanda adzamva mawu ake"},{"book":"Yohane","chapter":"5","verse":"29","text":"ndi kutuluka. Iwo amene anachita zabwino adzauka ndi kupita ku moyo wosatha ndipo amene anachita zoyipa adzauka ndi kupita ku chilango chamuyaya."},{"book":"Yohane","chapter":"5","verse":"30","text":"Pakuti sindingathe kuchita kena kalikonse pa ndekha. Ine ndimaweruza molingana ndi zomwe Mulungu wandiwuza ndipo kuweruza kwanga ndi kolungama. Ine sindifuna kudzikondweretsa ndekha koma Iye amene anandituma."},{"book":"Yohane","chapter":"5","verse":"31","text":"“Ngati ndidzichitira umboni ndekha, umboni wanga si woona."},{"book":"Yohane","chapter":"5","verse":"32","text":"Alipo wina amene amandichitira umboni wabwino. Ine ndikudziwa kuti umboni wake wonena za Ine ndi woona."},{"book":"Yohane","chapter":"5","verse":"33","text":"“Inu munatumiza amithenga kwa Yohane ndipo iye anachitira umboni choona."},{"book":"Yohane","chapter":"5","verse":"34","text":"Sikuti Ine ndikudalira umboni wa munthu; koma ndikunena zimenezi kuti mupulumutsidwe."},{"book":"Yohane","chapter":"5","verse":"35","text":"Yohane anali ngati nyale imene imayaka ndi kuwala, ndipo inu kwa kanthawi munasankha kusangalala ndi kuwala kwakeko."},{"book":"Yohane","chapter":"5","verse":"36","text":"“Koma Ine ndili ndi umboni woposa uja wa Yohane. Pakuti ntchito imene Atate andipatsa kuti ndiyikwaniritse ndi imene ndikugwira, ndipo ikundichitira umboni kuti Atate andituma Ine."},{"book":"Yohane","chapter":"5","verse":"37","text":"Ndipo Atate amene anandituma Ine, Iye mwini wandichitira umboni. Inu simunamvepo mawu ake kapena kuona maonekedwe ake,"},{"book":"Yohane","chapter":"5","verse":"38","text":"kapena mawu ake kukhala mwa inu, pakuti simukhulupirira Iye amene anamutuma."},{"book":"Yohane","chapter":"5","verse":"39","text":"Inu mumasanthula malemba chifukwa mumaganiza kuti mʼmalembamo muli moyo wosatha. Awa ndi malemba amene akundichitira umboni."},{"book":"Yohane","chapter":"5","verse":"40","text":"Koma inu mukukana kubwera kwa Ine kuti mukhale ndi moyo."},{"book":"Yohane","chapter":"5","verse":"41","text":"“Ine sindilandira ulemu kuchokera kwa anthu"},{"book":"Yohane","chapter":"5","verse":"42","text":"koma Ine ndikukudziwani. Ndikudziwa kuti mʼmitima mwanu mulibe chikondi cha Mulungu."},{"book":"Yohane","chapter":"5","verse":"43","text":"Ine ndabwera mʼdzina la Atate anga, ndipo inu simukundirandira Ine; koma wina wake akabwera mʼdzina la iye mwini, inu mudzamulandira."},{"book":"Yohane","chapter":"5","verse":"44","text":"Kodi inu mudzakhulupirira bwanji ngati mumapatsana ulemu wina ndi mnzake, ndipo simufuna kulandira ulemu kuchokera kwa Mulungu yekhayo?"},{"book":"Yohane","chapter":"5","verse":"45","text":"“Koma inu musaganize kuti Ine ndidzakunenezani kwa Atate. Wokunenezani ndi Mose, amene inu mwayikapo chiyembekezo chanu."},{"book":"Yohane","chapter":"5","verse":"46","text":"Ngati mukanakhulupirira Mose, mukanakhulupiriranso Ine, pakuti iye analemba za Ine."},{"book":"Yohane","chapter":"5","verse":"47","text":"Koma ngati simukhulupirira zimene iye analemba, mudzakhulupirira bwanji zimene Ine ndikunena?”"}]}