{"data":[{"book":"Ezekiel","chapter":"42","verse":"1","text":"Eka ngʼatno notelona motera yo nyandwat nyaka e laru ma oko kendo nokela nyaka e ute matindo mongʼiyore gi laru mar hekalu kendo mongʼiyore gi ohinga ma oko man yo nyandwat."},{"book":"Ezekiel","chapter":"42","verse":"2","text":"Ot ma dhoode nochomo yo nyandwat borne ne oromo fut mia achiel gi piero abich, to lachne ne romo fut piero abiriyo gabich."},{"book":"Ezekiel","chapter":"42","verse":"3","text":"Bathe konchiel nochomo koma nodongʼ nono ma borne ne romo fut piero adek molworo hekalu, to bathe komachielo nochomo koma omuon gi kite motegno mag laru ma oko. Odno noger kadhi malo udi adek."},{"book":"Ezekiel","chapter":"42","verse":"4","text":"E nyim ute matindogo ne nitie yo miluwo gi yo ka iye ma lachne ne en fut apar gabich, to borne ne en fut mia achiel gi piero abich. Dhoudi midonjogo e utego nochomo yo nyandwat."},{"book":"Ezekiel","chapter":"42","verse":"5","text":"Udi matindo mane ni e gorofa ma malo ne diny moloyo mago mane ni e gorofa madiere kod mapiny ma piny, nikech kuonde miluwo mochiel nokawo kama duongʼ moloyo."},{"book":"Ezekiel","chapter":"42","verse":"6","text":"Udi mane ni e gorofa mar adek ne onge gi sirni kaka mago mane ni e laru; kuom mano dier utegi ne tindo moloyo mago mapiny gi madiere."},{"book":"Ezekiel","chapter":"42","verse":"7","text":"Ne nitie bende ohinga ma oko mane oringo e laini achiel mopimore gi utego kod laru ma oko; ohingano nochwalore e nyim udi mapinygo maromo fut piero abiriyo gabich."},{"book":"Ezekiel","chapter":"42","verse":"8","text":"Udi moriedo machiegni gi bath laru ma oko borgi ne oromo fut piero abiriyo gabich, to udi mane oriedo machiegni mogik gi kama ler mar lemo noromo fut mia achiel gi piero abich."},{"book":"Ezekiel","chapter":"42","verse":"9","text":"Kama idonjogo e ute mapiny ne ni yo wuok chiengʼ, ka ngʼato donjo eigi koa e laru ma oko."},{"book":"Ezekiel","chapter":"42","verse":"10","text":"Kochomo yo milambo, koluwore gi bor mar ohinga mar laru ma oko, kendo momakore gi laru mar hekalu kendo ka omanyore gi ohinga ma oko,"},{"book":"Ezekiel","chapter":"42","verse":"11","text":"ne nitie ute apar gachiel man-gi yo miluwo e nyimgi. Utegi ne chalo gi ute mane ni yo nyandwat; borgi kod lachgi ne chalre, kendo kuonde wuok kod pim margi bende ne chalre. Dhoudi mag ute man yo nyandwat"},{"book":"Ezekiel","chapter":"42","verse":"12","text":"ne chalre gi dhoudi mag udi mane ni yo milambo. Ne nitie dhoot moro kama yo miwuothoe ochakore mane oringo e laini achiel gi ohinga machielo machal kode mane yawore kochomo yo wuok chiengʼ. Dhoodno ema ne idonjogo e utego."},{"book":"Ezekiel","chapter":"42","verse":"13","text":"Eka nowachona niya, “Udi mane ni yo nyandwat gi yo milambo mochomo laru mar hekalu ne gin ute jodolo, kama jodolo mabiro e nyim Jehova Nyasaye biro chame chiwo maler mogik. Kanyo ema gibiro ketoe chiwo maler mogik, ma gin chiwo mag cham, misengini mag golo richo kod chiwo mipwodhogo chunje ma bura oloyo, nikech kanyo en kama ler."},{"book":"Ezekiel","chapter":"42","verse":"14","text":"Ka jodolo osedonjo hekalu to ok oyienegi wuok kanyo mi gidonji e laru ma oko kapok gilonyo lepgi mag dolo giweyo kanyo, nikech lewnigo owal ni Nyasaye. Nyaka girwak lewni mamoko kapok gidhi but kuonde ma owe thuolo ni ji mamoko.”"},{"book":"Ezekiel","chapter":"42","verse":"15","text":"Kane osetieko pimo gik moko mantie ei hekalu, notelona kotera oko gi yo rangach man yo wuok chiengʼ kendo nopimo alworane duto:"},{"book":"Ezekiel","chapter":"42","verse":"16","text":"Nopimo yo wuok chiengʼ gi gir pimo; mi noromo fut mia abiriyo gi piero abich."},{"book":"Ezekiel","chapter":"42","verse":"17","text":"Nopimo yo nyandwat, gi gir pimo mi noromo fut mia abiriyo gi piero abich."},{"book":"Ezekiel","chapter":"42","verse":"18","text":"Nopimo yo milambo, gi gir pimo mi noromo fut mia abiriyo gi piero abich."},{"book":"Ezekiel","chapter":"42","verse":"19","text":"Eka nochomo yo podho chiengʼ kendo opime gi gir pimo mi noromo fut mia abiriyo gi piero abich."},{"book":"Ezekiel","chapter":"42","verse":"20","text":"Kamano e kaka nopimo bethene angʼwen duto kanyo. Bethenego ne nigi ohinga molwore duto, ma borne gi lachne ne oromo fut mia abiriyo gi piero abich maromre, mondo opog kind kama ler gi kama oriwo ji duto."}]}