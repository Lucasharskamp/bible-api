{"data":[{"book":"Ghamatendo","chapter":"15","verse":"1","text":"Tsakukala ne wanu iwalawile Yudeya wapfika Antokiya, na wandusa kuwalangulitsa iwanu iwamtoghole Yesu, wawalongela, “Ka ng'amkwingila ngoma ka pfalaghitse Musa ng'amdaha kukombolighwa.”"},{"book":"Ghamatendo","chapter":"15","verse":"2","text":"Imbuli ino iwatenda Pauli na Balinaba wesonge nawo. Apfo Pauli na Balinaba wasaghulighwa hamwe ne iwanu wangi wa Antiyokiya iwamtoghole Yesu waghende Yerusalemu kuwona iwatumighwa ne iwabala kwaajili ye imbuli ayo."},{"book":"Ghamatendo","chapter":"15","verse":"3","text":"Tsawaghalighwa na Wakiristu, na hawang'ali woghenda wabitila Foinike na Samariya, wawalongela iwanu iwali si Wayahudi bae pfawamtoghole Imulungu. Imbuli ino iwadeng'elesa ng'ani iwanu wose iwamtoghole Yesu."},{"book":"Ghamatendo","chapter":"15","verse":"4","text":"Hawapfikile Yerusalemu wabokelighwa na iwanu iwamtoghole Yesu ne iwatumighwa ne iwabala, nawo wawalongela ipfinu pfose Imulungu pfayatendile kubitila wawo."},{"book":"Ghamatendo","chapter":"15","verse":"5","text":"Lekeni iwanu wangi iwamtoghole Yesu kulawa kingili lya Mafarisayo wema, walonga, “Yobamighwa iwanu iwali si Wayahudi bae wengile ngoma na waghakinde malaghitso gha Musa.”"},{"book":"Ghamatendo","chapter":"15","verse":"6","text":"Iwatumighwa ne iwabala wetingana ili walangule imbuli ayo."},{"book":"Ghamatendo","chapter":"15","verse":"7","text":"Hawamalitse mdawalo, Petiri kenuka, kawalongela, “Ndughu tsangu, mwomanya ka ghumwande Imulungu tsakanisaghula kulawa mna mwemwe niwapetele Imbuli Inoghile iwanu iwali si Wayahudi bae, wahulike na kuitoghola."},{"book":"Ghamatendo","chapter":"15","verse":"8","text":"Imulungu iyomanya imimoyo ye iwanu kalangusa ka kawatoghola kwa kuweng'a Ghumuhe Mwenzeluka, ka pfayatendile kuna twetwe."},{"book":"Ghamatendo","chapter":"15","verse":"9","text":"Ng'atendile bae ubaghutsi wowose kuna twetwe na kuna wawo, kaideghetesa imimoyo yawo kwa ukutoghola."},{"book":"Ghamatendo","chapter":"15","verse":"10","text":"Lelo ebali, mwomghetsa Imulungu kwa kuwatwika imtsigho mtito iwamtoghole Yesu, imtsigho yang'atudahile twetwe kuwinula wala iwabala wetu?"},{"book":"Ghamatendo","chapter":"15","verse":"11","text":"Lekeni twotoghola kuwa twokombolighwa kwa uluso we Imtwatsa Yesu, ka wawo pfawotoghola.”"},{"book":"Ghamatendo","chapter":"15","verse":"12","text":"Apfo mtingano wose we iwanu tsaghunyamala wawategheletsa Balinaba na Pauli wowalongela pfihulo na pfinu pfa kukangawatsa pfayatendile Imulungu kubitila wawo kwe iwanu iwali si Wayahudi."},{"book":"Ghamatendo","chapter":"15","verse":"13","text":"Hawamalitse kulonga, Jakobu kalonga, “Ndughu tsangu mnitegheletse."},{"book":"Ghamatendo","chapter":"15","verse":"14","text":"Simoni tsakatulongela Imulungu pfayawatendele iwanu iwali si Wayahudi aho mwanduso, tsakawasaghula wangi wawo wawe iwanu wake."},{"book":"Ghamatendo","chapter":"15","verse":"15","text":"Imbuli tse manabii we Imulungu tseghala ghendo ne imbuli ino, ka Ghamaandiko pfagholonga,"},{"book":"Ghamatendo","chapter":"15","verse":"16","text":"Imulungu kolonga, ‘Hambele he ipfinu pfino nitsakuya,"},{"book":"Ghamatendo","chapter":"15","verse":"17","text":"Ili iwanu iwasighale wambame Imtwatsa,"},{"book":"Ghamatendo","chapter":"15","verse":"18","text":"Apfi pfipfo pfayolonga Imtwatsa, iyatendile imbuli ino imanyike kulawa ghumwande.’"},{"book":"Ghamatendo","chapter":"15","verse":"19","text":"Yakobu kaghendelela kulonga, “Lelo nene nolamla pfino, tuleke kuwadununza iwanu iwali si Wayahudi bae iwamuhundukile Imulungu,"},{"book":"Ghamatendo","chapter":"15","verse":"20","text":"ila tuwandikile ibaluwa ya kuwalongela waleke ukuja ipfijo ipfihinyighwe kwa kutambikighwa kwe ipfinyagho, waleke utsinzi, waleke ukuja imnyama yabotighwe na waleke ukunwa idamu."},{"book":"Ghamatendo","chapter":"15","verse":"21","text":"Kwaapfila kulawa ghumwande Malaghitso gha Musa tsaghapetighwa chila kaye mne tsing'anda tse Imulungu chila litsuwa lya Sabato.”"},{"book":"Ghamatendo","chapter":"15","verse":"22","text":"Kuya iwatumighwa ne iwabala hamwe ne kingili lye iwanu wose iwomtoghola Kiristu walamla kuwasaghula iwanu mghati mwawo na kuwaghala Antiyokiya hamwe na Pauli na Balinaba. Apfo wawasaghula Yuda iyakemighwe Barisaba, na Sila. Awo tsawakala pfilongotsi we iwanu iwamtoghole Yesu."},{"book":"Ghamatendo","chapter":"15","verse":"23","text":"Waweng'a ibaluwa ino,"},{"book":"Ghamatendo","chapter":"15","verse":"24","text":"Kwaapfila tuhulika ka iwanu wangi iwalawile kuna twetwe wawahanganya na waitsufa mimoyo yenu kwa chawalongile, lekeni ng'awatumighwe na twetwe bae."},{"book":"Ghamatendo","chapter":"15","verse":"25","text":"Apfo twitingana hamwe, tulamla kusaghula iwanu na kuwaghala kuna mwemwe hamwe na sale tsetu tsina Balinaba na Pauli,"},{"book":"Ghamatendo","chapter":"15","verse":"26","text":"iwanu iwalapfile ughima wawo kwa taghwa lye Imtwatsa Yesu Kiristu."},{"book":"Ghamatendo","chapter":"15","verse":"27","text":"Apfo twowatuma Yuda na Sila kuna mwemwe. Awo watsowalongela iwenyegho acho chatumwandikileni."},{"book":"Ghamatendo","chapter":"15","verse":"28","text":"Ghumuhe Mwenzeluka katulangusa tuleke kuwatwika mtsigho kubita aghano ghambamighwa mghamanye,"},{"book":"Ghamatendo","chapter":"15","verse":"29","text":"mleke ukuja ipfijo ipfitambikighwe kwe ipfinyagho, mleke ukunwa idamu, na mleke ukuja chibudu, na mleke utsinzi. Mtsotenda ghoya mng'aghaleka agho. Mkale tseghamba.”"},{"book":"Ghamatendo","chapter":"15","verse":"30","text":"Iwanu awo walawa Yerusalemu wahulumkila Antiyokiya, baho wawakema iwanu wose iwomtoghola Kiristu, waweng'a ibaluwa ila."},{"book":"Ghamatendo","chapter":"15","verse":"31","text":"Nawo hawamalitse kuisoma, mbuli tsake tsiwaghuma ghumoyo, tsawadeng'elela sideke."},{"book":"Ghamatendo","chapter":"15","verse":"32","text":"Kuya Yuda na Sila kwaapfila wawo iwenyegho tsawakala manabii we Imulungu, walonga mengi kuwaghuma ghumoyo na kuwaghela ngupfu iwanu iwamtoghole Yesu."},{"book":"Ghamatendo","chapter":"15","verse":"33","text":"Na hawamalitse kukala ako, iwanu iwamtoghole Yesu wawalekela waghende tseghamba kwa awo iwawatumile."},{"book":"Ghamatendo","chapter":"15","verse":"34","text":"Lekeni Sila kalamla kusighala."},{"book":"Ghamatendo","chapter":"15","verse":"35","text":"Pauli na Balinaba wakala ako Antiyokiya, ako walangulitsa na kupeta Imbuli ye Imtwatsa hamwe ne iwanu wamwenga wengi."},{"book":"Ghamatendo","chapter":"15","verse":"36","text":"Haghabitile matsuwa mengi, Pauli kamlongela Balinaba, “Leka tuye kuchughu tukawalole wayetu iwamtoghole Yesu mne kaye tsose tsatuwapetele imbuli ye Imtwatsa na kuwona pfawoghendelela.”"},{"book":"Ghamatendo","chapter":"15","verse":"37","text":"Balinaba tsakabama yamsole Yohane iyakemighwe Maliki waghende naye."},{"book":"Ghamatendo","chapter":"15","verse":"38","text":"Lekeni Pauli ng'abamile bae waghende na Maliki, kwaapfila tsakawaleka akula Pamfiliya na ng'aghendelele ne isang'ano hamwe nawo."},{"book":"Ghamatendo","chapter":"15","verse":"39","text":"Kuya wesonga ng'ani mbaka weghola. Balinaba kamsola Maliki, wadina mne mnumbwi waghenda Kupulo."},{"book":"Ghamatendo","chapter":"15","verse":"40","text":"Naye Pauli kamsaghula Sila, ne iwanu iwamtoghole Kiristu wa hanu hala hawamalitse kuwalombela uluso we Imtwatsa, woka."},{"book":"Ghamatendo","chapter":"15","verse":"41","text":"Tsakabita Siriya na Kilikiya kughaghuma ghumoyo makanisa."}]}