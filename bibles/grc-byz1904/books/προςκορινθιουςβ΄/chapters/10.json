{"data":[{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"1","text":"Αὐτὸς δὲ ἐγὼ Παῦλος παρακαλῶ ὑμᾶς διὰ τῆς πρᾳότητος καὶ ἐπιεικείας τοῦ Χριστοῦ, ὃς κατὰ πρόσωπον μὲν ταπεινὸς ἐν ὑμῖν, ἀπὼν δὲ θαρρῶ εἰς ὑμᾶς·"},{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"2","text":"δέομαι δὲ τὸ μὴ παρὼν θαρρῆσαι τῇ πεποιθήσει ᾗ λογίζομαι τολμῆσαι ἐπί τινας τοὺς λογιζομένους ἡμᾶς ὡς κατὰ σάρκα περιπατοῦντας."},{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"3","text":"Ἐν σαρκὶ γὰρ περιπατοῦντες οὐ κατὰ σάρκα στρατευόμεθα·"},{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"4","text":"τὰ γὰρ ὅπλα τῆς στρατείας ἡμῶν οὐ σαρκικά, ἀλλὰ δυνατὰ τῷ Θεῷ πρὸς καθαίρεσιν ὀχυρωμάτων· —"},{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"5","text":"λογισμοὺς καθαιροῦντες καὶ πᾶν ὕψωμα ἐπαιρόμενον κατὰ τῆς γνώσεως τοῦ Θεοῦ, καὶ αἰχμαλωτίζοντες πᾶν νόημα εἰς τὴν ὑπακοὴν τοῦ Χριστοῦ,"},{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"6","text":"καὶ ἐν ἑτοίμῳ ἔχοντες ἐκδικῆσαι πᾶσαν παρακοήν, ὅταν πληρωθῇ ὑμῶν ἡ ὑπακοή."},{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"7","text":"Τὰ κατὰ πρόσωπον βλέπετε! εἴ τις πέποιθεν ἑαυτῷ Χριστοῦ εἶναι, τοῦτο λογιζέσθω πάλιν ἀφ᾽ ἑαυτοῦ, ὅτι καθὼς αὐτὸς Χριστοῦ, οὕτω καὶ ἡμεῖς Χριστοῦ."},{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"8","text":"ἐάν τε γὰρ [καὶ] περισσότερόν τι καυχήσωμαι περὶ τῆς ἐξουσίας ἡμῶν, ἧς ἔδωκεν ὁ Κύριος ἡμῖν εἰς οἰκοδομὴν καὶ οὐκ εἰς καθαίρεσιν ὑμῶν, οὐκ αἰσχυνθήσομαι,"},{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"9","text":"ἵνα μὴ δόξω ὡς ἂν ἐκφοβεῖν ὑμᾶς διὰ τῶν ἐπιστολῶν."},{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"10","text":"ὅτι αἱ μὲν ἐπιστολαί, φησί, βαρεῖαι καὶ ἰσχυραί, ἡ δὲ παρουσία τοῦ σώματος ἀσθενὴς καὶ ὁ λόγος ἐξουθενημένος."},{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"11","text":"τοῦτο λογιζέσθω ὁ τοιοῦτος, ὅτι οἷοί ἐσμεν τῷ λόγῳ δι᾽ ἐπιστολῶν ἀπόντες, τοιοῦτοι καὶ παρόντες τῷ ἔργῳ."},{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"12","text":"Οὐ γὰρ τολμῶμεν ἐγκρῖναι ἢ συγκρῖναι ἑαυτούς τισι τῶν ἑαυτοὺς συνιστανόντων· ἀλλὰ αὐτοὶ ἐν ἑαυτοῖς ἑαυτοὺς μετροῦντες καὶ συγκρίνοντες ἑαυτοὺς ἑαυτοῖς οὐ συνιοῦσιν."},{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"13","text":"ἡμεῖς δὲ οὐχὶ εἰς τὰ ἄμετρα καυχησόμεθα, ἀλλὰ κατὰ τὸ μέτρον τοῦ κανόνος οὗ ἐμέρισεν ἡμῖν ὁ Θεὸς μέτρου, ἐφικέσθαι ἄχρι καὶ ὑμῶν."},{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"14","text":"οὐ γὰρ ὡς μὴ ἐφικνούμενοι εἰς ὑμᾶς ὑπερεκτείνομεν ἑαυτούς· ἄχρι γὰρ καὶ ὑμῶν ἐφθάσαμεν ἐν τῷ εὐαγγελίῳ τοῦ Χριστοῦ,"},{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"15","text":"οὐκ εἰς τὰ ἄμετρα καυχώμενοι ἐν ἀλλοτρίοις κόποις, ἐλπίδα δὲ ἔχοντες, αὐξανομένης τῆς πίστεως ὑμῶν, ἐν ὑμῖν μεγαλυνθῆναι κατὰ τὸν κανόνα ἡμῶν εἰς περισσείαν,"},{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"16","text":"εἰς τὰ ὑπερέκεινα ὑμῶν εὐαγγελίσασθαι, οὐκ ἐν ἀλλοτρίῳ κανόνι εἰς τὰ ἕτοιμα καυχήσασθαι."},{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"17","text":"Ὁ δὲ καυχώμενος ἐν Κυρίῳ καυχάσθω·"},{"book":"ΠΡΟΣ ΚΟΡΙΝΘΙΟΥΣ Β΄","chapter":"10","verse":"18","text":"οὐ γὰρ ὁ ἑαυτὸν συνιστῶν, ἐκεῖνός ἐστι δόκιμος, ἀλλ᾽ ὃν ὁ Κύριος συνίστησιν."}]}