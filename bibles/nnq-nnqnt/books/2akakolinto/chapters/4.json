{"data":[{"book":"2 Akakolinto","chapter":"4","verse":"1","text":"Yene Nnoongo kwa kiya jakwe atukamwiye liengo lende na yene tubujaje unyuma."},{"book":"2 Akakolinto","chapter":"4","verse":"2","text":"Bai tuilekite ilebe yoa inaoni ni ilebe yoa itendigwa kukuiya. Tunkoloyaje mundu jwajoa, wala kuliponangana Lilobe lya Nnoongo. Kukulonge kweli kubakatenda bandu boa bamanye mumyojo jabe putubile nnongi ja Nnoongo."},{"book":"2 Akakolinto","chapter":"4","verse":"3","text":"Anda Nhwalo Gwambone gongo gututangacha utekikiiya, gukiite kwa bandu abaobanga tu."},{"book":"2 Akakolinto","chapter":"4","verse":"4","text":"Benia kuaminije magambu Lichetani nnoongo jwa padunia pano abekite lubendu mumalango gabe kupala bukulubonaje lumuli lu Nhwalo Gwambone gu kibumo cha Kilisto, ojwabi andi Nnoongo pabile."},{"book":"2 Akakolinto","chapter":"4","verse":"5","text":"Magambu twe tukitangacha tubenije nambu tuntangacha Yesu Kilisto ojwabi Nngwana, tubene twenga takapakachi binu kwa magambu ga Yesu."},{"book":"2 Akakolinto","chapter":"4","verse":"6","text":"Nnoongo ojwalenga, “Lumuli lumulike kuboka mulubendu,” nga Nnoongo ujwajo ojwatei lumuli lung'ale mumyojo jito, kupala kutupe lumuli lu kumanya lu kibumo cha Nnoongo chikimulika kumio ja Yesu Kilisto."},{"book":"2 Akakolinto","chapter":"4","verse":"7","text":"Twenga tatubi nu lupambo lu Uhuke tubi andi yombo yutope ibi ni ilebe yuhuke nkati jakwe, kupala ibonekane kutenda makakala genia makolongwa muno gaboka kumwene Nnoongo ngiti gaboka kwituje."},{"book":"2 Akakolinto","chapter":"4","verse":"8","text":"Mangobu goa tubi kulaga nambu tubi kupondekaje. Tubi na mbwele nambu tubujaje unyuma,"},{"book":"2 Akakolinto","chapter":"4","verse":"9","text":"tubi kupotekigwa nambu Nnoongo atulekaje. Iganukube mabutugwia pae nambu tukomigwaje."},{"book":"2 Akakolinto","chapter":"4","verse":"10","text":"Machoba goa tutyanga na kiu cha Yesu mumibele jito kupala bwomi gwa Yesu ubonekane mumibele jito."},{"book":"2 Akakolinto","chapter":"4","verse":"11","text":"Machoba goa pututama tubi mukioya chu kuwe kwa magambu gu kummegele Yesu kupala bwomi gwa Yesu ubonekane mumibele jito ejiwe."},{"book":"2 Akakolinto","chapter":"4","verse":"12","text":"Yene ibi na mana tujekatile kuwe kupala mangweto mpatange bwomi gwa machoba goa pangapela."},{"book":"2 Akakolinto","chapter":"4","verse":"13","text":"Majandiko ga Chwapi galenga, “Ngaamini magambu nganongela.” Natwe uyo tubi na mwojo gwa imani ujo nga magambu tulongela."},{"book":"2 Akakolinto","chapter":"4","verse":"14","text":"Tumanyi kutenda Nnoongo ojwanhyoite Angwana ana Yesu, apakutuhyoya natwenga uyo pamwe na Yesu nu kutubeka nnongi jakwe pamwe na mangweto."},{"book":"2 Akakolinto","chapter":"4","verse":"15","text":"Ilebe yenia yoa ipiti kwa magambu ginu mangweto, kupala gwambone gwa Nnoongo gwaikali bandu ajingi muno na muno nu kulumba kwabe kujonjake kuleta muno kibumo cha Nnoongo."},{"book":"2 Akakolinto","chapter":"4","verse":"16","text":"Kwa magambu geniaga tubujaje unyuma, iganukube mibele jito kwa panja jipakulala nambu umyojo jito tubekigwa kube takayono machoba goa."},{"book":"2 Akakolinto","chapter":"4","verse":"17","text":"Kulaga kutulaga kachoku tu, kabe kukingobu tu, nambu kubakutupe kibumo changapemeka na cha machoba goa pangapela kibumo chekibi china kualala."},{"book":"2 Akakolinto","chapter":"4","verse":"18","text":"Magambu twenga tuagabala ilebe eibonekanaje, nambu tuagabala ilebe yangabonekana. Magambu ilebe eibonekana ikingobu tu, nambu ilebe yangabonekana ya machoba goa pangapela."}]}