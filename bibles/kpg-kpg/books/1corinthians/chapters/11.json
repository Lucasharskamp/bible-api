{"data":[{"book":"1 Corinthians","chapter":"11","verse":"1","text":"Goodou gi kawe i di au, gadoo be au dela e kawe i Christ.11.1 1 Corinthians 4.16; Philippians 3.17"},{"book":"1 Corinthians","chapter":"11","verse":"2","text":"Au e hagaamu goodou i di godou langahia au i nia madagoaa huogodoo, mo di daudali agu agoago adu gi goodou."},{"book":"1 Corinthians","chapter":"11","verse":"3","text":"Au bolo goodou gi iloo: Christ laa i mugi nua nia daangada, taane hai lodo laa i mugi nua dono lodo, gei God laa i mugi nua o Christ."},{"book":"1 Corinthians","chapter":"11","verse":"4","text":"Taane dela ma ga dalodalo be agoago i nnelekai a God i taumaha, ge e gahu i di goobai, e haga balumee hua a Christ."},{"book":"1 Corinthians","chapter":"11","verse":"5","text":"Di ahina dela ma ga dalodalo be agoago nnelekai a God i lodo digau dogologo, gei digi gahudia dono libogo, geia e hagabalumee dono lodo. Mee e hai hua be di ahina ne dahi dono libogo gi di ngadihole."},{"book":"1 Corinthians","chapter":"11","verse":"6","text":"Maa di ahina ga hagalee gahu dono libogo, e humalia hua di dahi dono libogo. Idimaa ma e haga langaadia ang gi di ahina di dahi dono libogo, gei mee gi gahu ina dono libogo."},{"book":"1 Corinthians","chapter":"11","verse":"7","text":"Hagalee e humalia bolo taane e gahu dono libogo, idimaa, go mee go di ada hagamodongoohia madamada o God, gei di ahina la di ada hagamodongoohia madamada o taane.11.7 Genesis 1.26-27"},{"book":"1 Corinthians","chapter":"11","verse":"8","text":"Taane la hagalee ne hai mai i di ahina, di ahina ne hai mai i taane.11.8 Genesis 2.18-23"},{"book":"1 Corinthians","chapter":"11","verse":"9","text":"Gei taane la hagalee ne hai ang gi di ahina, di ahina ne hai ang gi taane."},{"book":"1 Corinthians","chapter":"11","verse":"10","text":"Mai tadinga deenei, idimaa go digau di langi, di ahina e hai loo gii gahu dono libogo gi modongoohia bolo ia i lala nia mogobuna o dono lodo."},{"book":"1 Corinthians","chapter":"11","verse":"11","text":"I lodo tadau mouli buni anga gi Tagi, di ahina la hagalee mouli hua i daha mo taane, gei taane hagalee mouli labelaa i daha mo di ahina."},{"book":"1 Corinthians","chapter":"11","verse":"12","text":"Idimaa, di ahina ne hai mai i taane, dela gadoo taane le e haanau mai go di ahina, gei nia mee huogodoo e hai mai i baahi o God."},{"book":"1 Corinthians","chapter":"11","verse":"13","text":"Goodou hagamaanadu ina be di maa e humalia go di ahina ma gaa hai ana dalodalo i lodo di hai daumaha digau dogologo gei digi gahu dono libogo."},{"book":"1 Corinthians","chapter":"11","verse":"14","text":"I lodo godou maanadu le e aago adu gi goodou bolo ma di mee haga langaadia daane ma gaa lloo nadau libogo."},{"book":"1 Corinthians","chapter":"11","verse":"15","text":"Gei nia ngaahulu i hongo di libogo di ahina la di hagamadamada, ne haga lloo belee gahu dono libogo."},{"book":"1 Corinthians","chapter":"11","verse":"16","text":"Maa tangada ga hai baahi ang gi di mee dela gu haga noho, geia gi iloo bolo deenei di mee dela gu haga noho, e hai hegau ai gimaadou mo nia nohongo dabu a God e daudali i di madagoaa hai daumaha."},{"book":"1 Corinthians","chapter":"11","verse":"17","text":"I lodo hua nia mee ala e haga noho dolomeenei, au hagalee hagaamu goodou, idimaa, godou dagabuli hai daumaha la dono hadinga ai, gei ne hagahuaidu hua goodou."},{"book":"1 Corinthians","chapter":"11","verse":"18","text":"Kaedahi, au gu longono bolo goodou e dugudugu gee goodou, i di godou dagabuli nohongo dabu, malaa gei au e hagadonu di mee deenei."},{"book":"1 Corinthians","chapter":"11","verse":"19","text":"Gei e donu, tee buni e hai gi i golo i godou mehanga bolo gi haga modongoohia be koai i goodou dela e donu."},{"book":"1 Corinthians","chapter":"11","verse":"20","text":"Di godou dagabuli mai, goodou hagalee e miami Tagamiami o Tagi."},{"book":"1 Corinthians","chapter":"11","verse":"21","text":"Di godou miami, tangada nei mo tangada nei guu bida miami hua digi taalia digau huogodoo ala i golo, gei hunu gau e noho hiigai, hunu gau gu libaliba."},{"book":"1 Corinthians","chapter":"11","verse":"22","text":"Godou hale e miami be e inu goodou ai? Be goodou e hagabalumee di nohongo dabu a God ge haga langaadia digau ala hagaloale? Ma di aha dela belee helekai iei au adu gi goodou? Au belee hagaamu goodou? Deeai loo!"},{"book":"1 Corinthians","chapter":"11","verse":"23","text":"Agu agoago adu gi goodou ne gaamai i baahi o Tagi boloo: Tagi go Jesus, i di boo ne hagi anga a Mee, ne dahi aga dana palaawaa,"},{"book":"1 Corinthians","chapter":"11","verse":"24","text":"ga danggee ang gi God, ga ginigini, ga helekai, “Deenei la go dogu huaidina, dela e gowadu gi goodou. Heia di mee deenei, e haga langalangahia Au.”"},{"book":"1 Corinthians","chapter":"11","verse":"25","text":"Muli hua di nadau miami, Mee ga dahi aga dana ibu waini, ga helekai, “Di ibu waini deenei la di hagababa hoou a God dela ne hai gii donu gi ogu dodo. Goodou ga inu di maa, heia di mee e haga langahia Au.”11.25 Exodus 24.6-8; Jeremiah 31.31-34"},{"book":"1 Corinthians","chapter":"11","verse":"26","text":"Nia madagoaa huogodoo goodou ma gaa gai di palaawaa deenei, gei e inu di ibu deenei, goodou ga hagadele di made o Tagi, gaa dae loo gi dono hanimoi."},{"book":"1 Corinthians","chapter":"11","verse":"27","text":"Maa tangada gaa gai di palaawaa, mo di inu i di ibu o Tagi i di ala dela hagalee hagalaamua a Mee, geia gu ihala i di huaidu hai baahi gi tuaidina o Tagi mo ono dodo."},{"book":"1 Corinthians","chapter":"11","verse":"28","text":"Malaa, goodou tei gii bida hagadina ina ia i mua, gaa gai laa di palaawaa mo di inu i di ibu."},{"book":"1 Corinthians","chapter":"11","verse":"29","text":"Maa tangada gaa gai di palaawaa mo di inu di ibu gei e hagalee modongoohia tadinga o tuaidina o Tagi, geia e bida hagahuaidu ia i dono gai di palaawaa mo di inu di ibu."},{"book":"1 Corinthians","chapter":"11","verse":"30","text":"Deelaa ne hidi mai goodou dogologo e magi mo e paagege, gei hunu gau guu mmade."},{"book":"1 Corinthians","chapter":"11","verse":"31","text":"Maa gidaadou ga haga dina gidaadou i mua, gidaadou hagalee hagi aga go God."},{"book":"1 Corinthians","chapter":"11","verse":"32","text":"Tadau hagi aga mai baahi o Dimaadua le e aago mai gidaadou, gi dee kili gidaadou gi daha dalia digau henuailala."},{"book":"1 Corinthians","chapter":"11","verse":"33","text":"Ogu duaahina nei, di madagoaa goodou ma ga dagabuli mai belee miami Tagamiami o Tagi, hagadau taalia godou ihoo."},{"book":"1 Corinthians","chapter":"11","verse":"34","text":"Maa tangada gu hiigai, geia gi miami i dono hale, gi dee dau hua goodou gi di hagi aga a God i di godou dagabuli gi di gowaa e dahi."}]}