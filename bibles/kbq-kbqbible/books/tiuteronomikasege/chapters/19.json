{"data":[{"book":"Tiuteronomi Kasege","chapter":"19","verse":"1","text":"Ra Anumzana tamagri Anumzamo'ma tami'nia mopafi vahe'ma zamahehana hanigetma kuma'zmifine nozmifinema umani'nuta,"},{"book":"Tiuteronomi Kasege","chapter":"19","verse":"2","text":"hazenkema hanaza vahe'mo'zama zamagu'ma vazisaza kumara tagufa kuma huhamprintenkeno meno."},{"book":"Tiuteronomi Kasege","chapter":"19","verse":"3","text":"Ra Anumzana tamagri Anumzamo'ma tami'nia mopa tagufa'afi rehantagitma, agu'vazi kumara ana mopafina mago kuma tro huntetere nehuta, kana anantera varita viho. E'i ana hu'nenkeno, mago vahe'mo'ma mago'azama hanifima ahefrigahue huno'ma ontahi'neno hantga huno vahe'ma ahefrisia vahe'mo'a, ana kumapi freno vuno ome frakigahie."},{"book":"Tiuteronomi Kasege","chapter":"19","verse":"4","text":"Hagi mago vahe'mo'ma mago'azama hanifima ahefrigahue huno'ma ontahi'neno hantga huno vahe'ma ahefrisia vahe'mo'a, freno vuno agu'mavazisia kumapi ufregahie."},{"book":"Tiuteronomi Kasege","chapter":"19","verse":"5","text":"Hagi vahe'mo'ma zafafi zafa ome antagisirega sau'me rugatitre'nigeno mago tavaoma'are maninesimofo ahe frisigeno'a, agra freno ana kumatmimpi ufreno agura vazigahie."},{"book":"Tiuteronomi Kasege","chapter":"19","verse":"6","text":"Hagi agu'vazi kuma'ma afetema me'nena, ana vahe'ma hantga huno ahefrisia ne'mo'a, karanka zahufa nevinke'za hazenkea osu'nesianagi frisia ne'mofo naga'amo'za ome azeri'za ahegahaze. Ana nera hazenke'a omne'ne. Na'ankure ahenakure huno ahefria nera ohe'neanki, ru eri'za erirega ruhantga huno ahefri'ne."},{"book":"Tiuteronomi Kasege","chapter":"19","verse":"7","text":"E'ina hu'negu agu'vazi kumara tagufafi retro hunteho hu'na huramantoe."},{"book":"Tiuteronomi Kasege","chapter":"19","verse":"8","text":"Hagi tamagehe'ima huvempa huno huhampri zamante'nea kante'ma Ra Anumzana tamagri Anumzamo'ma tami'nia mopama erirama hina,"},{"book":"Tiuteronomi Kasege","chapter":"19","verse":"9","text":"tagufa agu'vazi kuma'ma me'nerera mago'ene tagufa agu'vazi kuma tro hugahaze. Na'ankure nagrama tamasamua kasegea amage anteta nevaririta, Ra Anumzana tamagri Anumzamofo avesinenteta, Agri avu'ava'ma avariri'nazagu anara hugahie."},{"book":"Tiuteronomi Kasege","chapter":"19","verse":"10","text":"E'ina hanageno Ra Anumzana tamagri Anumzamo'ma tami'nia mopafina hazenke'a omne vahera amane zampina ohe'nageno, agri korankumi'mo'a maka vahe'motarera omegosie."},{"book":"Tiuteronomi Kasege","chapter":"19","verse":"11","text":"Hianagi mago'mo tava'oma'are'ma nemanisimofoma antahi haviza hunenteno, kafonteno mani'neno ahefriteno freno ama ana kumapima ufresigeno'a,"},{"book":"Tiuteronomi Kasege","chapter":"19","verse":"12","text":"ana hazenke ne'mofo kumapinti kva vahe'mo'za vahe huzmantesage'za vu'za ome avre'za esage'za, anama ahe fri'nea vahe'mofo vahe'amo'za ana nera ahefrigahaze."},{"book":"Tiuteronomi Kasege","chapter":"19","verse":"13","text":"E'i ana hazenke nera tamasunkura hunteta atrenkeno amanea omanino. Hanki ahe frinkeno Israeli mopafina hazenkea omnena, vahe'ma ahefri vahera omani'nageta knare hutma manigahaze."},{"book":"Tiuteronomi Kasege","chapter":"19","verse":"14","text":"Ra Anumzana tamagri Anumzamo'ma tamisia mopafima umanisutma, tamagehe'mozama kri'nesaza kanagi kana eri havia huta tava'ontmire'ma nemanisamokizmi mopa e'oriho."},{"book":"Tiuteronomi Kasege","chapter":"19","verse":"15","text":"Hagi mago'mo'ma hazenke hu'nenkeno magoke vahe'mo'ma ke'neno, huama hanirera knazana omiho. Hagi hazenke vahe'ma knama amisazana, tare tagufa vahe'mo'zama ke'ne'za huama'ma huntesageta, knazana amiho."},{"book":"Tiuteronomi Kasege","chapter":"19","verse":"16","text":"Hagi mago'mo'ma, magomofoma azeri haviza hunaku'ma, havige huno kasege ru hantgi'ne huno huntesiana,"},{"book":"Tiuteronomi Kasege","chapter":"19","verse":"17","text":"ana knare'ma pristi eri'zama eri'naza vahete'ene, keagama refko hu kva vahete Ra Anumzamofo avuga ana taregamoke vugaha'e."},{"book":"Tiuteronomi Kasege","chapter":"19","verse":"18","text":"Hagi kva vahe'mo'za nanekeznima refko hu'za kesageno, havigema ana ne'ma hunentena,"},{"book":"Tiuteronomi Kasege","chapter":"19","verse":"19","text":"nefuma havigema huntesigeno aminaku'ma hanaza knazana, agri amiho. E'ina'ma hanutma kefo avu'ava zana amu'notmifintira eritregahaze."},{"book":"Tiuteronomi Kasege","chapter":"19","verse":"20","text":"E'inahu hinkeno mago'amo'za antahi'za koro nehu'za, anahukna havi avu'ava zana amu'nontamifina osugahaze."},{"book":"Tiuteronomi Kasege","chapter":"19","verse":"21","text":"Hanki tamagra tamasunkura huozmantegahaze. Vahe'ma ahe frisia vahera, ahe nefritma, avuma rupro'ma hania vahera, agri'enena avu rupro nehuta, ave'ma rutafrisia vahera, agri'enena avera runetafrita, azama rukafrisiana agri'enena aza runekafrita, agiama ru kafrisiana, agri'enena agia rukafriho."}]}