{"data":[{"book":"Lukka","chapter":"9","verse":"1","text":"Awo olunaku lwali lumu Yesu n’ayita abayigirizwa be ekkumi n’ababiri bonna awamu, n’abawa obuyinza okugoba baddayimooni ku bantu n’okuwonya endwadde."},{"book":"Lukka","chapter":"9","verse":"2","text":"N’abawa obuyinza n’abatuma bagende bategeeze abantu ebigambo by’obwakabaka bwa Katonda era bawonye n’abalwadde."},{"book":"Lukka","chapter":"9","verse":"3","text":"N’abalagira nti, “Temwetwalira kintu kyonna nga mugenda, wadde omuggo, oba ensawo, oba emmere, wadde ffeeza wadde essaati ebbiri."},{"book":"Lukka","chapter":"9","verse":"4","text":"Na buli nnyumba mwe muyingiranga, mubeerenga omwo, era mwe muba muvanga."},{"book":"Lukka","chapter":"9","verse":"5","text":"Bwe muyingiranga mu kibuga, abantu baamu ne batabaaniriza, mubaviirenga, era bwe mubanga mufuluma mu kibuga ekyo mukunkumulanga enfuufu ku bigere byammwe, ebe omujulirwa eri bo.”"},{"book":"Lukka","chapter":"9","verse":"6","text":"Ne bagenda nga bava mu kibuga ekimu nga badda mu kirala, nga babuulira Enjiri buli wamu era nga bawonya."},{"book":"Lukka","chapter":"9","verse":"7","text":"Awo Kerode eyali afuga Ggaliraaya bwe yawulira ebintu ebyo byonna, n’asoberwa, kubanga abantu abamu baali bagamba nti, “Yokaana azuukidde mu bafu,”"},{"book":"Lukka","chapter":"9","verse":"8","text":"n’abalala nti, “Eriya yali alabise,” n’abalala nti, “Omu ku bannabbi ab’edda azuukidde mu bafu.”"},{"book":"Lukka","chapter":"9","verse":"9","text":"Naye Kerode ne yeebuuza nti, “Yokaana namutemako omutwe; naye ate kale ono ye ani gwe mpulirako ebigambo bino byonna?” N’ayagala okulaba Yesu."},{"book":"Lukka","chapter":"9","verse":"10","text":"Awo abatume bwe baakomawo ne bategeeza Yesu bye baakola. Yesu n’abatwala mu kyama ne bagenda bokka mu kibuga ekiyitibwa Besusayida."},{"book":"Lukka","chapter":"9","verse":"11","text":"Naye ebibiina bwe baakitegeera ne kimugoberera. Yesu n’abaaniriza, n’abayigiriza ebigambo ebikwata ku bwakabaka bwa Katonda, n’abaali abalwadde n’abawonya."},{"book":"Lukka","chapter":"9","verse":"12","text":"Obudde bwe bwawungeera abayigirizwa ekkumi n’ababiri ne bajja gy’ali ne bamugamba nti, “Abantu bagambe bagende mu bibuga ebyetoolodde wano ne mu byalo beefunire we banaafuna ku mmere n’okusula, kubanga wano tuli mu ttale jjereere.”"},{"book":"Lukka","chapter":"9","verse":"13","text":"Yesu n’abaddamu nti, “Mmwe mubawe ekyokulya!”"},{"book":"Lukka","chapter":"9","verse":"14","text":"Waaliwo abasajja ng’enkumi ttaano. Naye Yesu n’agamba abayigirizwa be nti, “Mutuuze abantu mu bibiina by’abantu ng’amakumi ataano buli kimu.”"},{"book":"Lukka","chapter":"9","verse":"15","text":"Abayigirizwa ne bakola bwe batyo, bonna ne batuula."},{"book":"Lukka","chapter":"9","verse":"16","text":"Awo Yesu n’addira emigaati etaano n’ebyennyanja ebibiri n’atunula eri eggulu, ne yeebaza, n’amenyaamenya emigaati n’ebyennyanja, n’awa abayigirizwa be bagabule abantu."},{"book":"Lukka","chapter":"9","verse":"17","text":"Bonna ne balya ne bakkuta, era obutundutundu obwalema bwe bwakuŋŋaanyizibwa ne bujjuza ebisero kkumi na bibiri."},{"book":"Lukka","chapter":"9","verse":"18","text":"Lwali lumu Yesu bwe yali ng’asaba yekka kyokka nga n’abayigirizwa be bali awo, n’ababuuza nti, “Ebibiina bimpita ani?”"},{"book":"Lukka","chapter":"9","verse":"19","text":"Ne baddamu nti, “Abamu bagamba nti Yokaana Omubatiza, abalala nti Eriya, ate nga waliwo abagamba nti omu ku bannabbi ab’edda y’azuukidde.”"},{"book":"Lukka","chapter":"9","verse":"20","text":"Yesu kwe kubabuuza nti, “Naye mmwe mumpita ani?”"},{"book":"Lukka","chapter":"9","verse":"21","text":"Awo Yesu n’abakuutira, ng’abalagira obutakitegeezaako muntu yenna,"},{"book":"Lukka","chapter":"9","verse":"22","text":"n’abategeeza nti, “Kigwanidde, Omwana w’Omuntu, okubonaabona ennyo, n’okugaanibwa abakulembeze b’Abayudaaya, ne bakabona abakulu, n’abannyonnyozi b’amateeka, n’okuttibwa, naye ku lunaku olwokusatu okuzuukizibwa!”"},{"book":"Lukka","chapter":"9","verse":"23","text":"Era bonna n’abagamba nti, “Omuntu yenna ayagala okungoberera asaana yeefiirize yekka yeetikke omusaalaba gwe buli lunaku, angoberere!"},{"book":"Lukka","chapter":"9","verse":"24","text":"Kubanga buli ayagala okulokola obulamu bwe, alibufiirwa. Na buli alifiirwa obulamu bwe ku lwange alibulokola."},{"book":"Lukka","chapter":"9","verse":"25","text":"Kubanga omuntu kirimugasa ki okulya ensi yonna, naye n’afiirwa obulamu bwe?"},{"book":"Lukka","chapter":"9","verse":"26","text":"Buli alinkwatirwa ensonyi, nze n’ebigambo byange, n’Omwana w’Omuntu, alimukwatirwa ensonyi, bw’alijja mu kitiibwa kye ne mu kya Kitaawe ne mu kya bamalayika abatukuvu."},{"book":"Lukka","chapter":"9","verse":"27","text":"“Naye ddala ddala mbagamba nti abamu ku abo abayimiridde wano waliwo abatalirega ku kufa okutuusa nga bamaze okulaba obwakabaka bwa Katonda.”"},{"book":"Lukka","chapter":"9","verse":"28","text":"Awo nga wayiseewo ng’ennaku munaana, Yesu n’atwala Peetero ne Yokaana ne Yakobo ne bambuka ku lusozi okusaba."},{"book":"Lukka","chapter":"9","verse":"29","text":"Bwe yali ng’asaba endabika y’amaaso ge n’ekyusibwa, ebyambalo bye ne byeruka ne bitukula nnyo era ne byakaayakana."},{"book":"Lukka","chapter":"9","verse":"30","text":"Awo abantu babiri ne balabika nga banyumya ne Yesu, omu yali Musa n’omulala Eriya,"},{"book":"Lukka","chapter":"9","verse":"31","text":"abaali bamasamasa mu kitiibwa kyabwe nga boogera ku kufa kwa Yesu, kwe yali agenda okutuukiriza mu Yerusaalemi."},{"book":"Lukka","chapter":"9","verse":"32","text":"Peetero ne banne otulo twali tubakutte era nga beebase, Bwe baazuukuka ne balaba ekitiibwa kya Yesu n’abantu ababiri abaali bayimiridde naye."},{"book":"Lukka","chapter":"9","verse":"33","text":"Awo Musa ne Eriya bwe baali bagenda, Peetero nga tamanyi ne kyayogera, n’agamba nti, “Mukama wange kirungi ffe okubeera wano. Ka tuzimbe wano ensiisira ssatu, emu yiyo, endala ya Musa n’endala ya Eriya!”"},{"book":"Lukka","chapter":"9","verse":"34","text":"Naye yali akyayogera ebyo ekire ne kibabikka, abayigirizwa ne bajjula okutya nga kibasaanikidde."},{"book":"Lukka","chapter":"9","verse":"35","text":"Eddoboozi ne liva mu kire ne ligamba nti, “Ono ye Mwana wange, gwe nneeroboza, mumuwulirize!”"},{"book":"Lukka","chapter":"9","verse":"36","text":"Eddoboozi bwe lyasiriikirira, Yesu n’asigalawo yekka. Abayigirizwa abo bye baalaba ne bye baawulira ne babikuuma mu mitima gyabwe, ne batabibuulirako muntu yenna mu kiseera ekyo."},{"book":"Lukka","chapter":"9","verse":"37","text":"Awo enkeera bwe baakomawo nga bava ku lusozi, ekibiina ekinene ne kijja okusisinkana Yesu."},{"book":"Lukka","chapter":"9","verse":"38","text":"Omusajja eyali mu kibiina n’ayogerera waggulu ng’agamba nti, “Omuyigiriza, nkwegayiridde tunula ku mutabani wange ono kubanga yekka gwe nnina."},{"book":"Lukka","chapter":"9","verse":"39","text":"Kubanga ddayimooni buli bbanga amukwata n’amuwowogganya, era n’amukankanya n’abimba ejjovu n’amusuula eri era tayagala kumuleka, amumaliramu ddala amaanyi."},{"book":"Lukka","chapter":"9","verse":"40","text":"Neegayiridde abayigirizwa bo bamumugobeko, naye ne batasobola.”"},{"book":"Lukka","chapter":"9","verse":"41","text":"Awo Yesu n’addamu nti, “Mmwe omulembe ogutakkiriza era ogwakyama, ndibeera nammwe kutuusa ddi? Era ndibagumiikiriza kutuusa ddi? Leeta wano omwana wo.”"},{"book":"Lukka","chapter":"9","verse":"42","text":"Omulenzi bwe yali ajja eri Yesu dayimooni n’amusuula wansi n’amukankanya nnyo. Yesu n’aboggolera omwoyo omubi n’awonya omwana, n’amuddiza kitaawe."},{"book":"Lukka","chapter":"9","verse":"43","text":"Abantu bonna ne beewuunya obuyinza bwa Katonda. Awo buli muntu bwe yali akyewuunya eby’ekitalo ebyo Yesu bye yali akola, n’agamba abayigirizwa be nti,"},{"book":"Lukka","chapter":"9","verse":"44","text":"“Muwulirize nnyo kye ŋŋenda okubagamba. Omwana w’Omuntu, agenda kuliibwamu olukwe.”"},{"book":"Lukka","chapter":"9","verse":"45","text":"Naye abayigirizwa tebaategeera ky’agambye n’amakulu gaakyo. Kubanga kyali kibakwekebbwa, baleme okutegeera ate nga batya okukimubuuza."},{"book":"Lukka","chapter":"9","verse":"46","text":"Awo empaka ne zisituka mu bayigirizwa ba Yesu, nga bawakanira aliba omukulu mu bo."},{"book":"Lukka","chapter":"9","verse":"47","text":"Naye Yesu bwe yategeera ebirowoozo byabwe n’addira omwana omuto n’amuyimiriza w’ali."},{"book":"Lukka","chapter":"9","verse":"48","text":"N’abagamba nti, “Buli muntu asembeza omwana ono omuto mu linnya lyange ng’asembezezza Nze, na buli ansembeza aba asembezezza oyo eyantuma. Oyo asembayo okuba owa wansi mu mmwe, ye mukulu okubasinga.”"},{"book":"Lukka","chapter":"9","verse":"49","text":"Awo Yokaana n’agamba Yesu nti, “Mukama waffe, twalaba omuntu ng’agoba baddayimooni mu linnya lyo ne tugezaako okumuziyiza kubanga tayita naffe.”"},{"book":"Lukka","chapter":"9","verse":"50","text":"Naye Yesu n’amuddamu nti, “Temumuziyizanga kubanga oyo atalwana nammwe abeera ku ludda lwammwe.”"},{"book":"Lukka","chapter":"9","verse":"51","text":"Awo ekiseera eky’okulinnya kwe mu ggulu bwe kyali kisembedde, n’amalirira okugenda e Yerusaalemi."},{"book":"Lukka","chapter":"9","verse":"52","text":"N’atuma ababaka mu maaso ne balaga mu kibuga ky’Abasamaliya okumutegekera."},{"book":"Lukka","chapter":"9","verse":"53","text":"Naye abantu b’eyo ne batamwaniriza, kubanga yali amaliridde okulaga mu Yerusaalemi."},{"book":"Lukka","chapter":"9","verse":"54","text":"Abayigirizwa Yakobo ne Yokaana bwe baakiraba ne babuuza Yesu nti, “Mukama waffe, tuyite omuliro okuva mu ggulu gubazikirize?”"},{"book":"Lukka","chapter":"9","verse":"55","text":"Naye Yesu n’akyuka n’abanenya."},{"book":"Lukka","chapter":"9","verse":"56","text":"Ne bagenda mu kabuga akalala."},{"book":"Lukka","chapter":"9","verse":"57","text":"Awo bwe baali bali mu kkubo omu ku bo n’amugamba nti, “Nnaakugobereranga wonna w’onoogendanga.”"},{"book":"Lukka","chapter":"9","verse":"58","text":"Yesu n’amugamba nti, “Ebibe birina obunnya bwabyo mwe bisula, n’ennyonyi zirina ebisu, naye Omwana w’Omuntu, talina kifo kya kuwumulizaamu mutwe gwe.”"},{"book":"Lukka","chapter":"9","verse":"59","text":"N’agamba omusajja omulala nti, “Ngoberera.”"},{"book":"Lukka","chapter":"9","verse":"60","text":"Yesu n’amugamba nti, “Leka abafu baziike abafu baabwe, naye ggwe genda olangirire obwakabaka bwa Katonda.”"},{"book":"Lukka","chapter":"9","verse":"61","text":"N’omulala n’agamba Yesu nti, “Nnaakugobereranga Mukama wange. Naye sooka ondeke mmale okusiibula ab’omu maka gange.”"},{"book":"Lukka","chapter":"9","verse":"62","text":"Naye Yesu n’amuddamu nti, “Omuntu yenna akwata ekyuma ekirima mu ngalo ze ate n’atunula emabega, tasaanira bwakabaka bwa Katonda.”"}]}