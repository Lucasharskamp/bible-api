{"data":[{"book":"3 Mose","chapter":"7","verse":"1","text":"Ama'i kefozama hu'nea zamofonku kresramna vu'zamofo trakegino, ruotagetfa hu'ne."},{"book":"3 Mose","chapter":"7","verse":"2","text":"Kefozama hu'nesire'ma erino esia ofa, tevefima kresramna vu zagagafama anankema nekafrizafi ananke'na eme akafriteno, korama'a erino kresramna vu itamofo asoparega ome rutritri hugahie."},{"book":"3 Mose","chapter":"7","verse":"3","text":"Anantera miko afova'a kresramna nevuno, risonafima me'nea agusa'ane, rimpama eri anovazi'nea afova'ane,"},{"book":"3 Mose","chapter":"7","verse":"4","text":"tare kreso'ane anante'ma eri anoma vazi'nea afova'ane, asumna'ane, asumnare'ma erino vazi'nea afovanena, maka eritagati atregahie."},{"book":"3 Mose","chapter":"7","verse":"5","text":"Ana zana pristi vahe'mo kresramna vu itamofo avuga Ra Anumzamofonte tevefi kresramna vuntegahie. E'i kefozama hu'nea zanku'ma kresramnama vania ofe."},{"book":"3 Mose","chapter":"7","verse":"6","text":"Ana ne'zana ruotagetfa hu'neanki'za ruotage'ma hu'nea kumapi, pristi nagapinti venene'amozage negahaze."},{"book":"3 Mose","chapter":"7","verse":"7","text":"Hagi kefozama hu'nere'ma kresramna vania ofamo'a, kumite'ma kresramna vu ofagna hu'neankino, trakezni'amo'a magoke trake me'neankino, ina pristi vahe'mo'ma kumi'mofo nona huno kresramna vania pristi vahe'mo, agra'ama nesia su'zana, anampintira erigahie."},{"book":"3 Mose","chapter":"7","verse":"8","text":"Anahukna huno tevefima kresramna vu ofama eri'za esageno kresramna vania pristi ne'mo, ana afu'mofo akru'a erigahie."},{"book":"3 Mose","chapter":"7","verse":"9","text":"Anahukna huno avenifi kre hagage hu'nesia witio, kuta kavofi kre'nesia witio, kuta fraipanire kre'nesia witima ofama eri'za esazana, ofama hania pristi vahe'mofo su'za megahie."},{"book":"3 Mose","chapter":"7","verse":"10","text":"Hagi mika witi ofama masavene eri havia huge, hagage hu'nesia witia miko Aroni ne' mofavre'mokizmi su'za megahie."},{"book":"3 Mose","chapter":"7","verse":"11","text":"Ama'i rimpa fru ofama Ra Anumzamofoma huntesaza zamofo trake."},{"book":"3 Mose","chapter":"7","verse":"12","text":"Hagi mago'mo'ma Ra Anumzamofoma muse hunteno ofama huntenaku'ma hanuno'a, zo-ore bretima masavene eri havia huno kre'nenia bretine, masave frente bisketine, kne'nesia flauapima masavena eri havia huno krente'nesia kekine amigahaze."},{"book":"3 Mose","chapter":"7","verse":"13","text":"Hagi Ra Anumzamofoma susu hunteno rimpa fru ofama huntesifina, zisti ante bretine kre mana vunteno."},{"book":"3 Mose","chapter":"7","verse":"14","text":"Hagi breti ofama hunaku erino esifintira, Ra Anumzamofo suzane huno mago'mago'ma erinoma eme amisia bretimo'a, kresramana vu itare korama rutri tri hania pristi ne'mofo su'za megahie."},{"book":"3 Mose","chapter":"7","verse":"15","text":"Hagi rimpa fru ofama susu'ma hunteno amite'noma atresia avufga'a, kresramnama vania zupage negahie. Hagi magore huno atrenkeno, mago'a avufgamo'a me'nenkeno kora otino."},{"book":"3 Mose","chapter":"7","verse":"16","text":"Hianagi huvempa hu'nesire'ma kresramna vu ofama huge, agra'a avesite'ma hania ofa, ana ofama kresramnama vania knare neneno, mesiama'a okina negahie."},{"book":"3 Mose","chapter":"7","verse":"17","text":"Hianagi Kresramanama nevuno'ma atresageno 3'a zageknama ome haniana, ana avufga'a tevefi kre fanane hino."},{"book":"3 Mose","chapter":"7","verse":"18","text":"Hagi rimpa fru ofama kresramna vu afu'mofo ame'ama mesiama'a, namba 3 knazupama nesiana ana ofama haniazamo'a, amnezankna hugahie. Iza'o ana afu'ma nesimo'a kefoza hugahiankino, kna'a agra'a erigahie."},{"book":"3 Mose","chapter":"7","verse":"19","text":"Hagi ana afu'mofo ame'amo'ma agruma osu'nesia zama avako'ma hania avufga'a onetma, tevefi kre fanane hiho. Hagi mago'a ame'ama mesiama'a agruma hu'nesaza vahe'mo'za negahaze."},{"book":"3 Mose","chapter":"7","verse":"20","text":"Hagi iza'o agruma osu'neno, rimpa fru ofama Ra Anumzamofonte'ma hanifinti'ma nesiana, Anumzamofo vahepintira ahe natitregahaze."},{"book":"3 Mose","chapter":"7","verse":"21","text":"Hagi mago'mo'ma vahe'ma azeri pehanama nehiazama avako huge, agruma osu'nesia zagagafa avako huge, agoteno agruma osu'nesia zama avako'ma nehuno, Ra Anumzamofontegama rimpa fru ofama kresramna vuntesnifinti'ma nesia vahera, Anumzamofo vahepintira ahe natitregahaze."},{"book":"3 Mose","chapter":"7","verse":"22","text":"Anante Ra Anumzamo'a Mosesena asamino,"},{"book":"3 Mose","chapter":"7","verse":"23","text":"Israeli vahe'mokizmia anage hunka zamasamio, Magore huta Israeli vahe'mota bulimakao afumofono, sipisipi afumofono, meme afu'mofo afova'a onetfa hugahaze."},{"book":"3 Mose","chapter":"7","verse":"24","text":"Anahukna huta fri'nesia zagagafao, mago'a zagagafamo aheno tapage hu'nesia zagagafanena, mago'a eri'za kante erinenteta, onetfa hiho."},{"book":"3 Mose","chapter":"7","verse":"25","text":"Na'ankure Ra Anumzamofonte'ma tevefima kresramna vuntesaza zagagafamofo afova'a nesia vahera, Anumzamofo vahepintira ahe natitregahaze."},{"book":"3 Mose","chapter":"7","verse":"26","text":"Hagi tamagrama manitama vanafina, namamofone, mago'a zagagafamofo korama'a onegahaze."},{"book":"3 Mose","chapter":"7","verse":"27","text":"Hagi iza'o korama nesimofona, Anumzamofo vahepintira ahe natitregahaze."},{"book":"3 Mose","chapter":"7","verse":"28","text":"Anante Ra Anumzamo'a Mosesena asamino anage hu'ne,"},{"book":"3 Mose","chapter":"7","verse":"29","text":"Israeli vahera anage hunka zamasmio, iza'o rimpa fru ofama kresramna vunaku'ma haniana, rimpa fru ofama Ra Anumzamofonte hunaku'ma hanifinti, mago'a erino egahie."},{"book":"3 Mose","chapter":"7","verse":"30","text":"Ra Anumzamofonte'ma tevefi kre fananehu ofa agra'a azampinti erino egahie. Agra afova'ane amimizane erino egahiankino, ana amimiza'a eri veravehu ofa Ra Anumzamofonte erino egahie."},{"book":"3 Mose","chapter":"7","verse":"31","text":"Hagi pristi vahe'mo'za afova'a kresramna vu itare kregahazanagi, amimiza'a Aroni mofavre naga'mokizmi su'zane."},{"book":"3 Mose","chapter":"7","verse":"32","text":"Hagi rimpa fru ofama hunaku'ma eri'noma esia afu'mofona, tamaga kaziga amumazina pristi vahe'mokizmi zamigahaze."},{"book":"3 Mose","chapter":"7","verse":"33","text":"Hagi Aroni mofavre nagapinti pristi ne'mo'ma, rimpa fru ofama afova'ane, korama'ama hanimo, tamaga kaziga amumazina erigahie."},{"book":"3 Mose","chapter":"7","verse":"34","text":"Na'ankure maka Israeli vahe'mo'zama rimpa fru ofama hu'naku'ma eri'zama esaza kresramna vu ofafintira, eri verave hu ofama hu amimizane, kresramna vu ofama hu tamaga kaziga amumazina Aronine mofavre naga'amokizmi Nagra zami'noanki'za, maka kna zamagrake nevava hugahaze."},{"book":"3 Mose","chapter":"7","verse":"35","text":"Ra Anumzamofonte'ma kresramna vu ofama hanafintira, ana'ma'a Aronine mofavre'naga'amokizmi su'za megahiankino, e'i ana ne'zamo'a zamagri su'za megahie huno pristi eri'zama erisazegu'ma Mosese'ma masavema frezmanteno huhampria zupa, Ra Anumzamo'a erigahaze hu'neankino, zamagra erigahaze."},{"book":"3 Mose","chapter":"7","verse":"36","text":"Hagi pristi vahe'ma huhampri zmanteno masavema frezmantenia zupa, Ra Anumzamo'a Israeli vahe'mokizmigura ofama hanafintira ama anama'a pristi vahera zamitere hugahaze huno huzmante'neanki'za, Israeli vahe'mo'za fore hu anante anante'ma hanaza vahe'mo'za ofama hanaza zupa, ama anama'a amitere hugahaze."},{"book":"3 Mose","chapter":"7","verse":"37","text":"Ama'i kresramna vu'zamofo kasege, witima kre mana vu ofagi, kumite'ma kresramna vu ofagi, kefozama hu'nesire'ma Kresramana vu ofagi, masavema frezmanteno huhamprinte ofagi, rimpa fru ofama,"},{"book":"3 Mose","chapter":"7","verse":"38","text":"Israeli vahe'mo'zama Sainai hagage kokampima mani'nazageno, Ra Anumzamo'ma kresramna vunanteho huno nezmasamino, Sainai agonafi Mosesema ami'nea kasege."}]}