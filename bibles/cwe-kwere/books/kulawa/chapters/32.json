{"data":[{"book":"Kulawa","chapter":"32","verse":"1","text":"Wanhu viwawonile Musa kakalama kuhumuluka kulawa kuna mulima, waiting'hana kumzunguluka Haluni na wamulongela, “Chitengenezele nyang'hiti za milungu yondaichilongoze. Musa yoyachilavile kuna iisi ya Misili, hachivimanyile kapatigwa na choni.”"},{"book":"Kulawa","chapter":"32","verse":"2","text":"Haluni kawedika, soleni heleni za zahabu muna yamagutwi ya wake zenu na wanenu, munigalile."},{"book":"Kulawa","chapter":"32","verse":"3","text":"Ivo wanhu wose wahambula heleni zawo za zahabu na wamgalila Haluni."},{"book":"Kulawa","chapter":"32","verse":"4","text":"Haluni kazihokela kulawa muna yamakono yawo na katengeneza dang'ang'a lume da wa ng'ombe wa zahabu. Wanhu walonga, “Weye Isilaili, ino iyo mulungu wetu, yoyachilavile kuna iisi ya Misili!”"},{"book":"Kulawa","chapter":"32","verse":"5","text":"Maabaho Haluni viyawonile ivo, kazenga lupango haulongozi ha didang'ang'a na kalonga, “Igolo kwizakuwa na dugila da kumuhishimu Mndewa Mulungu.”"},{"book":"Kulawa","chapter":"32","verse":"6","text":"Igolo yake wanhu waidawa walava nhambiko za kutimbula na nhambiko za tindiwalo. Wanhu wakala hasi kuja na kung'wa, maabaho wema na kuvina."},{"book":"Kulawa","chapter":"32","verse":"7","text":"Maabaho Mndewa Mulungu kamulongela Musa, “Humuluka, kwaviya wanhu wako wouwalavile kuna iisi ya Misili wahasanya."},{"book":"Kulawa","chapter":"32","verse":"8","text":"Waileka nzila ija yoniwalagilize kuisondelela, watenda dang'ang'a lume da zahabu na kuditambikila na kudilavila nhosa, wolonga, ‘Weye Isilaili, ino niiyo mulungu wetu, yoyachilavile kuna iisi ya Misili!’ ”"},{"book":"Kulawa","chapter":"32","verse":"9","text":"Mndewa Mulungu kamulongela Musa, “Niwawona wanhu wano, wana mizoyo midala."},{"book":"Kulawa","chapter":"32","verse":"10","text":"Lelo sekeunigomese, nileke niwadanganize kwa ludoko lwangu. Maabaho kufosela weye, nizatenda wanhu wa kabila kulu.”"},{"book":"Kulawa","chapter":"32","verse":"11","text":"Mbali Musa kamulamba Mndewa Mulungu, Mulungu wake, kamulongela, “Weye Mndewa Mulungu, habali kuna ludoko na wanhu wako wouwalavile kuna iisi ya Misili kwa udahi wako mkulu na mkono wako uli na ludabwa?"},{"book":"Kulawa","chapter":"32","verse":"12","text":"One uhatenda ivo, Wamisili wezadaha kulonga kuwa kawalava muna iisi ya Misili muladi kuwakoma muna mulima na kuwananga. Galula magesa yako ya ludoko na sekeuwatende wanhu wako mbuli zihile."},{"book":"Kulawa","chapter":"32","verse":"13","text":"Wakumbuke wasang'hani wako, Bulahimu na Isaka na Yakobo, wouwalahile kwa kulonga, ‘Nizakongeza welesi wenu fana nhondo za kuulanga na nizaweng'ha welesi wenu isi ino yose yonimulahileni kuweng'ha, izakuwa yawo siku zose.’ ”"},{"book":"Kulawa","chapter":"32","verse":"14","text":"Mndewa Mulungu kagalula magesa yake ya kuwatendela wanhu wake mbuli zihile zoyalongile."},{"book":"Kulawa","chapter":"32","verse":"15","text":"Maabaho Musa kahumuluka kulawa kuna mulima kuno kamha vibawo vidi va mabwe va ukalangama muna yamakono yake, vandikigwe banzi zose."},{"book":"Kulawa","chapter":"32","verse":"16","text":"Vibawo ivo vikala sang'hano ya Mulungu, mwandiko wandikigwa na Mulungu mwenyewo."},{"book":"Kulawa","chapter":"32","verse":"17","text":"Yoshua viyahulike madizi ya wanhu woguta, kamulongela Musa, “Nohulika dizi da ng'hondo muna dilago.”"},{"book":"Kulawa","chapter":"32","verse":"18","text":"Musa kamwidika, “Siyo dizi da kuhuma hebu kuhumwa, mbali dizi da wanhu wokwimba.”"},{"book":"Kulawa","chapter":"32","verse":"19","text":"Musa viyafikile mudilago na kuwona dang'ang'a na wanhu wovina, kawona ludoko ng'hani. Kavasa ivibawo viya kulawa muna yamakono yake na kuvibena haja hasi ya mulima."},{"book":"Kulawa","chapter":"32","verse":"20","text":"Kasola dang'ang'a lume dowatendile na kadisoma moto, maabaho kadidunda mbaka diwa usage, kakologa usage uwo muna yamazi na kawawangiliza Waisilaili wang'we."},{"book":"Kulawa","chapter":"32","verse":"21","text":"Musa kamuuza Haluni, “Wanhu wano wakutenda choni mbaka kuwatenda watende uhasanyi mkulu ivo?”"},{"book":"Kulawa","chapter":"32","verse":"22","text":"Haluni kamwidika, “Sekeuniwonele ludoko niye msang'hani wako. Kuwamanya wanhu wano viwaisasale kutenda yehile."},{"book":"Kulawa","chapter":"32","verse":"23","text":"Wanilongela, ‘Chitendele milungu yondaichilongoze. Musa yoyachilavile kuna iisi ya Misili hachivimanyile kapatigwa na choni.’"},{"book":"Kulawa","chapter":"32","verse":"24","text":"Niwalongela, ‘Chila munhu yeli na vinhu va zahabu yavigale. Ivo wanigalila, nivilumbula muna umoto na dang'ang'a lume dilawilila!’ ”"},{"book":"Kulawa","chapter":"32","verse":"25","text":"Musa kawona kuwa wanhu wamuleka Mulungu na wotenda viwolonda. Haluni kawalekela wamuleke Mulungu na watende viwolonda, na kuigalila chinyala haulongozi ha wehi wawo."},{"book":"Kulawa","chapter":"32","verse":"26","text":"Ivo Musa kema haulongozi ha ulwivi lwa dilago na kulonga, “Yoyose yeli ubanzi wa Mndewa Mulungu, yeze hano!” Ivo welesi wose wa Lawi waiting'hana kumzunguluka."},{"book":"Kulawa","chapter":"32","verse":"27","text":"Kawalongela, “Mndewa Mulungu, Mulungu wa Isilaili, kolonga, ‘Chila mulume yaifunge panga jake muna ichigudi, yazunguluke chila hanhu muna dilago, kulawa lwivi lumwe mbaka umwenga, chila munhu yamkome ndugu yake na mbwiyake na mkaya miyage.’ ”"},{"book":"Kulawa","chapter":"32","verse":"28","text":"Walawi watenda fana Musa viyalongile. Siku iyo wanhu elufu nhatu wakomigwa."},{"book":"Kulawa","chapter":"32","verse":"29","text":"Maabaho Musa kalonga, “Diyelo mwikigwa kwa sang'hano ya Mndewa Mulungu, kwaviya hamulemile kuwakoma wanenu na ndugu zenu. Mndewa Mulungu yamtemeleni mate diyelo idino.”"},{"book":"Kulawa","chapter":"32","verse":"30","text":"Igolo yake Musa kawalongela wanhu, “Muhasanya ng'hani. Mbali sambi nizahita kuchanyha kwa Mndewa Mulungu, yodahika nizadaha kuilumba kwa ichimu chenu.”"},{"book":"Kulawa","chapter":"32","verse":"31","text":"Musa kabwela kaidi kwa Mndewa Mulungu na kumulongela, “Ona, yaja yawatendile wanhu wano yakala uhasanyi mkulu! Wakala waitendela milungu ya zahabu."},{"book":"Kulawa","chapter":"32","verse":"32","text":"Mbali lelo nokulamba walekelele uhasanyi wawo. One huwalekelele, nokulamba unisegeze muna ichitabu chako chowandike mazina ya wanhu wako.”"},{"book":"Kulawa","chapter":"32","verse":"33","text":"Mndewa Mulungu kamwidika Musa, “Wanhu wose wowanhendele uhasanyi nizawasegeza muna ichitabu changu."},{"book":"Kulawa","chapter":"32","verse":"34","text":"Lelo hita ukawalongoze wanhu mbaka hanhu honikulongele. Msenga wangu wa kuulanga kezakulongolela. Siku yondaniwezileni, nizawatagusa kwa ichimu cha uhasanyi wawo.”"},{"book":"Kulawa","chapter":"32","verse":"35","text":"Ivo Mndewa Mulungu kawagalila wanhu tamu dihile, kwaviya wamulongela Haluni yawatendele dang'ang'a lume da zahabu."}]}