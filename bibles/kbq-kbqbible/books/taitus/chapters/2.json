{"data":[{"book":"Taitus","chapter":"2","verse":"1","text":"Hianagi kagrama rempi huzmisanana, tamage kema hu'nesia ke'age (doctrine) huzamasmio."},{"book":"Taitus","chapter":"2","verse":"2","text":"Ranra vene'nea rempi huzamige'za, fru kefinti kea antemase'za ranke osu'za, knare zmavuzmava nehu'za, knare zamagu'zamagesa antahiho. Hankave zamentinti nehu'za vaheku zamesi nezmante'za, zamentintifina hanaveti'za maniho."},{"book":"Taitus","chapter":"2","verse":"3","text":"Ana zanke hunka ranra a'ne rempi huzamige'za, mikaza hanafina Anumzamofo agorga mani'ne'za, vahe agenke osu' aka timo'a zamazeri havia osanige'za knare'za rempi huzamiho."},{"book":"Taitus","chapter":"2","verse":"4","text":"Ana nehu'za zamagra zahufa a'ne nagara zamumro antesage'za, ve' zamine, mofavrezaminena zamesi zamantegahaze."},{"book":"Taitus","chapter":"2","verse":"5","text":"Knare zamagu'zamagesa nentahi'za avusese hu'za mani'ne'za, vaheku vahaku nehu'za, nezamave agorga'a mani'nesage'za nege'za Anumzamofo nanekea huhaviza osugahaze."},{"book":"Taitus","chapter":"2","verse":"6","text":"Anahu kna hunka nehazave nagara zamumro antege'za, kegava hu'za maniho."},{"book":"Taitus","chapter":"2","verse":"7","text":"Hakare'zama hanampina knare avu'ava huzamio. Huzameri hanampina zokago vakago osunka tamage ke'age nehunka,"},{"book":"Taitus","chapter":"2","verse":"8","text":"tamage ke'age huzamasmigeno mago'mo'a huhaviza huoganteno. E'ina hanankeno aza'o huhaviza hugantesimo'a agzegu hugahie. Na'ankure zamagra havigema hurante zankura hakregahaze."},{"book":"Taitus","chapter":"2","verse":"9","text":"Hagi kazokzo eri'za vahera rempi huzamige'za mika'zama hanafina kva vahe'mokizmi zamagorga mani'ne'za zamazeri muse nehu'za, ke nona'a huozmante'za,"},{"book":"Taitus","chapter":"2","verse":"10","text":"mago'zazamia kumzafa oseho. Hagi eri'zana tamage kazigati erifatgo nehanageno, e'i anazamo Anumza tzahu ne'mofo mani'za huzamerisage'za nege'za, mono nontahisaza kva vahe'mo'zane, megi'a vahe'mo'za zamagu'a rukrahe hugahaze."},{"book":"Taitus","chapter":"2","verse":"11","text":"Na'ankure Anumzamofo asunku zamo vahe avare'zana hakare vahete erino efore hu'ne."},{"book":"Taitus","chapter":"2","verse":"12","text":"Tagri rempi huramino mono ontahi avu'ava'zane, ama mopafi zanku avesi'zanena atreho nehuno, hagi tamufa kva huta, fatgo huta Anumzamofo (godly) avu'avate ama kna'afina maniho."},{"book":"Taitus","chapter":"2","verse":"13","text":"Hagi ana knama esigu avega anteneta muse nehune, tusi'a masa'afi efore hanigu, Ra Anumzantima, Tazahu ne' Krais Jisasi esigu avega ante'none."},{"book":"Taitus","chapter":"2","verse":"14","text":"Tagriku huno Agra'a avufga atreno kefo'zampinti miza seranteno tvare atre'ne, Agri'a vahere huno sese huranteno, tvare Agrarega tante'negu, muse nehuta knare zanke hanune."},{"book":"Taitus","chapter":"2","verse":"15","text":"Mika'zana kagripi hampo'na huno me'neanki rempi hunezminka, hampo'na tinka nezmasaminka, zamazeri fatgo nehuge'za, kagrikura amne vahere hu'za osiho."}]}