{"data":[{"book":"Hisqiʼeel","chapter":"2","verse":"1","text":"Innis, “Yaa ilma namaa, miilla keetiin dhaabadhu; ani sittan dubbadhaa” naan jedhe."},{"book":"Hisqiʼeel","chapter":"2","verse":"2","text":"Akkuma inni dubbateenis Hafuurri anatti seenee miilla kootiin na dhaabachiise; anis isaa natti dubbatu nan dhagaʼe."},{"book":"Hisqiʼeel","chapter":"2","verse":"3","text":"Innis akkana naan jedhe: “Yaa ilma namaa, ani gara Israaʼelootaatti, gara saba fincilaa kan natti fincile sanaatti sin erga; isaanii fi abbootiin isaanii hamma harʼaatti natti fincilaniiru."},{"book":"Hisqiʼeel","chapter":"2","verse":"4","text":"Sabni ani itti si ergu sun didaa fi mata jabeessa. Atis, ‘Waaqayyo Gooftaan akkana jedha’ jedhiin."},{"book":"Hisqiʼeel","chapter":"2","verse":"5","text":"Isaan mana fincilaadhaatii; dhagaʼanis dhagaʼuu baatanis akka raajiin isaan gidduu jiru ni beeku."},{"book":"Hisqiʼeel","chapter":"2","verse":"6","text":"Yaa ilma namaa, ati isaan yookaan dubbii isaanii hin sodaatin. Sokorruu fi qoraattiin si marsus, torbaanqabaa gidduu jiraattus hin sodaatin. Isaan mana fincilaa taʼan iyyuu ati waan isaan dubbatan hin sodaatin yookaan isaan si hin rifachiisin."},{"book":"Hisqiʼeel","chapter":"2","verse":"7","text":"Waan isaan finciltoota taʼaniif, dhagaʼanis dhagaʼuu baatanis ati dubbii koo isaanitti himuu qabda."},{"book":"Hisqiʼeel","chapter":"2","verse":"8","text":"Yaa ilma namaa, ati garuu waan ani siin jedhu dhaggeeffadhu; ati akka mana fincilaa sanaa hin fincilin; afaan kee banadhuutii waan ani siif kennu nyaadhu.”"},{"book":"Hisqiʼeel","chapter":"2","verse":"9","text":"Kana irratti ani utuu harki tokko natti hiixatuun arge. Harka sana keessas kitaaba maramaa tokkotu ture;"},{"book":"Hisqiʼeel","chapter":"2","verse":"10","text":"innis fuula koo duratti kitaaba sana diriirse. Kitaaba sana irrattis, duraa duubaan faaruun booʼichaa, gaddii fi wawwaannaan barreeffamanii turan."}]}