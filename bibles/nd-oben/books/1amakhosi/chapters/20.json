{"data":[{"book":"1 AmaKhosi","chapter":"20","verse":"1","text":"UBheni-Hadadi inkosi yama-Aramu waqoqa ibutho lakhe lonke. Wayephelekezelwa ngamakhosi angamatshumi amathathu lamabili ngezinqola zawo zempi lamabhiza, wasuka wayahanqa iSamariya wayihlasela."},{"book":"1 AmaKhosi","chapter":"20","verse":"2","text":"Wathuma izithunywa edolobheni ku-Ahabi inkosi yako-Israyeli, esithi, “Nanku okutshiwo nguBheni-Hadadi:"},{"book":"1 AmaKhosi","chapter":"20","verse":"3","text":"Isiliva legolide lakho ngokwami, abafazi benu abahle kakhulu labantwana ngabami.”"},{"book":"1 AmaKhosi","chapter":"20","verse":"4","text":"Inkosi yako-Israyeli yaphendula yathi, “Kunjalo nkosi mbusi wami. Mina lakho konke engilakho ngokwakho.”"},{"book":"1 AmaKhosi","chapter":"20","verse":"5","text":"Izithunywa zaphenduka njalo zisithi, “UBheni-Hadadi uthi: ‘Ngathumela ngathi ngifuna isiliva legolide lakho, abafazi labantwabakho."},{"book":"1 AmaKhosi","chapter":"20","verse":"6","text":"Kodwa ngasolesi isikhathi kusasa ngizathumela izikhulu zami ukuzakhuthuza isigodlo sakho lezindlu zezikhulu zakho. Zizabutha yonke into eligugu kuwe zikuthathele.’ ”"},{"book":"1 AmaKhosi","chapter":"20","verse":"7","text":"Inkosi yako-Israyeli yasibiza bonke abadala belizwe yathi kubo, “Ake libone lindoda edinga uhlupho! Ithe isithi ifuna abafazi bami labantwabami, isiliva legolide lami, angizange ngale.”"},{"book":"1 AmaKhosi","chapter":"20","verse":"8","text":"Abadala kanye labantu bonke bathi, “Ungalaleli njalo ungamniki lokho akufunayo.”"},{"book":"1 AmaKhosi","chapter":"20","verse":"9","text":"Yasitshela izithunywa zikaBheni-Hadadi ukuthi, “Tshelani inkosi umbusi wami ukuthi, ‘Inceku yakho izagcwalisa isicelo sakuqala kodwa lesi hayi ayenelisi.’ ” Zasuka izithunywa zabuyisela impendulo kuBheni-Hadadi."},{"book":"1 AmaKhosi","chapter":"20","verse":"10","text":"Ngakho uBheni-Hadadi wakhupha ilizwi njalo lisiya ku-Ahabi, wathi: “Kabangihlanekele onkulunkulu, loba kungaba lobunzima obunganani, nxa kuzasala ubhuqu olulingana ukufunjathwa ngamadoda wonke aseSamariya.”"},{"book":"1 AmaKhosi","chapter":"20","verse":"11","text":"Inkosi yako-Israyeli yaphendula yathi, “Mtsheleni lithi: ‘Lowo ohloma ngezempi angabokloloda njengongahlomanga.’ ”"},{"book":"1 AmaKhosi","chapter":"20","verse":"12","text":"UBheni-Hadadi wemukela lelilizwi ezinathela lamanye amakhosi emathenteni awo, wahle walawula amabutho akhe esithi: “Hlomelani ukuhlasela.” Basebelungisela ukuhlasela idolobho."},{"book":"1 AmaKhosi","chapter":"20","verse":"13","text":"Kusenjalo kweza umphrofethi ku-Ahabi inkosi yako-Israyeli owafika wabika esithi, “Nanku okutshiwo nguThixo: ‘Uyalibona na ibutho elikhulu kangaka? Ngizalinikela ezandleni zakho lamuhla nje, ukuze wazi ukuba nginguThixo.’ ”"},{"book":"1 AmaKhosi","chapter":"20","verse":"14","text":"U-Ahabi wabuza wathi, “Kodwa ngubani ozakwenza lokhu?”"},{"book":"1 AmaKhosi","chapter":"20","verse":"15","text":"Ngakho u-Ahabi wamema abalawuli bamabutho abentanga yabatsha ezabelweni, abangamakhulu amabili lamatshumi amathathu lambili (232). Waseqoqa labo bonke abanye abako-Israyeli abazinkulungwane eziyisikhombisa (7,000) ndawonye."},{"book":"1 AmaKhosi","chapter":"20","verse":"16","text":"Basuka emini enkulu ngesikhathi uBheni-Hadadi lamakhosi angamatshumi amathathu lambili (32) ayezomhlomulela belokhu besazinathela bedakwa emathenteni abo."},{"book":"1 AmaKhosi","chapter":"20","verse":"17","text":"Abalawuli bezabelweni bentanga yabatsha basuka kuqala. UBheni-Hadadi wayethumele inhloli, ezabika ukuthi, “Kulamadoda ezayo evela eSamariya.”"},{"book":"1 AmaKhosi","chapter":"20","verse":"18","text":"Yena wathi, “Nxa esiza ngokuthula, athumbeni ephila; nxa ezohlasela, athumbeni ephila.”"},{"book":"1 AmaKhosi","chapter":"20","verse":"19","text":"Abalawuli bamabutho ezabelweni abentanga yabatsha baphuma edolobheni belandelwa libutho"},{"book":"1 AmaKhosi","chapter":"20","verse":"20","text":"njalo ngamunye wabo wabulala lowo ayeqondene laye. Ebona lokhu, ama-Aramu abaleka, ama-Israyeli axotshana lawo. Kodwa uBheni-Hadadi inkosi yama-Aramu wabaleka ngebhiza lamanye amabutho ayesilwa ngamabhiza."},{"book":"1 AmaKhosi","chapter":"20","verse":"21","text":"Inkosi yako-Israyeli yaqhubeka yakhulela abamabhiza kanye labezinqola zempi yatshaya yabhuqa ama-Aramu amanengi kakhulu."},{"book":"1 AmaKhosi","chapter":"20","verse":"22","text":"Ngemva kwalokho, umphrofethi waya enkosini yako-Israyeli wafika wathi, “Hloma uphelele ubone ukuthi ungenzani, ngoba entwasa inkosi yama-Aramu iyeza izokuhlasela futhi.”"},{"book":"1 AmaKhosi","chapter":"20","verse":"23","text":"Kusenjalo, izikhulu zenkosi yase-Aramu zayicebisa zathi, “Onkulunkulu babo ngonkulunkulu bezintabeni. Yikho besikhulele. Kodwa singalwela emagcekeni, ngempela sizabakhulela."},{"book":"1 AmaKhosi","chapter":"20","verse":"24","text":"Wena yenza kanje: Susa wonke amakhosi ekulawuleni kwawo ufake abanye abalawuli esikhundleni sawo."},{"book":"1 AmaKhosi","chapter":"20","verse":"25","text":"Njalo kumele uqoqe amanye amabutho anjengala anqotshwayo, kulingane amabhiza kanye lezinqola zempi ukuze silwele emagcekeni labako-Israyeli. Ngalokho akulakuthandabuza ukuthi sizabe silamandla kulabo.” Wavumelana labo wenza njengokutsho kwabo."},{"book":"1 AmaKhosi","chapter":"20","verse":"26","text":"Ngesikhathi sentwasa uBheni-Hadadi waqoqa ama-Aramu wasesiya e-Afekhi ukuze alwe labako-Israyeli."},{"book":"1 AmaKhosi","chapter":"20","verse":"27","text":"Ama-Israyeli ayeseqoqene, anikwa lemiphako, asuka ayawahlangabeza. Ama-Israyeli amisa maqondana lawo kungathi yimihlanjana yembuzi emibili, kanti ama-Aramu ayegcwele indawana yonke."},{"book":"1 AmaKhosi","chapter":"20","verse":"28","text":"Umphrofethi kaNkulunkulu wasesiya enkosini yako-Israyeli wafika wathi, “Nanku okutshiwo nguThixo: ‘Njengoba ama-Aramu esithi uThixo ngunkulunkulu wezintaba hatshi uNkulunkulu wezigodi, ngizanikela wonke amabutho awo amanengi kangaka ezandleni zakho, ukuze wazi ukuthi mina nginguThixo.’ ”"},{"book":"1 AmaKhosi","chapter":"20","verse":"29","text":"Bajamelana okwensuku eziyisikhombisa, kwathi ngosuku lwesikhombisa bahlaselana. Ama-Israyeli abulala abazinkulungwane ezilikhulu phakathi kwamabutho ama-Aramu ahamba ngezinyawo ngosuku olulodwa."},{"book":"1 AmaKhosi","chapter":"20","verse":"30","text":"Amanye amabutho abalekela edolobheni lase-Afekhi, lapho adilikelwa khona ngumduli owabulala izinkulungwane ezingamatshumi amabili lesikhombisa. Kwathi uBheni-Hadadi wabalekela edolobheni lapho afika wacatsha endlini ephakathi."},{"book":"1 AmaKhosi","chapter":"20","verse":"31","text":"Izikhulu zakhe zathi kuye, “Khangela, sesizwile ukuthi amakhosi ako-Israyeli ngamakhosi alomusa. Asihambeni enkosini yako-Israyeli sembethe amasaka okhalweni njalo sibophe amakhanda ngentambo. Mhlawumbe izakuxolela ingakubulali.”"},{"book":"1 AmaKhosi","chapter":"20","verse":"32","text":"Basuka bethandele amasaka ezinkalweni zabo, bebophe amakhanda ngentambo, baya enkosini yako-Israyeli bafika bathi, “Inceku yakho uBheni-Hadadi ithi, ‘Ngicela ungiyekele ngiphile.’ ”"},{"book":"1 AmaKhosi","chapter":"20","verse":"33","text":"Amadoda lawo abona lokhu kukhomba ubuhle alithathela phezulu lelilizwi athi, “Ye, umfowenu uBheni-Hadadi!”"},{"book":"1 AmaKhosi","chapter":"20","verse":"34","text":"UBheni-Hadadi wazibika esithi, “Ngizabuyisela wonke amadolobho athunjwa ngubaba kuyihlo. Ungazilungisela izindawo zokuthengiselana eDamaseko, njengoba ubaba laye wayelazo eSamariya.”"},{"book":"1 AmaKhosi","chapter":"20","verse":"35","text":"Ngelizwi likaThixo omunye wamadodana abaphrofethi wathi komunye, “Ake ungitshaye ngesikhali sakho,” kodwa wala."},{"book":"1 AmaKhosi","chapter":"20","verse":"36","text":"Ngakho umphrofethi wasesithi, “Njengoba ungalalelanga ilizwi likaThixo, uzakuthi usuka kimi ubulawe yisilwane.” Ngemva kokusuka kwakhe, wafunyanwa yisilwane sambulala."},{"book":"1 AmaKhosi","chapter":"20","verse":"37","text":"Umphrofethi wafumana enye njalo indoda wathi kuyo, “Ake ungigwaze.” Yamgwaza leyondoda yamlimaza."},{"book":"1 AmaKhosi","chapter":"20","verse":"38","text":"Umphrofethi wasuka wayamelela inkosi endleleni. Wazifihla ubuso bakhe ngeqhiye."},{"book":"1 AmaKhosi","chapter":"20","verse":"39","text":"Kuthe inkosi isedlula khonapho, umphrofethi wayimemeza esithi, “Inceku yakho ibe iphakathi kwempi etshisayo, kwathi omunye weza kimi lothunjiweyo wathi, ‘Linda lumuntu. Nxa engabaleka, uzamfela wena, loba uhlawule ngethalenta lesiliva.’"},{"book":"1 AmaKhosi","chapter":"20","verse":"40","text":"Kuthe inceku yakho isaphathekile lapha lalaphaya, umuntu lowo wanyamalala.” Inkosi yako-Israyeli yathi, “Leso yiso isigwebo sakho. Usuvele wasiqamba wena ngokwakho.”"},{"book":"1 AmaKhosi","chapter":"20","verse":"41","text":"Umphrofethi waphanga wembula ubuso bakhe, inkosi yako-Israyeli yabona ukuthi ngomunye wabaphrofethi."},{"book":"1 AmaKhosi","chapter":"20","verse":"42","text":"Wathi enkosini, “Nanku okutshiwo nguThixo: ‘Usukhulule umuntu ebengithe kumele afe. Kutsho ukuthi usuzamfela wena, labantu bakho bazafela abantu bakhe.’ ”"},{"book":"1 AmaKhosi","chapter":"20","verse":"43","text":"Ngokuhlulukelwa langokuzonda, inkosi yako-Israyeli yasuka yabuyela esigodlweni sayo eSamariya."}]}