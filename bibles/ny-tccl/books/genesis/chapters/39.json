{"data":[{"book":"Genesis","chapter":"39","verse":"1","text":"Tsopano Yosefe anatengedwa kupita ku Igupto. Potifara Mwigupto amene anali mmodzi wa akuluakulu a Farao ndiponso mkulu wa asilikali olonda ku nyumba kwa Farao, anagula Yosefe kwa Aismaeli amene anapita naye kumeneko."},{"book":"Genesis","chapter":"39","verse":"2","text":"Koma Yehova anali ndi Yosefe ndipo zake zonse zimayenda bwino. Iye ankakhala mʼnyumba ya mbuye wake wa ku Igupto."},{"book":"Genesis","chapter":"39","verse":"3","text":"Mbuye wake anaona kuti Yehova anali naye Yosefe ndi kuti pa chilichonse chimene anachita Yehova ankaonetsetsa kuti achite bwino."},{"book":"Genesis","chapter":"39","verse":"4","text":"Potifara anakondwera ndi Yosefe chifukwa cha matumikiridwe ake. Choncho anamusandutsa woyangʼanira nyumba yake ndi zonse za mʼnyumba yake."},{"book":"Genesis","chapter":"39","verse":"5","text":"Kuchokera pa nthawi imene anamuyika kukhala woyangʼanira wa nyumbayo ndi zonse za mʼnyumbamo, Yehova anadalitsa nyumba ya Mwiguptoyo chifukwa cha Yosefe. Madalitso a Yehova anali pa chilichonse chimene Potifara anali nacho, za mʼnyumba komanso za ku munda."},{"book":"Genesis","chapter":"39","verse":"6","text":"Choncho anasiyira mʼmanja mwa Yosefe chilichonse chomwe anali nacho, kotero kuti samadandaula ndi chilichonse kupatula chakudya chimene ankadya."},{"book":"Genesis","chapter":"39","verse":"7","text":"Patapita kanthawi, mkazi wa mbuye wake anayamba kusirira Yosefe nati, “Bwanji ugone nane!”"},{"book":"Genesis","chapter":"39","verse":"8","text":"Koma iye anakana namuwuza kuti, “Inu mukuona kuti mbuye wanga sadandaula ndi kena kalikonse mʼnyumba muno, ndipo chawo chilichonse anachiyika mʼmanja mwanga."},{"book":"Genesis","chapter":"39","verse":"9","text":"Motero kuti palibe wina wamkulu kuposa ine mʼnyumba muno. Ndipo palibe chilichonse chimene mbuye wanga sanachipereke kwa ine kupatula inuyo, chifukwa ndinu mkazi wake. Tsono ndingachite bwanji choyipa choterechi ndi kuchimwira Mulungu?”"},{"book":"Genesis","chapter":"39","verse":"10","text":"Ndipo ngakhale kuti iye anayankhula mawu omwewa ndi Yosefe tsiku ndi tsiku, Yosefe sanalole kugona naye ngakhale kukhala naye pafupi."},{"book":"Genesis","chapter":"39","verse":"11","text":"Tsiku lina Yosefe analowa mʼnyumbamo kukagwira ntchito zake, ndipo munalibe wina aliyense wantchito mʼnyumbamo."},{"book":"Genesis","chapter":"39","verse":"12","text":"Mkazi uja anamugwira mkanjo Yosefe nati, “Tiye ugone nane!” Koma Yosefe anasiya mkanjo wake mʼmanja mwa mkaziyo nathawira kunja kwa nyumba."},{"book":"Genesis","chapter":"39","verse":"13","text":"Pamene mkazi uja anaona kuti Yosefe wamusiyira mkanjo wake mʼmanja mwake nathawira kunja kwa nyumba,"},{"book":"Genesis","chapter":"39","verse":"14","text":"iye anayitana antchito ake a mʼnyumba nati, “Taonani mwamuna wanga anabwera ndi Mhebri uyu mʼnyumba muno kuti adzagone nane. Iyeyu analowa ku chipinda kwanga kuti adzagone nane ndipo ine ndinakuwa kwambiri."},{"book":"Genesis","chapter":"39","verse":"15","text":"Atandimva ndikukuwa, anandisiyira mkanjo wakewu nʼkuthawira kunja.”"},{"book":"Genesis","chapter":"39","verse":"16","text":"Tsono mkazi wa Potifara uja anasunga mkanjowo mpaka mbuye wake wa Yosefe atabwera ku nyumba."},{"book":"Genesis","chapter":"39","verse":"17","text":"Tsono anamuwuza nkhaniyi nati: “Wantchito Wachihebri amene munatibweretsera uja anabwera kuti adzagone nane."},{"book":"Genesis","chapter":"39","verse":"18","text":"Koma pamene ndinakuwa, iye anandisiyira mkanjo wake nathawira kunja.”"},{"book":"Genesis","chapter":"39","verse":"19","text":"Mbuye wake wa Yosefe atamva nkhani imene mkazi wake anamuwuza kuti, “Ndi zimene anandichitira wantchito wanu,” anapsa mtima kwambiri."},{"book":"Genesis","chapter":"39","verse":"20","text":"Tsono iye anatenga Yosefe namuyika mʼndende mmene ankasungiramo amʼndende a mfumu."},{"book":"Genesis","chapter":"39","verse":"21","text":"koma Yehova anali naye, ndipo anamuonetsa kukoma mtima kwake, kotero kuti woyangʼanira ndende anakondwera ndi Yosefe."},{"book":"Genesis","chapter":"39","verse":"22","text":"Choncho woyangʼanira ndende uja anamuyika Yosefe kukhala woyangʼanira onse amene anayikidwa mʼndende. Ndiponso anamupatsa udindo woyangʼanira zonse zochitika mʼndendemo."},{"book":"Genesis","chapter":"39","verse":"23","text":"Woyangʼanira ndende uja sankayangʼaniranso china chilichonse chimene chinali mu ulamuliro wa Yosefe, chifukwa Yehova anali ndi Yosefe. Ndipo Yehova anaonetsetsa kuti chilichonse chimene Yosefe ankachita chimuyendere bwino."}]}