{"data":[{"book":"Joshua","chapter":"4","verse":"1","text":"Kane ogendini duto otieko ngʼado aora Jordan, Jehova Nyasaye nowachone Joshua niya,"},{"book":"Joshua","chapter":"4","verse":"2","text":"“Yier ji apar gariyo e kind jogi, ngʼato achiel koa e dhoot ka dhoot,"},{"book":"Joshua","chapter":"4","verse":"3","text":"kendo ikonegi mondo gikaw kite apar gariyo e dier aora Jordan yo korachwich koma jodolo ochungoe kendo gitingʼ-gi mi giketgi piny kama gidhi dakie otieno ma kawuono.”"},{"book":"Joshua","chapter":"4","verse":"4","text":"Omiyo Joshua noluongo ji apar gariyo mane oseyiero koa kuom jo-Israel, ngʼato achiel koa e dhoot ka dhoot,"},{"book":"Joshua","chapter":"4","verse":"5","text":"kendo nowachonegi niya, “Dhiuru e nyim Sandug Muma mar Jehova Nyasaye ma Nyasachu nyaka uchop e dier aora Jordan. Ngʼato ka ngʼato nyaka kaw kidi e goke, kaluwore gi kwan mar dhout Israel,"},{"book":"Joshua","chapter":"4","verse":"6","text":"mondo obed kaka ranyisi e dieru. E ndalo mabiro, ka nyithindu openjou ni, ‘Kitegi nyiso angʼo?’"},{"book":"Joshua","chapter":"4","verse":"7","text":"To nyisgiuru kaka pi aora Jordan noduono kane Sandug Muma mar singruok mar Jehova Nyasaye kadho. Kane ongʼad kode aora Jordan, to pige mag aora Jordan noduono. Kitegi mondo obed rapar ni jo-Israel nyaka chiengʼ.”"},{"book":"Joshua","chapter":"4","verse":"8","text":"Omiyo jo-Israel notimo kaka Joshua nochikogi. Negikawo kite apar gariyo koa e dier aora Jordan, kaluwore gi kwan mar dhout Israel, kaka Jehova Nyasaye nokone Joshua; kendo negitingʼogi nyaka kama negibuoroe, kanyo negiketogie piny."},{"book":"Joshua","chapter":"4","verse":"9","text":"Joshua nochano kite apar gariyogo mane ni e dier aora Jordan kama jodolo mane otingʼo Sandug Muma mar singruok nosechungʼe kendo kitego pod ni kanyo nyaka chil kawuono."},{"book":"Joshua","chapter":"4","verse":"10","text":"Koro jodolo mane otingʼo Sandug Muma mar singruok nodongʼ kochungʼ e dier aora Jordan nyaka ji notieko timo gik moko duto mane Jehova Nyasaye ochiko Joshua, mana kaka Musa nochiko Joshua. Ji nokadho mapiyo nono kadhi,"},{"book":"Joshua","chapter":"4","verse":"11","text":"kendo bangʼ kane gisekadho giduto, eka jodolo bende nokadho modhi loka komachielo kotingʼo Sandug Muma mar Jehova Nyasaye ka ji duto neno."},{"book":"Joshua","chapter":"4","verse":"12","text":"Jo-Reuben, jo-Gad kod nus mar dhood Manase nongʼado ka gimanore gi gige lweny e nyim jo-Israel, mana kaka Musa nosechikogi."},{"book":"Joshua","chapter":"4","verse":"13","text":"Ji madirom alufu piero angʼwen mane moikore ni lweny mondo gikedi, nongʼado loka kocha e nyim Jehova Nyasaye nyaka e pewe mag Jeriko."},{"book":"Joshua","chapter":"4","verse":"14","text":"E odiechiengʼno, Jehova Nyasaye notingʼo Joshua malo e nyim jo-Israel, mi gimiye luor ndalo duto mag ngimane, mana kaka negimiyo Musa luor."},{"book":"Joshua","chapter":"4","verse":"15","text":"Bangʼe Jehova Nyasaye nowachone Joshua niya,"},{"book":"Joshua","chapter":"4","verse":"16","text":"“Chik jodolo motingʼo Sandug Muma mondo giwuog oko mar aora Jordan.”"},{"book":"Joshua","chapter":"4","verse":"17","text":"Omiyo Joshua nochiwo chik ni jodolo niya, “Wuoguru oko mar aora Jordan.”"},{"book":"Joshua","chapter":"4","verse":"18","text":"Kendo jodolo nowuok oko e aora kotingʼo Sandug Muma mar singruok mar Jehova Nyasaye. Kadiemo wangʼ kapok giketo tiendegi e lowo motwo, to pige mag aora Jordan noduogo e wangʼe mi ochako mol mogingore kaka chon."},{"book":"Joshua","chapter":"4","verse":"19","text":"E odiechiengʼ mar apar gariyo mar dwe mokwongo, ji noa e aora Jordan mi ochokore Gilgal e tongʼ ma yo podho chiengʼ mar Jeriko."},{"book":"Joshua","chapter":"4","verse":"20","text":"Kendo Joshua nochungo kite apar gariyogo Gilgal, ma gin kite mane ogolo e aora Jordan."},{"book":"Joshua","chapter":"4","verse":"21","text":"Nowachone jo-Israel niya, “E ndalo mabiro ka nyikwau nopenj wuoneu ni, ‘Kitegi nyiso angʼo?’"},{"book":"Joshua","chapter":"4","verse":"22","text":"To nyisgiuru ni, ‘Jo-Israel nongʼado aora Jordan kawuotho e lowo motwo.’"},{"book":"Joshua","chapter":"4","verse":"23","text":"Nimar Jehova Nyasaye ma Nyasachu notwoyo aora Jordan e nyimu nyaka ukalo loka kocha. Jehova Nyasaye ma Nyasachu notimo ni aora Jordan mana gima notimone Nam Makwar e ndalo mane otwoye e nyimu nyaka ne ungʼado loka kocha."},{"book":"Joshua","chapter":"4","verse":"24","text":"Notimo kamano mondo ji duto manie piny ongʼe ni lwet Jehova Nyasaye nigi teko kendo mondo omi uluor Jehova Nyasaye ma Nyasachu kinde duto.”"}]}