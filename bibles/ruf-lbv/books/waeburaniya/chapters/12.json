{"data":[{"book":"Waeburaniya","chapter":"12","verse":"1","text":"Apfo ka pfatuli ne kingili kulu lye iwakalangama hambele hetu, tuleke chila mtsigho ghwatwinagho na nzambi iitunanahila, na mna mdawalo ghwa kutsuma ighwikighwe hambele hetu tutsume kwa kududumila."},{"book":"Waeburaniya","chapter":"12","verse":"2","text":"Tumtsodelele tsinenge Yesu iyanduse ukutoghola kwetu na iyatsoitimitsa. Kwaajili ye ndeng'elelo ikighwe hambele hake tsakaududumila msalaba, tsakona ichinyala si chinu bae, naye kokala ghumoko ghwa kujilo ghwe chighoda che undewa che Imulungu."},{"book":"Waeburaniya","chapter":"12","verse":"3","text":"Mumkumbuke Yesu, pfadununzike na iwanu wane nzambi pfawamwihile. Lelo mleke kwipfa na kutenyuka ghumoyo."},{"book":"Waeburaniya","chapter":"12","verse":"4","text":"Mne ukwihisanya kwenu na nzambi ng'ana mwihisanye mbaka mlapfe idamu yenu."},{"book":"Waeburaniya","chapter":"12","verse":"5","text":"Pfii msemwa imbuli ila ya kughuma ghumoyo ahala Imulungu hayomkemani mwemwe iwanaghe?"},{"book":"Waeburaniya","chapter":"12","verse":"6","text":"Kwaapfila Imtwatsa komuhigha chila imunu iyomnoghela,"},{"book":"Waeburaniya","chapter":"12","verse":"7","text":"Mdudumile ahala hamkanyighwa, Imulungu kowatendelani ka iwanaghe. Apfi imwana wachi yang'okanyighwa na aba wake?"},{"book":"Waeburaniya","chapter":"12","verse":"8","text":"Ka ng'amkanyighwa ka pfawokanyighwa iwanaghe wose, mwemwe si iwanaghe ghendo, ila wana halamu."},{"book":"Waeburaniya","chapter":"12","verse":"9","text":"Kubita agho, twetwe tsatukala na aba tsetu iwatweleke iwatukanyile, na twetwe tsatuwatoghola kwa chinu acho chawatendile, lelo ambe pfinogha ng'ani tung'amtegheletsa ghendo Aba wetu wa kulanga, ili twing'ighwe ughima."},{"book":"Waeburaniya","chapter":"12","verse":"10","text":"Aba tsetu iwatweleke tsawatukanya kwa matsuwa madodo ka pfawonile iwenyegho pfinogha, ila Imulungu kotukanya kwa ukutwapfila twetwe, ili tuwe wahenzeluka wake."},{"book":"Waeburaniya","chapter":"12","verse":"11","text":"Lekeni sambi ukukanyighwa si chinu cha kudeng'elesa bae, ila chinu ichighala usungu, lekeni hambele ukukanyighwa kutsoghala ghamapfuno gha tindiwalo na ukukala kwa kumnoghelesa Imulungu kwa awala iwakanyighwe."},{"book":"Waeburaniya","chapter":"12","verse":"12","text":"Lelo mghaghume ngupfu ghamoko ghenu ighaleghele, kuya mgholose ghamaghoti ghenu ighaleghele."},{"book":"Waeburaniya","chapter":"12","verse":"13","text":"Mghendelele kubita mne inzila iigholoke, ili achila ichiholole chileke kugholojoka ila chihonetsighwe."},{"book":"Waeburaniya","chapter":"12","verse":"14","text":"Mwiyunde ghendo kukala kwa tindiwalo ne iwanu wose na kukala kwa uhenzeluka, kwaapfila kuduhu imunu iyatsomwona Imtwatsa ka ng'enzeluke bae."},{"book":"Waeburaniya","chapter":"12","verse":"15","text":"Mwalangitse ghendo, imunu wowose aleke kuhungukiwa na uluso we Imulungu, aleke kuwa ka sina lya usungu ilitula na kuwaghalila maghayo iwanu wengi."},{"book":"Waeburaniya","chapter":"12","verse":"16","text":"Kuleke kuwa na mghoni wala imunu yang'ompfuka Imulungu bae, ka Esau iyautsile uhatsi wake wa kuwa chaudele kwa chijo chimwe."},{"book":"Waeburaniya","chapter":"12","verse":"17","text":"Kwaapfila mwomanya hata hambele habamile kuipata keli ibalaka ila, tsakalemighwa kwaapfila ng'adahile bae kughalusa chayatendile, hata ka tsakaibama ghendo kwa masotsi."},{"book":"Waeburaniya","chapter":"12","verse":"18","text":"Mwemwe ng'ampfikile bae hane chidunda Sinai ka iwanu wa Isiraeli pfawapfikile, chidunda ichidaha kukindighwa, aku chakwaka ghumoto, hane liwingu titu, ichisi na libeho kulu,"},{"book":"Waeburaniya","chapter":"12","verse":"19","text":"na litsi lya malati na litsi ililonga mbuli. Iwanu wala iwahulike litsi alyo, tsawalomba kwa ukudedetsa waleke kuhulika keli,"},{"book":"Waeburaniya","chapter":"12","verse":"20","text":"kwaapfila ng'awadahile bae kulibokela laghitso ililongighwe, “Hata mnyama ang'achidonza chidunda acho, atowighwe ghamabwe mbaka afe.”"},{"book":"Waeburaniya","chapter":"12","verse":"21","text":"Agho ghose ghawatenda wapfuke sideke, mbaka Musa kalonga, “Nodedema na ukupfuka!”"},{"book":"Waeburaniya","chapter":"12","verse":"22","text":"Lekeni mwemwe mchipfikila chidunda Sayuni, hane ghumji ghwe Imulungu iyali mghima, Yerusalemu ya kulanga, hamwe ne wamalaika wengi yang'awopeteka."},{"book":"Waeburaniya","chapter":"12","verse":"23","text":"Mwemwe mtsa mne mtingano we chihungo che iwanu we Imulungu, iwokemighwa welekighwa wa mwanduso we Imulungu, iwandikighwe mataghwa ghawo kulanga. Mtsa kwe Imulungu, yowahigha iwanu wose na muhe tse iwanu iwomnoghelesa Imulungu iwakamilike."},{"book":"Waeburaniya","chapter":"12","verse":"24","text":"Mwemwe mtsa kwa Yesu, mlamlitsi wa laghano lya sambi na idamu yake ighumitsighwe yolonga ghanoghile kubita idamu ya Abeli."},{"book":"Waeburaniya","chapter":"12","verse":"25","text":"Mwalangitse, mleke kulema kumuhulikitsa yeye iyolonga namwe. Kwaapfila ka ng'awahoneke bae awala iwamlemile yeye iyawakanyile hano muisi, twetwe twodahatse kuhona tung'amlema iyolonga na twetwe kulawa kulanga!"},{"book":"Waeburaniya","chapter":"12","verse":"26","text":"Litsi lyake tsalihighisa isi ghamatsuwa ghala, lekeni sambi kalaghana, kalonga, “Nitsoihighisa keli mala lumwe si isi iliheka bae, ila na kulanga pfipfila.”"},{"book":"Waeburaniya","chapter":"12","verse":"27","text":"Imbuli ayo “mala lumwe keli” yolangusa ghendo ka ipfinu ipfilumbighwe pfitsohighisighwa na kulapfighwa, ili pfisighale apfila ing'apfidaha kuhighisighwa."},{"book":"Waeburaniya","chapter":"12","verse":"28","text":"Lelo kwaapfila tubokela undewa ing'audaha kuhighisighwa bae, mleke tumlongele Imulungu mighede, tumtamanile kwa kumnoghelesa na kwa kumtegheletsa na kwa kupfuka,"},{"book":"Waeburaniya","chapter":"12","verse":"29","text":"kwaapfila Imulungu wetu ka ghumoto ighuhinya ghendo."}]}