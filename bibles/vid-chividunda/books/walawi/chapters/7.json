{"data":[{"book":"Walawi","chapter":"7","verse":"1","text":"“Aga ndo malajizo galinguwala nhambiko ya nongwa. Nhambiko ayo ndo yelile ng'hatu."},{"book":"Walawi","chapter":"7","verse":"2","text":"Igongolo lya nhambiko ya nongwa lyodumuligwa singo honhu hojilingudumuligwa singo migongolo ja nhambiko ya kulakazwa, na danda yoboholigwa hali honhu ha kulavila nhambiko banzi zeng'ha."},{"book":"Walawi","chapter":"7","verse":"3","text":"Mafuta geng'ha na mafuta ga mchila na gala mafuta galingugubika mitumbu golavigwa,"},{"book":"Walawi","chapter":"7","verse":"4","text":"na zila figo mbili hamwe na mafuta ga zila figo gawele mchuno na hala honhu hanojile ng'hatu ha chini."},{"book":"Walawi","chapter":"7","verse":"5","text":"Mtambika kovilakaza hali honhu ha kulavila nhambiko kota nhambiko yalingulavilwa Mkulu Nguluwi kwa chiluli. Ayo ndo nhambiko ya nongwa."},{"book":"Walawi","chapter":"7","verse":"6","text":"Walingukundigwa kulya nhambiko ayo ndo walume wa lukolo lwa watambika wali yeng'ha, ayo ndo nhambiko yelile ng'hatu. Yolika hali honhu helile."},{"book":"Walawi","chapter":"7","verse":"7","text":"Malajizo aga ndo gamwe kuwala nhambiko ya nongwa na nhambiko ya gehile. Mtambika yalingudita uhanyisi, ayo ndo kolihola iwunde lya nhambiko."},{"book":"Walawi","chapter":"7","verse":"8","text":"Mtambika yalingulavya nhambiko ya kulakazwa ya munhu yunji, kohola igozi lya igongolo lilavigwe."},{"book":"Walawi","chapter":"7","verse":"9","text":"Nhambiko yoneche ya nyhule ibanichigwe mchiko ama msufuliya ama migaye yowa ya mtambika yalinguilavya."},{"book":"Walawi","chapter":"7","verse":"10","text":"Chila nhambiko ya nyhule, iwe ihanzigwe na mafuta ama hebu, yowa ya walelwa wa Aluni na weng'ha wagawilwe kota winji wa hewo vyouwele."},{"book":"Walawi","chapter":"7","verse":"11","text":"“Aga ndo malajizo galinguwala nhambiko za kikala goya ziwele munhu koweza kumlavila Mkulu Nguluwi."},{"book":"Walawi","chapter":"7","verse":"12","text":"Wone munhu yolavya nhambiko yakuta malumbo Nguluwi, lelo koilavya hamwe na mibumunda johajiwichigwe usaso gahanzigwe na mafuta ga mzeituni, mibumunda mizisili jibachigwe mafuta ga mzeituni na mibumunda ja utimbo unojile uhanzigwe na mafuta ga mzeituni."},{"book":"Walawi","chapter":"7","verse":"13","text":"Hamwe na nhambiko ayo ya heye ya kikala goya yakuta malumbo Nguluwi, kochigala mibumunda jiwichigwe usaso."},{"book":"Walawi","chapter":"7","verse":"14","text":"Kwa chiwalo cha mibumunda ajo, komlavila Mkulu Nguluwi ibumunda limwe kulawa chila nhambiko, mibumunda ajo jowa ja heye mtambika yalingubohola danda ya nhambiko za kikala goya hali honhu ha kulavila nhambiko."},{"book":"Walawi","chapter":"7","verse":"15","text":"Iwunde lya nhambiko ayo ya kikala goya lyakuta malumbo Nguluwi, yolika zuwa lilila lilavigwe, holeka ne honhu mbaka mitondo."},{"book":"Walawi","chapter":"7","verse":"16","text":"Ila wone nhambiko ayo ya kikala goya ndo ya kutawiza kilaha ama ya kunuwila, yolika mazuwa gago vyoilavigwa na honhu hasigale hoganigwa kulika zuwa lya keli."},{"book":"Walawi","chapter":"7","verse":"17","text":"Ila miwunde joneche ja nhambiko ayo isigale mbaka zuwa lya kadatu jolakazwa kwa chiluli."},{"book":"Walawi","chapter":"7","verse":"18","text":"Wone iwunde lyoneche lya nhambiko ya kikala goya ilika zuwa lya kadatu, munhu yailavile hokundigwa, ne nhambiko haiwazigwa. Iwunde alyo ndo likokomoka na munhu yolya miwunde alyo, koganigwa kugazigwa."},{"book":"Walawi","chapter":"7","verse":"19","text":"Iwunde lyoneche lidoliza chinhu chikokomoche jileche kulika. Iwunde alyo lyolakazwa kwa chiluli."},{"book":"Walawi","chapter":"7","verse":"20","text":"lilavigwe nhambiko ya kikala goya kwa Mkulu Nguluwi. Ila munhu yoneche yawele yakokomoche, wone yalye iwunde alyo, kobaguligwa na wanhu wa heye."},{"book":"Walawi","chapter":"7","verse":"21","text":"Munhu yoneche yodoliza chinhu choneche chikokomoche ama chinhu cha munhu chikokomoche ama igongolo likokomoche ama chilumbigwe choneche chikokomoche ndo chilinguzudiza, hamba wone yalye iwunde lya nhambiko ya kikala goya yalavigwe Mkulu Nguluwi, munhu ayo kobaguligwa na wanhu wa heye.”"},{"book":"Walawi","chapter":"7","verse":"22","text":"Mkulu Nguluwi nakamlonjela Musa,"},{"book":"Walawi","chapter":"7","verse":"23","text":"“Walonjele Waisilaeli hino. Mleche kulya mafuta ga isenga ama ga ing'holo ama ga mhene."},{"book":"Walawi","chapter":"7","verse":"24","text":"Mafuta ga igongolo lyoneche libagame lilyo ama ga igongolo likopoligwe na igongolo lya kisolo woweza kuwichigwa kwa kugongomanyila mbuli zinji, mleche kulya."},{"book":"Walawi","chapter":"7","verse":"25","text":"Munhu yoneche wone yalye mafuta ga igongolo lilavigwe nhambiko kwa Mkulu Nguluwi kwa chiluli, kobaguligwa na wanhu wa heye."},{"book":"Walawi","chapter":"7","verse":"26","text":"Kahi, mleche kulya danda yoneche ila, iwe ya chideje ama ya igongolo honhu honeche homlingikala."},{"book":"Walawi","chapter":"7","verse":"27","text":"Munhu yoneche wone yalye danda yoneche, kobaguligwa na wanhu wa heye.”"},{"book":"Walawi","chapter":"7","verse":"28","text":"Mkulu Nguluwi nakamlonjela Musa,"},{"book":"Walawi","chapter":"7","verse":"29","text":"“Walonjele wanhu wa Isilaeli kota munhu yoneche wone yalavye nhambiko ya kikala goya, komha Mkulu Nguluwi honhu ha nhambiko ayo."},{"book":"Walawi","chapter":"7","verse":"30","text":"Komigalila kwa moko ga heye yuye kota nhambiko kwa chiluli. Kochigala mafuta hamwe na mhambaga iwele kokwinula kuchanya kwa ulajilo wa kumlavila nhambiko Mkulu Nguluwi."},{"book":"Walawi","chapter":"7","verse":"31","text":"Mtambika kolakaza mafuta geng'ha hali honhu ha kulavila nhambiko, ila iwunde lya mmhambaga lyowa lya Aluni na wanage watambika."},{"book":"Walawi","chapter":"7","verse":"32","text":"Chima cha kudilo cha igongolo lya nhambiko za hemwe za kikala goya momha mtambika."},{"book":"Walawi","chapter":"7","verse":"33","text":"Chima acho chowa ndo cha walelwa wa mtambika Aluni yalingulavya danda na mafuta ga nhambiko ya kikala goya."},{"book":"Walawi","chapter":"7","verse":"34","text":"Heni, Mkulu Nguluwi, ndiwalajiza wanhu wa Isilaeli wawiche goya iwunde alyo lya mmhambaga liwele ndo lya nhambiko ya kwinula kuchanya na chima acho cha igongolo lya nhambiko za hewo za kikala goya, yapegwe mtambika Aluni na wanage, mina honhu aho wawichilwa awo watambika mazuwa gose."},{"book":"Walawi","chapter":"7","verse":"35","text":"Aho ndo honhu habaguligwe kwa chiwalo cha Aluni na wanage kulawa kuli nhambiko yalingulavilwa Mkulu Nguluwi kwa chiluli, kwaluchila zuwa lowahaguligwe wawe watambika wa Mkulu Nguluwi."},{"book":"Walawi","chapter":"7","verse":"36","text":"Vyowahaguligwe kwa kubakalizwa mafuta, Mkulu Nguluwi nakawalajiza Waisilaeli wawape honhu aho ha nhambiko, ayo yowa ya hewo mazuwa gose.”"},{"book":"Walawi","chapter":"7","verse":"37","text":"Lelo ago ndo malajizo galinguwala nhambiko ya kulakazwa na nhambiko ya nyhule na nhambiko ya gehile na nhambiko ya nongwa na nhambiko ya kuwichigwa kwa mijito yelile na nhambiko ya kikala goya."},{"book":"Walawi","chapter":"7","verse":"38","text":"Mkulu Nguluwi nakamha Musa malajizo ago mchidunda cha Sinai zuwa lila navyoyawalonjele Waisilaeli wamigalile nhambiko za hewo, kuchiwala ako Sinai."}]}