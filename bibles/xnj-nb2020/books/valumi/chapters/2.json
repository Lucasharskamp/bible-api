{"data":[{"book":"Valumi","chapter":"2","verse":"1","text":"Hinu nkozi wangu, ngati ukuvahamula vandu vangi, katu uhotola lepi kujikengelela, hati ngati veve wayani. Ndava muni, peuvahamula vangi, kuni wamwene ukita galagala gevikita vene ukujihamula wamwene."},{"book":"Valumi","chapter":"2","verse":"2","text":"Timanyili ngati kuhamuliwa na Chapanga kwa vala vevikita mambu ngati ago ndi uhamula wa chakaka."},{"book":"Valumi","chapter":"2","verse":"3","text":"Nambu veve nkozi mweakuvahamula vala vevikita mambu ngati ago kuni wamwene ukita ago. Wu, uhololela uhotola kuyepa kuhamuliwa na Chapanga?"},{"book":"Valumi","chapter":"2","verse":"4","text":"Amala ukuuvevesa ubwina waki ukulu na kukangamala kwaki na kusindimala kwaki, wu umanyili lepi ngati ubwina wa Chapanga ukutilongosa tileka uhakau timuwuyila mwene?"},{"book":"Valumi","chapter":"2","verse":"5","text":"Nambu ndava ya ndindani yinu na unonopa wa mitima yinu yangagana kumuwuyila Chapanga, ndi ukujivikila uhamula uvaha mu ligono lila la ligoga la Chapanga, na uhamula waki wewukumganisa peyigubukuliwa."},{"book":"Valumi","chapter":"2","verse":"6","text":"Chapanga yati akuvalipisila kila mundu kuwanangana na matendu gaki."},{"book":"Valumi","chapter":"2","verse":"7","text":"Vandu vala veviyendelela kukita gabwina, kuni vigana utopesa ukulu na wumi wangahalabika, vandu ava Chapanga yati akuvapela wumi wa magono goha gangali mwishu."},{"book":"Valumi","chapter":"2","verse":"8","text":"Nambu vala vevilanda mambu gavi vene na vala vevibela uchakaka muni valanda uhakau, vandu avo Chapanga yati akuvahamula chakaka kwa ligoga laki likulu."},{"book":"Valumi","chapter":"2","verse":"9","text":"Mang'ahiso na lipyanda gakumkolela kila mundu mweikita uhakau, gakuvakolela Vayawudi hoti, kangi kwa vandu vangali Vayawudi."},{"book":"Valumi","chapter":"2","verse":"10","text":"Nambu Chapanga akuvalumba, akuvatopesa na akuvapela uteke vala vevikita gabwina, Vayawudi hoti, na vandu vangali Vayawudi."},{"book":"Valumi","chapter":"2","verse":"11","text":"Muni Chapanga akumbagula lepi mundu yoyoha."},{"book":"Valumi","chapter":"2","verse":"12","text":"Vandu vangali Vayawudi vangaimanya malagizu ga Musa kuni vikita uhakau yati viyaga changamanya malagizu. Na Vayawudi vevimanyili malagizu kuni vikita uhakau yati vihamuliwa kwa Malagizu genago."},{"book":"Valumi","chapter":"2","verse":"13","text":"Muni lepi veviyuwana malagizu ndi vikita gabwina palongolo ya Chapanga, nambu vala vevikamula malagizu ndi veviyidakiliwa kuvya vabwina palongolo ya Chapanga."},{"book":"Valumi","chapter":"2","verse":"14","text":"Vandu vangali Vayawudi vangamanya Malagizu ga Musa, pala pevikita mambu mu uyovelu yevavelikiwi nazu kwa kuwanangana na malagizu vene vilangisa kuvya vamanyili gegiganikiwa kuhenga hati ngati vangamanya malagizu."},{"book":"Valumi","chapter":"2","verse":"15","text":"Ndava muni mwenendu wavi wilangisa malagizu yiyandikwi mu mitima yavi. Mitima yavi yilangisa kuvya lijambu lenili ndi chakaka, muni maholo gavi gilangisa kuvya lukumbi lungi gakuvatakila, na lukumbi lungi gakuvakengelela."},{"book":"Valumi","chapter":"2","verse":"16","text":"Aga yati gihumalila ligono Chapanga peihamula mambu ga mfiyu ga vandu mu njila ya Yesu Kilisitu ngati chelijova Lilovi la Bwina lenivakokosili."},{"book":"Valumi","chapter":"2","verse":"17","text":"Hinu veve mweukujikemela Myawudi, ukuyihuvalila malagizu ga Musa na kumekela kuvya wa mundu wa Chapanga."},{"book":"Valumi","chapter":"2","verse":"18","text":"Ukugamanya gala geigana Chapanga ugakitayi na uhotola kuhagula gabwina muni malagizu gakuwulili,"},{"book":"Valumi","chapter":"2","verse":"19","text":"veve ujilola kuvya chilongosi wa vandu ngalola na lumuli kwa vala vevavi kuchitita,"},{"book":"Valumi","chapter":"2","verse":"20","text":"veve ndi muwula wa vayimu na muwula wa vandu vangakangala. Ndava muni uholalela mu malagizu weuvinayu luhala lwoha na chakaka."},{"book":"Valumi","chapter":"2","verse":"21","text":"Ndi veve ukuvawula vangi, ndava kyani ukujiwula lepi wamwene? Ukuvakokosela vangi vakotoka kuyiva ndava kyani wamwene uyiva?"},{"book":"Valumi","chapter":"2","verse":"22","text":"Ujova, “Mkoto kukita ugoni,” Ndava kyani wamwene ugonekana? Ukuyivenga michapanga ya vimong'omong'o nambu wamwene uyingila na kuyiva vindu munyumba za michapanga?"},{"book":"Valumi","chapter":"2","verse":"23","text":"Umeka ngati uvi na malagizu ga Chapanga, ndava kyani wamwene ukumvevesa Chapanga na kudenya Malagizu gaki?"},{"book":"Valumi","chapter":"2","verse":"24","text":"Vandu vangali Vayawudi vakuliliga liina la Chapanga “Ndava ya matendu ginu nyenye Vayawudi.”"},{"book":"Valumi","chapter":"2","verse":"25","text":"Kudumula jandu ngalivii lijambu labwina ngati wikamula Malagizu ga Chapanga, nambu ngati widenya Malagizu ndi ngausigalili changali kudumula jandu."},{"book":"Valumi","chapter":"2","verse":"26","text":"Mundu angali myawudi mweangadumula jandu akakitayi ngati Malagizu gigana wuli, yati ivalangiwa lepi ngati mundu mweadumwili jandu?"},{"book":"Valumi","chapter":"2","verse":"27","text":"Vandu vangali Vayawudi vala vangadumuliwa jandu, vikamula Malagizu yati vakuvahamula nyenye Vayawudi muni mukamula lepi Malagizu, hati ngati muvi nagu malagizu gegayandikwi na mudumuliwi jandu."},{"book":"Valumi","chapter":"2","verse":"28","text":"Ndi kujova, mundu ivya lepi Myawudi wa chakaka kwa kulolekana chakuvala amala mundu ivya lepi Myawudi wa chakaka, kwa kudumuliwa jandu."},{"book":"Valumi","chapter":"2","verse":"29","text":"Myawudi wa chakaka ndi yula mweavili myawudi cha mugati, ndi mweadumwili jandu mu mtima. Lihengu lenili ndi la Mpungu wa Chapanga, lepi lijambu la malagizu gayandikwi. Mundu wa naha yati ilumbiwa na Chapanga ndi lepi na vandu."}]}