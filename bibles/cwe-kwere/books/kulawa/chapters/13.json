{"data":[{"book":"Kulawa","chapter":"13","verse":"1","text":"Mndewa Mulungu kamulongela Musa,"},{"book":"Kulawa","chapter":"13","verse":"2","text":"“Nisagulile wana chaudele wose wa chilume wawe wangu, mana wa Waisilaili na wa wanyama ni wangu.”"},{"book":"Kulawa","chapter":"13","verse":"3","text":"Musa kawalongela wanhu, “Mukumbuke siku ino, siku yomusegezigwe muna iisi ya Misili, isi yomukalile watumwa. Mana Mndewa Mulungu kamulavani kwa udahi wake mkulu, muna isiku ino sekemuje magate yagumigwe lusu."},{"book":"Kulawa","chapter":"13","verse":"4","text":"Diyelo muna umwezi wa Abibu, mwizasegela muna iisi ya Misili."},{"book":"Kulawa","chapter":"13","verse":"5","text":"Mndewa Mulungu vondayawagaleni muna iisi ya Wakanaani na Wahiti na Waamoli na Wahivi na Wayebusi, isi ija yoyawalahile kuweng'ha wasaho zenu, isi ili na ulongo unogile. Molondeka kuditenda dugila dino chila mwaka muna umwezi uno."},{"book":"Kulawa","chapter":"13","verse":"6","text":"Kwa siku saba muje magate hayagumigwe lusu, muna isiku ya saba mwizatenda dugila da hishima kwa Mndewa Mulungu."},{"book":"Kulawa","chapter":"13","verse":"7","text":"Kwa siku saba hamulondeka kuja magate yagumigwe lusu. Magate yagumigwe lusu hebu lusu, sekeviwoneke kumwenu na muna iisi yenu yose."},{"book":"Kulawa","chapter":"13","verse":"8","text":"Na mwizawalongela wanenu siku ijo kuwa ni kwa ichimu cha yoyawatendeleni Mndewa Mulungu viyamulavileni muna iisi ya Misili."},{"book":"Kulawa","chapter":"13","verse":"9","text":"Dugila dino dizakuwa lukumbuso fana chilaguso muna yamakono yenu hebu muna ivihanga venu, muladi siku zose chiwakumbuse kulonga malagilizo ya Mndewa Mulungu. Mana Mndewa Mulungu kamulavani muna iisi ya Misili kwa udahi wake mkulu."},{"book":"Kulawa","chapter":"13","verse":"10","text":"Ivo molondeka mutende dugila dino lusita lwikigwe chila mwaka.”"},{"book":"Kulawa","chapter":"13","verse":"11","text":"“Lusita Mndewa Mulungu vondayakugale muna iisi ya Kanaani, kezamwing'hani fana viyakulahile weye na wasaho zako,"},{"book":"Kulawa","chapter":"13","verse":"12","text":"kolondeka kumwing'ha Mndewa Mulungu chila chaudele wako wa chilume. Waudele wose wa chilume wa wanyama wako wezakuwa wa Mndewa Mulungu."},{"book":"Kulawa","chapter":"13","verse":"13","text":"Mbali chaudele wa chihongwe kwizamkombola kwa kuliha mwanang'hondolo, mbali one hudaha kutenda ivo, kwizamkoma kwa kumbena isingo yake. Iviya kwizamkombola chila mwanago chaudele wa chilume."},{"book":"Kulawa","chapter":"13","verse":"14","text":"“Hamwande mwanago yahakuuza fambulo da chinhu chino, kwizamulongela, ‘Mndewa Mulungu kachilava muna iisi ya Misili kwa udahi wake mkulu, kachisegeza muna iisi ya Misili kochikalile watumwa."},{"book":"Kulawa","chapter":"13","verse":"15","text":"Lusita mfalume wa Misili viyakalile na moyo mdala kalema kuchilekela chihite, Mndewa Mulungu kawakoma chila chaudele wa chilume muna iisi ya Misili, wanhu na wanyama. Lekamana chomulavila nhambiko ya mnyama mulume Mndewa Mulungu, mbali chowakombola wanetu wa chilume."},{"book":"Kulawa","chapter":"13","verse":"16","text":"Chino chizakuwa fana chilaguso muna umkono wako na chilaguso muna ichihanga chako, kuwa Mndewa Mulungu kachilava muna iisi ya Misili kwa udahi wake mkulu.’ ”"},{"book":"Kulawa","chapter":"13","verse":"17","text":"Mfalume wa Misili viyawalekele wanhu wahite, Mulungu halondile wafosele nzila ihitile isi ya Wafilisiti, ingawa ikala nzila ikanhize. Mulungu kalonga, “One kuhawa na ng'hondo, wezadaha kugalula magesa yawo na kubwela Misili.”"},{"book":"Kulawa","chapter":"13","verse":"18","text":"Mbali Mulungu kawafoseza Waisilaili kuna inzila nhali kufosela muichuwala, kuhita bahali ya Shamu. Waisilaili wasegela Misili kuno waisasala kwa ng'hondo."},{"book":"Kulawa","chapter":"13","verse":"19","text":"Musa kaisola mivuha ya Yosefu, fana viya Yosefu viyalagilize lusita yang'hali hanadanganika. Kawalahiza Waisilaili, kalonga, “Mulungu vondayamulaveni, molondeka muipape mivuha yangu musegele nayo.”"},{"book":"Kulawa","chapter":"13","verse":"20","text":"Waisilaili wasegela Sukosi na weka lago uko Esamu muimhaka ya ichuwala."},{"book":"Kulawa","chapter":"13","verse":"21","text":"Imisi Mndewa Mulungu kawalongolela muna yamawingu yalingile fana mhanda kuwalagusa nzila, ichilo kawalongolela muna umoto ulingile fana mhanda kuweng'ha bung'hulo, muladi wadahe kugenda imisi na ichilo."},{"book":"Kulawa","chapter":"13","verse":"22","text":"Mawingu yalingile fana mhanda lusita lwa imisi na moto ulingile fana mhanda lusita lwa ichilo, havilekile kuwalongolela Waisilaili."}]}