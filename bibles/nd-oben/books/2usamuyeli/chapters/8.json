{"data":[{"book":"2 USamuyeli","chapter":"8","verse":"1","text":"Ngokuqhubeka kwesikhathi uDavida wawehlula amaFilistiya wawanqoba, wathumba iMethegi Ama eyayiphethwe ngamaFilistiya."},{"book":"2 USamuyeli","chapter":"8","verse":"2","text":"UDavida njalo wehlula amaMowabi. Wawalalisa phansi emhlabathini wawalinganisa ngobude bentambo. Zonke izilinganiso ezimbili zawo zabulawa, kwathi isilinganiso sesithathu sayekelwa siphila. Ngakho amaMowabi abuswa nguDavida athela imithelo kuye."},{"book":"2 USamuyeli","chapter":"8","verse":"3","text":"UDavida wabuya wahlasela wanqoba uHadadezeri indodana kaRehobhi, inkosi yaseZobha, lapho aya khona ukuyavuselela umbuso wakhe ngaseMfuleni iYufrathe."},{"book":"2 USamuyeli","chapter":"8","verse":"4","text":"UDavida wathumba izinqola zakhe zokulwa eziyinkulungwane, labatshayeli bazo abazinkulungwane eziyisikhombisa, lezinkulungwane ezingamatshumi amabili zamabutho ahamba ngenyawo. Waquma imisipha yamabhiza wonke adonsa izinqola zokulwa ngaphandle kwalikhulu."},{"book":"2 USamuyeli","chapter":"8","verse":"5","text":"Kwathi ama-Aramu aseDamaseko efika ukuzoncedisa uHadadezeri inkosi yaseZobha, uDavida wabulala azinkulungwane ezingamatshumi amabili lambili zawo."},{"book":"2 USamuyeli","chapter":"8","verse":"6","text":"Wabeka inkamba zamabutho okulinda elizweni lama-Aramu eDamaseko, kwathi ama-Aramu aba ngaphansi kombuso wakhe aletha imithelo. UThixo wamnika ukunqoba uDavida loba kungaphi lapho aya khona."},{"book":"2 USamuyeli","chapter":"8","verse":"7","text":"UDavida wathatha amahawu egolide eziphathamandla zikaHadadezeri wawasa eJerusalema."},{"book":"2 USamuyeli","chapter":"8","verse":"8","text":"Kusukela eThebha kanye laseBherothayi, imizi eyayingekaHadadezeri, inkosi uDavida yathatha khona ithusi elinengi kakhulu."},{"book":"2 USamuyeli","chapter":"8","verse":"9","text":"Lapho uTowu inkosi yaseHamathi isizwe ukuthi uDavida wayelehlule lonke ibutho likaHadadezeri,"},{"book":"2 USamuyeli","chapter":"8","verse":"10","text":"wathumela indodana yakhe uJoramu enkosini uDavida ukuyambingelela lokuyamenzela amhlophe ngokunqoba kwakhe uHadadezeri empini, owayesilwa impi loTowu. UJoramu wamlethela izitsha zesiliva lezegolide kanye lezethusi."},{"book":"2 USamuyeli","chapter":"8","verse":"11","text":"Inkosi uDavida yazahlukanisela uThixo lezo zinto njengalokhu ayekwenze ngesiliva legolide okwavela kuzozonke izizwe ayezehlule:"},{"book":"2 USamuyeli","chapter":"8","verse":"12","text":"I-Edomi leMowabi, ama-Amoni lamaFilistiya kanye lama-Amaleki. Wanikela lempango eyathathwa kuHadadezeri indodana kaRehobhi, inkosi yaseZobha."},{"book":"2 USamuyeli","chapter":"8","verse":"13","text":"UDavida waba lodumo emva kokubuya kwakhe evela kulwa lama-Edomi azinkulungwane ezilitshumi lasificaminwembili eSigodini seTswayi."},{"book":"2 USamuyeli","chapter":"8","verse":"14","text":"Wabeka inkamba zamabutho okulinda kulolonke elase-Edomi, njalo wonke ama-Edomi abuswa nguDavida. UThixo wamnika ukunqoba uDavida loba kungaphi lapho aya khona."},{"book":"2 USamuyeli","chapter":"8","verse":"15","text":"UDavida wabusa kulolonke elako-Israyeli, esenza okuqondileyo lokulungele abantu bakhe bonke."},{"book":"2 USamuyeli","chapter":"8","verse":"16","text":"UJowabi indodana kaZeruya wayephethe amabutho; uJehoshafathi indodana ka-Ahiludi wayengumabhalane;"},{"book":"2 USamuyeli","chapter":"8","verse":"17","text":"uZadokhi indodana ka-Ahithubi lo-Ahimeleki indodana ka-Abhiyathari babengabaphristi; uSeraya wayengumabhalane;"},{"book":"2 USamuyeli","chapter":"8","verse":"18","text":"uBhenaya indodana kaJehoyada wayephethe amaKherethi lamaPhelethi; amadodana kaDavida ayengabaphristi."}]}