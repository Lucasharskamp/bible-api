{"data":[{"book":"Matiyu","chapter":"28","verse":"1","text":"Malabu lɔxɔɛ kuye iba, sande lɔxɔɛ subaxɛ ma, Mariyama Magidalaka nun boore Mariyama, e naxa siga gaburi matode."},{"book":"Matiyu","chapter":"28","verse":"2","text":"Na tɛmui, bɔxi naxa sɛrɛn sɛnbɛ ra, barima Marigi xa malekɛ nde nu bara goro keli koore, a gɛmɛ maɲindigilin, a a ba gaburi dɛ ma, a fa dɔxɔ a fari."},{"book":"Matiyu","chapter":"28","verse":"3","text":"Malekɛ nu yanbama alɔ seyamakɔnyi, a xa sosee nu fiixɛ fɔɛn."},{"book":"Matiyu","chapter":"28","verse":"4","text":"Sɔɔri naxee nu na kantafe, e naxa gaaxu han e sɛrɛn, e lu alɔ faxamixie."},{"book":"Matiyu","chapter":"28","verse":"5","text":"Kɔnɔ malekɛ naxa a masen ginɛe bɛ, «Wo naxa gaaxu, barima n a kolon wo na Isa nan fenfe, e naxan banban wuri magalanbuxi ma."},{"book":"Matiyu","chapter":"28","verse":"6","text":"A mu be, a bara keli faxɛ ma, alɔ a a fala ki naxɛ. Wo fa, wo a mato a nu saxi dɛnnaxɛ."},{"book":"Matiyu","chapter":"28","verse":"7","text":"Wo man xa siga mafuren, wo sa a masen a fɔxirabirɛe bɛ, ‹A bara keli faxɛ ma. A na sigafe wo ya ra Galile. Wo a toma mɛnni nɛ.› A tan nan na ki, n bara a ragbilen wo ma.»"},{"book":"Matiyu","chapter":"28","verse":"8","text":"Ginɛe naxa e xulun, e keli gaburi yire, gaaxui nun sɛɛwɛ gbegbe ra, e siga e gi ra na xibaaru masende Isa fɔxirabirɛe bɛ."},{"book":"Matiyu","chapter":"28","verse":"9","text":"Kɔnɔ Isa naxa e ralan, a e xɛɛbu, «Wo mama.» E to e maso a ra, e naxa suyidi a bɛ, e a sanyie suxu."},{"book":"Matiyu","chapter":"28","verse":"10","text":"Isa naxa a masen e bɛ, «Wo naxa gaaxu. Wo sa a fala n ngaxakerenyie bɛ e xa siga Galile. E n toma mɛnni nɛ.»"},{"book":"Matiyu","chapter":"28","verse":"11","text":"Ginɛe nu sigafe tɛmui naxɛ, sɔɔri nde naxee nu gaburi kantafe, e naxa so taa kui. Fe naxan birin naba, e naxa sa a dɛntɛgɛ sɛrɛxɛdubɛ kuntigie bɛ."},{"book":"Matiyu","chapter":"28","verse":"12","text":"Nee nun forie fan to e malan yire keren, e naxa natɛ tongo, e kɔbiri gbegbe fi sɔɔrie ma"},{"book":"Matiyu","chapter":"28","verse":"13","text":"yi yaamari ra, «Wo xa yi nan fala, ‹Isa fɔxirabirɛe nan fa kɔɛ ra, e a fure muɲa muxu nu na xife tɛmui naxɛ.›"},{"book":"Matiyu","chapter":"28","verse":"14","text":"Xa a sa li gomina naxa yi fe mɛ, muxu sa wɔyɛnma a bɛ alako sese naxa wo to.»"},{"book":"Matiyu","chapter":"28","verse":"15","text":"Na kui, sɔɔrie naxa kɔbiri rasuxu, e fe birin naba alɔ a falaxi e bɛ ki naxɛ. Na masenyi naxa yensen yɛ Yuwifie tagi. Han to na fe mɛma."},{"book":"Matiyu","chapter":"28","verse":"16","text":"Isa fɔxirabirɛ fu nun kerenyie naxa siga Galile bɔxi ma, e te geya fari Isa dɛnnaxan masen e bɛ."},{"book":"Matiyu","chapter":"28","verse":"17","text":"E to a to, e naxa suyidi a bɛ, kɔnɔ e man nu siikɛxi."},{"book":"Matiyu","chapter":"28","verse":"18","text":"Isa naxa a maso e ra, a a masen e bɛ, «Sɛnbɛ birin bara so n yi ra koore nun duniɲa ma."},{"book":"Matiyu","chapter":"28","verse":"19","text":"Na kui, wo xa siga, wo sa si birin findi n fɔxirabirɛe ra. Wo xa e xunxa ye xɔɔra Baba Ala, a xa Di, nun a Xaxili Sɛniyɛnxi xili ra."},{"book":"Matiyu","chapter":"28","verse":"20","text":"Wo xa e tinkan n ma yaamari birin nabatude. Wo a mato, n na wo fɛ ma tɛmui birin, han duniɲa raɲɔnyi.»"}]}