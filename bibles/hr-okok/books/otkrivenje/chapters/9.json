{"data":[{"book":"Otkrivenje","chapter":"9","verse":"1","text":"Zatrubi peti anđeo. Ugledam zvijezdu koja je pala s neba na zemlju. Dobila je ključ od zjala Bezdana."},{"book":"Otkrivenje","chapter":"9","verse":"2","text":"Kad ga otvori, iz njega sukne dim kao iz goleme peći te zamrači sunce i zrak."},{"book":"Otkrivenje","chapter":"9","verse":"3","text":"Iz dima pak iziđu skakavci koji mogu bosti poput štipavaca."},{"book":"Otkrivenje","chapter":"9","verse":"4","text":"Dobili su zapovijed da ne ude travi ni biljkama ni drveću, već da napadaju ljude koji nemaju Božji pečat na čelu."},{"book":"Otkrivenje","chapter":"9","verse":"5","text":"Ne smiju ubijati ljude, nego ih samo mučiti pet mjeseci. Bol koju nanose slična je boli od uboda štipavca."},{"book":"Otkrivenje","chapter":"9","verse":"6","text":"U te će dane ljudi tražiti smrt, ali ju neće naći, željet će umrijeti, ali će smrt bježati od njih!"},{"book":"Otkrivenje","chapter":"9","verse":"7","text":"Skakavci izgledaju poput konja spremnih za borbu. Na glavama im zlatni vijenci, a lica poput ljudskih."},{"book":"Otkrivenje","chapter":"9","verse":"8","text":"Kosa im duga kao u žena, a zubi poput lavljih."},{"book":"Otkrivenje","chapter":"9","verse":"9","text":"Imaju na sebi željezni oklop, a šum je njihovih krila poput štropota cijele vojske bojnih kola koja juri u boj."},{"book":"Otkrivenje","chapter":"9","verse":"10","text":"Repovima mogu bosti poput štipavaca, žalcima mučiti ljude pet mjeseci."},{"book":"Otkrivenje","chapter":"9","verse":"11","text":"Vođa im je anđeo Bezdana. Na hebrejskome se zove Abadon, a na grčkome Apolion—Uništavač."},{"book":"Otkrivenje","chapter":"9","verse":"12","text":"Jedna strahota prolazi, ali za njom, evo, dolaze druge dvije!"},{"book":"Otkrivenje","chapter":"9","verse":"13","text":"Zatrubi šesti anđeo. Začujem glas iz rogova zlatnoga žrtvenika pred Bogom."},{"book":"Otkrivenje","chapter":"9","verse":"14","text":"Govorio je šestom anđelu koji je imao trublju: “Oslobodi onu četvoricu anđela svezanih na velikoj rijeci Eufratu!”"},{"book":"Otkrivenje","chapter":"9","verse":"15","text":"I odriješena su četiri anđela spremna za taj čas, dan, mjesec i godinu da pobiju trećinu svih ljudi na zemlji."},{"book":"Otkrivenje","chapter":"9","verse":"16","text":"Broj konjaničkih četa iznosio je dvjesto milijuna—čuo sam koliko ih ima."},{"book":"Otkrivenje","chapter":"9","verse":"17","text":"U viđenju sam vidio konje i jahače na njima. Imali su na sebi oklope ognjene, plavetne i sumpornožute boje. Glave konja bile su poput lavljih, a iz usta su im sukljali oganj, dim i sumpor."},{"book":"Otkrivenje","chapter":"9","verse":"18","text":"Trećina ljudi na zemlji poginula je od tih triju pošasti—ognja, dima i sumpora što su konjima sukljali iz usta."},{"book":"Otkrivenje","chapter":"9","verse":"19","text":"Snaga tih konja nije bila samo u ustima već i u repovima. Na njima su imali glave poput zmijskih, koje su udile ljudima."},{"book":"Otkrivenje","chapter":"9","verse":"20","text":"Preostali ljudi, koji nisu poginuli od tih zala, ipak se nisu htjeli obratiti od zlih djela. I dalje su se klanjali zlodusima i idolima—načinjenima od zlata, srebra, mjedi, kamena ili drva—idolima koji ne vide, ne čuju i ne hodaju."},{"book":"Otkrivenje","chapter":"9","verse":"21","text":"Nisu se pokajali za svoja ubojstva, ni vračanja, ni blud, ni krađe."}]}