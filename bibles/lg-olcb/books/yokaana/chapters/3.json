{"data":[{"book":"Yokaana","chapter":"3","verse":"1","text":"Awo waaliwo omukulembeze w’Abayudaaya erinnya lye Nikodemo, Omufalisaayo,"},{"book":"Yokaana","chapter":"3","verse":"2","text":"n’ajja eri Yesu ekiro okwogera naye. N’amugamba nti, “Labbi, tumanyi nti oli muyigiriza eyava eri Katonda kubanga eby’amagero by’okola tewali ayinza kubikola okuggyako nga Katonda ali wamu naye.”"},{"book":"Yokaana","chapter":"3","verse":"3","text":"Yesu n’amuddamu nti, “Ddala ddala nkugamba nti, Omuntu bw’atazaalibwa mulundi gwakubiri tayinza kulaba bwakabaka bwa Katonda.”"},{"book":"Yokaana","chapter":"3","verse":"4","text":"Nikodemo n’amuddamu nti, “Omuntu ayinza atya okuzaalibwa bw’aba nga muntu mukulu? Ayinza okuyingira mu lubuto lwa nnyina omulundi ogwokubiri, n’azaalibwa?”"},{"book":"Yokaana","chapter":"3","verse":"5","text":"Yesu kwe kumuddamu nti, “Ddala ddala nkugamba nti, Okuggyako ng’omuntu azaaliddwa amazzi n’Omwoyo tasobola kuyingira mu bwakabaka bwa Katonda."},{"book":"Yokaana","chapter":"3","verse":"6","text":"Ekizaalibwa omubiri kiba mubiri, n’ekizaalibwa Omwoyo kiba mwoyo."},{"book":"Yokaana","chapter":"3","verse":"7","text":"Noolwekyo teweewuunya kubanga nkugambye nti kibagwanira okuzaalibwa omulundi ogwokubiri."},{"book":"Yokaana","chapter":"3","verse":"8","text":"Empewo ekuntira gy’eyagala, n’owulira okuwuuma kwayo, naye tomanya gy’eva newaakubadde gyegenda; bw’atyo bw’abeera omuntu yenna azaalibwa Omwoyo.”"},{"book":"Yokaana","chapter":"3","verse":"9","text":"Nikodemo n’amubuuza nti, “Ebyo biyinza bitya okubaawo?”"},{"book":"Yokaana","chapter":"3","verse":"10","text":"Yesu n’amuddamu nti, “Ggwe omuyigiriza wa Isirayiri, n’otomanya bintu bino?"},{"book":"Yokaana","chapter":"3","verse":"11","text":"Ddala ddala nkugamba nti twogera kye tumanyi, ne tutegeeza kye twalaba, so temukkiriza bujulirwa bwaffe."},{"book":"Yokaana","chapter":"3","verse":"12","text":"Naye obanga temukkiriza bwe mbabuulira eby’ensi, kale munaasobola mutya okukkiriza bwe nnaababuulira eby’omu ggulu?"},{"book":"Yokaana","chapter":"3","verse":"13","text":"Kubanga tewali muntu eyali alinnye mu ggulu, okuggyako eyava mu ggulu, ye Mwana w’Omuntu."},{"book":"Yokaana","chapter":"3","verse":"14","text":"Era nga Musa bwe yawanika omusota mu ddungu, bwe kityo n’Omwana w’Omuntu kimugwanira okuwanikibwa,"},{"book":"Yokaana","chapter":"3","verse":"15","text":"buli amukkiriza alyoke afune obulamu obutaggwaawo."},{"book":"Yokaana","chapter":"3","verse":"16","text":"“Kubanga Katonda bwe yayagala ensi, bw’atyo n’awaayo Omwana we omu yekka, buli muntu yenna amukkiriza aleme kuzikirira, wabula afune obulamu obutaggwaawo."},{"book":"Yokaana","chapter":"3","verse":"17","text":"Kubanga Katonda teyatuma Mwana we mu nsi kugisalira musango, wabula ensi erokolebwe okuyita mu ye."},{"book":"Yokaana","chapter":"3","verse":"18","text":"Amukkiriza tasalibwa musango, naye atakkiriza gumaze okumusinga kubanga takkiririza mu linnya ly’Omwana oyo omu yekka owa Katonda."},{"book":"Yokaana","chapter":"3","verse":"19","text":"Era guno gwe musango nti: Omusana guzze mu nsi, kyokka abantu ne baagala ekizikiza okusinga omusana, kubanga ebikolwa byabwe bibi."},{"book":"Yokaana","chapter":"3","verse":"20","text":"Buli akola ebibi akyawa Omusana era tajja eri musana, ebikolwa bye bireme okumanyibwa."},{"book":"Yokaana","chapter":"3","verse":"21","text":"Naye buli ajja eri omusana akola eby’amazima, ebikolwa bye bimanyibwe nga byakolerwa mu Katonda.”"},{"book":"Yokaana","chapter":"3","verse":"22","text":"Oluvannyuma lw’ebyo Yesu n’abayigirizwa be ne bajja mu nsi y’e Buyudaaya, n’abeera eyo nabo, era n’abatiza."},{"book":"Yokaana","chapter":"3","verse":"23","text":"Mu kiseera ekyo ne Yokaana yali abatiriza mu Enoni okumpi ne Salimu, kubanga awo waaliwo amazzi mangi, era ng’abantu bangi bajja okubatizibwa,"},{"book":"Yokaana","chapter":"3","verse":"24","text":"olwo nga tannateekebwa mu kkomera."},{"book":"Yokaana","chapter":"3","verse":"25","text":"Ne wabaawo empaka wakati w’abayigirizwa ba Yokaana n’Omuyudaaya ku nsonga ey’okutukuzibwa."},{"book":"Yokaana","chapter":"3","verse":"26","text":"Ne bajja eri Yokaana ne bamugamba nti, “Labbi, omuntu oli gwe wali naye emitala w’omugga Yoludaani, gwe wayogerako, laba abatiza era abantu bonna bagenda gy’ali.”"},{"book":"Yokaana","chapter":"3","verse":"27","text":"Yokaana n’abaddamu nti, “Omuntu tayinza kuba na kintu okuggyako nga kimuweereddwa okuva mu ggulu."},{"book":"Yokaana","chapter":"3","verse":"28","text":"Mmwe mwennyini mukimanyi bulungi nga bwe nabagamba nti, ‘Si nze Kristo.’ Nze natumibwa okumukulembera."},{"book":"Yokaana","chapter":"3","verse":"29","text":"Nannyini mugole ye awasizza, naye mukwano nnannyini mugole ayimirira ng’amuwulidde, era asanyukira nnyo eddoboozi ly’oyo awasizza. Noolwekyo essanyu lyange lituukiridde."},{"book":"Yokaana","chapter":"3","verse":"30","text":"Kimugwanira ye okugulumizibwa naye nze okutoowazibwa."},{"book":"Yokaana","chapter":"3","verse":"31","text":"“Oyo ava mu ggulu, yafuga byonna. Ow’omu nsi, aba wa mu nsi, era ayogera bya mu nsi."},{"book":"Yokaana","chapter":"3","verse":"32","text":"Ye ategeeza ebyo bye yalaba ne bye yawulira, so tewali akkiriza by’ategeeza."},{"book":"Yokaana","chapter":"3","verse":"33","text":"Naye oyo akkiriza by’ategeeza akakasa nti Katonda wa mazima."},{"book":"Yokaana","chapter":"3","verse":"34","text":"Kubanga oyo eyatumwa Katonda ategeeza ebigambo bya Katonda, n’Omwoyo gw’agaba tagerebwa."},{"book":"Yokaana","chapter":"3","verse":"35","text":"Kitaffe ayagala Omwana we era yamukwasa byonna mu mukono gwe."},{"book":"Yokaana","chapter":"3","verse":"36","text":"Oyo akkiriza Omwana alina obulamu obutaggwaawo, naye oyo atakkiriza Mwana, taliraba bulamu era Katonda amusunguwalira.”"}]}