{"data":[{"book":"Johani","chapter":"10","verse":"1","text":"“Ndinokuudzai chokwadi kuti munhu asingapindi mudanga ramakwai napamukova, asi anokwira kuti apinde naparutivi, imbavha uye igororo."},{"book":"Johani","chapter":"10","verse":"2","text":"Munhu anopinda napamukova ndiye mufudzi wamakwai."},{"book":"Johani","chapter":"10","verse":"3","text":"Murindi anomuzarurira musuo, uye makwai anonzwa inzwi rake. Anodana makwai ake nezita agoatungamirira kunze."},{"book":"Johani","chapter":"10","verse":"4","text":"Kana achinge abudisa makwai ake ose, anofamba ari mberi kwawo, uye makwai ake anomutevera nokuti anoziva inzwi rake."},{"book":"Johani","chapter":"10","verse":"5","text":"Asi haatongoteveri mutorwa; asi anotomutiza nokuti haazivi inzwi romweni.”"},{"book":"Johani","chapter":"10","verse":"6","text":"Jesu akataura mufananidzo uyu kwavari, asi havana kunzwisisa zvaakanga achivaudza."},{"book":"Johani","chapter":"10","verse":"7","text":"Naizvozvo Jesu akatizve kwavari, “Ndinokuudzai chokwadi, ndini mukova wamakwai."},{"book":"Johani","chapter":"10","verse":"8","text":"Vose vakanditangira vaiva mbavha namakororo, asi makwai haana kuvanzwa."},{"book":"Johani","chapter":"10","verse":"9","text":"Ndini mukova; ani naani anopinda napandiri achaponeswa. Achapinda agobuda, uye achawana mafuro."},{"book":"Johani","chapter":"10","verse":"10","text":"Mbavha inongouya kuzoba nokuuraya nokuparadza; ini ndakauya kuti ave noupenyu, uye ave nohwakazara."},{"book":"Johani","chapter":"10","verse":"11","text":"“Ndini mufudzi akanaka. Mufudzi akanaka anorasira makwai ake upenyu hwake."},{"book":"Johani","chapter":"10","verse":"12","text":"Mushandi haasi iye mufudzi nomwene wamakwai. Saka paanoona bere richiuya, anosiya makwai obva atiza. Ipapo bere rinobata boka ramakwai uye roaparadzira."},{"book":"Johani","chapter":"10","verse":"13","text":"Munhu uyu anotiza nokuti mushandi zvake uye haana hanya namakwai."},{"book":"Johani","chapter":"10","verse":"14","text":"“Ndini mufudzi wamakwai; ndinoziva makwai angu uye makwai angu anondiziva,"},{"book":"Johani","chapter":"10","verse":"15","text":"Baba sezvavanondiziva uye neni ndichiziva Baba, uye ndinorasira makwai angu upenyu hwangu."},{"book":"Johani","chapter":"10","verse":"16","text":"Ndina mamwe makwai asati ari edanga rino. Naiwo ndinofanira kuauyisawo. Naiwowo achanzwa inzwi rangu, uye achava boka rimwe nomufudzi mumwe chete."},{"book":"Johani","chapter":"10","verse":"17","text":"Chinoita kuti Baba vandide ndechokuti ndinorasira makwai angu upenyu hwangu, uye ndichahutorazve."},{"book":"Johani","chapter":"10","verse":"18","text":"Hakuna munhu angahutora kwandiri, asi ndinohupa pachangu. Ndine simba rokuhurasa uye ndine simba rokuhutorazve. Uyu murayiro ndakaupiwa naBaba.”"},{"book":"Johani","chapter":"10","verse":"19","text":"Ipapo vaJudha vakapesanazve nokuda kwamashoko aya."},{"book":"Johani","chapter":"10","verse":"20","text":"Vazhinji vavo vakati, “Akabatwa nedhimoni uye anopenga. Seiko muchimuteerera?”"},{"book":"Johani","chapter":"10","verse":"21","text":"Asi vamwe vakati, “Aya haangavi mashoko omunhu ane dhimoni. Ko, dhimoni ringasvinudza meso ousingaoni here?”"},{"book":"Johani","chapter":"10","verse":"22","text":"Ipapo Mutambo woKukumikidzwa kweTemberi paJerusarema wakasvika. Yainge iri nguva yechando,"},{"book":"Johani","chapter":"10","verse":"23","text":"uye Jesu akanga ari mutemberi achifamba mubiravira raSoromoni."},{"book":"Johani","chapter":"10","verse":"24","text":"VaJudha vakanga vakamukomba, vakati, “Ucharamba uchitinetsa kusvikira riniko? Kana uri Kristu, tiudze pachena.”"},{"book":"Johani","chapter":"10","verse":"25","text":"Jesu akapindura akati, “Ndakakuudzai, asi hamutendi. Zvishamiso zvandinoita muzita raBaba vangu zvinondipupurira,"},{"book":"Johani","chapter":"10","verse":"26","text":"asi hamutendi nokuti hamusi makwai angu."},{"book":"Johani","chapter":"10","verse":"27","text":"Makwai angu anonzwa inzwi rangu; ini ndinoaziva, uye anonditevera."},{"book":"Johani","chapter":"10","verse":"28","text":"Ndinoapa upenyu husingaperi, uye haatongofi; hakuna munhu angaabvuta muruoko rwangu."},{"book":"Johani","chapter":"10","verse":"29","text":"Baba vangu, ivo vakaapa kwandiri, vakuru kuna vose; hakuna munhu angaabvuta muruoko rwaBaba vangu."},{"book":"Johani","chapter":"10","verse":"30","text":"Ini naBaba tiri vamwe.”"},{"book":"Johani","chapter":"10","verse":"31","text":"VaJudha vakanongazve matombo kuti vamutake,"},{"book":"Johani","chapter":"10","verse":"32","text":"asi Jesu akati kwavari, “Ndakakuratidzai mabasa esimba mazhinji kubva kuna Baba. Nderipiko basa ipapa ramunoda kunditakira namabwe?”"},{"book":"Johani","chapter":"10","verse":"33","text":"Vakamupindura vachiti, “Hatisi kukutakira basa ripi zvaro ipapa, asi nokuda kwokumhura Mwari, nokuti iwe, munhuwo zvake, unozviti uri Mwari.”"},{"book":"Johani","chapter":"10","verse":"34","text":"Jesu akavapindura akati, “Ko, hazvina kunyorwa here muMurayiro wenyu, kuti ‘Ndakati muri vamwari’?"},{"book":"Johani","chapter":"10","verse":"35","text":"Kana akavaidza ‘vamwari,’ avo shoko raMwari rakasvika kwavari, uye Rugwaro harungaputswi,"},{"book":"Johani","chapter":"10","verse":"36","text":"zvakadii kuno uyo akatsaurwa naBaba saiye wavo chaiye uye wavakatuma panyika? Seiko muchindipomera mhosva yokumhura, zvandati, ‘Ndiri Mwanakomana waMwari’?"},{"book":"Johani","chapter":"10","verse":"37","text":"Musanditenda kana ndisina kuita zvinoitwa naBaba vangu."},{"book":"Johani","chapter":"10","verse":"38","text":"Asi kana ndichizviita, kunyange dai musinganditendi, tendai mabasa esimba, kuti mugoziva uye mugonzwisisa kuti Baba vari mandiri, uye ini ndiri muna Baba.”"},{"book":"Johani","chapter":"10","verse":"39","text":"Vakaedzazve kumubata, asi akavapunyuka."},{"book":"Johani","chapter":"10","verse":"40","text":"Ipapo Jesu akayambuka Jorodhani kunzvimbo yakanga ichibhabhatidzira Johani pamazuva okutanga. Akagara ikoko"},{"book":"Johani","chapter":"10","verse":"41","text":"uye vanhu vazhinji vakauya kwaari. Vakati, “Kunyange zvake Johani asina kumboita mabasa esimba, zvose zvakataurwa naJohani pamusoro pomurume uyu zvaiva zvechokwadi.”"},{"book":"Johani","chapter":"10","verse":"42","text":"Uye panzvimbo iyo, vazhinji vakatenda kuna Jesu."}]}