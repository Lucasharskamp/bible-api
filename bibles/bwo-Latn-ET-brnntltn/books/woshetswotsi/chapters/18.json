{"data":[{"book":"Woshetswotsi","chapter":"18","verse":"1","text":"Maniyere hakon P'awlos Atenitse tuut K'orontosi bíami,"},{"book":"Woshetswotsi","chapter":"18","verse":"2","text":"Manoke P'ant'os datsatse shuwek wottso Ak'ili eteetso Ayhudi ash iko b́daatsi, Rom naashi naasho K'elawudiwos Ayhudi jamo Romitse bokeshetuwok'o azazat b́ teshtsotse Ak'il b́ máátsu P'rsk'lntoon It'aaliyitse manoora b́waa, mann P'awlos book amt bonton b́daneyi,"},{"book":"Woshetswotsi","chapter":"18","verse":"3","text":"B́fiino ari bokok'o dunkani shipo b́teshtsotse bonton towaat beedek'tn b́fiinefo."},{"book":"Woshetswotsi","chapter":"18","verse":"4","text":"Sanbati aaw aawonowere ayhudiwots Ik' k'oni mootse datseyar mooyr ayhudiwotsnat Grik dats ashuwots keewman bo dek'etwok'o b́wooshfoni."},{"book":"Woshetswotsi","chapter":"18","verse":"5","text":"Silasnat T'imotiwosn Mek'odonitse bowatsok'on P'awlos «Iyesusye Mesihyoniye» eton ayhudiwotssh kup'dek't gawefetst daniyoke bíaawu jamo b́beshifoni b́tesh."},{"book":"Woshetswotsi","chapter":"18","verse":"6","text":"Ernmó bín k'efat boc'ashor b́ tahatsi k'úndo tebatt «Eshe itats angsheyal it took t'afiyonee! taan bítse aateratse, haniyak Ik' ash woterawwotsok k'ay ametuwe!» bí eti."},{"book":"Woshetswotsi","chapter":"18","verse":"7","text":"Mann boatse k'aleyat Titos Iyost'osi eteets asho mook k'azbiami, ashaan Ik'o Ik'if asha b́tesh, b́moonwere ayhudiwots Ik' k'oni mooniyere beshaatni b́tesh."},{"book":"Woshetswotsi","chapter":"18","verse":"8","text":"K'ersp'osi eteefo ayhudiyots Ik' k'oni maa jishiruwo b́meytsi ash jamonton Doonzo bíamani, ay K'orontos ashuwotswere P'awlos b́ keewufere shisht amanat bogúpeyi."},{"book":"Woshetswotsi","chapter":"18","verse":"9","text":"Doonzonuwere t'ú bek'on P'awlossh hank'o bíeti, «Shatk'aye, keewwe, s'k etk'aye,"},{"book":"Woshetswotsi","chapter":"18","verse":"10","text":"Taaye neentonye tfa'oni, kitanitsere ay asho tdetstsotse gondo niyats betsosh falituwo konuworu aaliye.»"},{"book":"Woshetswotsi","chapter":"18","verse":"11","text":"Mansh P'awlos Ik' aap'o ashuwotssh danifere ik natonat badosh manoke b́teshi."},{"book":"Woshetswotsi","chapter":"18","verse":"12","text":"Galiyos Akayiya datso altsi wotat b́ naashor ayhudiyots ik wotdek't P'awlosats botuwi, angshituwots shinatso bín dek'amt,"},{"book":"Woshetswotsi","chapter":"18","verse":"13","text":"«Ashaan Muse nemo b́ k'efts weratse ashuwots Ik'o bo ik'ituwok'o b́ woshiri!» boeti."},{"book":"Woshetswotsi","chapter":"18","verse":"14","text":"P'awlos boosh aaniyosh k'andek't b́befere Galyos ayhudiwotssh hank'owa bíet, «It Ayhudi jirwotso! itats gondo wee weralo finere wotink'ere it t'intsts s'aamiyo k'amde tk'ebank'oni b́teshi,"},{"book":"Woshetswotsi","chapter":"18","verse":"15","text":"Ernmó aap'uwotsnat shúts jango it nemi jangosha it mooshiri wotiyal man it took kis'e, taa keewanotsats angshosh geeratse.»"},{"book":"Woshetswotsi","chapter":"18","verse":"16","text":"Hank'o ett moosh mooshiruwoke boon b́kishi."},{"book":"Woshetswotsi","chapter":"18","verse":"17","text":"Manoor jamwots ayhudiyots Ik' k'oni maa jishiruwo Sostensn detsdek'et angishiruwots shinatse boojot'i, jaman b́wotefere Galyos kis'odeshatse."},{"book":"Woshetswotsi","chapter":"18","verse":"18","text":"P'awlos eshuwotsnton ay aawosh K'orontosi b́teshiyakon jamiyere Soriyo maants bíami, P'irsk'lnat Ak'iln bíntoni boteshi, ernmó wosho b́detstsotse bíamoniyere shinon Knkiriya eteyiru datsatse b́tooko b́ s'ageyi."},{"book":"Woshetswotsi","chapter":"18","verse":"19","text":"Efesoni bobodtsok'ono P'rsk'lonat Ak'ilon manoke oori bok'ri, bímó Ayhudi Ik' k'oni moots kindt ayhudiyotssh keewo b́ keewufoni."},{"book":"Woshetswotsi","chapter":"18","verse":"20","text":"Ay aawosh bonton b́teshetuwok'o bok'oniyalor eekeratse."},{"book":"Woshetswotsi","chapter":"18","verse":"21","text":"Ernmó «Ik'o bí eteetka wotiyal k'oshoor itok aanarr weetuwe» etk'raat Efesonitsere markabots kinddek't k'azbíami."},{"book":"Woshetswotsi","chapter":"18","verse":"22","text":"K'isarimaantsowere b́bodtsok'on maniyere Iyerusalem maants kesht Ik'i meyitsi ashuwotssh jamo b́ t'intsiyakon aanat Ans'okiyi maants k'az b́ oot'i."},{"book":"Woshetswotsi","chapter":"18","verse":"23","text":"Manoknowere muk'i b́teshi, maniyere hakon Gelatiynat Frgiy datsatse ikoke tuut ikok gúúrefetst amantsuwotsi b́ kup'iyi."},{"book":"Woshetswotsi","chapter":"18","verse":"24","text":"Iskndri datsatse shuwetso Ap'losi eteets Ayhudi asho Efesoni b́weyi, bí S'ayin mas'aafwotsi t'iwintsdek't dankoonat noon keewonowere sheengshdek't keewo falk asha b́tesh."},{"book":"Woshetswotsi","chapter":"18","verse":"25","text":"Doonzo weerindi jangonowere dandek't S'ayin shayronowere aat'k wotat Iyesus jangonowere kaatsdek' nabfetst b́danifoni, wotowa eree bí b́danfo Yohans gupo s'uzi b́tesh."},{"book":"Woshetswotsi","chapter":"18","verse":"26","text":"Bí ááwushuk'on ayhudiwots Ik' k'oni mootse keewo dek't b́tuwi, ernmó P'rsk'ilnat Ak'iln b́ keewiruwo boshishtsok'on bo gal dek'amt Ik'i weero baltsoniyere bogo kaatsdek bitsdek't bísh bokitsi."},{"book":"Woshetswotsi","chapter":"18","verse":"27","text":"Ap'los Akayiyo maants amoosh b́gawtsok'oon eshuwots b́keewuman botep'i, Akayiyitse fa'a eshuwots bí sheengon de'er boibituwok'o work'atats guut'ets wosho woshbok'ri, manok b́bodtsok'oonowere Ik'i s'aaton amantsuwotsi wotosh bodtswotsi ayidek' b́ tep'i."},{"book":"Woshetswotsi","chapter":"18","verse":"28","text":"Iyesus Mesihiyo b́wotsok'o S'ain mas'afwotsitse Ik' aap'o biitsdek' keewut kup'ts mooshon ayhudiwotsi b́ da'afoni."}]}