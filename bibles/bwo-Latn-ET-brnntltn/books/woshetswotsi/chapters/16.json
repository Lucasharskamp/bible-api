{"data":[{"book":"Woshetswotsi","chapter":"16","verse":"1","text":"P'awlos Derbenat Lst'ra maants bíami, Lst'rn T'imotiwosi eteets amants jawets iko fa'e b́tesh, bínd ayhudiyi ash wotat amank krstiyani btesh, b́ nihmó Grik dats asha b́ tesh."},{"book":"Woshetswotsi","chapter":"16","verse":"2","text":"T'imotiyos Lst'ronat Ik'oniyonitse fa'a eeshuwwotsokere sheeng shútso detsfe b́ teshi."},{"book":"Woshetswotsi","chapter":"16","verse":"3","text":"P'awlos T'imotiyosi de'er amo b́getsotse manokere beyru ayhudiwotsatse tuutson gofo b́ ametuwok'o b́woshi, mank'o b́ k'aluwere bo T'imotiyos nih Giriki dats ash b́ woto bodantsotse bojangosha etniye."},{"book":"Woshetswotsi","chapter":"16","verse":"4","text":"P'awlosnat Silasn kit kitotse beshefetst Iyerusalemn fa'a woshetswotsnat eenashuwotsn eteets nemo amantsuwotssh bodanifere b́teshi, finatsowere bojitsituwok'o boosh bogawifere bo teshi."},{"book":"Woshetswotsi","chapter":"16","verse":"5","text":"Mansh Ik' moowwots imnetiyon kup'bowutsi, botaawonúwere dabfere bí'amiri."},{"book":"Woshetswotsi","chapter":"16","verse":"6","text":"P'awlosnat Silasn Isiyi datsatse Ik'i aap'o bokeewurawok'o S'ayn shayiro boosh b́ bazitsotse Frgyiyinat Gelatiyi daarok k'az bobeshi,"},{"book":"Woshetswotsi","chapter":"16","verse":"7","text":"Misiyi daarok bobodtsok'on Bitanimaants amoosh gawtni botesh, ernmó Iyesusko S'ayin shayro man maants boametuwok'o eekeratse."},{"book":"Woshetswotsi","chapter":"16","verse":"8","text":"Mansh Misya weeron beshat T'iroadi bo oot'iye."},{"book":"Woshetswotsi","chapter":"16","verse":"9","text":"Manoke t'ú Mek'edoni ash iko need'dek't «Mek'edoni maants kimr noon te'úwe!» ett bín b́ k'onfere bek'on b́bek'i."},{"book":"Woshetswotsi","chapter":"16","verse":"10","text":"P'awlos bek'man b́bek'iyakon manoor Mek'edoni maants amoosh no geyi, Man b́wotuwere Mek'edoni ashuwotsshowere doo shishiyo nodaniyituwok'o Doonzo noon b́ s'eegtsok'o nodani."},{"book":"Woshetswotsi","chapter":"16","verse":"11","text":"T'iroadiyere Markabats keshdek'at kááwon Samtrak'e maants noami, yaats guurok'on Nap'ule maants no ami."},{"book":"Woshetswotsi","chapter":"16","verse":"12","text":"Maniyere tuwat Filip'isyosits nobodi, Filip'isyus Mek'edonitse fa'a kit eenunat Rom dats ashuwots dets bodek'ts datsi b tesh, kitmanitsnowere muk' aawwotsi nobeshi."},{"book":"Woshetswotsi","chapter":"16","verse":"13","text":"Sanbati aawotsowere Ik' k'onosh boko'efok kitoniyere úratse fa'a foki gúrok noo ami, manoke bedek'at ko'edek'ts máátsuwotssh Ik'i aap'o nodaniyi."},{"book":"Woshetswotsi","chapter":"16","verse":"14","text":"Nokeewirman k'ebiru máátswotsitsere iku Tiyat'ros kitotse shuwetsu tahi biro jaakiru Lidiya eteets máátsu fa'a b teshi, biwere Ik' Ik'iru máátsiye b teshi, doonzo b nibo bish b́ k'eshtsotse P'awlos bíaap'iru b k'ebfere b teshi,"},{"book":"Woshetswotsi","chapter":"16","verse":"15","text":"Binat b meyitsi fa'a ash jamwots bo gupeyakon, «Doonzo ti amantso arik b́woto itkitsitka wotiyal waar t moots beewere,» etaat kup'idek'at noon b k'oni."},{"book":"Woshetswotsi","chapter":"16","verse":"16","text":"Ik aawu Ik' k'oneyiruwok noamfere shino maants wotit keewo keewit kim shayiro biyatse fa'a ik'ets Gon baarna'ú weerindatse noon b datsi, Gonmanuwere Ik'o oot'at b doonzotssh ay oot'o b datsifo b teshi."},{"book":"Woshetswotsi","chapter":"16","verse":"17","text":"Biwere noonat P'awlosn shuutso shoydek'at sha'at, «Ashaanots een Ik'o gutswotsiye! boowere kash weerindo itsh keewitúnee!» etaat b kuhefooni."},{"book":"Woshetswotsi","chapter":"16","verse":"18","text":"Hanoewre ay aawosh aani aani bk'alfoni, P'awlosmó nibok'úúnwutsat wongr et aanat kiimshayirman «Iyesus Krstos shútson biatsotse nkeshetuwok'o neen azazere!» bí eti. Kim sharonuwere manoor k'azb́keshi."},{"book":"Woshetswotsi","chapter":"16","verse":"19","text":"Bin keezfwotswere b weeron bodatsit oot'o boatse k'ut'b́wtstsok'o bek'bok'rtsok'on P'awlosnat Silasn detsbodek'i, geetsferowere jebomaants dek'amt naashwots shinats t'intsbok'ri."},{"book":"Woshetswotsi","chapter":"16","verse":"20","text":"Rom dats naashuwotsokowere dek'wat hank'o boeti, «Ashaanots Ayhudi jírnee, no kitotsnowere dimbro botuziri,"},{"book":"Woshetswotsi","chapter":"16","verse":"21","text":"Noo Rom dats ashuwots dek'o nofalrawu niwo noosh bodaniyiri.»"},{"book":"Woshetswotsi","chapter":"16","verse":"22","text":"Ashjamonwere ik wotdek't boats b́tuwi."},{"book":"Woshetswotsi","chapter":"16","verse":"23","text":"Ayidek't botogeyi hakon t'ip'moots kindsh bok'iri, tipi maa kotiruwonuwere k'up'ide boon b́kotetuwok'o azazk'reyi,"},{"book":"Woshetswotsi","chapter":"16","verse":"24","text":"Kotiruwo azazetsman b́dek'iyakon, tipi maaman gitsotsi kayuts boon kindsh b́k'ri, botufonowere gindonat gindi dagots detsidek't tipb́k'ri."},{"book":"Woshetswotsi","chapter":"16","verse":"25","text":"T'ú Taali titso maantsowere P'awlosnat Silasn Ik' k'ononat dubon Ik'o údfetstni boteshi, tipeets k'oshuwotswere bóóna bok'ebiri botesh."},{"book":"Woshetswotsi","chapter":"16","verse":"26","text":"Gawerawonowere tipimaaman b́ned'oko b́gaahefetsosh een dats shek'eyo wotb́wtsi, fengesh jamwotswere k'eshebowutsi, tipetswotsi boon tipeets habiliyo ik ikon bish b́wutsi."},{"book":"Woshetswotsi","chapter":"16","verse":"27","text":"Kotiruwonuwere b́tokrootse tuut tipimaa fengesuwots k'eshewutsat boere bek't tipetswots k'azbokeshtsok'o bísh bíarere b́ tooko úd'osh b́shiko kaas'b́dek'i,"},{"book":"Woshetswotsi","chapter":"16","verse":"28","text":"Ernmó P'awlos, «No no únetswor hanok noone! manshe ntokats gondofink'aye!» ett k'aar eenon b́kúhi."},{"book":"Woshetswotsi","chapter":"16","verse":"29","text":"Manoor kotiruwo c'eesho de'eweetuwok'o wosht gitsots b́kindi, k'eewufetst P'awlosnat Silasn tufi shirots b́baron gúp'nb́wútsi."},{"book":"Woshetswotsi","chapter":"16","verse":"30","text":"Úrats boon kishdekt «T Doonzotso! kashosh eegk'ale taan b́geyiyti?» bí eti."},{"book":"Woshetswotsi","chapter":"16","verse":"31","text":"Bowere «Doonzo Ieyesusn amanowe, kashituwune, nmeyitsi ashuwotswere kashitúne» boeti."},{"book":"Woshetswotsi","chapter":"16","verse":"32","text":"Doonzo aap'onowere bínat b́meyitse fa'a jamwotssh bokeewi."},{"book":"Woshetswotsi","chapter":"16","verse":"33","text":"manoori sa'aton t'úwon tipimo kotiruwo dek'amt bogaawo bo atse b́mashi, manoor bínat b́maa ash jamwots bogúpeyi."},{"book":"Woshetswotsi","chapter":"16","verse":"34","text":"Maniyere hakon P'awlosnat Silasn b́mook dek'amt misho boosh b́t'intsi, Ik'onowere bí amantsosh b́meyitsi ashuwotsnton geneú b́wutsi."},{"book":"Woshetswotsi","chapter":"16","verse":"35","text":"B́ gatstsok'onowere naash naashuwots «Ash manots faksheewunee» ett polisuwotsi bowoshi."},{"book":"Woshetswotsi","chapter":"16","verse":"36","text":"Tipi maa kotfonuwere «It it faksheetuwok'o naash naashuwots asho bowoshtsotse eshe keer jeenon ameree» ett Silassh b́keewi."},{"book":"Woshetswotsi","chapter":"16","verse":"37","text":"P'awlosmó «Rom datsi ashnowotefere nayiralon jebatse noon jot't tipimoots noon kindshrnee. Andowere tipi mootse ááshon nokeshetuwok'owe bok'aliri? Woteratse! bo botookon waar noon kishunee!» ett bíaani."},{"book":"Woshetswotsi","chapter":"16","verse":"38","text":"Poliswots keewuman naash naashuwotssh bokeewi, naah naashuwotswere P'awlosnat Silasn Rom dats ashuwotsi bowoto bodantsok'on shatbowtsi."},{"book":"Woshetswotsi","chapter":"16","verse":"39","text":"Mansh waat naandrone ett aatt tipimootse boon kishbok'ri, kitmanitsnowere boametuwok'o boon bok'oni."},{"book":"Woshetswotsi","chapter":"16","verse":"40","text":"P'awlosnat Silasnowere tipi mootse kesht Lidiy moots bokindi, manoknowere eshu eshuwotsi daatsdek't boon kup'sht kitmanowere faksht k'azbo ami."}]}