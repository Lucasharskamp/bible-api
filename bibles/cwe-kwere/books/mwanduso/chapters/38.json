{"data":[{"book":"Mwanduso","chapter":"38","verse":"1","text":"Chipindi icho Yuda kawaleka ndugu zake na kahita kukala na munhu zina jake Hila, Mwadulamu"},{"book":"Mwanduso","chapter":"38","verse":"2","text":"Uko Yuda kaiting'hana na mndele Mkanaani tati yake zina jake Shuwa. Yuda kamsola mndele iyo na kambandama,"},{"book":"Mwanduso","chapter":"38","verse":"3","text":"Mndele wa Shuwa kapata wimo na keleka mwana wa chilume, Yuda kamtanga Eli."},{"book":"Mwanduso","chapter":"38","verse":"4","text":"Kapata wimo umwenga kaidi na keleka mwana imwenga na zina jake kamtanga Onani."},{"book":"Mwanduso","chapter":"38","verse":"5","text":"Kaidi kapata mwana imwenga wa chilume, kamtanga Shela. Shela viyelekwe, Yuda kakala uko Kezibu."},{"book":"Mwanduso","chapter":"38","verse":"6","text":"Yuda kamfungiza zengele Eli mwanage chaudele, kwa muke yatangigwe Tamali."},{"book":"Mwanduso","chapter":"38","verse":"7","text":"Mbali Eli chaudele wa Yuda kakala na mbuli za mdukula haulongozi wa Mndewa Mulungu, ivo Mndewa Mulungu kamkoma."},{"book":"Mwanduso","chapter":"38","verse":"8","text":"Ivo Yuda kamulongela Onani ndugu wa Eli, “Hita ukamwingilile muke wa sekulu wako imgane, kwaviya niivo viulondeka utende udahe kumwelekela sekulu wako wana.”"},{"book":"Mwanduso","chapter":"38","verse":"9","text":"Mbali Onani kavimanya kuwa sigambe iwe wanage bule, ivo viyambandame muke wa sekulu wake, ketilila hasi zimbeyu, sekeyampatile wana sekulu wake."},{"book":"Mwanduso","chapter":"38","verse":"10","text":"Choyachitendile Onani iviya chiwa chiha kwa Mndewa Mulungu, iviya yeye nayo Mndewa Mulungu kamkoma."},{"book":"Mwanduso","chapter":"38","verse":"11","text":"Yuda kamulongela Tamali imkoyi wake wa chike, “Bwela kwa tati yako ukale ugane mbaka mwanagu Shela vondayakule.” Yuda kadumba Shela sekeyadanganike fana viya ndugu zake. Ivo Tamali kabwela ukaye kwa tati yake."},{"book":"Mwanduso","chapter":"38","verse":"12","text":"Lusita lukulu lufosa, muke wake Yuda mwana wa Shuwa kadanganika. Yuda viyakomeleze ndilo, kasegela na mbwiyake Hila kulawa Mwadulamu wahita Timina kwa wakanha mizoya ya ng'hondolo wake."},{"book":"Mwanduso","chapter":"38","verse":"13","text":"Tamali kahulika kuwa mkoyi wake wa chilume kakala yohita Timina, kuwakanha mizoya ng'hondolo wake."},{"book":"Mwanduso","chapter":"38","verse":"14","text":"Tamali kayavula mawalo ya ukefilwa, kaigubika mtandilo maabaho kakala hana dikumba da kwingilila Enaimu, chibululu chochikalile mwiinzila kuhita Timina. Katenda ivo kwaviya kawona kuwa Shela kawa munhu mkulu mgima mbali Tamali hasoligwe bule na Shela."},{"book":"Mwanduso","chapter":"38","verse":"15","text":"Yuda viyamuwone Tamali kagesa kuwa kakala yochuuza lukuli lwake, kwaviya chihanga chake kakala yachigubike."},{"book":"Mwanduso","chapter":"38","verse":"16","text":"Baho havimanyile bule iyo kakala muke wa mwanage Yuda, kamuhitila baho hamgwazo ya inzila kamulongela, “Nolonda nikubandame.”"},{"book":"Mwanduso","chapter":"38","verse":"17","text":"Yuda kamwidika, “Nizakwing'ha mwana luti kulawa bumbila jangu.”"},{"book":"Mwanduso","chapter":"38","verse":"18","text":"Yuda kamuuza, “Kolonda nikwing'he choni fana wingilizi?”"},{"book":"Mwanduso","chapter":"38","verse":"19","text":"Maabaho Tamali kasegela, kahambula mtandilo woyaigubike, kayawala nyawalo zake za ugane."},{"book":"Mwanduso","chapter":"38","verse":"20","text":"Yuda viyamtumile ija imbwiya Mwadulamu, yamgalile ija mwanamke mwana luti muladi yambwelezele wingilizi yoyamulekele, mbali hamfikile bule."},{"book":"Mwanduso","chapter":"38","verse":"21","text":"Kawauza wanhu wa Enaimu, “Kakulihi muke ija malaya yoyakalile hano hana dikulugumbi yoyotenda umalaya fana nzila ya kutosela nyang'hiti za milungu?”"},{"book":"Mwanduso","chapter":"38","verse":"22","text":"Hila kambwelela Yuda na kalonga, “Simuwonile bule. Wanhu wa hanhu baho walonga kuwa hano hahakalile na muke malaya.”"},{"book":"Mwanduso","chapter":"38","verse":"23","text":"Yuda kalonga, “Leka yavisole vinhu ivo. Sekeyachitendeze wanhu wachizehe. Weye mwenyewo kuwona nimgalila mwana luti mbali weye humfikile bule.”"},{"book":"Mwanduso","chapter":"38","verse":"24","text":"Viifosile miyezi mitatu, Yuda kalongiligwa kuwa, “Mkoyi wako Tamali muke wa mwanago kapata wimo kwa ugoni wake.”"},{"book":"Mwanduso","chapter":"38","verse":"25","text":"Viwakalile womulava kunze, Tamali katuma usenga kwa mkoyi wake wa chilume: “Niye nina wimo kwa munhu mwene vinhu vino. Umulole na ummanye munhu mwene chinhu chili na luzabi chili na chilaguso chako na mhome ino.”"},{"book":"Mwanduso","chapter":"38","verse":"26","text":"Yuda kavimanya vinhu ivo na kalonga, “Tamali kanoga kufosa niye, kwaviya simsolele mwanangu Shela.” Kusongela siku ijo Yuda hambandame kaidi Tamali."},{"book":"Mwanduso","chapter":"38","verse":"27","text":"Viifikile chipindi cha Tamali kwiibasula, kukala na mambasa mwiinda yake."},{"book":"Mwanduso","chapter":"38","verse":"28","text":"Usungu vuumfikile wa kwiibasula, mbasa imwe kalava mkono kunze, nayo imulala kamfunga kwa lusingija ludung'u kuno kolonga, “Ino niiyo yanduse kwelekigwa.”"},{"book":"Mwanduso","chapter":"38","verse":"29","text":"Mbali imwana viyaubweleze mkono mgati, ndugu yake kandusa kwelekigwa. Imulala kalonga, “Hee weye kufosa kwa nguvu kulawa kunze!” Ivo katangigwa zina jake Pelesi, fambulo jake “Kulawa kwa nguvu.”"},{"book":"Mwanduso","chapter":"38","verse":"30","text":"Maabaho sekulu wake nayo kelekigwa kuno kana lusingija ludung'hu muna umkono wake, nayo katangigwa Zela."}]}