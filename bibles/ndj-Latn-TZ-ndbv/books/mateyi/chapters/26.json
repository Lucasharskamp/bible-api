{"data":[{"book":"Mateyi","chapter":"26","verse":"1","text":"Yesu pamalili kudeta fila fyosi, kavawombela vanachuli vaki,"},{"book":"Mateyi","chapter":"26","verse":"2","text":"“Mumanya kucha pavapita majuva mavili dakuvi na Lihungu lya pasaka na Mwana wa mundu davakuliwi ili avangiliwi mulupingika”"},{"book":"Mateyi","chapter":"26","verse":"3","text":"Chipindechi vatambika vakomi na vavaha na vandu vatangalili vayikunga pamu munyumba ya mtambika mkomi yakemiwa Kayafa."},{"book":"Mateyi","chapter":"26","verse":"4","text":"Vawombana ndambu ya kumukamula Yesu kwa chifisu ili vamuwulayi."},{"book":"Mateyi","chapter":"26","verse":"5","text":"“Kumbi vawombana veni chilongu achi chikotoo kugoleka chipindi cha pasaka, ili yikotoo kubwituka ndilingu pa vandu.”"},{"book":"Mateyi","chapter":"26","verse":"6","text":"Yesu paghaveyi Betaniya, kayaki Simoni, munautami wa mwiku,"},{"book":"Mateyi","chapter":"26","verse":"7","text":"Mawu yumu yavelili na supa ya alabasta yiveli na mafuta va kunungilila vatalamili, amwisilili pala pamesa paghalyeyi filivi, kamuyitilila vala mafuta va kunungilila kumutwi."},{"book":"Mateyi","chapter":"26","verse":"8","text":"Vanachuli vaki pavawonili afi vakalala, vadeta, “Asala ayi ya liki?"},{"book":"Mateyi","chapter":"26","verse":"9","text":"Mafuta ava va kunungilila vangaweshili kuwuliwa kwa mbiya ngomi na vagaju vagayiliwi mbiya asi.”"},{"book":"Mateyi","chapter":"26","verse":"10","text":"Yesu amanyili hoshu shawu, kavawombela, “Mbona mukumuyasha mawu ayu? Mweni kagolela chilongu cha nyanyi."},{"book":"Mateyi","chapter":"26","verse":"11","text":"Vagaju muva pamu majuva vosi, lakini nenga dandivi pamu na yumwi majuva wosi ha."},{"book":"Mateyi","chapter":"26","verse":"12","text":"Ayu mawu kanyitilila mafuta va kunungilila akandalisheyi kwa kusikiwa."},{"book":"Mateyi","chapter":"26","verse":"13","text":"Nguvawombela nakaka, poposi pa mlima awu chilongu achi dachilanduliwi, Chilongu cha Nyanyechi cha golili mawu ayu dachitambuliwi kwa ngumbungumbu ya mweni.”"},{"book":"Mateyi","chapter":"26","verse":"14","text":"Pambeli Yudasi Sikaliyoti, yumu wa vala lilongu na vavili, kayenda kwa mtambika mkomi,"},{"book":"Mateyi","chapter":"26","verse":"15","text":"kavawombela, “Damunyimbi chindu liki kucha pandimuhadika Yesu kwa yumwi?” Vamuvalangila migwala milongu mitatu ya mbiya,"},{"book":"Mateyi","chapter":"26","verse":"16","text":"kukandila chipindi achi Yuda akasakeyi fwasi nofu ya kumshengeta Yesu."},{"book":"Mateyi","chapter":"26","verse":"17","text":"Lijuva lya kwaa kabula ya Lihungu lya mibumunda yingajila simika, vanachuli vamuyendilili Yesu vamudasha, “Ukudayila tukakutandili koti filivi fya Pasaka?”"},{"book":"Mateyi","chapter":"26","verse":"18","text":"Mweni kavayangula, “Muyendi kumbwani kwa mlulumi tunga, mukamuwombeli, Muwula kadeta, ‘Chipindi cha nenga chifika, kwa yuwi kulya pasaka pamu na vanachuli vangu.’ ”"},{"book":"Mateyi","chapter":"26","verse":"19","text":"Vanachuli vagola kucha Yesu vavalayilili, vatanda filivi fya Lihungu."},{"book":"Mateyi","chapter":"26","verse":"20","text":"Payifikili palumihi Yesu ayikalili pamesa pamu na vanachuli vaki lilongu na vavili."},{"book":"Mateyi","chapter":"26","verse":"21","text":"“Nguvawombela nakaka, mundu yumu gati ya yumwi dashyengeti.”"},{"book":"Mateyi","chapter":"26","verse":"22","text":"Vanachuli vang'ong'oteka munu, vakanda kumudasha yumu yumu, “Bambu! Ghani, nenga?”"},{"book":"Mateyi","chapter":"26","verse":"23","text":"Yesu kayangula, “Yalikishila ndongi muchimbundi pamu na nenga ndi dashyengeti."},{"book":"Mateyi","chapter":"26","verse":"24","text":"Yina Mwana wa Mundu akuyenda kucha Mayandiku vang'alili wuvadeta, ila, pishu mundu yula damshengeti Mwana wa Mundu! Ingaveli ngiba mundu ayu angawonikili ng'odu.”"},{"book":"Mateyi","chapter":"26","verse":"25","text":"Pambeli Yudasi yadayileyi amshengeti Yesu, kamdasha, “muwula! Ndiva nenga duu?” Yesu kamuyangula, “Yina, ukudeta yuwi.”"},{"book":"Mateyi","chapter":"26","verse":"26","text":"Pavaveghi vakulya, Yesu katola libumunda, kamlumba Chapanga, kalimetula, kavapa vanachuli vaki kunu padeta, “Mtoli mulyi, awu ndi mvili wa nenga.”"},{"book":"Mateyi","chapter":"26","verse":"27","text":"Pambeli katola lwindi, kalumba, kavapa kunu padeta, “Mulandi mwavosi."},{"book":"Mateyi","chapter":"26","verse":"28","text":"Kwa nongwa awu ndi mwasi wangu wuumanyisha lilaghanu, mwasi wuumwayika kwanongwa ya vandu vosi ili kuvawushila sambi."},{"book":"Mateyi","chapter":"26","verse":"29","text":"Nguvawombela, danandi kandi ha difwayi ya misabibu mbaka lijuva lingi pananda kandi pamu na yumwi muwutwa wa Tati wangu”"},{"book":"Mateyi","chapter":"26","verse":"30","text":"Pasomulili kala msambu, kawuka kayenda muchidunda cha Miseyituni."},{"book":"Mateyi","chapter":"26","verse":"31","text":"Pambeli Yesu kavawombela, “Pamihi panu, yumwi mwavosi damutuvi na kuneka weka yangu, nongwa Mayandiku Vang'alili vakudeta,"},{"book":"Mateyi","chapter":"26","verse":"32","text":"Kumbi nenga pashukukili kala dandivalonguleli aku Galilaya.”"},{"book":"Mateyi","chapter":"26","verse":"33","text":"Petili kamuwombela Yesu, “Hata kucha vosi davavi na lyogha na yuwi na kukuleka, nenga dandikuleki ng'odu.”"},{"book":"Mateyi","chapter":"26","verse":"34","text":"Yesu kamuwombela, “Nakaka ngukuwombela, pamihi panu njowolu akali hela kuvika, dawunemi myanja mitatu.”"},{"book":"Mateyi","chapter":"26","verse":"35","text":"Petili kamuyangula, “Hata leki mani lasima nzovi pamu na yuwi nenga dandikuleki ng'odu.” Na vala vanachuli vamonga vosi vayangula nga wuwula wula."},{"book":"Mateyi","chapter":"26","verse":"36","text":"Pambeli Yesu kayenda pamu na veni kuchitava cha mibiki cha Getisemani, kavawombela, vanachuli vaki, “Mwikali apa, leki nenga nyendi pala pawulongolu ngadadavi.”"},{"book":"Mateyi","chapter":"26","verse":"37","text":"Kavatola Petili, Yakobi na Yohani vana va Sebidayu vakanda kuva na ng'ong'u na kugudaguda."},{"book":"Mateyi","chapter":"26","verse":"38","text":"Topi, kavawombela, “Ndina lung'ong'u lukomi mundima mbaka samba sova. Mwikali apa mugungi pamu na nenga.”"},{"book":"Mateyi","chapter":"26","verse":"39","text":"Topi, kayenda paulongolu padokwa, kawa wuyifuma, kadadava “Tati wangu, kucha payiweshikana, lwindi alu lunewuki ila yikotoo kuva kucha wudayila nenga, ila kucha wudayila yuwi.”"},{"book":"Mateyi","chapter":"26","verse":"40","text":"Kavawuyila vala vanachuli kavawona vawonja. Kamuwombela, “Petili nakaka muwesha ha kugunga pamu na nenga hata kwa lisaa limu?"},{"book":"Mateyi","chapter":"26","verse":"41","text":"Mugungi na kudadava ili mukotoo kwingila mumayeshu. Mfuki wukudayila lakini mvili wuva msosuvafu.”"},{"book":"Mateyi","chapter":"26","verse":"42","text":"Kayenda kandi mwanja wa pili kadadava, “Tati wangu, kucha yikuweshikana ng'odu lwindi alu lumbiti ngajila nenga kulanda, topi, fiwudayila yuwi figoleki.”"},{"book":"Mateyi","chapter":"26","verse":"43","text":"Kavawuyila kandi kavawona vawonja, kwanongwa mesu vawu vaveli wuniwuni."},{"book":"Mateyi","chapter":"26","verse":"44","text":"Topi, kavaleka, kayenda kandi kudadava mwanja wa tatu kwa lisu lililalila."},{"book":"Mateyi","chapter":"26","verse":"45","text":"Pambeli kavawuyila vanachuli vaki, kavawombela, “Mkalihela mukawonja na kupumulila? Mloli! Chipindi cheni chifika, Mwana wa Mundu davamuhadishi mumawoku ya vandu vavelili na sambi"},{"book":"Mateyi","chapter":"26","verse":"46","text":"Muyimuki, tuyendi. Mloli! Akwisa yula danshengeti.”"},{"book":"Mateyi","chapter":"26","verse":"47","text":"Topi, Yesu paghaveyi akali hela akuwombana nawu, kabwituka Yudasi yumu wa vala lilongu na vavili, akwisa pamu na vandu vamonga yivaveli na mipanga na fimbongu. Yivavelili valayishiwa na vatambika vakomi na vavaha va vandu."},{"book":"Mateyi","chapter":"26","verse":"48","text":"Ayu yadayileyi kumushengeta Yesu, aveli kavapa kala chilangushilu padeta kucha, “Mundu yula yindimjambusha kwa kumunoneli ndi mweni, mumuvakuli!”"},{"book":"Mateyi","chapter":"26","verse":"49","text":"Topi Yuda kamselilela Yesu, kamujambusha “Hasi muwula,” Pambeli kamunonela."},{"book":"Mateyi","chapter":"26","verse":"50","text":"Yesu kamuwombela, “Ghanja, goli chiwudayileyi kugola.”"},{"book":"Mateyi","chapter":"26","verse":"51","text":"Yumu wa vala vanachuli va Yesu kakwemula lipanga lyaki, kamudumula ndumindumi wa mtambika mkomi lijeji."},{"book":"Mateyi","chapter":"26","verse":"52","text":"Yesu kamuwombela, “Wuyishi lipanga lyaku muhala, kwanongwa mundu yoyonda yayiminya kwa lipanga dasovi kwa lipanga."},{"book":"Mateyi","chapter":"26","verse":"53","text":"Wuli, mumanya ng'odu kucha ningaweshili kumuluva Tati wangu na mweni tepu hela anganyeghilili mipinga ya Makungu nendu ya lilongu na mivili?"},{"book":"Mateyi","chapter":"26","verse":"54","text":"Lakini davavi wuliwuli mayandiku vang'alili yivadeta kucha ndi yidayiliwa kuva?”"},{"book":"Mateyi","chapter":"26","verse":"55","text":"Chipindi chichilachila Yesu kaliwombela lila lipinga liyisili kumukamula na kumvika pasi yawu. “Wuli, mwisa kungamula kwa mipanga na fimbongu kucha wula nenga ndiva mpoki wa findu fya vandu? Majuva vosi ndaveli Munyumba ya Chapanga pang'ula, mbona mwangamulili ng'odu!"},{"book":"Mateyi","chapter":"26","verse":"56","text":"Lakini fyosi afi fikugoleka ili mayandiku va vambuyi va chapanga vagoleki.”"},{"book":"Mateyi","chapter":"26","verse":"57","text":"Topi, vandu vala vamuyegha Yesu kayaki Kayafa, mtambika mkomi, kuvayikunganyili vawula va Malawu na vavaha,"},{"book":"Mateyi","chapter":"26","verse":"58","text":"Petili amkovikelili Yesu mbaka paluvagha lwa mtambika mkomi, kayingila mbaka mgati pamu na vadimi ili aweshi kulola findu dafigoleki."},{"book":"Mateyi","chapter":"26","verse":"59","text":"Topi, mtambika mkomi na balasa lyosi vasaka utovileli wa udesi ili vamuwulayi Yesu."},{"book":"Mateyi","chapter":"26","verse":"60","text":"Lakini vapata utovileli wowosi ha, ngimu wuvayisili vatovilela vatangalili va ufyangu. Pambeli vayisa vatovilela vavili,"},{"book":"Mateyi","chapter":"26","verse":"61","text":"vadeta, “Mundu ayu adetili: ‘Nguwesha kubowola nyumba ya Chapanga na kuyijenga kandi kwa majuva matatu.’ ”"},{"book":"Mateyi","chapter":"26","verse":"62","text":"Mtambika mkomi kawoloka, kamudasha Yesu, “Wuli mbona ukuyangula chindu ng'odu? Vandu ava vakutovilela liki kwa yuwi?”"},{"book":"Mateyi","chapter":"26","verse":"63","text":"Lakini Yesu kanyamala jii. Mtambika mkomi kamuwombela, “Wuyilapi kwa litawa lya Chapanga yaveli mnofu, tuwombeli kucha yuwi kuva nakaka Kilistu Mkombola Mwana wa Chapanga!”"},{"book":"Mateyi","chapter":"26","verse":"64","text":"Yesu kavawombela “Ukudeta yuwi! Lakini nguvawombela, kukandila ponopa damumuwoni Mwana wa Mundu kayikala mwambu wa mlilu wa yula Bambu muna liwovi, payisa mumbindi ya mafundi va kumbindi ya Chapanga.”"},{"book":"Mateyi","chapter":"26","verse":"65","text":"Topi, mtambika mkomi kasavanga yingwa yaki kadeta, “Kaduka! Tukudayila kandi utovileli? Ponopa mpikana paduka mweni."},{"book":"Mateyi","chapter":"26","verse":"66","text":"Yumwi mukuwona wuliwuli?” Veni vayangula, “Akudayiliwa asovi!”"},{"book":"Mateyi","chapter":"26","verse":"67","text":"Pambeli vamutemela mita kuwushu na kumuvangula."},{"book":"Mateyi","chapter":"26","verse":"68","text":"Vamonga pavamvanguleyi vadeta, “Yuwi Kilistu Mkombola, tungi ghani kakutova!”"},{"book":"Mateyi","chapter":"26","verse":"69","text":"Petili aveli kayikala panji kuwuwa, topi, ndumindumi yumu mdadala kamuyendela Petili, kadeta, “Yuwi vaveli pamu na Yesu wa Galilaya.”"},{"book":"Mateyi","chapter":"26","verse":"70","text":"Petili kakana pawulongolu ya vosi, kadeta, “Manya ha kucha ukudeta liki.”"},{"book":"Mateyi","chapter":"26","verse":"71","text":"Pafumeyi pamulyangu, ndumindumi wingi mdadala kamuwona, kavawombela yivavelili pala, “Mundu ayu aveli pamu na Yesu wa Nasaleti.”"},{"book":"Mateyi","chapter":"26","verse":"72","text":"Petili kakana kandi kunu payilapa, “Mundu ayu ndimumanya ha.”"},{"book":"Mateyi","chapter":"26","verse":"73","text":"Tepu, vandu vamu yivawolukili pala vamuyendela Petili, vamuwombela, “Nakaka yuwi Mgalilaya, kumanyikila detelu yaku!”"},{"book":"Mateyi","chapter":"26","verse":"74","text":"Topi Petili kakanda kuyilapanga padeta, “Chapanga ang'oni, ndimumanya ng'odu mundu ayu!”"},{"book":"Mateyi","chapter":"26","verse":"75","text":"Petili kakumbuka filongu fyamuwombilili Yesu, “Njowolu akalihela kuvika, dawunemi myanja mitatu.” Topi, kafuma panji, kalila munu."}]}