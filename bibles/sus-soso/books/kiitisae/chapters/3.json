{"data":[{"book":"Kiitisae","chapter":"3","verse":"1","text":"Alatala naxa yi sie lu Kanaan bɔxi ma alako e xa Isirayilakae mato, naxee mu nu na gere singee kolon."},{"book":"Kiitisae","chapter":"3","verse":"2","text":"Na rabaxi nɛ alako Isirayila lanfanmae xa na gere xa fe kolon, naxee mu nu a kolonxi nu."},{"book":"Kiitisae","chapter":"3","verse":"3","text":"Si naxee lu Kanaan bɔxi ma, nee nan yi ki: Filisitakae xa mangɛ suuli, Kanaankae birin, Sidɔnkae, nun Hiwikae naxee nu sabatixi Liban geyae fari, kelife Bali Xerimon geya ma, a sa dɔxɔ Xamata sode dɛ ra."},{"book":"Kiitisae","chapter":"3","verse":"4","text":"Yi sie lu nɛ naa alako Alatala xa Isirayilakae mato, a xa a kolon xa e sa birama a xa sɛriyɛ fɔxɔ ra, a naxan sɛbɛ e babae bɛ Annabi Munsa saabui ra."},{"book":"Kiitisae","chapter":"3","verse":"5","text":"Isirayilakae naxa sabati Kanaankae, Xitikae, Amorikae, Perisikae, Hiwikae, nun Yebusukae tagi."},{"book":"Kiitisae","chapter":"3","verse":"6","text":"Isirayilakae naxa mɛnnikae xa di ginɛe dɔxɔ, e fan naxa e xa di ginɛe fi mɛnnikae xa di xɛmɛe ma. Isirayilakae man naxa e xa alae batu."},{"book":"Kiitisae","chapter":"3","verse":"7","text":"Isirayilakae naxa fe ɲaaxi raba naxan mu rafan Alatala ma. E naxa nɛɛmu Alatala ma, e Marigi Ala, e fa Bali kuyee nun Aseri wuri masolixi batu."},{"book":"Kiitisae","chapter":"3","verse":"8","text":"Alatala naxa xɔnɔ Isirayila ma, a fa e sa Kusan Risatayimi sago, Mesopotamiya mangɛ, Isirayilakae nu na naxan xa yaamari bun ma ɲɛ solomasaxan."},{"book":"Kiitisae","chapter":"3","verse":"9","text":"Isirayilakae to Alatala xili e xui itexi ra, a naxa marakisima ramini e bɛ, Kenasi xa di Otiniyeli, Kalebi xunya."},{"book":"Kiitisae","chapter":"3","verse":"10","text":"Alatala Xaxili naxa goro a ma. A naxa findi Isirayila kiitisa ra. A to siga gere sode, Alatala naxa Mesopotamiya mangɛ, Kusan Risatayimi, sa a sago sɛnbɛ ra."},{"book":"Kiitisae","chapter":"3","verse":"11","text":"Bɔxi naxa lu bɔɲɛsa kui ɲɛ tongo naani. Na tɛmui Kenasi xa di Otiniyeli naxa faxa."},{"book":"Kiitisae","chapter":"3","verse":"12","text":"Isirayilakae man naxa fe ɲaaxi raba naxan mu rafan Alatala ma. Na nan a toxi, Alatala naxa sɛnbɛ so Mowaba mangɛ Egilon yi ra Isirayila xili ma, naxan nu bara fe ɲaaxi raba Alatala ya i."},{"book":"Kiitisae","chapter":"3","verse":"13","text":"Egilon naxa Amonikae nun Amalɛkikae xili, e birin xa Isirayila gere. Na kui e naxa Tugi taa masɔtɔ."},{"book":"Kiitisae","chapter":"3","verse":"14","text":"Isirayilakae naxa lu Mowaba mangɛ Egilon xa yaamari bun ma ɲɛ fu nun solomasaxan."},{"book":"Kiitisae","chapter":"3","verse":"15","text":"Isirayilakae to Alatala xili e xui itexi ra, a naxa marakisima ramini e bɛ, Gera Bunyaminka xa di Exudu, naxan nu walima a kɔɔla bɛlɛxɛ ra. Isirayilakae naxa a xɛɛ, a xa duuti xanin Mowaba mangɛ Egilon xɔn."},{"book":"Kiitisae","chapter":"3","verse":"16","text":"Exudu naxa santidɛgɛma dɛ firin yailan, naxan xa kuyɛ nɔngɔn ya keren lima, a fa a nɔxun a xa donma bun ma a yirefanyi tabe fari."},{"book":"Kiitisae","chapter":"3","verse":"17","text":"A naxa duuti fi Mowaba mangɛ Egilon ma, naxan fate xungbo a gbe ra."},{"book":"Kiitisae","chapter":"3","verse":"18","text":"A to gɛ duuti fide, a naxa xɛmɛe ragbilen naxee nu bara na kote xanin."},{"book":"Kiitisae","chapter":"3","verse":"19","text":"Exudu to kuyee li naxee nu na Giligali, a naxa gbilen Egilon yire, a fa a fala, «Mangɛ, n wama gundo nde falafe i bɛ.» Mangɛ naxa a fala booree bɛ, «Wo wo magbilen sinden.» Naxee birin nu na a sɛɛti ma, e naxa e magbilen."},{"book":"Kiitisae","chapter":"3","verse":"20","text":"Exudu naxa a maso Egilon na, naxan nu dɔxɔxi a xa konkoe itexi xinbelixi kui, dɛnnaxɛ nu yailanxi a keren peti bɛ. Exudu naxa a fala a bɛ, «Ala bara n xɛɛ, n xa yi masenyi fala i bɛ.» Egilon naxa keli a xa dɔxɔse kui."},{"book":"Kiitisae","chapter":"3","verse":"21","text":"Na tɛmui Exudu naxa a xa santidɛgɛma ba a tɛɛ i a kɔɔla bɛlɛxɛ ra a yirefanyi sɛɛti, a Egilon furi sɔxɔ a ra."},{"book":"Kiitisae","chapter":"3","verse":"22","text":"A kole nun a fɛ birin naxa so a furi, a mini a fari. Ture naxa raxi a xun ma, barima a bara santidɛgɛma lu naa."},{"book":"Kiitisae","chapter":"3","verse":"23","text":"Exudu to mini konkoe kui, a naxa naadɛ balan a xun ma saabi ra."},{"book":"Kiitisae","chapter":"3","verse":"24","text":"Na dangi xanbi, mangɛ xa konyie naxa fa. E naxa a to konkoe itexi naadɛ balanxi. E nu fa a fala, «A na fe nde nan xun ma banxi xinbelixi kui.»"},{"book":"Kiitisae","chapter":"3","verse":"25","text":"E naxa mamɛ ti han, kɔnɔ mangɛ to mu nu konkoe itexi naadɛ rabima, e naxa saabi tongo, e na rabi. E naxa e xa mangɛ to bɔxi ma, a bara faxa."},{"book":"Kiitisae","chapter":"3","verse":"26","text":"E nu mamɛ tife tɛmui naxɛ, Exudu nu bara a gi. A naxa dangi kuyee yire ra, a sa a yɛtɛ ratanga Seyira biri."},{"book":"Kiitisae","chapter":"3","verse":"27","text":"A fɛfɛ so, a naxa feri fe. Isirayilakae naxee nu na Efirami geyae fari, e naxa goro, e naxa ti a xanbi ra."},{"book":"Kiitisae","chapter":"3","verse":"28","text":"A naxa a fala e bɛ, «Wo bira n fɔxɔ ra, barima Alatala bara wo yaxui Mowabakae sa wo sagoe.» E naxa bira a fɔxɔ ra, e siga, e sa ti Yurudɛn xure dɛ Mowaba biri ra. E mu tin mixi gbɛtɛ xa xure igiri mɛnni."},{"book":"Kiitisae","chapter":"3","verse":"29","text":"Na waxati bun ma, e naxa Mowabaka xɛmɛ gbangbalanyi mixi wulu fu faxa. Mixi yo mu nɔ a gide e ya ma."},{"book":"Kiitisae","chapter":"3","verse":"30","text":"Na lɔxɔɛ Isirayilakae naxa Mowabakae rayaagi. Bɔxi naxa lu bɔɲɛsa kui ɲɛ tongo solomasaxan."},{"book":"Kiitisae","chapter":"3","verse":"31","text":"Na to dangi, Anati xa di Samagari naxa findi kiitisa ra. A naxa Filisitaka xɛmɛ mixi kɛmɛ senni faxa ninge raɲɛrɛ wuri ra. Na kui a fan naxa Isirayila ratanga."}]}