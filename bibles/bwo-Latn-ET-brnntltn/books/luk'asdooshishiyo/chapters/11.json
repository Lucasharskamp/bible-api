{"data":[{"book":"Luk'as Dooshishiyo","chapter":"11","verse":"1","text":"Ik aaw Iyesus beyok ikoke Ik'o b́ k'onfere b́tesh, Ik' k'ononowere b́ ishtsok'on b́ danifwotsitse iko, «Doonzono! Yohans b́ danifwotssh Ik' k'ono b́ danitsok'o neewor Ik'o k'ono noosh daniwe!» bí et."},{"book":"Luk'as Dooshishiyo","chapter":"11","verse":"2","text":"Iyesuswere, «Ik'o itk'onor hank'o erere bí'et,"},{"book":"Luk'as Dooshishiyo","chapter":"11","verse":"3","text":"Aaw aawon noosh nomeet misho ime!"},{"book":"Luk'as Dooshishiyo","chapter":"11","verse":"4","text":"Noon dadtswotssh oorowe noettsok'o,"},{"book":"Luk'as Dooshishiyo","chapter":"11","verse":"5","text":"Manats dabt Iyesus b́ danifwotssh hank'owa bí'eti, «Aab ititse b́ shunts tooh detstso fa'e erone, b́ toohman t'ú talititson b́ toohman galok amr, ‹T masho, oona neesha keez misho taash gushiwe,"},{"book":"Luk'as Dooshishiyo","chapter":"11","verse":"6","text":"T mash ikoniye wokdatson weeron waat b́ eree t t'intsituu misho tt'ut'i!› bí etal"},{"book":"Luk'as Dooshishiyo","chapter":"11","verse":"7","text":"Eshe, b́ mootse bede'er, ‹Oona neesha taan kic'ik'aye! fengesho is'k'reke, t nana'uwotswere taantoniye es'atse bok'eyiri, manshe tuur n geyiru misho neeash imosh falratse,› etetwá?"},{"book":"Luk'as Dooshishiyo","chapter":"11","verse":"8","text":"B́ mashi b́ wottsosh dab tuur imo b́k'azalor b́ kasho b́ k'uushirwosha err bísh geyits jamo tuurni b́ imetiye etirwe itsha."},{"book":"Luk'as Dooshishiyo","chapter":"11","verse":"9","text":"Manshe taawor itsh t keewirwo haniye, k'onwere itsh imetwe, maa fengesho k'ofore itsh k'eshetwe,"},{"book":"Luk'as Dooshishiyo","chapter":"11","verse":"10","text":"K'onitw jamo dek'etwe, geyirwonwere daatsitwe, fengesho k'ofirwosho k'eshetwe."},{"book":"Luk'as Dooshishiyo","chapter":"11","verse":"11","text":"Ititsnmó nih wotefetst, b́ na'o tusho b́ k'onor shúts imetuwo kone? Mus'o b́ k'oniyal mus'i shegro dawnzo imetwá?"},{"book":"Luk'as Dooshishiyo","chapter":"11","verse":"12","text":"Himó keetso b́ k'oniyal ok'olsho imetwa?"},{"book":"Luk'as Dooshishiyo","chapter":"11","verse":"13","text":"It gondwotsi wotefetsat it na'osh sheeng keewo imo it daniyakon, darotse fa'o itnihmó bíyoke k'onirwotssh S'ayin shayiro bogshde aak'owe imob́k'azeti!»"},{"book":"Luk'as Dooshishiyo","chapter":"11","verse":"14","text":"Ik aaw Iyesus noon keewo faliraw fo'erawo gidik' ash iko atsotse b́ kishfera b́ tesh, Fo'rawonwere b́ keshtsok'on gdik'o noon keewo dek't b́ tuwi, ash ashonwere keewhanatse tuutso ayi dek't bo adi."},{"book":"Luk'as Dooshishiyo","chapter":"11","verse":"15","text":"11:15 Mat. 9:34; 10:25  Ik ikuwotsmó, «Fo'erawo b́kishiriye Fo'erawi naash wottso Beel Zebulnee,» bo eti."},{"book":"Luk'as Dooshishiyo","chapter":"11","verse":"16","text":"K'oshwotswere bín fadbek'o geyat́ darotse milikit iko boosh b́ kitsitwok'o bo aati."},{"book":"Luk'as Dooshishiyo","chapter":"11","verse":"17","text":"Iyesusmó bo gitsotse bo gawirwo dank'rat boosh hank'o bíet, «Ik mengsto hake bak kayeyar bí'atsatsewo b́k'aleyetka wotiyal, mengstman t'afa b́t'afiti, mank'o ik maá asho bí atsatsewo b́ k'aleyal dihe b́dihiti."},{"book":"Luk'as Dooshishiyo","chapter":"11","verse":"18","text":"Mansha shed'ano bí atsatseyo b́ k'aletka wotiyal b́ mengsto ak'ok'alrniya kup'ar need'o b́ faliti? Itiyere ‹Bíhe Fo'erawo b́kishiriye Beelzebulne,› etfte taasha."},{"book":"Luk'as Dooshishiyo","chapter":"11","verse":"19","text":"Taa bére, Fo'erawo t kishir Belzebulna wotiyal it nana'úwots bokishir konneya? Manshe it took nana'o dab itats angshitúne."},{"book":"Luk'as Dooshishiyo","chapter":"11","verse":"20","text":"Eshe Fo'erawo tkishir taa Ik'i angona wotiyalmó Ik'i mengstu itmaants bwatsok'o dande'ere."},{"book":"Luk'as Dooshishiyo","chapter":"11","verse":"21","text":"«Ash kup' iko t'eesho deshde'er b́ moo b́ kotetka wotiyal b́ gizo sheengshde kotetwe,"},{"book":"Luk'as Dooshishiyo","chapter":"11","verse":"22","text":"Ernmó bíyere bog asho wáár bín da'abdek'al detsfe bí etts kes'i gino bíatse k'aa'úni b́dek'eti, b́ giz jamonowere bi' de'er kayini b́k'riti."},{"book":"Luk'as Dooshishiyo","chapter":"11","verse":"23","text":"«T maants woteraw jamó taana b́ k'efiti, tiyok kakuraw jamo bad'iye b́ bad'iyiri."},{"book":"Luk'as Dooshishiyo","chapter":"11","verse":"24","text":"«Kim shayiro ashotse b́ keshor b́ k'ot'okoo geyoke aats aalok dats shuk' jamok b́ guriti, b́ k'ot'it beyoko b́ t'ut'almó ‹T keshts moots aanar amna› bíeteti."},{"book":"Luk'as Dooshishiyo","chapter":"11","verse":"25","text":"Aanar b́ waáfere s'ayintsdek't k'aniyetso datsb́dek'eti."},{"book":"Luk'as Dooshishiyo","chapter":"11","verse":"26","text":"Maniyere il amr biyere gondwotsi k'osh Fo'eraw shawatwotsi de'er b́ weeti, bali biitse b́ beef mootse kind de b́ beeti, ash man il b́wotitwo shintsoniyere iki gonde b́ wotiti.»"},{"book":"Luk'as Dooshishiyo","chapter":"11","verse":"27","text":"Iyesus man keewoke b́befere mááts iku ash ash taalotse b́ k'aaro eenshdek'at «Neen shuwat s'atstsu deerekiye,» bi eti."},{"book":"Luk'as Dooshishiyo","chapter":"11","verse":"28","text":"Iyesusmó, «Deretswotsiyere Ik'i aap'tso k'ewde'er finats jitsitwotsiye,» bí et."},{"book":"Luk'as Dooshishiyo","chapter":"11","verse":"29","text":"Ay asho b́maand waat bo kakwetsok'on Iyesus hank'owa ett b́keewu, «S'oot'ahan gonde, milikit bek'e bogeyiri, ernmó nebiyo Yonaskoniye okoon k'osh milikito boosh imeratse."},{"book":"Luk'as Dooshishiyo","chapter":"11","verse":"30","text":"11:30 Yoh. 3:4  Nebiyiyo Yonas Nenewe kititsi ashuwotssh milikit wotat b́ teshtsok'o mank'o ash na'o and duranatsi s'oot'osh milikit wotitwe."},{"book":"Luk'as Dooshishiyo","chapter":"11","verse":"31","text":"11:31 Lew. 27:30  Muur Nugusu angshi aawots and duranatsi s'oot'wotsnton tuur boats angshitwane, bi Selemon dani telefo k'ebosh dats daaratse tuwat waarane, ernmó hambe, Selomoniyere bogo hanoke fa'ee."},{"book":"Luk'as Dooshishiyo","chapter":"11","verse":"32","text":"Mank'owoŕe Nenewe kiti ashuwots angshi aawots and duri s'oot'anotsnton tuur angshitwane, Nenewe ashuwots Yonas nabtso boshishtsok'on bo fints morrosh goynatt naandrone etrne, ernmó hambe, Yonasiyere bogo hanoke b́ fa'oni.»"},{"book":"Luk'as Dooshishiyo","chapter":"11","verse":"33","text":"Manats dabt Iyesus hank'o bí eti, «C'eesho c'eeshde'er dats ashok gedfo, wee oosho bí'ats gúp'shfo konwor aaliye, maniyere dab ashuwotssh máá gitso maants bo kindór b́ shanetwok'o dambaan s'ogatsa bogedfoni."},{"book":"Luk'as Dooshishiyo","chapter":"11","verse":"34","text":"Ni atsatsi c'eesho ni ááwoniye. Niááwo jeen b́wotiyal niats jamo sháánon s'eenke b́wotiti, ni ááwo shodk b́wotiyalmó ni ats jamo t'aluwotse b́wotiti."},{"book":"Luk'as Dooshishiyo","chapter":"11","verse":"35","text":"Manb́wottsosh eshe ni atse fa'a c'eesho t'alu b́woterawok'o niatso korde'e."},{"book":"Luk'as Dooshishiyo","chapter":"11","verse":"36","text":"Eshe ni ats jamo bíatse t'aluwo b́ deshawo sháánon s'eentso b́wotiyal, c'eesho ayider golor neesh b́shaanifok'o iki golr sháán wotitwe.»"},{"book":"Luk'as Dooshishiyo","chapter":"11","verse":"37","text":"Iyesus han b́ keewufere ferisawi wotsitse iko aawu misho moowe bí eti, Frisawiwo moots kindt aawu misho moosh mishimarasts t'inbdek'i."},{"book":"Luk'as Dooshishiyo","chapter":"11","verse":"38","text":"Iyesus misho b́maftsere shino kisho masho b́k'aztsosh ferisawimań bí adi."},{"book":"Luk'as Dooshishiyo","chapter":"11","verse":"39","text":"Mansh doonzo Iyesus bísh hank'o bíeti, «It ferisawiwots brc'uk'onat saniy abo s'ayintsatniy it mashiri, it gitsonmó gondonat bík'on ititse s'eengutsi."},{"book":"Luk'as Dooshishiyo","chapter":"11","verse":"40","text":"It dartsuwotso! úratstso azts Ik'o gitsitstsonmó azratsa?"},{"book":"Luk'as Dooshishiyo","chapter":"11","verse":"41","text":"It brc'k'onat it s'awotse fa'o t'owwotssh imere maniye hakon it keewu jamo s'ayino itsh wotituwe."},{"book":"Luk'as Dooshishiyo","chapter":"11","verse":"42","text":"«It ferisawiwotso indowe itsha! ik weeron ak'arshudona, c'ilatamikonat ay k'ac'n maay naruwotsatse tatslo kishirute, k'osh weerono ariko angshonat Ik'i shunonowere k'az it k'riri, ekeewi it k'alor hanowere k'azo itsh geyiratse b́ teshi."},{"book":"Luk'as Dooshishiyo","chapter":"11","verse":"43","text":"«It ferisawi etetsanots indowe itna, Ayhudi Ik' k'oni mootse beyoki sheengats beyo shunfte, mankoo jebonat gawiyotse ashjamo itn jamo bíatituwok'o it geyiri."},{"book":"Luk'as Dooshishiyo","chapter":"11","verse":"44","text":"Ash ashuwots bo danawo bíabatse boshaíru doowo it artsotse indowe itsha!»"},{"book":"Luk'as Dooshishiyo","chapter":"11","verse":"45","text":"Muse nemo danifuwtsitse iko Iyesussh, «Danifono, han eto nonor c'ashrne etee!» bí et."},{"book":"Luk'as Dooshishiyo","chapter":"11","verse":"46","text":"Iyesuswere hank'o bíet, «Indowe itsha, it nemo danifuwotssha! ashaats kurimango it kurfoni, itmó kurman dab it kishi jabon t'awiratste."},{"book":"Luk'as Dooshishiyo","chapter":"11","verse":"47","text":"«It nihots bo úd'ts nebiyiwots doowo it sheengsh dek'at it doziruwotse, indowe itna!"},{"book":"Luk'as Dooshishiyo","chapter":"11","verse":"48","text":"Eshe it nihots bo úd'ts nebiyiwotssh bo doowo it finiruwotse itwere bo gond fino tep'iruwotsnat gawuwots itne."},{"book":"Luk'as Dooshishiyo","chapter":"11","verse":"49","text":"Manatse tuutson Ik'i dan telefu hank'o etfane, ‹Nebiyiwotsnat woshetswotsi bo maants woshituwe, ik ikuwotsi úd'itúne, ortsuwotsno gondo bek'shitunee,"},{"book":"Luk'as Dooshishiyo","chapter":"11","verse":"50","text":"Datso bí'azeron tuut kud'ts nebiywotś s'atso, and dúranatsi s'oot'anots angshon aatetúne.›"},{"book":"Luk'as Dooshishiyo","chapter":"11","verse":"51","text":"Ariko itsh keewna, Abeelatse tuut wosh t'intseyiru t'arap'ezonat Ik' maa taalotse úd'etso Zekariyaskok b́ borfetso kud'ts s'atsosh and dúrantsi s'oot'anots aatetúne."},{"book":"Luk'as Dooshishiyo","chapter":"11","verse":"52","text":"«It nemo danifuwots indowe itsha! Dani fengesho bín k'eshet k'ulfiwo it kishatse detsfte, ernmó it it tookosh bíts kindratste, kind geyiruwotsno bo kindrawok'owa it baziri.»"},{"book":"Luk'as Dooshishiyo","chapter":"11","verse":"53","text":"Iyesus manoke k'ay amoosh b́tuutsok'on nemo danifuwotsnat feriswiwotsn b́keewo k'efat ando ay aato t'intso dek't botuwi."},{"book":"Luk'as Dooshishiyo","chapter":"11","verse":"54","text":"Hań bo k'alirwe b́keewiru keewon bín detsosh geyatni boteshi."}]}