{"data":[{"book":"Jongʼad Bura","chapter":"13","verse":"1","text":"Jo-Israel nochako otimo timbe mamono e wangʼ Jehova Nyasaye, omiyo Jehova Nyasaye nochiwogi e lwet jo-Filistia kuom higni piero angʼwen."},{"book":"Jongʼad Bura","chapter":"13","verse":"2","text":"Ja-Zora moro, ma nyinge Manoa, moa e anywola joka Dan, ne en gi dhako ma migumba kendo nobedo maonge nyathi."},{"book":"Jongʼad Bura","chapter":"13","verse":"3","text":"Malaika mar Jehova Nyasaye nofwenyorene mi owacho niya, “In migumba kendo ionge nyathi to ibiro mako ich mi inywol wuowi."},{"book":"Jongʼad Bura","chapter":"13","verse":"4","text":"Koro kik imadh divai kata gimoro amora mamero ji kendo kik icham chiemo moro amora mogak,"},{"book":"Jongʼad Bura","chapter":"13","verse":"5","text":"nikech ibiro mako ich kendo ininywol wuowi. Wembe ok nokal e wiye, nikech wuowino nyaka bed ja-Nazir, mowal ne Nyasaye, koa nywolne, kendo nochak reso jo-Israel oa e lwet jo-Filistia.”"},{"book":"Jongʼad Bura","chapter":"13","verse":"6","text":"Eka dhakono nodhi ir chwore kendo owachone niya, “Ngʼat Nyasaye nobiro ira. Nochalo malaika mar Nyasaye, nolich ahinya. Ne ok apenje kuma ne oaye, kendo kata nyinge ne ok onyisa."},{"book":"Jongʼad Bura","chapter":"13","verse":"7","text":"To nowachona ni, ‘Ibiro mako ich kendo ininywol wuowi. Omiyo koro, kik imadh divai kata gimoro amora mamero ji kendo kik icham chiemo moro amora mogak, nikech wuowino biro bedo ja-Nazir mar Nyasaye kochakore chiengʼ nywolne nyaka thone.’ ”"},{"book":"Jongʼad Bura","chapter":"13","verse":"8","text":"Eka Manoa nolamo Jehova Nyasaye niya, “Yaye Ruoth Nyasaye, akwayi, mad iwe ngʼat Nyasaye mane ioro irwa obi kendo opuonjwa kaka wanyalo rito wuowini.”"},{"book":"Jongʼad Bura","chapter":"13","verse":"9","text":"Nyasaye nowinjo Manoa, kendo malaika mar Jehova Nyasaye noduogo ir dhako sa ma ne en e puodho; to Manoa chwore ne ok ni kode."},{"book":"Jongʼad Bura","chapter":"13","verse":"10","text":"Chi Manoa nodhi piyo monyiso chwore niya, “Ngʼat mane obiro ira cha ni ka!”"},{"book":"Jongʼad Bura","chapter":"13","verse":"11","text":"Manoa no-aa malo moluwo bangʼ chiege. Kane ochopo ir ngʼatno, nowacho niya, “In e ngʼama nowuoyo kod chiega?”"},{"book":"Jongʼad Bura","chapter":"13","verse":"12","text":"Omiyo Manoa nopenje niya, “Ka wechegi ochopo kare, to chike mage mabiro rito ngima kod tich wuowini?”"},{"book":"Jongʼad Bura","chapter":"13","verse":"13","text":"Malaika mar Jehova Nyasaye nodwoko niya, “Chiegi nyaka tim gigo duto ma asenyise."},{"book":"Jongʼad Bura","chapter":"13","verse":"14","text":"Ok onego ocham gimoro amora mowuok kuom mzabibu, kata madho divai moro amora kata madho gimoro amora mamero ji kata chamo chiemo moro amora mogak. Nyaka otim gik moko duto masechike.”"},{"book":"Jongʼad Bura","chapter":"13","verse":"15","text":"Manoa nowachone malaika mar Jehova Nyasaye niya, “Dwaher mondo ibed kodwa matin nyaka wayangʼnie nyadiel moro.”"},{"book":"Jongʼad Bura","chapter":"13","verse":"16","text":"Malaika mar Jehova Nyasaye nowacho niya, “Kata bed ni ugengʼona kae, to ok anacham chiembu moro amora. To ka uiko misango miwangʼo pep, to uchiwe ne Jehova Nyasaye.” Manoa ne ok ongʼeyo nine en malaika mar Jehova Nyasaye."},{"book":"Jongʼad Bura","chapter":"13","verse":"17","text":"Eka Manoa nonono malaika mar Jehova Nyasaye niya, “Nyingi ngʼa; mondo mi wabi wamiyi duongʼ ka wachni obedo adiera?”"},{"book":"Jongʼad Bura","chapter":"13","verse":"18","text":"Nodwoko niya, “Angʼo ma omiyo ipenjo nyinga? En nying modhiero ngʼeyo.”"},{"book":"Jongʼad Bura","chapter":"13","verse":"19","text":"Eka Manoa nokawo nyadiel, kaachiel gi chiwo mar cham, mi otimone Jehova Nyasaye misango ewi lwanda. Kendo Jehova Nyasaye notimo gima hono ka Manoa gi chiege neno."},{"book":"Jongʼad Bura","chapter":"13","verse":"20","text":"E sa ma pilni mach ne dhwolore koa e kendo mar misango kochiko polo, malaika mar Jehova Nyasaye nodhi malo koluwo pilni mach. Kane gineno ma, Manoa gi chiege nopodho piny auma."},{"book":"Jongʼad Bura","chapter":"13","verse":"21","text":"Kane malaika mar Jehova Nyasaye ne ok ochako ofwenyore ne Manoa gi chiege, Manoa nofwenyo ni ne en malaika mar Jehova Nyasaye."},{"book":"Jongʼad Bura","chapter":"13","verse":"22","text":"Nowachone chiege niya, “Wabiro tho nikech waseneno Nyasaye gi wangʼwa!”"},{"book":"Jongʼad Bura","chapter":"13","verse":"23","text":"To chiege nodwoko niya, “Ka dipo ni Jehova Nyasaye ne nigi paro mar negowa, to dine ok oyie misango miwangʼo pep kod chiwo mar cham moa e lwetwa, kata nyisowa gigi duto kata nyisowa masani.”"},{"book":"Jongʼad Bura","chapter":"13","verse":"24","text":"Dhakono nonywolo wuowi kendo nochake ni Samson. Nodongo kendo Jehova Nyasaye nogwedhe,"},{"book":"Jongʼad Bura","chapter":"13","verse":"25","text":"kendo Roho mar Jehova Nyasaye nochako bedo kode ka en Mahane Dan, e kind Zora gi Eshtaol."}]}