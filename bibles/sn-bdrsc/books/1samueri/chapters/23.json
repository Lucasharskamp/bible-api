{"data":[{"book":"1 Samueri","chapter":"23","verse":"1","text":"Dhavhidhi akati audzwa kuti, “Tarirai, vaFiristia vari kurwa neKeira uye vari kupamba zvirimwa pamapuriro,”"},{"book":"1 Samueri","chapter":"23","verse":"2","text":"akabvunza Jehovha akati, “Ndoenda here kundorwa navaFiristia ava?”"},{"book":"1 Samueri","chapter":"23","verse":"3","text":"Asi vanhu vaDhavhidhi vakati kwaari, “Isu vokuno kuJudha tinotya. Zvino, zvikuru sei kana tikaenda kuKeira kundorwa navarwi vavaFiristia!”"},{"book":"1 Samueri","chapter":"23","verse":"4","text":"Dhavhidhi akabvunza kuna Jehovha, Jehovha akamupindura akati, “Buruka uende kuKeira, nokuti ndichaisa vaFiristia muruoko rwako.”"},{"book":"1 Samueri","chapter":"23","verse":"5","text":"Saka Dhavhidhi navanhu vake vakaenda kuKeira, vakarwa navaFiristia uye akavatorera zvipfuwo zvavo. Akauraya vaFiristia vakawanda kwazvo akaponesa vanhu vokuKeira."},{"book":"1 Samueri","chapter":"23","verse":"6","text":"(Zvino Abhiatari mwanakomana waAhimereki akanga auya neefodhi paakatiza achidzika kuna Dhavhidhi kuKeira.)"},{"book":"1 Samueri","chapter":"23","verse":"7","text":"Sauro akaudzwa kuti Dhavhidhi akanga aenda kuKeira, ndokuti, “Mwari amuisa muruoko rwangu, nokuti Dhavhidhi azvipfigira zvaapinda muguta rina masuo namazariro.”"},{"book":"1 Samueri","chapter":"23","verse":"8","text":"Uye Sauro akadana varwi vake vose kuhondo, kuti vaburuke vaende kuKeira kundokomba Dhavhidhi navanhu vake."},{"book":"1 Samueri","chapter":"23","verse":"9","text":"Dhavhidhi akati anzwa kuti Sauro akanga ari kuita rangano yakaipa pamusoro pake, akati kuna Abhiatari muprista, “Uya neefodhi.”"},{"book":"1 Samueri","chapter":"23","verse":"10","text":"Dhavhidhi akati, “Haiwa Jehovha, Mwari waIsraeri, muranda wenyu anzwa zvechokwadi kuti Sauro ari kuronga kuti auye kuKeira kuti aparadze guta iri nokuda kwangu."},{"book":"1 Samueri","chapter":"23","verse":"11","text":"Ko, vanhu veKeira vachandiisa kwaari here? Ko, Sauro achaburuka here, sokunzwa kwaita muranda wenyu? Haiwa Jehovha, Mwari waIsraeri, zivisai muranda wenyu.”"},{"book":"1 Samueri","chapter":"23","verse":"12","text":"Dhavhidhi akatizve, “Ko, vanhu veKeira vachaisa ini navanhu vangu kuna Sauro here?”"},{"book":"1 Samueri","chapter":"23","verse":"13","text":"Saka Dhavhidhi navanhu vake, vanenge mazana matanhatu pakuwanda, vakabva kuKeira vakaramba vachifamba vachibva pane imwe nzvimbo vachienda pane imwe nzvimbo. Sauro akati audzwa kuti Dhavhidhi akanga apunyuka kubva paKeira, haana kuzoendako."},{"book":"1 Samueri","chapter":"23","verse":"14","text":"Dhavhidhi akagara munhare dzomurenje uye nomuzvikomo zvomuRenje reZifi. Zuva nezuva Sauro akamutsvaka, asi Mwari haana kuisa Dhavhidhi mumaoko ake."},{"book":"1 Samueri","chapter":"23","verse":"15","text":"Dhavhidhi paakanga ari paHoreshi muRenje reZifi, akanzwa kuti Sauro akanga auya kuzomuuraya."},{"book":"1 Samueri","chapter":"23","verse":"16","text":"Uye Jonatani mwanakomana waSauro akaenda kuna Dhavhidhi paHoreshi akamubatsira kuti awane simba muna Mwari."},{"book":"1 Samueri","chapter":"23","verse":"17","text":"Akati kwaari, “Usatya. Baba vangu Sauro havasi kuzokubata. Iwe uchava mambo weIsraeri, uye ini ndichava wechipiri kwauri. Kunyange baba vangu Sauro vanozviziva izvi.”"},{"book":"1 Samueri","chapter":"23","verse":"18","text":"Vaviri ava vakaita sungano pamberi paJehovha. Ipapo Jonatani akaenda kumba asi Dhavhidhi akasara paHoreshi."},{"book":"1 Samueri","chapter":"23","verse":"19","text":"VaZifi vakaenda kuna Sauro paGibhea vakati, “Ko, Dhavhidhi haana kuvanda here pakati pedu munhare yapaHoreshi, pachikomo cheHakira, zasi kweJeshimoni?"},{"book":"1 Samueri","chapter":"23","verse":"20","text":"Zvino, imi mambo, burukai pamunodira kuita izvozvo, uye richava basa redu isu kumuisa kwamuri imi mambo.”"},{"book":"1 Samueri","chapter":"23","verse":"21","text":"Sauro akapindura akati, “Jehovha ngaakuropafadzei nokuda kwehanya yamunayo pamusoro pangu."},{"book":"1 Samueri","chapter":"23","verse":"22","text":"Endai mundonyatsogadzirira. Mutsvakisise muone kunogaroenda Dhavhidhi uye kuti ndiani akamuonako. Ivo vanondiudza kuti iye munhu ano unyengeri kwazvo."},{"book":"1 Samueri","chapter":"23","verse":"23","text":"Mutsvakisisei pamusoro penzvimbo dzose dzokuvanda dzaanovanda mugodzoka kwandiri neshoko rakananga. Ipapo ndichaenda nemi; kana ari munharaunda, ndichamutsvakisisa pakati pedzimba dzaJudha.”"},{"book":"1 Samueri","chapter":"23","verse":"24","text":"Saka vakasimuka vakaenda kuZifi pamberi paSauro. Zvino Dhavhidhi navanhu vake vakanga vari muRenje reMaoni, muArabha zasi kweJeshimoni."},{"book":"1 Samueri","chapter":"23","verse":"25","text":"Sauro navanhu vake vakatanga kutsvaka, uye Dhavhidhi akati azvinzwa akaburuka akaenda kune rimwe dombo uye akagara muRenje reMaoni. Sauro akati anzwa izvi, akaenda kuRenje reMaoni achitevera Dhavhidhi."},{"book":"1 Samueri","chapter":"23","verse":"26","text":"Sauro akaenda ari kuno rumwe rutivi rwegomo, uye Dhavhidhi navanhu vake vakaenda nokuno rumwe rutivi, vachikurumidza kuti vatize kubva kuna Sauro. Sauro navarwi vake paakanga ava pedyo naDhavhidhi navanhu vake kuti avabate,"},{"book":"1 Samueri","chapter":"23","verse":"27","text":"nhume yakasvika kuna Sauro, ikati, “Uyai nokukurumidza! VaFiristia vava kupamba nyika.”"},{"book":"1 Samueri","chapter":"23","verse":"28","text":"Ipapo Sauro akarega kudzinganisa Dhavhidhi akaenda kundosangana navaFiristia. Ndokusaka vakatumidza nzvimbo iyi kuti Sera Hamarekoti."},{"book":"1 Samueri","chapter":"23","verse":"29","text":"Zvino Dhavhidhi akakwidza kubva ipapo akandogara munhare dzeEni Gedhi."}]}