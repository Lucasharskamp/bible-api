{"data":[{"book":"Xɔrɔyana","chapter":"38","verse":"1","text":"E yi saraxa ganden nafala kasiya wudin na, a kuyana nɔngɔnna yɛ suulun, a yigbona nɔngɔnna yɛ suulun, a yitena nɔngɔnna yɛ saxan."},{"book":"Xɔrɔyana","chapter":"38","verse":"2","text":"E yi fenne rafala a tongon naaninne ma. Saraxa ganden nun a fenne yi findi se kedenna ra, e sula yilɛnlɛnxine sa e ma."},{"book":"Xɔrɔyana","chapter":"38","verse":"3","text":"E yi a waliseene rafala sulan na: xube sa seene nun xube kɔ seene nun wuli xuya goronne nun sube tongo seene, e nun tɛɛ kɔ seene."},{"book":"Xɔrɔyana","chapter":"38","verse":"4","text":"E yi wure masɔxɔnxin nafala xuben minin naxan na. A yi lu saraxa ganden dɛ kinkine bun ma saraxa gandeni teen tagini."},{"book":"Xɔrɔyana","chapter":"38","verse":"5","text":"E yi tamin so yili naanin nafala sulan na a wure masɔxɔnxin tongon naaninne ma."},{"book":"Xɔrɔyana","chapter":"38","verse":"6","text":"E yi kasiya tamine rafala saraxa ganden xa, e sula yilɛnlɛnxine sa e ma."},{"book":"Xɔrɔyana","chapter":"38","verse":"7","text":"E yi tamine raso sula yinle ra alogo tamine xa lu saraxa ganden fɔxɔ firinne ma a xali seen na. E yi a rafala farinne ra, a kui genla yi lu."},{"book":"Xɔrɔyana","chapter":"38","verse":"8","text":"Walikɛ ɲaxanla naxanye yi Naralan Bubun so dɛɛn na, ne yi e mato kikene so e yii, e yi ige ramara seen nun a bundɔxɔn nafala ne sulan na."},{"book":"Xɔrɔyana","chapter":"38","verse":"9","text":"E yi Ala Batu Bubun nabilin sansanna ra. Sansanna yiifari fɔxɔn yi kuya ayi han nɔngɔnna yɛ kɛmɛ, a ti taa dugi faɲine ra."},{"book":"Xɔrɔyana","chapter":"38","verse":"10","text":"Sula sɛnbɛtɛn mɔxɔɲɛ yi ti sula bundɔxɔ mɔxɔɲɛ kui. Dugi singan se gbeti daxine yi singan gbeti gaalane38.10 Nde a falama a “galalenne.” ra sɛnbɛtɛnne longonne ra."},{"book":"Xɔrɔyana","chapter":"38","verse":"11","text":"Kɔmɛn fɔxɔn sansanna fan yi kuya ayi han nɔngɔnna yɛ kɛmɛ, a fan yi ti sula sɛnbɛtɛn mɔxɔɲɛ ra e nun sula bundɔxɔ mɔxɔɲɛn e nun dugi singan se gbeti daxine nun gbeti gaalane sɛnbɛtɛnne longonne ra."},{"book":"Xɔrɔyana","chapter":"38","verse":"12","text":"Sansanna yi kuya ayi sogegododen binni han nɔngɔnna yɛ tonge suulun. A yi ti dugine ra e nun sɛnbɛtɛn fu nun bundɔxɔ fu nun dugi singan se gbeti daxine nun gbeti gaalane."},{"book":"Xɔrɔyana","chapter":"38","verse":"13","text":"Sansanna yi kuya ayi a sogeteden binni soden dɛnaxan yi, han nɔngɔnna yɛ tonge suulun."},{"book":"Xɔrɔyana","chapter":"38","verse":"14","text":"Dugine yi singan soden fɔxɔ kedenni, e nun sɛnbɛtɛn saxan nun e bundɔxɔ saxan han nɔngɔnna yɛ fu nun suulun."},{"book":"Xɔrɔyana","chapter":"38","verse":"15","text":"Dugine yi singan soden bode fɔxɔni, e nun sɛnbɛtɛn saxan e nun bundɔxɔ saxan han nɔngɔnna yɛ fu nun suulun."},{"book":"Xɔrɔyana","chapter":"38","verse":"16","text":"Bubun sansanna dugine birin yi rafalaxi taa dugi faɲin nan na."},{"book":"Xɔrɔyana","chapter":"38","verse":"17","text":"Sɛnbɛtɛnne bundɔxɔne birin yi rafalaxi sulan nan na. E dugi singan seene nun gaalane yi rafalaxi gbetin nan na. Gbeti yilɛnlɛnxine yi saxi sɛnbɛtɛnne fan xuntagine ma. Sansanna sɛnbɛtɛnne birin yi tugunxi e bode ra gbeti gaalane nan na."},{"book":"Xɔrɔyana","chapter":"38","verse":"18","text":"Dugi sɔxɔnne yi so dɛɛn dɛ raxidi dugin nafala gari mamiloxin nun a gbeela ra, e nun taa dugi faɲina. A yi kuya han nɔngɔnna yɛ mɔxɔɲɛ. A yi mate han nɔngɔnna yɛ suulun alo sansanna dugin bonne."},{"book":"Xɔrɔyana","chapter":"38","verse":"19","text":"Sɛnbɛtɛn naanin nun bundɔxɔ naanin fan yi ti mɛnni. E dugi singan seene nun gaalane yi rafalaxi gbetin nan na. Gbeti yilɛnlɛnxine yi saxi e xuntagine ma."},{"book":"Xɔrɔyana","chapter":"38","verse":"20","text":"Tami dungin naxanye yi gbangbanma bɔxɔni bubun bun tiine nun sansanna sɛnbɛtɛnne xidi seene ra, ne birin yi rafalaxi sulan nan na."},{"book":"Xɔrɔyana","chapter":"38","verse":"21","text":"Waliseene yatɛne nan itoe ra naxanye rawali Ala Bubun tideni, Layirin Sereyaan bubun naxan kui. Musa nan Lewi bɔnsɔnna muxune yamari, e yi e sɛbɛ saraxarali Harunaa dii Itamara xun matoon bun ma."},{"book":"Xɔrɔyana","chapter":"38","verse":"22","text":"Yuri a dii Bɛsalɛli, Xuru mamandenna Yuda bɔnsɔnni, na yi seen birin nafala Alatala Musa yamari naxanye ma."},{"book":"Xɔrɔyana","chapter":"38","verse":"23","text":"E nun Oholiyabi nan yi a ra, Axisamaki a diina, Dan bɔnsɔnni. Walikɛɛn nan yi a ra naxan fatan wanle yɛbadeni. Dugi sɔxɔnna nan mɔn yi a ra naxan yi gari mamiloxin nun a gbeela rawalima e nun taa dugi faɲina."},{"book":"Xɔrɔyana","chapter":"38","verse":"24","text":"Xɛma kise ralixin naxanye birin yi rawalima yire sariɲanxin tideni, ne yi lanxi kilo kɛmɛ solomasɛxɛ kilo tonge solofere kilo solofere garamu kɛmɛ saxan nan ma. A maliga yire sariɲanxin ligaseen nan na."},{"book":"Xɔrɔyana","chapter":"38","verse":"25","text":"Yamaan fa gbetin naxan na, na to tɛngɛ, na lan kilo wuli saxan kilo fu nun solofere garamu kɛmɛ solofere nun tonge suulun nan ma. A maliga yire sariɲanxin ligaseen nan na."},{"book":"Xɔrɔyana","chapter":"38","verse":"26","text":"Xɛmɛn naxanye barin bata yi ɲɛɛ mɔxɔɲɛ ti, ne to tɛngɛ, e birin gbeti gbanan keden keden nan fi gbeti gbanan naxan lan garamu suulun ma. A maliga yire sariɲanxin ligaseen nan na. Xɛmɛ wuli kɛmɛ sennin wuli saxan kɛmɛ suulun tonge suulun nan tɛngɛ."},{"book":"Xɔrɔyana","chapter":"38","verse":"27","text":"E gbetin kilo wuli saxan nan naxulun gbeti bundɔxɔ kɛmɛne rafala seen na yire sariɲanxin nun a yɛ masansan dugin xa, kilo tonge saxan saxan."},{"book":"Xɔrɔyana","chapter":"38","verse":"28","text":"Na gbeti kilo fu nun solofere garamu kɛmɛ solofere tonge suulunna naxan lu, e dugi singan seene nun gaalane rafala na ra, e mɔn yi gbetin sa sɛnbɛtɛnne xuntagine ma."},{"book":"Xɔrɔyana","chapter":"38","verse":"29","text":"Sula kise ralixine lan kilo wuli firin kɛmɛ mɔxɔɲɛn nun naanin nan ma."},{"book":"Xɔrɔyana","chapter":"38","verse":"30","text":"E yi bundɔxɔne rafala na ra Naralan Bubun soden xa e nun sula saraxa ganden nun a wure masɔxɔnxin nun a goronne birin,"},{"book":"Xɔrɔyana","chapter":"38","verse":"31","text":"sansanna bundɔxɔne, a soden fan gbeene, e nun bubun nun sansanna xidi seen gbangban daxine."}]}