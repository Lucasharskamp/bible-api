{"data":[{"book":"Mateo","chapter":"18","verse":"1","text":"Saa bere no mu na Yesu asuafo no baa ne nkyɛn bebisaa no se, wɔn mu hena na ɔbɛyɛ kɛse Ɔsoro Ahenni no mu."},{"book":"Mateo","chapter":"18","verse":"2","text":"Yesu frɛɛ abofra ketewa bi de no begyinaa wɔn mfimfini."},{"book":"Mateo","chapter":"18","verse":"3","text":"Afei ɔka kyerɛɛ wɔn se, “Merema mo ate ase sɛ, gye sɛ motwe mo ho fi mo bɔne ho, na moyɛ sɛ mmofra nketewa, na mode mo ho ma Onyankopɔn ansa na mubetumi akɔ Ɔsoro Ahenni no mu.”"},{"book":"Mateo","chapter":"18","verse":"4","text":"Enti, obiara a ɔbɛbrɛ ne ho ase sɛ abofra yi no, ɔno na ɔbɛyɛ ɔkɛse koraa wɔ Ɔsoro Ahenni mu."},{"book":"Mateo","chapter":"18","verse":"5","text":"Na mo mu biara a, me nti obegye abofra ketewa biara te sɛ oyi no, wagye me nso aba ne nkyɛn."},{"book":"Mateo","chapter":"18","verse":"6","text":"“Enti sɛ obi to mmofra nketewa a wogye me di yi bi hintidua a, eye ma no sɛ anka wɔde ɔbotan bɛsɛn ne kɔn mu atow no akyene po mu."},{"book":"Mateo","chapter":"18","verse":"7","text":"Wiase nnue wɔ ne hintiduato ho! Hintiduato wɔ hɔ de, nanso nea ɛnam ne so bɛba no nnue."},{"book":"Mateo","chapter":"18","verse":"8","text":"Enti sɛ wo nsa anaa wo nan to wo hintidua a, twa na tow kyene. Eye ma wo sɛ wode dɛmdi bɛkɔ ɔsoro sen sɛ wɔde wo nipamu bɛto ogyatannaa mu."},{"book":"Mateo","chapter":"18","verse":"9","text":"Na sɛ wʼani to wo hintidua a, tu na tow kyene. Eye ma wo sɛ wode ani koro bɛkɔ ɔsoro sen sɛ wowɔ ani abien na wɔde wo bɛto amanehunu gya mu."},{"book":"Mateo","chapter":"18","verse":"10","text":"“Monhwɛ yiye na moammu saa mmofra nketewa yi mu baako koraa animtiaa. Mereka akyerɛ mo se, ɔsoro hɔ no, wɔn abɔfo wɔ mʼagya nkyɛn daa."},{"book":"Mateo","chapter":"18","verse":"11","text":"Na me, Agyenkwa no, mebae sɛ merebegye wɔn a wɔayera no nkwa."},{"book":"Mateo","chapter":"18","verse":"12","text":"“Sɛ onipa bi wɔ nguan ɔha, na wɔn mu baako kokyin na ɔyera a, dɛn na ɔbɛyɛ? Ɔrennyaw aduɔkron akron no hɔ nkokyinkyin mmepɔw so ne abon mu nhwehwɛ nea wayera no?"},{"book":"Mateo","chapter":"18","verse":"13","text":"Na sɛ ɛba sɛ ohu saa oguan no a, nʼani gye ne ho sen aduɔkron akron a wɔwɔ fie no."},{"book":"Mateo","chapter":"18","verse":"14","text":"Saa ara nso na mʼagya a ɔwɔ ɔsoro no mpɛ sɛ nketewa yi mu baako bɛyera."},{"book":"Mateo","chapter":"18","verse":"15","text":"“Sɛ wo nua fom wo a, kɔ ne nkyɛn na wo ne no baanu no nka nea ɔyɛɛ wo a ɛnyɛ wo dɛ no. Sɛ otie nea woka no, na ɔte ne ho ase a, onua ayɛ onua."},{"book":"Mateo","chapter":"18","verse":"16","text":"Na sɛ wantie nso a, san fa onipa baako anaa baanu ka wo ho kɔ ne nkyɛn, na nnipa baanu anaa baasa no adi nea ebesi wɔ hɔ no nyinaa ho adanse."},{"book":"Mateo","chapter":"18","verse":"17","text":"Sɛ wantie wo ara a, fa asɛm no kɔma asafo. Na sɛ wudi bem wɔ asafo no anim, na ɔnte ne ho ase ara a, asafo no mpam no mfi wɔn mu."},{"book":"Mateo","chapter":"18","verse":"18","text":"“Mereka akyerɛ mo se, biribiara a mokyekyere wɔ asase so no, wɔakyekyere wɔ ɔsoro, na biribiara a moasan wɔ asase so no, wɔasan wɔ ɔsoro."},{"book":"Mateo","chapter":"18","verse":"19","text":"“Meresan aka akyerɛ mo bio se, sɛ mo mu baanu biara a ɔte asase yi so hwehwɛ biribi na ɔde nokware bisa mʼagya a ɔwɔ ɔsoro no a, ɔbɛyɛ ama no."},{"book":"Mateo","chapter":"18","verse":"20","text":"Na nea baanu anaa baasa ahyia wɔ me din mu no, na mewɔ wɔn mfimfini.”"},{"book":"Mateo","chapter":"18","verse":"21","text":"Petro baa Yesu nkyɛn bebisaa no se, “Awurade, mpɛn ahe na sɛ me nua fom me a memfa nkyɛ no? Mpɛn ason ana?”"},{"book":"Mateo","chapter":"18","verse":"22","text":"Yesu buaa no se, “Dabi! Mpɛn aduɔson ahorow ason!"},{"book":"Mateo","chapter":"18","verse":"23","text":"“Ɔsoro Ahenni no te sɛ ɔhene bi a ɔpɛɛ sɛ ɔne nʼapaafo bu nkontaa."},{"book":"Mateo","chapter":"18","verse":"24","text":"Nkontaabu no mu no, wɔde ɔpaani bi a ɔde no ka sika ɔpepem du brɛɛ no."},{"book":"Mateo","chapter":"18","verse":"25","text":"Esiane sɛ na onni sika a ɔde betua ka no nti, ɔhene no hyɛɛ sɛ wɔntɔn ɔne ne yere ne ne mma ne biribiara a ɔwɔ, na wɔmfa mmetua ka no."},{"book":"Mateo","chapter":"18","verse":"26","text":"“Ɔpaani yi de nʼanim butuw fam, srɛɛ ne wura yi sɛ, ‘Me wura, hu me mmɔbɔ, na tɔ wo bo ase ma me, na mɛba abetua ka a mede wo no nyinaa.’"},{"book":"Mateo","chapter":"18","verse":"27","text":"Ɔpaani yi asɛm a ɔkae no yɛɛ ɔhene no mmɔbɔ, ma ogyaa no de ne ka no nyinaa nso kyɛɛ no."},{"book":"Mateo","chapter":"18","verse":"28","text":"“Saa ɔpaani yi fii hɔ no, okohuu ne yɔnko paani bi a ɔde no ka sika kakraa bi. Otim no amene sɛ ontua no ka a ɔde no no wɔ hɔ ara."},{"book":"Mateo","chapter":"18","verse":"29","text":"“Na ne yɔnko paani no kotow paa no kyɛw sɛ ɔntɔ ne bo ase mma no, na obetua ka no."},{"book":"Mateo","chapter":"18","verse":"30","text":"“Nanso ɔno de, wampene. Ɔma wɔde no kɔtoo afiase se gye sɛ watua no ka a ɔde no no nyinaa ansa na ɔbɛma wɔagyaa no."},{"book":"Mateo","chapter":"18","verse":"31","text":"Ɔkafo yi nnamfo kɔkaa asɛm a asi no nyinaa kyerɛɛ ɔhene no."},{"book":"Mateo","chapter":"18","verse":"32","text":"“Ɔhene no tee no, ɔfrɛɛ saa ɔpaani a ɔde ne ho kyɛɛ no no baa nʼanim. Ɔka kyerɛɛ no se, ‘Onipa bɔne ne otirimɔdenfo! Wosrɛɛ me no, mede ka kɛse a wode me no nyinaa kyɛɛ wo;"},{"book":"Mateo","chapter":"18","verse":"33","text":"ɛnsɛ wo sɛ wo nso wuhu wo yɔnko mmɔbɔ sɛnea mihuu wo mmɔbɔ no ana?’"},{"book":"Mateo","chapter":"18","verse":"34","text":"Ɔhene no de abufuw ma wɔde ɔpaani yi kɔtoo afiase kae se, gye sɛ watua ka a ɔde no no nyinaa ansa na ɔbɛma wɔayi no."},{"book":"Mateo","chapter":"18","verse":"35","text":"“Saa ara na sɛ moamfa mo nuanom mfomso ankyɛ wɔn a, me soro Agya nso remfa mo mfomso nkyɛ mo.”"}]}