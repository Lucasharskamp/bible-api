{"data":[{"book":"Genesis","chapter":"6","verse":"1","text":"Anthu atayamba kuchuluka pa dziko lapansi ndi kubereka ana aakazi,"},{"book":"Genesis","chapter":"6","verse":"2","text":"ana aamuna a Mulungu anaona kuti ana aakazi a anthuwo anali okongola. Ndipo anakwatira aliyense amene anamusankha."},{"book":"Genesis","chapter":"6","verse":"3","text":"Tsono Yehova anati, “Sindilola kuti chipwirikiti chikuchitikachi chipitirire mpaka muyaya, pakuti iye ndi munthu; masiku a moyo wake adzakhala zaka 120.”"},{"book":"Genesis","chapter":"6","verse":"4","text":"Masiku amenewo komanso pambuyo pake, pa dziko lapansi panali Anefili, anthu amphamvu ndiponso otchuka. Anthuwa ndi amene ankabadwa ana a Mulungu aja atakwatira ana aakazi a anthu."},{"book":"Genesis","chapter":"6","verse":"5","text":"Pamene Yehova anaona kuti kuyipa kwa munthu pa dziko lapansi kunali kwakukulu ndi kuti nthawi zonse amalingalira ndi kukhumbira kuchita zoyipa zokhazokha,"},{"book":"Genesis","chapter":"6","verse":"6","text":"Yehova anamva chisoni kuti analenga munthu ndi kumuyika pa dziko lapansi, ndipo anawawidwa mtima."},{"book":"Genesis","chapter":"6","verse":"7","text":"Choncho Yehova anati, “Ndidzafafaniza munthu, nyama, zonse zokwawa, ndi mbalame za mu mlengalenga pa dziko lapansi, pakuti ndikumva chisoni kuti ndinazilenga zimenezi.”"},{"book":"Genesis","chapter":"6","verse":"8","text":"Koma Yehova anamukomera mtima Nowa."},{"book":"Genesis","chapter":"6","verse":"9","text":"Mbiri ya Nowa inali yotere:"},{"book":"Genesis","chapter":"6","verse":"10","text":"Nowa anabereka ana aamuna atatu: Semu, Hamu ndi Yafeti."},{"book":"Genesis","chapter":"6","verse":"11","text":"Chiwawa chinadzaza pa dziko lapansi kotero kuti dziko linakhala lowonongeka pamaso pa Mulungu."},{"book":"Genesis","chapter":"6","verse":"12","text":"Mulungu atayangʼana, anaona kuti dziko layipadi chifukwa cha makhalidwe oyipa a anthu onse pa dziko lapansi."},{"book":"Genesis","chapter":"6","verse":"13","text":"Ndipo Mulungu anati kwa Nowa, “Ndatsimikiza mtima kuti ndiwononge anthu onse, pakuti dziko lapansi ladzaza ndi ntchito zawo zoyipa. Ndithudi ndiwawononga pamodzi ndi zonse za pa dziko."},{"book":"Genesis","chapter":"6","verse":"14","text":"Tsono udzipangire chombo cha matabwa a mtengo wanjale; mʼkati mwake upange zipinda ndipo upake phula mʼkati ndi kunja."},{"book":"Genesis","chapter":"6","verse":"15","text":"Uchipange motere: Chombo chikhale mamita 140 mulitali, mamita 23 mulifupi ndi mamita 13 mu msinkhu wake."},{"book":"Genesis","chapter":"6","verse":"16","text":"Uchipangire denga ndi kuchimaliza ndi zenera la masentimita makumi asanu. Uyike khomo mʼmbali mwa chombocho ndi kupanga zipinda zosanjikana; chapansi, chapakati ndi chapamwamba."},{"book":"Genesis","chapter":"6","verse":"17","text":"Ndidzagwetsa mvula ya chigumula pa dziko lapansi kuti ndiwononge zamoyo zonse za pansi pa thambo ndipo chilichonse cha pa dziko lapansi chidzafa."},{"book":"Genesis","chapter":"6","verse":"18","text":"Koma ndidzachita pangano langa ndi iwe. Iwe, ana ako aamuna, mkazi wako ndi akazi a ana ako nonse mudzalowa mʼchombocho."},{"book":"Genesis","chapter":"6","verse":"19","text":"Iwe udzalowa mʼchombocho ndi zolengedwa zamoyo zonse ziwiriziwiri, chachimuna ndi chachikazi, kuti zisungike ndi moyo pamodzi ndi iwe."},{"book":"Genesis","chapter":"6","verse":"20","text":"Udzatenga ziwiriziwiri za mitundu yonse ya mbalame, mitundu yonse ya nyama, ndi mitundu yonse ya zokwawa kuti zikhale ndi moyo."},{"book":"Genesis","chapter":"6","verse":"21","text":"Udzatengenso chakudya cha mtundu uliwonse ndi kuchisunga kuti inu ndi nyamazo muzidzadya.”"},{"book":"Genesis","chapter":"6","verse":"22","text":"Nowa anachita zonse monga Mulungu anamulamulira."}]}