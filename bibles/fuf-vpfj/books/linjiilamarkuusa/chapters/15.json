{"data":[{"book":"LINJIILA MARKUUSA","chapter":"15","verse":"1","text":"Ɓay weetii, hooreeɓe *yottinooɓe sadaka ɓen e mawɓe ɓen e jannooɓe fii Sariya on ɓen e dental fewjooɓe ɓen fow yewtidani. Ɓe haɓɓi Iisaa, ɓe naɓi mo, ɓe watti e juuɗe Pilaatu."},{"book":"LINJIILA MARKUUSA","chapter":"15","verse":"2","text":"Pilaatu landii mo, wi'i: «Hara ko an woni lanɗo Yahuudiyanke'en?»"},{"book":"LINJIILA MARKUUSA","chapter":"15","verse":"3","text":"Tawi hooreeɓe yottinooɓe sadaka ɓen no liɓi tooɲe ɗuuɗuɗe e hoore makko."},{"book":"LINJIILA MARKUUSA","chapter":"15","verse":"4","text":"Pilaatu landitii mo kadi, wi'i: «A jaabotaako hay huunde? A nanii ɗee tooɲe ɗe ɓe woni liɓude e hoore maa fow?»"},{"book":"LINJIILA MARKUUSA","chapter":"15","verse":"5","text":"Kono Iisaa jaabaaki hay huunde e mun. Ɗun ŋalɗini Pilaatu."},{"book":"LINJIILA MARKUUSA","chapter":"15","verse":"6","text":"Tawi juldeere kala, o accitanay ɓe kasoojo gooto mo ɓe torinoo mo fii mun woo."},{"book":"LINJIILA MARKUUSA","chapter":"15","verse":"7","text":"Hari goɗɗo no wi'ee Barabaasi no ka kaso, wondude e waɗunooɓe gere, e nder gere on ɓe itti hoore."},{"book":"LINJIILA MARKUUSA","chapter":"15","verse":"8","text":"Onsay jamaa on ƴawi tawoyi Pilaatu, ɓe woni e toragol mo, wi'a yo o waɗan ɓe ko woowani ɓe kon."},{"book":"LINJIILA MARKUUSA","chapter":"15","verse":"9","text":"Pilaatu jaabii ɓe, wi'i: «Hara hiɗon yiɗi yo mi accitan on lanɗo Yahuudiyanke'en?»"},{"book":"LINJIILA MARKUUSA","chapter":"15","verse":"10","text":"Ko fii hari himo andunoo ko sabu nawliigu waɗi si hooreeɓe yottinooɓe sadaka ɓen waɗiri mo e joge."},{"book":"LINJIILA MARKUUSA","chapter":"15","verse":"11","text":"Kono hooreeɓe yottinooɓe sadaka ɓen ƴuuni jamaa on fii yo Pilaatu accitan ɓe Barabaasi."},{"book":"LINJIILA MARKUUSA","chapter":"15","verse":"12","text":"Pilaatu ƴettiti kadi haala kan, o wi'i ɓe: «Ko honɗun non faalaɗon yo mi waɗu oo mo wi'oton lanɗo Yahuudiyankeeɓe ɓen?»"},{"book":"LINJIILA MARKUUSA","chapter":"15","verse":"13","text":"Ɓe ewnii kadi, ɓe wi'i: «Fempee mo!»"},{"book":"LINJIILA MARKUUSA","chapter":"15","verse":"14","text":"Pilaatu wi'i ɓe kadi: «E hara ko honɗun oo bonni?»"},{"book":"LINJIILA MARKUUSA","chapter":"15","verse":"15","text":"Nde tawnoo Pilaatu no faalaa weltinde jamaa on, o accitani ɓe Barabaasi. Ɓay wonii Iisaa gaynaama focceede, kanko Pilaatu o watti mo e juuɗe maɓɓe fii yo o fempe."},{"book":"LINJIILA MARKUUSA","chapter":"15","verse":"16","text":"Onsay suufaaɓe ɓen naadi Iisaa ka nder tata, e maanaa ka nder suudu laamu. Ɓe nodditi dental suufaaɓe ɓen fow,"},{"book":"LINJIILA MARKUUSA","chapter":"15","verse":"17","text":"ɓe ɓorni mo dolokke boɗeejo,"},{"book":"LINJIILA MARKUUSA","chapter":"15","verse":"18","text":"E hoore ɗun, ɓe woni e hiwragol mo, wi'a: «Salminaango e maa, yaa an Lanɗo Yahuudiyankeeɓe!»"},{"book":"LINJIILA MARKUUSA","chapter":"15","verse":"19","text":"Ɓe tappiri mo kadi kalinwol ka hoore, ɓe tutti mo, ɓe jiccii, ɓe sujjinkinanii mo."},{"book":"LINJIILA MARKUUSA","chapter":"15","verse":"20","text":"Ɓay wonii ɓe gaynii mo waɗude jalnori, ɓe ɓorti mo dolokke boɗeejo on, ɓe ɓorni mo conci makko ɗin, ɓe naɓi mo fii fempoyegol."},{"book":"LINJIILA MARKUUSA","chapter":"15","verse":"21","text":"Tawi goɗɗo no wi'ee Sim'uunu mo Sirenii no iwaynoo ngesa, rewi ɗon. Tawi ko on woni ben Aleksander e Rufuusa. Ɓe karhi mo naɓugol *leggal Iisaa altindiraangal ngal."},{"book":"LINJIILA MARKUUSA","chapter":"15","verse":"22","text":"Onsay ɓe naɓi Iisaa e ndee nokkuure wi'eteende Golgotaa, ko woni firo ɗun ko ‹Nokkuure Laalagal Hoore›."},{"book":"LINJIILA MARKUUSA","chapter":"15","verse":"23","text":"Ɓe okkori mo njaram jillaaɗan *mirri, kono laatii o jaɓaali ɗan yarude."},{"book":"LINJIILA MARKUUSA","chapter":"15","verse":"24","text":"Onsay ɓe fempi mo. Ɓe sendiri conci makko ɗin urɓa"},{"book":"LINJIILA MARKUUSA","chapter":"15","verse":"25","text":"Wa ko ɓe fempata mo, tawi ko e walluhaa on."},{"book":"LINJIILA MARKUUSA","chapter":"15","verse":"26","text":"Hari ɗunɗoo no windii fii ko o happiranaa kon: «Ko lanɗo Yahuudiyanke'en.»"},{"book":"LINJIILA MARKUUSA","chapter":"15","verse":"27","text":"Tawi wuyɓe ɗiɗo no fempidaa e makko, goɗɗo on ka sengo makko ɲaamo, oya on ka nano makko."},{"book":"LINJIILA MARKUUSA","chapter":"15","verse":"28","text":"Ko nii ko bindi ɗin wi'unoo kon laatori, wonde: «O wattidete e bonɓe ɓen.»"},{"book":"LINJIILA MARKUUSA","chapter":"15","verse":"29","text":"Tawi feƴƴooɓe ɓen no hoyna mo, hayla hoore, wi'a: «Hey, an oo wi'unooɗo lancay *juulirde mawnde nden, darnita nde e nder balɗe tati,"},{"book":"LINJIILA MARKUUSA","chapter":"15","verse":"30","text":"awa dandito an tigi, tippoɗaa ka leggal altindiraangal ɗon!»"},{"book":"LINJIILA MARKUUSA","chapter":"15","verse":"31","text":"Tawi hooreeɓe yottinooɓe sadaka ɓen e jannooɓe fii Sariya on ɓen kadi no jalaynoo mo hakkunde maɓɓe, wi'a: «O dandii ɓeya, kono o waawataa dandude hoore makko!"},{"book":"LINJIILA MARKUUSA","chapter":"15","verse":"32","text":"Si ko o *Almasiihu on, ɗun ko lanɗo *Isra'iila'en, yo o jippo ka leggal altindiraangal, yi'en, ɗun en gomɗinay mo!» Tawi fempidaaɓe e makko ɓen kadi no hoynaynoo mo."},{"book":"LINJIILA MARKUUSA","chapter":"15","verse":"33","text":"Gila naange e hoore, niwre waɗi e leydi ndin fow haa ka ɓaawo fanaa."},{"book":"LINJIILA MARKUUSA","chapter":"15","verse":"34","text":"Wa fewndo ka ɓaawo fanaa, Iisaa ewnii ko tiiɗi, o wi'i: «Iilooyi, Iilooyi, lama sabaxtanii?»"},{"book":"LINJIILA MARKUUSA","chapter":"15","verse":"35","text":"Woɓɓe e wonnooɓe ɗon ɓen nani ko o wi'i kon, ɓe wi'i: «On nanii, o noddii Iiliiya!»"},{"book":"LINJIILA MARKUUSA","chapter":"15","verse":"36","text":"Tun goɗɗo e maɓɓe dogi, ƴettoyi linsere, o ɓuɓɓini nde haa nde loppii ndiyan lammuɗan, o waɗi nde e tuggordu, o townani mo fii yo o yaru, e hoore himo wi'a: «Accee, ndaaren si Iiliiya aray, tippina mo.»"},{"book":"LINJIILA MARKUUSA","chapter":"15","verse":"37","text":"Iisaa ewnii ko tiiɗi, onsay o timmi."},{"book":"LINJIILA MARKUUSA","chapter":"15","verse":"38","text":"Wirngallo* ngon ka juulirde mawnde seekii, woni pecce ɗiɗi, gila dow haa ley."},{"book":"LINJIILA MARKUUSA","chapter":"15","verse":"39","text":"Ɓay hooreejo suufaaɓe wonnooɗo yeeso makko kanko Iisaa on yi'ii no o timmiri non, o wi'i: «Ka haqiiqa, hari oo neɗɗo ko *Ɓiɗɗo Alla!»"},{"book":"LINJIILA MARKUUSA","chapter":"15","verse":"40","text":"Tawi rewɓe kadi no ka woɗɗitii, no ndaara. Tawi no tawdaa e maɓɓe Mariyama jeyaaɗo Magaduuna e Mariyama yumma Yaaquuba tosooko on e Yuusufu, e Saliimatu."},{"book":"LINJIILA MARKUUSA","chapter":"15","verse":"41","text":"Tawi ko ɓen jokkunoo mo kanko Iisaa, no kurkanoo mo wa fewndo ko o wonnoo Jaliilu, e ɗuuɗuɓe goo kadi ɓe o yaadunoo Yerusalaam."},{"book":"LINJIILA MARKUUSA","chapter":"15","verse":"42","text":"Hawrondiri niɓɓii, tawi ko hebulanagol *ɲalaande fowteteende nden."},{"book":"LINJIILA MARKUUSA","chapter":"15","verse":"43","text":"Onsay oo wi'eteeɗo Yuusufu hewti. On ko hooloraaɗo goo e ngal dental maɓɓe, on ko jeyaaɗo Raamati, tawi on kaɲun tigi ko *laamu Alla ngun o tijjii. O heɓi cuucal yahugol ka Pilaatu, toroo mo hettugol furee Iisaa on."},{"book":"LINJIILA MARKUUSA","chapter":"15","verse":"44","text":"Pilaatu ŋalɗi ko tawi o maayii kon. O noddi hooreejo suufaaɓe ɓen, o landii mo si tawii o maayiino."},{"book":"LINJIILA MARKUUSA","chapter":"15","verse":"45","text":"Ɓay hooreejo on humpitii mo ɗun, o jonniti Yuusufu furee Iisaa on."},{"book":"LINJIILA MARKUUSA","chapter":"15","verse":"46","text":"Kanko Yuusufu o soodoyi kasannge, o tippini furee Iisaa on ka hoore leggal, o tumbi e kasannge, o belnoyi mo e qaburu asaaɗo e feto. O talli hayre, o waɗi ka dambugal qaburu."},{"book":"LINJIILA MARKUUSA","chapter":"15","verse":"47","text":"Tawi Mariyama jeyaaɗo Magaduuna e Mariyama yumma Yuusufu no ndaara ka o belniraa."}]}