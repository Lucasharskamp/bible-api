{"data":[{"book":"Taruxui","chapter":"20","verse":"1","text":"Sɔnxɔɛ to bara ɲɔn, Pɔlu naxa Isa fɔxirabirɛe malan e rasife ma. A to a ɲungu e ma, a naxa siga Masedon."},{"book":"Taruxui","chapter":"20","verse":"2","text":"A naxa na bɔxi isa, a nu Isa fɔxirabirɛe rasi marasi wuyaxi ra. Na dangi xanbi, a naxa siga Girɛki bɔxi ma."},{"book":"Taruxui","chapter":"20","verse":"3","text":"A to lu naa kike saxan, a naxa wa sigafe Siriya kunkui kui, kɔnɔ Yuwifie nu bara yanfanteya yailan a xili ma. Na kui, a naxa natɛ tongo a xa gbilen Masedon kira ra."},{"book":"Taruxui","chapter":"20","verse":"4","text":"Naxee a mati han Asi nee nan yi ki: Sopateri, Beereka Pirusi xa di, Arisitaraki nun Sekondu Tɛsalonikikae, Gayu Deribeka nun Timote, Tikike nun Tirofimo Asikae."},{"book":"Taruxui","chapter":"20","verse":"5","text":"Nee naxa ti yare, e naxa sa muxu mamɛ Tiroyasi."},{"book":"Taruxui","chapter":"20","verse":"6","text":"Taami Lɛbinitare Sali lɔxɔɛ dangi xanbi, muxu naxa baki kunkui kui Filipi. Beenun xi suuli, muxu naxa e li Tiroyasi. Muxu naxa lu naa xi solofere."},{"book":"Taruxui","chapter":"20","verse":"7","text":"Sande lɔxɔɛ muxu naxa malan taami igirafe ra. Pɔlu naxa kawandi ti Isa fɔxirabirɛe bɛ han kɔɛ tagi. A lan nɛ a xa siga kuye na iba."},{"book":"Taruxui","chapter":"20","verse":"8","text":"Lanpui gbegbe nu na na koore banxi kui, muxu nu malanxi dɛnnaxɛ."},{"book":"Taruxui","chapter":"20","verse":"9","text":"Sɛgɛtala nde naxan xili Eyutiki nu dɔxɔxi wundɛri ra. Pɔlu xa kawandi xɔn to kuya, xi xɔli naxa a suxu a fanyi ra, a bira bɔxi ma kelife banxi dɛki saxan nde. E naxa a li, a bara faxa."},{"book":"Taruxui","chapter":"20","verse":"10","text":"Pɔlu to goro, a naxa a felen a xun. A naxa a tongo, a a fala e bɛ, «Wo naxa kɔntɔfili, barima a mu faxaxi.»"},{"book":"Taruxui","chapter":"20","verse":"11","text":"Pɔlu to te, a naxa taami igira, a naxa a don. A man naxa wɔyɛn han gɛɛsɛgɛ. Na gɛɛsɛgɛ, a naxa siga."},{"book":"Taruxui","chapter":"20","verse":"12","text":"Danxaniyatɔɛe naxa sɛgɛtala xanin a ɲiɲɛ ra bɔɲɛsa kui."},{"book":"Taruxui","chapter":"20","verse":"13","text":"Muxu naxa kunkui bɛla rakeli sigafe ra Asosi Pɔlu ya ra alɔ muxu lanxi a ma ki naxɛ. A naxa wa sigafe a sanyi ra."},{"book":"Taruxui","chapter":"20","verse":"14","text":"A to muxu li Asosi, muxu naxa a baki kunkui kui sigafe Mitilɛni."},{"book":"Taruxui","chapter":"20","verse":"15","text":"Keli mɛnni, muxu naxa siga baa kira ra. Na fan kuye iba, muxu naxa Kiyo li. Na xanbi, muxu naxa siga han Samosi. Na lɔxɔɛ kuye iba, muxu naxa Mileto li."},{"book":"Taruxui","chapter":"20","verse":"16","text":"Pɔlu nu bara natɛ tongo a xa dangi Efɛsɛ mabiri alako a naxa bu Asi bɔxi ma. A nu gbataxi a xa so Darisalamu Xɛ Xabɛ Sali lɔxɔɛ xa a sa sɔɔnɛyama a bɛ."},{"book":"Taruxui","chapter":"20","verse":"17","text":"Pɔlu to Mileto li, a naxa xɛɛra ti a Efɛsɛ danxaniyatɔɛ ɲama kuntigie xa fa."},{"book":"Taruxui","chapter":"20","verse":"18","text":"E to fa a yire, a naxa a fala e bɛ, «Wo a kolon n ɲɛrɛxi wo tagi ki naxɛ. Kabi n so Asi,"},{"book":"Taruxui","chapter":"20","verse":"19","text":"n Marigi xa wali raba yɛtɛ magoroe nan kui. N yaye bara mini, n bara tɔɔrɔ Yuwifie xa wali ɲaaxi saabui ra."},{"book":"Taruxui","chapter":"20","verse":"20","text":"Wo a kolon a n mu wo munafan se yo nɔxun wo ma. N bara kawandi ti wo bɛ kɛnɛ ma nun wo xa banxie kui."},{"book":"Taruxui","chapter":"20","verse":"21","text":"N nu a falama nɛ Yuwifie nun Girɛkikae bɛ e xa togondiya Ala ma, e xa danxaniya won Marigi Isa, Ala xa Mixi Sugandixi ma.»"},{"book":"Taruxui","chapter":"20","verse":"22","text":"«Yakɔsi Ala Xaxili Sɛniyɛnxi wama nɛ n xa siga Darisalamu, kɔnɔ n mu a kolon naxan sigama n sɔtɔde naa."},{"book":"Taruxui","chapter":"20","verse":"23","text":"Taa birin kui Ala Xaxili Sɛniyɛnxi bara n nakolon a geeli nun tɔɔrɛ fama nɛ n lide naa."},{"book":"Taruxui","chapter":"20","verse":"24","text":"Kɔnɔ n nii tide yo mu na n bɛ. N xa n ma xɛɛraya rakamali, n Marigi Isa naxan taxuxi n na. N xa findi Ala xa hinnɛ seedeɲɔxɔya ba ra, naxan findixi xibaaru fanyi ra.»"},{"book":"Taruxui","chapter":"20","verse":"25","text":"«Yakɔsi n a kolon wo mu n yatagi toma sɔnɔn, wo tan naxee birin wo tuli matixi n ma kawandi ra, Ala xa mangɛya niini xa fe ra."},{"book":"Taruxui","chapter":"20","verse":"26","text":"Na na a ra, n a falama wo bɛ to, wo xa kote yo mu na n xun,"},{"book":"Taruxui","chapter":"20","verse":"27","text":"barima n bara Ala sago birin masen wo bɛ, n mu sese nɔxun wo ma."},{"book":"Taruxui","chapter":"20","verse":"28","text":"Awa, wo xa mɛɛni wo yɛtɛ ma a nun danxaniyatɔɛ birin, Ala Xaxili Sɛniyɛnxi wo findixi naxee xa xunmati ra, alako wo xa mɛɛni Marigi xa danxaniyatɔɛ ɲama ma, a naxan sɔtɔxi a yɛtɛ wuli ra. Wo xa e kanta alɔ xurusee dɛmadonyi gɔɔrɛ kantama ki naxɛ."},{"book":"Taruxui","chapter":"20","verse":"29","text":"N na kolon, n na siga, mixi ɲaaxie fama nɛ sode wo tagi, alɔ wula baree soma gɔɔrɛ ya ma ki naxɛ."},{"book":"Taruxui","chapter":"20","verse":"30","text":"Mixi ndee soma wo tagi, e xa xaranyi ɲaaxi ti alako e xa Isa fɔxirabirɛe bɛndun e ma."},{"book":"Taruxui","chapter":"20","verse":"31","text":"Wo xa wo mɛɛni. Wo xa ratu yi ɲɛ saxanyi bun ma n mu wo kawandife iti kɔɛ nun yanyi. N na birin nabaxi yaye nan kui.»"},{"book":"Taruxui","chapter":"20","verse":"32","text":"«Awa yakɔsi, n wo taxuma Ala ra nun a xa hinnɛ masenyi ra, naxan nɔma sɛnbɛ nun kɛ fanyi fide sɛniyɛntɔɛ birin ma."},{"book":"Taruxui","chapter":"20","verse":"33","text":"N mu nu wama wo xa kɔbiri xa xɔn, xa na mu a ra wo xa xɛɛma, wo xa sosee."},{"book":"Taruxui","chapter":"20","verse":"34","text":"Wo yɛtɛ yati a kolon a n wali yi bɛlɛxɛe nan na alako n xa balo n nun n ɲɛrɛbooree."},{"book":"Taruxui","chapter":"20","verse":"35","text":"N bara a masen wo bɛ mɔɔli birin na, a won lan nɛ won xa wali alako won xa setaree mali. Wo xa ratu Marigi Isa xa wɔyɛnyi ma, a naxɛ, ‹Ɲɛlɛxinyi na ki nan kui, dangife a sɔtɔfe ra.›»"},{"book":"Taruxui","chapter":"20","verse":"36","text":"A to gɛ wɔyɛnde, a naxa a xinbi sin, e birin naxa Ala maxandi."},{"book":"Taruxui","chapter":"20","verse":"37","text":"E birin naxa so wafe. E naxa findigilin Pɔlu kɔnyi ma, e a masunbu."},{"book":"Taruxui","chapter":"20","verse":"38","text":"E sunnun nɛ barima a bara a fala e mu nɔma a tode sɔnɔn. E naxa a mati han kunkui dɛ ra."}]}