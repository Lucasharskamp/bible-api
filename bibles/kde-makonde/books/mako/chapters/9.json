{"data":[{"book":"Mako","chapter":"9","verse":"1","text":"Yesu nkuhweneha kuvahaulila kuchidoni, “Nangu nìnnyaulilanga uhiu kuva, vanu vanji vaimidîle apano vakambekuhwa mpaka vawone Ufalume wanga Nnungu uìdà kwa dimongo.”"},{"book":"Mako","chapter":"9","verse":"2","text":"Bada ya maduva sita, Yesu nkuntwala Petulo na Yohana na Yakobo nkuhwena navo muha lichinga lilehu pachinu pakávele vanu. Aneko Yesu nkubadilika muyo mwavo,"},{"book":"Mako","chapter":"9","verse":"3","text":"dinguwo dyake nkung'anyima, nkuva dyanahe mbee namuna yakahulula munu kudichapa nkuva dyanahe malinga dinguwo anedyo."},{"book":"Mako","chapter":"9","verse":"4","text":"Bahi nabii Eliya na Musa nkuhumila muyo mwavo nkuva uvalonjela na Yesu."},{"book":"Mako","chapter":"9","verse":"5","text":"Petulo nkunnyaulila Yesu kuchidoni, “Nkúhunda, nni chinu chambone hwetu kupwawa apano, bahi tudenge migongwe mitatu, umo wako na umo wanga Musa na unji wanga Eliya.”"},{"book":"Mako","chapter":"9","verse":"6","text":"Petulo akanamaite lya kutangola, kwa kuva, nang'e na avake vániyopa namene."},{"book":"Mako","chapter":"9","verse":"7","text":"Anepo nkuhumila lihunde nkuvahinika na lidi nkupilikanika kuhaloka nnihunde alila ulichidoni, “Ayuno njo Mwanangu unguntamwa, mpilikanile nang'e.”"},{"book":"Mako","chapter":"9","verse":"8","text":"Upala, pavang'anyang'anyije nnyenje nanga pavanammwene munu woheyo pamo na vanang'o ila Yesu weka."},{"book":"Mako","chapter":"9","verse":"9","text":"Pavachisulupuka nnichinga, Yesu nkuvalimbija vanannyaulile munu woheyo vitukutuku vivaviwene, mpaka Mwana wa Munu pambefufuka kuhaloka kwa vanu vahwîle."},{"book":"Mako","chapter":"9","verse":"10","text":"Vakuhundwa nkutenda muchi chavahaulidile, henga nkuva uvaujana mana la kufufuka kuhaloka kwa vanu vahwîle."},{"book":"Mako","chapter":"9","verse":"11","text":"Vakuhundwa nkummuja Yesu kuchidoni, “Mwadachi vakúhunda Sheliya yanga Musa vàhaula kuva nabii Eliya lasima alongolele kwida kavila hoti?”"},{"book":"Mako","chapter":"9","verse":"12","text":"Yesu nkuvayang'ula kuchidoni, “Elo, Eliya àmbekwida hoti unakatapaja lammalele. Henga pamo na anelo, mwadachi Mmalemba Lanaswe ìnilembwa kuva, Mwana wa Munu àlembelewa alagihwe na kuhitwa na vanu?"},{"book":"Mako","chapter":"9","verse":"13","text":"Henga nangu nìnnyaulilanga kuva, Eliya tayali àniida kavila, vanang'o nkuntendela kila chivalembedile muchi chiilembwije Mmalemba Lanaswe kumwamba nang'e.”"},{"book":"Mako","chapter":"9","verse":"14","text":"Pavakamwele pachinu pávanavele vakuhundwa vanji, nkulyona likuwa likulu lya vanu vavadingwìkè. Na vakúhunda va Sheliya yanga Musa uvatahukana na avala vakuhundwa."},{"book":"Mako","chapter":"9","verse":"15","text":"Upala likuwa lya vanu pavammwene Yesu, vammalele nkukangana namene, nkuntukutila, nkunammuja habali."},{"book":"Mako","chapter":"9","verse":"16","text":"Yesu nkuvauja vakuhundwa vake kuchidoni, “Mùtahukana navo chamani?”"},{"book":"Mako","chapter":"9","verse":"17","text":"Munu yumo nnikuwa alila lya vanu nkunnyang'ula kuchidoni, “Nkúhunda, nangu nìkupelekejije mwanangu avêle na nanndenga antendîle ààve bubu."},{"book":"Mako","chapter":"9","verse":"18","text":"Kila pam'bebeluha àmmatoha pahi na kuntenda ahume chihulu nkanya na kulitang'unanya meno, na mmili nkuyuma chihi chwa. Ńnivayuwa vakuhundwa vako vammuse aneyo nanndenga, henga nanga pavahulwile.”"},{"book":"Mako","chapter":"9","verse":"19","text":"Yesu nkuvayang'ula kuchidoni, “Mwenu mmanu mma chívelèkwà chikákulupila! Dachi, nìmbeikala na mwenu mpaka chakani? Na nìmbempililila mpaka chakani? Idanawe apano.”"},{"book":"Mako","chapter":"9","verse":"20","text":"Bahi nkumpelekejija. Upala ayula nanndenga pammwene Yesu, nkuntaya chihundahunda ayula nnemba na nkummatoha pahi, nkuyalata pahi na kuhuma chihulu nkanya."},{"book":"Mako","chapter":"9","verse":"21","text":"Yesu nkummuja atatake ayula nnemba nkuchidoni, “Mambo alano lànkojije chakani?”"},{"book":"Mako","chapter":"9","verse":"22","text":"Na myanda yohe àmmatohija mmoto na mmedi, walambela ammwalale. Henga ukàhulula kutenda chinu, tùnakuyuwa utuvikile chididi na kutuyangata!”"},{"book":"Mako","chapter":"9","verse":"23","text":"Yesu nkunnyang'ula kuchidoni, “Mwadachi ùhaula kuva ukàhulula? Lammalele lànahululika kwa munu akulupîla.”"},{"book":"Mako","chapter":"9","verse":"24","text":"Upala atatake mwana nkunonoha lidi nkuchidoni, “Nangu nakulupila! Henga nguyangate ngukulupile namene.”"},{"book":"Mako","chapter":"9","verse":"25","text":"Yesu paliwene likuwa lya vanu ulihalija kuyenjejeka muyo mwake, nkunkalipila ayula nanndenga, nkunnyaulila kuchidoni, “Wako nanndenga bubu na mmwidi, nìkuhaulila, mmuke mwana ayuno na unamwende kavila!”"},{"book":"Mako","chapter":"9","verse":"26","text":"Anepo aneyo nanndenga nkukuta ding'uto, nkuntaya chihundahunda ayula mwana, nkummuka. Ayula mwana nkwonekana muchi ànihwa, vanu vohe nkuhaula kuva, “Ànihwa!”"},{"book":"Mako","chapter":"9","verse":"27","text":"Henga Yesu nkunkamula ayula mwana nkono nkuntakatuha, mwana nkuimila."},{"book":"Mako","chapter":"9","verse":"28","text":"Yesu painjidile nng'ande, vakuhundwa vake nkummuja pachinu paweka kuchidoni, “Ing'anya ntwani hwetu nanga patuhulwile kummusa ayula nanndenga?”"},{"book":"Mako","chapter":"9","verse":"29","text":"Yesu nkuvahaulila kuchidoni, “Nanndenga wa namuna ai nanga pahululika kuuka, ikànave chihi kwa kuyuwa.”"},{"book":"Mako","chapter":"9","verse":"30","text":"Bahi Yesu na vakuhundwa vake nkuuka anepo, nkupitila chilambo cha ku Galilaya. Yesu nanga panalembedile vanu vamale pávèlè,"},{"book":"Mako","chapter":"9","verse":"31","text":"ing'anya ávahunda vakuhundwa vake. Nkuvahaulila kuchidoni, “Mwana wa Munu àvele pepi uhwena unakamujwa mmakono la vanu, vanang'o vàmbemmwalala, na liduva lya tatu lya kuhwa kwake àmbefufuka.”"},{"book":"Mako","chapter":"9","verse":"32","text":"Vakuhundwa vake nanga pavanamaite mana la mahundo anelo. Henga vanang'o nkuyopa kummuja."},{"book":"Mako","chapter":"9","verse":"33","text":"Pavakamwele Kapelinaumu, nkwenda nng'ande, Yesu nkuvauja vakuhundwa vake kuchidoni, “Mùtahukana ya chani nndila?”"},{"book":"Mako","chapter":"9","verse":"34","text":"Henga vanang'o nkunyalalanga chihi, ing'anya pávanavele nndila vátahukana ya ukulu, kuva nnikuwa lyavo nkulu alida."},{"book":"Mako","chapter":"9","verse":"35","text":"Yesu nkuikala pahi, nkuvachema avala kumi na mbili, nkuvahaulila kuchidoni, “Munu woheyo alembêla kuva nkulu, àlembelewa alisulupuhe kuvapunda vammalele na ààve ntumishi wa vammalele.”"},{"book":"Mako","chapter":"9","verse":"36","text":"Anepo Yesu nkùntwala mwana n'joko, nkumwimija paching'ati pavo nkunkumbatila, nkuvahaulila kuchidoni,"},{"book":"Mako","chapter":"9","verse":"37","text":"“Munu woheyo ampwechelêla mwana malinga ayu ing'anya yang'une, àngupwechelela nangu. Na munu angupwechelêla nangu, akángupwechelela chihi nangu, henga àmpwechelela na ayula angutumîle.”"},{"book":"Mako","chapter":"9","verse":"38","text":"Yohana nkunnyaulila Yesu kuchidoni, “Nkúhunda, tummwene munu wavausa anamindenga kwa lina lyako, hwetu tùninnimbija kwa kuva akávele wa nnikuwa lyetu.”"},{"book":"Mako","chapter":"9","verse":"39","text":"Henga Yesu nkuvahaulila kuchidoni, “Munannimbije, kwa kuva nanga munu ahulûla kutenda vitukutuku vya masaibu kwa lina lyangu, upopo nkungutongolela malove lahakalenge."},{"book":"Mako","chapter":"9","verse":"40","text":"Kwa kuva munu akátahukana na hwetu, aneyo àvele m'bali wetu."},{"book":"Mako","chapter":"9","verse":"41","text":"Nangu nìnnyaulilanga uhiu kuva, munu woheyo ambemwîng'a mwenu mwawo wa medi, ing'anya ya kuva mmanganya nni mmanu vake Kilisto, munu aneyo àmbepata dinujo dyake.”"},{"book":"Mako","chapter":"9","verse":"42","text":"“Henga munu woheyo ambentênda yumo wa avano vajoko vangukulupîla nangu atende sambi, ikàvele wasa munu aneyo ahungiwe liyanga likulungwa lya kuhayila muukoti wake na kuyahwa m'bahali."},{"book":"Mako","chapter":"9","verse":"43","text":"Ikàva nkono wako ùkutenda utende sambi, uchekete! Wasa kuinjila muumi akuno ukavèlè na nkono umo, kuliko kuinjila Jihannamu, mmoto ukádimika akuno uvèlè na makono mavili. ["},{"book":"Mako","chapter":"9","verse":"44","text":"Anemwo ahong'o vake nanga pavahwa, na moto wake nanga paudimika.]9:44 Nsitali auno Mmalemba lanji la kala ukapali."},{"book":"Mako","chapter":"9","verse":"45","text":"Ikàva ludodo lwako lùkutenda utende sambi, luchakete! Wasa kuinjila muumi akuno ukavèlè na ludodo lumo, kuliko kuva na madodo mavili na kuyahwa Jihannamu. ["},{"book":"Mako","chapter":"9","verse":"46","text":"Anemwo ahong'o vake nanga pavahwa, na moto wake nanga paudimika.]9:46 Nsitali auno Mmalemba lanji la kala ukapali."},{"book":"Mako","chapter":"9","verse":"47","text":"Ikàva liso lyako lìnakukuvaja kutenda masambi, bahi lidabole! Wasa uinjile mu Ufalume wanga Nnungu akuno uvèlè na liso limo, kuliko kuva na meho mavili na kuyahwa Jihannamu."},{"book":"Mako","chapter":"9","verse":"48","text":"Anemwo ahong'o vake nanga pavahwa, na moto wake nanga paudimika."},{"book":"Mako","chapter":"9","verse":"49","text":"Kwa kuva, kila munu àmbetaywa munyu kwa moto."},{"book":"Mako","chapter":"9","verse":"50","text":"Munyu nni chinu chambone. Henga inowi yake ikàhang'uka, dachi, ùmbetaywa chamani uchinga inowi yake iuyile kavila?"}]}