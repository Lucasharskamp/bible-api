{"data":[{"book":"Nayohana","chapter":"5","verse":"1","text":"Umalha wo yayo, Yesu nkaarwa Uyerusalemu wo isikuukuu ya Ayahudi."},{"book":"Nayohana","chapter":"5","verse":"2","text":"Wowo Uyerusalemu uwo vanaatameria nlhako uneehaniya Nlhako wo Khondoro nihawo nthapwi nineehaniya wo Iebraniya Betizata, nthotho mwaya nikhalhaka ni ipwaro nthanu."},{"book":"Nayohana","chapter":"5","verse":"3","text":"Areta enchi yaari akhalhachaka mmapwaroni mmo, attu ohoona, oremara ni attu oririyacha iruttu."},{"book":"Nayohana","chapter":"5","verse":"4","text":"Yayo areta ayo yaari awehereraka wiira nnepa wo wiirimu wa Athithi ukhuruwe uwa ututuwanyihani maashi. Nreta aaholhelha ukhelha munthapwini vanotutuwanyihiya aya maashi uyo, aholhama ikwerere iriyoothe yaarina awe."},{"book":"Nayohana","chapter":"5","verse":"5","text":"Paahi ahaawo ntu mmoka vavawo awereiya ikwerere yo uririyacha iruttu iyaakha makhumi mararu ni nane."},{"book":"Nayohana","chapter":"5","verse":"6","text":"Yesu ahomwoona yoyo ntu uyo narumpe vavawo, nkaachuwelha wiira hokhalha vavawo wo iyaakha chinchi, nkankoha, “Chani, nnoothanana ulhama?”"},{"book":"Nayohana","chapter":"5","verse":"7","text":"Nreta uyo nkaakhulha, “Thithi, khakirina ntu o ukitumbucheriha munthapwini vanotutuwanihiya aya maashi, kila vanolhikacha aka ukelha mmaashini, ntu nkina nookiholhelha.”"},{"book":"Nayohana","chapter":"5","verse":"8","text":"Yesu nkaamwiirelha ntu o uririyacha iruttu ulhe, “Wunkweke etu, ukusheke nttato nao nno weeteke, urweeke.”"},{"book":"Nayohana","chapter":"5","verse":"9","text":"Wo uhipicha yoyo ntu uyo nkaalhama, nkaakusha nttato nawe, nkeeta."},{"book":"Nayohana","chapter":"5","verse":"10","text":"wo chiichammo etu aholhelhi Ayahudi nkayaamwiirelha ntu aalhamihiye ulhe, “Lhelho Nihuku no Wiittuwa, Malhehero ihu anoochiichiha wiira khavanooria ukusha nttato ninyu.”"},{"book":"Nayohana","chapter":"5","verse":"11","text":"Ntu ulhe nkaakhulha eeraka, “Yoyo ntu kilhaminhe uyo phi kiirenlhe, ‘Ukusheke nttato nao, weeteke, urweeke.’ ”"},{"book":"Nayohana","chapter":"5","verse":"12","text":"Ni ayo nkayankoha, “Phi mpani o wirenlheni nkusheke ntatto ninyu mweeteke, nrweeke?”"},{"book":"Nayohana","chapter":"5","verse":"13","text":"Nansho aalhamihiye uyo khanchuwenlhe Yesu, ukhalhawaya wo nlhatu no uchara attu chinene, Yesu ahomalha ummwia nyerere."},{"book":"Nayohana","chapter":"5","verse":"14","text":"Miholho aya, Yesu nkamphwanya ntu anlhaminhe awe u Inupa ya Nlhuku ulhe, nkeera, “Nholhama vano, nhiwonye tho, nhiwe mwaapatta yo hilhoka chinene.”"},{"book":"Nayohana","chapter":"5","verse":"15","text":"Yoyo ntu uyo nkaarwa wa aholhelhi a Ayahudi ni waahimeria wiira Yesu phi nlhaminhe."},{"book":"Nayohana","chapter":"5","verse":"16","text":"Paahi etu Ayahudi nkayaachokholhacha umvenga Yesu, wo nlhatu no nlhamiha ntu Nihuku no Wiittuwa."},{"book":"Nayohana","chapter":"5","verse":"17","text":"Yesu nkaakhulha eeraka, “Athumwanaka arii munthekoni, phi chiichammo ni mii kihophwanelhiya upanga mitheko.”"},{"book":"Nayohana","chapter":"5","verse":"18","text":"Nenno nlhove nno etu, nkanaathepiha aholhelhi a Ayahudi waavia iphiro yo mwiiva Yesu, kuhena wo nlhatu nohithimicha Malhehero yo Nihuku no Wiittuwa. Nansho ukhalhawaya aahowulhumacha wiira Nlhuku phi Athumwanawe, ni wilhikaaniha ni Nlhuku."},{"book":"Nayohana","chapter":"5","verse":"19","text":"Yesu nkaakhulha Ayahudi eeraka, “Ikekheene kinouhimeriani, Mwaana khanooria upanga ittu mwanene, nopanga ilhe noona awe Athumwanawe apangaka. Inopanga aya Athumwanawe, Mwaana phi nopanga awe chiicho."},{"book":"Nayohana","chapter":"5","verse":"20","text":"Ukhalhawaya Athithi anonttuna Mwaana, ni umwooniha chittu chonkhaye chinopanga aya anene, amwoonihaka chittu chulhupalhe upwaha chii cho nlhamiha ntu chii, ni inyu nnowa ushanga chinene."},{"book":"Nayohana","chapter":"5","verse":"21","text":"Thoko Athithi chinaahihimusha aya attu akhwilhe ni waavaha ukumi, phi chiichammo etu Mwaana ni uyo nowaavaha ukumi anaattuna awe."},{"book":"Nayohana","chapter":"5","verse":"22","text":"Athithi khanonhukumulha ntu riyoothe. Mwaana phi vahiye ikuru yonkhaye yo waahukumulha attu,"},{"book":"Nayohana","chapter":"5","verse":"23","text":"yiireke wiira attu onkhaye anthimicheke Mwaana thoko chinaathimicha aya Athithi. Ntu hinonthimicha Mwaana khanaathimicha Athithi anrumme."},{"book":"Nayohana","chapter":"5","verse":"24","text":"“Ikekhiaye kinouhimeriani, aneewa malhove aka ni waarumelhelha akirumme, anoopatta ukumi wo uhimalha. Yayo khanohukumulhiya, nansho ahomalha uvira nnookhwani ni ukelha mu ukumini mwo uhimalha."},{"book":"Nayohana","chapter":"5","verse":"25","text":"Ikekhiaye kinouhimeriani, mahuku anowa, ni ayo ahomalha uwa, akhwilhe vanowa aya wiiwacha nlhove na Mwaana a Nlhuku, ni ayo anottuna wiiwa ayo anokhalha akumi."},{"book":"Nayohana","chapter":"5","verse":"26","text":"Thoko Athithi chiri aya machokholhelho o ukumi, phi chiichammo etu chinvahe aya Mwaana ukhalha machokholhelho o ukumi."},{"book":"Nayohana","chapter":"5","verse":"27","text":"Tho ahommaha Mwaana ikuru yo uhukumulha, ukhalhawaya yoyo phi Mwaana a Ntu."},{"book":"Nayohana","chapter":"5","verse":"28","text":"Nhuumiye uwanoni, mahuku anowa onkhaye ari mmahiyeni vanowa aya wiiwacha nlhove nawe"},{"book":"Nayohana","chapter":"5","verse":"29","text":"ni uhihimmwa mmahiyeni. Alhe apangilhe chorera anohihimmwa ni ukhalha akumi, ni alhe aapannge cho uhilhoka anowa uhihimmwa ni uhukumulhiya."},{"book":"Nayohana","chapter":"5","verse":"30","text":"“Miyaano khakinooria upanga ittu wo ikuru aka kimwanene, Kinohukumulha thoko chineeraka wo uhimeriya ni Athithi, ni iyo ihukumu aka phi yo ikekhiaye, ukhalhawaya akinolhikacha upanga ittu kinothanana aka, nansho chinothanana aya akirumme."},{"book":"Nayohana","chapter":"5","verse":"31","text":"“Keehimiecheshaka mii kimwanene, uhimiechesha waka khunooria urumelhelhiya wiira we ikeekhene."},{"book":"Nayohana","chapter":"5","verse":"32","text":"Nansho hawo nkina nokihimiechesha mii, ni miyaano kihochuwelha wiira chonkhaye chinohimia awe akiromolhaka phi ikeekhene."},{"book":"Nayohana","chapter":"5","verse":"33","text":"Mwahaaruma attu urweeha nttenga wo ukikoherera u Nayohana, ni ayo ahohimiechesha ikeekhene."},{"book":"Nayohana","chapter":"5","verse":"34","text":"Uhimiechesha wa attu kuhii unokhulhuvelha aka, nansho kinohimiacha alha malhove alha wiira mwoopolhiye."},{"book":"Nayohana","chapter":"5","verse":"35","text":"Nayohana yaari thoko nthuko waamwalhelha nkwee, ni inyu mwaatti wo mahuku vakani nkamwaattapelhelha yoyo nthuko uyo."},{"book":"Nayohana","chapter":"5","verse":"36","text":"Nansho miyaano kihanaa malhove kinohimiechesha aka arii molhupalhe upwaha malhove a Nayohana. Ukhalhawaya mitheko kinopanga aka, phi mitheko akivanhe aya Athithi wiira kipange, ni chechiyo phi nokihimiechesha wiira Athithi phi kirumme."},{"book":"Nayohana","chapter":"5","verse":"37","text":"Ni ayo Athithi akirumme, phi nokihimiechesha. Mwaattiva khannapacha wiiwa nlhove naya, mena woona ikhove aya,"},{"book":"Nayohana","chapter":"5","verse":"38","text":"ni inyu khannarumelhelha nlhove naya munrimani mwinyu, ukhalhawaya nhokhota unrumelhelha nrumme aya."},{"book":"Nayohana","chapter":"5","verse":"39","text":"Mwaattiva nnooshoma Malhove Matakatifu mwaanyiheraka wiira mwommo, nnoophwanya ukumi wo uhimalha. Nansho yayo Malhove ayo phi nokihimiechesha mii!"},{"book":"Nayohana","chapter":"5","verse":"40","text":"Inakhalhaka chiicho, mpaka nna mwaattiva khannottuna uwa uwannyaka mmwe mwaapatta ukumi uhinomalha."},{"book":"Nayohana","chapter":"5","verse":"41","text":"“Nnikwa aka khurii upatta nthimicho unokhuma wa attu."},{"book":"Nayohana","chapter":"5","verse":"42","text":"Nansho kihoochuwelhani mwaatti wiira, unttuna Nlhuku khuuwo mu nrimani mwinyu."},{"book":"Nayohana","chapter":"5","verse":"43","text":"Miyaano kiwiilhe wo ikuru ya Athithi, ni inyu khannakipochera, nansho attu akina yawaaka wo ikuru chaya ashinene, nnowaapochera."},{"book":"Nayohana","chapter":"5","verse":"44","text":"Mwaattiva nnothanana upochera nthimicho winyu mwaashineneru, nhaaviaka upatta nthimicho ukhuma wa uyo ri vekha, Nlhuku, nnoorieke chani etu ukirumelhelha?"},{"book":"Nayohana","chapter":"5","verse":"45","text":"Nhaanyihere wiira miyaano phi nowa kaahimiacha milhatu chinyu wa Athithi. Ashinna Musa, mweshenre inyu nikhulhuvelho ninyu, yayo phi nowa uhimiachani milhatu chinyu."},{"book":"Nayohana","chapter":"5","verse":"46","text":"Yakaari mwahaarumelhelha ashinna Musa, mwaanokirumelhelha ni mii, ukhalhawaya ashinna Musa yaholhepa malhove anokaacha mii."},{"book":"Nayohana","chapter":"5","verse":"47","text":"“Nansho yakhalhaka wiira khamwaarumelhenlhe Malhehero yaalhepiye ni ashinna Musa, nnoorieke chani urumelhelha malhove aka?”"}]}