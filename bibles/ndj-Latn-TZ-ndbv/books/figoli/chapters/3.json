{"data":[{"book":"Figoli","chapter":"3","verse":"1","text":"Lijuva limu, saa tisa pamusi, Petili na Yohani vaveli vakuyenda kunyumba ya Chapanga, chipindi cha kudadava."},{"book":"Figoli","chapter":"3","verse":"2","text":"Kwaveli na mundu yaveli chikwavakwava kufumila kuwoneka. Topi vandu vaveli vakumpapa majuva vosi mbaka pamulyangu wa nyumba ya Chapanga wuvawukema, “Mlyangu wa Nyanyi” ili avaluvi vala yivayingila munyumba ya Chapanga."},{"book":"Figoli","chapter":"3","verse":"3","text":"Pavawonili Petili na Yohani pavayingila munyumba ya Chapanga, mweni avaluvili vamupi chindu."},{"book":"Figoli","chapter":"3","verse":"4","text":"Petili kamulola ngimu wamulolili Yohani pambeli Petili kamuwombela “Tuloli!”"},{"book":"Figoli","chapter":"3","verse":"5","text":"Mweni kavaghalambukila pashuvilila kupata chindu kwa veni."},{"book":"Figoli","chapter":"3","verse":"6","text":"Pambeli Petili kamuwombela, “Nahela mbiya wala chumang'andu, lakini chila chimelili nachu dangugayili. Kwa litawa lya Yesu Kilistu wa Nasaleti, woloki yendiyendi!”"},{"book":"Figoli","chapter":"3","verse":"7","text":"Pambeli, kamukamula liwoku lya mlilu, pamtanga kumtandamula bahala pala mawulu na matendi vaki vaveli na liwovi."},{"book":"Figoli","chapter":"3","verse":"8","text":"Kajumba, kawoloka kwa mawulu vaki kakanda kuyenda yenda. Pambeli kayingila munyumba ya Chapanga, pamu na veni payendayenda na kujumbanga kunu pamjuma Chapanga."},{"book":"Figoli","chapter":"3","verse":"9","text":"Vandu vosi vaveli pala pavamuwonili payendayenda na kumjuma Chapanga,"},{"book":"Figoli","chapter":"3","verse":"10","text":"vandu vamumanyili kucha yula ndi yayikalagha na kuluva pala pamlyangu wuvawukema “Mlyangu wa Nyanyi” wa nyumba ya Chapanga, veni vajinga nendu hata vakamanyeyi ha chindu liki chimgolili nawula."},{"book":"Figoli","chapter":"3","verse":"11","text":"Yula mundu aveli akali hela kavakamulila Petili na Yohani. Vandu vosi, pavajingweyi nendu, vakandili kutuvila muudamwa wuvawukema “Mdamwa wa Solumoni.”"},{"book":"Figoli","chapter":"3","verse":"12","text":"Topi, Petili pavawonili vandu vala vakujuluvala kavawombela, “Vayisilaeli, wuli mukuyikang'anika filongu afi? Wuli mukutufulutulila mesu kucha kwa liwovi lyetu awu uwesu wa yufwi wumugola mundu ayu ayendiyendi?"},{"book":"Figoli","chapter":"3","verse":"13","text":"Chapanga wa Ibulahimu na wa Isaka na wa Yakobi pamu na wa vagogolu vetu na mweni Chapanga yamjuma Yesu ndumindumi waki. Mumkamula awulayiwi, yumwi mwamlemili hata yingaveli Pilatu angamlekishelili ghavi pekesu."},{"book":"Figoli","chapter":"3","verse":"14","text":"Avelili Mng'alili na goleki lakini yumwi mwamulemili, mumudayila mundu yula yawulagha vandu alekisheliwi."},{"book":"Figoli","chapter":"3","verse":"15","text":"Mwamuwulayili yula yaveli chikandilu cha unofu, lakini Chapanga amshukushili munjifwa. Yufwi vatovilela wa afi."},{"book":"Figoli","chapter":"3","verse":"16","text":"Mukumuwona mundu ayu yimummanyili kalijumila litawa lya Yesu limgola ghavi na liwovi, litawa lya Yesu nakujumila kwaki kumgola anani nakaka, ngimu vosi yimumuwona."},{"book":"Figoli","chapter":"3","verse":"17","text":"“Hinapawu valongu vangu, manya kucha yumwi na vakomi venu mumgolela Yesu chindochi pangajila mwaveni kumanya kucha mukugola chindu liki."},{"book":"Figoli","chapter":"3","verse":"18","text":"Chapanga agolili fila fya wombili kwa vambuyi vosi, yaveli Kilistu Mkombola dagobuliwi, ponopa ndi kagola chawombili."},{"book":"Figoli","chapter":"3","verse":"19","text":"Mupomeli sambi shenu mumuwuyili Chapanga, chipindi dachiyisi mweni davawushili sambi shenu,"},{"book":"Figoli","chapter":"3","verse":"20","text":"Mgoli nahawu ili Bambu avapi chipindi cha kutayiwa munda kandi davayegheli yula Kilistu Mkombola amshawulili mweni, ayu ndi Yesu."},{"book":"Figoli","chapter":"3","verse":"21","text":"Mweni asighali aku kumbindi mbaka payisa chipindi cha kukombola uswanu findu fyosi, ngimu Chapanga wadetili kupitila vambuyi vaki vang'alili vatangalili va dahili."},{"book":"Figoli","chapter":"3","verse":"22","text":"Nongwa Musa adetili, ‘Bambu Chapanga wenu davayegheli mbuyi kucha nenga mumlima wenu. Na yumwi damumpikanishi findu fyosi fyavawombela."},{"book":"Figoli","chapter":"3","verse":"23","text":"Mundu yoyosi yampikanisha ng'odu mbuyi ayu datapuliwi kutali na vandu va Chapanga na kuwulayiwa.’"},{"book":"Figoli","chapter":"3","verse":"24","text":"Vambuyi vosi, kukandila Samweli na vala vayisili mumbeli, valandulili milandu yigoleka mumajuva ava."},{"book":"Figoli","chapter":"3","verse":"25","text":"Ujangi wa Chapanga wadetili kupitila vambuyi vaki kwanongwa ya yumwi. Wuwula wula mukuva pamu mulilaghanu Chapanga lyagolili na vagogolu venu ndi kwanongwa ya yumwi, chipindi Chapanga amuwombilili Ibulahimu, ‘Kwa njila ya fileli fyaku vandu va mlima davanemiliwi.’"},{"book":"Figoli","chapter":"3","verse":"26","text":"Topi, Chapanga amshukushili ndumindumi waki kwanongwa ya yumwi, amulayishili avanemeli usangi kwa kumgola kila mundu aghalambuki asileki njila shaki sha wafu.”"}]}