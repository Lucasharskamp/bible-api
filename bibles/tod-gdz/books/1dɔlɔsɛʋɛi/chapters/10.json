{"data":[{"book":"1 Dɔlɔ Sɛʋɛi","chapter":"10","verse":"1","text":"Filisiti nuiti ti kɔɔi ʋɛɛni Izilayɛle nuiti ba. Izilayɛle nuiti ti ʋelani ti ʋa, ti-ma mɔinmɔin ge zaani ti zaama, Gileɓoa gizei ma."},{"book":"1 Dɔlɔ Sɛʋɛi","chapter":"10","verse":"2","text":"Filisiti nuiti ti ɠaaʋoteni ga ɠiteɠite Sayile ma, ta ná-doun zunuiti. Ti ná-doun zunuiti paani: Zonatan, Aɓinadaɓe, naa ʋɛɛ Malekisua ʋa."},{"book":"1 Dɔlɔ Sɛʋɛi","chapter":"10","verse":"3","text":"Kɔɔi ɠaaʋoteni Sayile nɔ ma niina. Mɛɛn ʋili nuiti ti kaani, é wola lua."},{"book":"1 Dɔlɔ Sɛʋɛi","chapter":"10","verse":"4","text":"Sayile ɠɛni ná-kɔɔɠɔ zɔɔla zeɠe nui ma: «Ɗa-woɠa zɔkpɔi ɠula ma laɠagi zu, è pàa, nii a kɛ tatipɛlɛʋolulala nui niiti ti mina ʋa pàazu, ti ʋa ɓaaɠula mà.» Kɛlɛ naa la ɠɛni kɛɛni, tɔɔzei é ɠɛni ɓalizu ga dualuagi. Sayile ɓɔɠɔi ɗa ná-boɠa zɔkpɔi zeɠe, é lɔ ga."},{"book":"1 Dɔlɔ Sɛʋɛi","chapter":"10","verse":"5","text":"Ná-kɔɔɠɔ zɔɔla zeɠe nui kaai ma ga é zaa, tɔ ɓalaa é lɔɔni nɔnɔ ma woɠa zɔkpɔi ɠa, é za."},{"book":"1 Dɔlɔ Sɛʋɛi","chapter":"10","verse":"6","text":"Ʋele ɠana Sayile ta ná-doun zunu saʋagɔiti pɛ ti zaani la ʋɔɔma, naa ʋɛɛ ná-pɛlɛyeɠei pɛ ba."},{"book":"1 Dɔlɔ Sɛʋɛi","chapter":"10","verse":"7","text":"Izilayɛle nui niiti pɛ ti ɠɛni pɛtugi zu, ti kaai ma ga Izilayɛle ɠɔɔʋɛbɛi ʋela, ta Sayile naa ʋɛɛ ná-doun zunuiti ba ti za, tiya ɓalaa ti ɠulani ta-laaiti su, ti ʋela. Filisiti nuiti ti ʋaani, ti zei naama laaiti su."},{"book":"1 Dɔlɔ Sɛʋɛi","chapter":"10","verse":"8","text":"Poluma voloi Filisiti nuiti ti ʋaani kɔɔ lɔɓɔi zu, nii a kɛ ti poomaiti kɔligiti seɠe. Ti Sayile ta ná-doun zunuiti ma ʋoomaiti kaani Gileɓoa gizei ma."},{"book":"1 Dɔlɔ Sɛʋɛi","chapter":"10","verse":"9","text":"Ti Sayile ná-kɔɔɠɔ zɔɔlaiti seɠe, ti nɔungi leʋe ba, ti li ga ná-kɔɔɠɔ zɔɔlaiti ta nɔungi. Naa ʋolu ti ta-vɔnifaamai ma wooi laazeeli Filisiti yooi ná pɛ su, daazeeli nuɓusɛiti ta ta-ɠɔɔɠɔ ganigiti ma."},{"book":"1 Dɔlɔ Sɛʋɛi","chapter":"10","verse":"10","text":"Ti Sayile ná-kɔɔɠɔ zɔɔlaiti daani ta-ɠalagiti ta-ʋɛlɛi wu, ti Sayile nɔungi zɛlɛ ta-ɠalagi Dagon ná-pɛlɛi wu."},{"book":"1 Dɔlɔ Sɛʋɛi","chapter":"10","verse":"11","text":"Siɛgi zu Galaade yooi zu Yaɓese nuiti ti naa pɛ mɛnini da, nii Filisiti nuiti ti kɛai ga Sayile,"},{"book":"1 Dɔlɔ Sɛʋɛi","chapter":"10","verse":"12","text":"kɔɔɠɔ nu ɠɛzɛɠɛzɛgiti ti ʋilɛni pelei ma, ti Sayile ta ná-doun zunuiti ma ʋoomaiti seɠe, ti ʋa ga tiye Yaɓese. Ti naati ma ɠaeiti maaɠulu, sɛne gului wu Yaɓese, naa ʋoluma ti zugi zoni folo lɔfela laawu."},{"book":"1 Dɔlɔ Sɛʋɛi","chapter":"10","verse":"13","text":"Sayile saai zɔlɔɔni, tɔɔzei kololalai ʋa, nii é kɛɛni ga Ɠɔoɠɔ GALAGI. É la ɠɛni kɛɛni, é ʋa ɠolo Ɠɔoɠɔ GALAGI wooi ʋɛ, naa ʋoluma é liini gɔvɛ laawooleʋe nui ta ʋɔ, é ɠɛ naa gɔvɛi ta ɠaazaɠa bɛ,"},{"book":"1 Dɔlɔ Sɛʋɛi","chapter":"10","verse":"14","text":"aisa tɔun é ʋa Ɠɔoɠɔ GALAGI ɠaazaɠa. Ɠɔoɠɔ GALAGI vaani bu é za, tama é masadai zeɠe, é fe Izayi ná-doun zunui Davide ya."}]}