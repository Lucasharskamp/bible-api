{"data":[{"book":"Ntendwa","chapter":"27","verse":"1","text":"Ize ilamulwe kugamba chite Italiya, wamlekela Paolo na watumwa watuhu kwa Yuliyo, mndima mwe bunga dya chilumi dikwitangwa “Bunga dya Mkulu ywa Chilumi”."},{"book":"Ntendwa","chapter":"27","verse":"2","text":"Chikwela meli kulaila Adilamitiyo, yemalanye kuhalawa kubula mizi ya mpwani ya Asiya, niyo chahalawa. Alisitaliko Mmakedoniya kulaila Sesalonike nehamwenga na suwe."},{"book":"Ntendwa","chapter":"27","verse":"3","text":"Zuwa ditimile chingila Sidoni. Yuliyo endaga mntu ywedi kwa Paolo kamlekela aite akawakaule wambuyaze, enkigwe chochose akunga."},{"book":"Ntendwa","chapter":"27","verse":"4","text":"Chijendeleza kulaila aho, kwaviya mpeho naikahigana na suwe, chita ntendele ye chisiwa cha Sipulasi."},{"book":"Ntendwa","chapter":"27","verse":"5","text":"Chikanta bahali ya Silisiya na Pamfiliya kubula Mila uko Likiya."},{"book":"Ntendwa","chapter":"27","verse":"6","text":"Kudya yudya mndima kawona meli ikulaila Isikandaliya, naikaita Italiya, ivyo niyo achikweza."},{"book":"Ntendwa","chapter":"27","verse":"7","text":"Chijenda mpalahole kwa mazuwa yalozize, kwa udala mkulu uhelo chingila mo mzi wa Chido. Nkun'ginto haichitendile chijendese mwe ntendele iyo, ivyo niyo chajenda kubula mpwani ye chisiwa cha Kilete, kujinkila Salimone."},{"book":"Ntendwa","chapter":"27","verse":"8","text":"Chijinkila mnkanda mwe mpwani kwaudala mkulu chingila hantu hakwitangwa Bandali yedi, saho hale kulaila mo mzi wa Laseya."},{"book":"Ntendwa","chapter":"27","verse":"9","text":"Chihumula chipindi chitali aho, vihosize kutisa kujendeleza netambo, kwa viya zuwa dya kufunga nadijinka kale. Ivyo Paolo awagamba vino,"},{"book":"Ntendwa","chapter":"27","verse":"10","text":"“Wagosi, naviwona kugamba ntambo yetu kulaila hano nakujendeleza naitende yatisa, chadaha kwaza mizigo nemeli, naho wantu kwaza ujima nawo.”"},{"book":"Ntendwa","chapter":"27","verse":"11","text":"Mna mndima ywa wankondo nakevana na mkulu ywe meli na mta imeli mweviya walongile, sivyo viya Paolo alongile."},{"book":"Ntendwa","chapter":"27","verse":"12","text":"Ibandali nasiyo yedi mwe nyota, ivyo wantu walozize nawakaunga kutamba kujeza kubula Foinike, uneva vikadahika, chani wahumule uko mwe nyota. Foinike ni bandali iyuko Kilete ikusinya kwamwenye mzi. Uswelo we dizuwa na chibula, Uswelo we dizuwa."},{"book":"Ntendwa","chapter":"27","verse":"13","text":"Mpeho ikuvumila chidogo kulaila kwamwenye mzi ukonga kuvumila, wantu wadya nawo wafanyanya kugamba wadaha kukonga ntambo, ivyo niyo wausa inanga na kujenda mnkanda vikudahika mwe mpwani ya Kilete."},{"book":"Ntendwa","chapter":"27","verse":"14","text":"Mna aho nkung'unto nkulu, ikwitangwa “Kwa mwenye mzi chibula” Uvumila ukasela kulaila kwe chisiwa."},{"book":"Ntendwa","chapter":"27","verse":"15","text":"Ijubwanisa imeli, naho kwaviya chidunduga kuhigana nayo niyo chaileka imeli igalwe ni mpeho."},{"book":"Ntendwa","chapter":"27","verse":"16","text":"Chipata hantu ha kuhumula umo chikajinka ntendele ya kwamwenyemzi mwe chisiwa chidodo cha Kauda. Uko kwa udala chidogo, chidaha kuitenda ingalawa yendaga mwe meli ikale vyedi."},{"book":"Ntendwa","chapter":"27","verse":"17","text":"Wantu wendaga mwa mazi waikwesa ingalawa mndani na kuinyinya sigi mwe imeli. Nawakogoha wanasekutoga mwe vigulu vya msanga vya mpwani ya Libiya, ivyo waichimalisa nakuilekela imeli iguhigwe ni kung'unto."},{"book":"Ntendwa","chapter":"27","verse":"18","text":"Nkung'unto ijendeleza, ivyo niyo mwe zuwa ditimile wakonga kudula kuse mizigo naimwe imeli,"},{"book":"Ntendwa","chapter":"27","verse":"19","text":"niyo mwe zuwa ditimile wadula viya vimwenga vye meli kuse."},{"book":"Ntendwa","chapter":"27","verse":"20","text":"Kwa mazuwa yalozize hachiwone zuwa hegu ntondo, mpeho nayo ijendeleza kuhutisa. Kokukomeleza chikanta tama ya kuhonywa."},{"book":"Ntendwa","chapter":"27","verse":"21","text":"Wadya nawe mwe meli weze watambe kwa chipindi chitali hewakudya nkande, Paolo achimaila akagamba, “Wagosi, mwanetegeleze hachalaile Kilete, hachazize chochose."},{"book":"Ntendwa","chapter":"27","verse":"22","text":"Mnalo haluse nawalombezani, tozani myoyo! Hahali mwenyu akunga age, ni meli iyodu ikunga yage."},{"book":"Ntendwa","chapter":"27","verse":"23","text":"Kwaviya chilo chijinkile mndima ywa kwembingu ywa Chohile humsankanila kanizila"},{"book":"Ntendwa","chapter":"27","verse":"24","text":"anigamba, ‘Paolo! Usekogoha, waungwa uchimale mwa meso ya Mkulu ywa Chilumi. Chohile mo utana wakwe kwako kawahonya woseni mkutambanya.’"},{"book":"Ntendwa","chapter":"27","verse":"25","text":"Kwa ivyo wagosi, tozani myoyo! Kwaviya namzumila Chohile kugamba navitende saviya anigambile."},{"book":"Ntendwa","chapter":"27","verse":"26","text":"Mna nachigalwe mpwani mwe chisiwa chimwenga.”"},{"book":"Ntendwa","chapter":"27","verse":"27","text":"Nani chilo cha mlongo na mine, nachikajubwaniswa uko na uko mwe bahali ya Meditelaniya ni mawimbi. Mwe chilogati vino wandima we meli nawakafanyanya nachikabula hajihi na si nkavu."},{"book":"Ntendwa","chapter":"27","verse":"28","text":"Ivyo niyo waseleza sigi inyinyigwe uzami niyo wabunkula kugamba amazi kwita hasi yabula vinko milongo mine, hadodo chidogo naho wadamanya ivyo wabwila yabula vinko milongo mitatu."},{"book":"Ntendwa","chapter":"27","verse":"29","text":"Nawakogoha kugamba meli naite mwe luwe, ivyo waseleza nanga nne kulaila kunyuma kwe meli nakulombeza kwa Chohile ulangazi wa msi."},{"book":"Ntendwa","chapter":"27","verse":"30","text":"Niyo awandima wajeza kusumka kulaila mwe meli, waseleza ngalawa mwa mazi waketenda kugamba wakujela nanga ko uso we meli."},{"book":"Ntendwa","chapter":"27","verse":"31","text":"Mna Paolo amgamba mkulu ywa wankondo na wankondo, “Uneva wandima we imeli hawekale mndani mwe meli, hautende na msuhi wa kuhonywa.”"},{"book":"Ntendwa","chapter":"27","verse":"32","text":"Ivyo wankondo wakanta sigi yatozize ingalawa kuileka ite."},{"book":"Ntendwa","chapter":"27","verse":"33","text":"Iviya hakunati kukunguzuka Paolo awalombeza woseni wadye nkande, “Namkagoja kwa mazuwa mlongo na mane haluse, chipindi choseni icho hamdile chochose."},{"book":"Ntendwa","chapter":"27","verse":"34","text":"Nawalombezani mdye chochose, mwaungwa mdye mhone. Hahana nachage hata luvili lumwenga lwe imitwi yenyu.”"},{"book":"Ntendwa","chapter":"27","verse":"35","text":"Eze alonge ivyo, Paolo aguha mgate, amhongeza Chohile mwa woseni, aubesula nakukonga kudya."},{"book":"Ntendwa","chapter":"27","verse":"36","text":"Watoza imyoyo, chila yumwenga adya nkande."},{"book":"Ntendwa","chapter":"27","verse":"37","text":"Nachibula wantu magana maidi milongo mfungate na mtandatu mwe imeli."},{"book":"Ntendwa","chapter":"27","verse":"38","text":"Chila yumwenga eze atende keguta, waihunguza uzami imeli kwa kudula ngano yoseni mwe bahali."},{"book":"Ntendwa","chapter":"27","verse":"39","text":"Kwize kukunguzuke, wandima we imeli hawabunkule ipwani, mna wabunkula chisiwa niyo waviwona kugamba, uneva vikadahika, waigale imeli ikachimale aho."},{"book":"Ntendwa","chapter":"27","verse":"40","text":"Ivyo niyo wazitohola izinanga kuzilekeila zitotohele mwa mazi, umo wakazitohola izisigi zitozize usukani. Niyo wenula tanga kulongozi kwe meli chani mpeho ivumile kulongozi kwe meli, niyo chahinga mpwani."},{"book":"Ntendwa","chapter":"27","verse":"41","text":"Mna meli niyo yakwama mwe dunda dya msanga niyo yatubwilisa ikatenda haikusingisika, mna ntendele ya kunyuma niyo yavunika kwa kutweigwa ni ng'ung'unto kwa nguvu."},{"book":"Ntendwa","chapter":"27","verse":"42","text":"Wankondo wevana wawakome wafungwa woseni, chani hata mntu yumwenga mgati mwawo asekusumka kwa kogela."},{"book":"Ntendwa","chapter":"27","verse":"43","text":"Mna mndima mkulu ywa wankondo nakaunga amhonye Paolo, ivyo niyo awachinda wasekudamanya viya wakunga. Niyo alagiza wadya wamanyize kogela wedule nkongo mwa mazi watambuke wabule mpwani,"},{"book":"Ntendwa","chapter":"27","verse":"44","text":"wasigale watimile, watoza mbao hegu vihande vye meli vitulike. Nivyo wose chibwile vyedi mpwani."}]}