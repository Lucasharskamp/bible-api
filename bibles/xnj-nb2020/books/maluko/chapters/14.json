{"data":[{"book":"Maluko","chapter":"14","verse":"1","text":"Gavili gakona magono gavili kuhika Mselebuko wa Pasaka na Mselebuko wa kulya mabumunda gangali ngemeku. Vakulu va kuteta na Vawula va Malagizu valondayi njila ya kumkamula Yesu cha mfiyu na kumkoma."},{"book":"Maluko","chapter":"14","verse":"2","text":"Nambu vakajova, “Tikotoka kukita chenicho lukumbi lwa mselebuko, ndava vandu yati vikita chitututu.”"},{"book":"Maluko","chapter":"14","verse":"3","text":"Yesu avili ku Betania kunyumba ya Simoni mweavi na mabudi. Peavili pameza kulya chakulya, mau mmonga mweavili na kachupa kadebe kaganga ka alabasta kamahuta geginungalilayi neju, mahuta geginungalila bwina gegatenganizwi kwa nado, akabwela. Akayidindula chupa yila, na kumyitila Yesu mahuta gala kumutu."},{"book":"Maluko","chapter":"14","verse":"4","text":"Vandu vangi vevavi penapo vayomiswi na chitendu chila vakajijovela, “Ndava kyani kuyagisa waka mahuta geginungalila bwina?"},{"book":"Maluko","chapter":"14","verse":"5","text":"Mahuta ago ngagagulisiwi kwa mashonga gamahele, ngavapewili vangangu!” Vakamywangila mau yula."},{"book":"Maluko","chapter":"14","verse":"6","text":"Nambu Yesu akavajovela, “Mumleka! Ndava ya kyani mukumung'aha? Anikitili nene lijambu labwina."},{"book":"Maluko","chapter":"14","verse":"7","text":"Vangangu muvinawu magono goha, muhotola kuvatangatila lukumbi lwolwoha lwa mwigana. Nambu nene yati nivya lepi na nyenye lukumbi lwoha."},{"book":"Maluko","chapter":"14","verse":"8","text":"Mwene akitili chaehotwili. Alongolili kuniyitila mahuta geginungalila muhiga yangu anitendelekili kwakona kuzikiwa kwangu palongolo."},{"book":"Maluko","chapter":"14","verse":"9","text":"Chakaka nikuvajovela, pamulima woha Lilovi la Bwina yati likokoswa, chitendu ichi cheakitili yati chiluwuliwa kwa kumkumbuka mdala uyu.”"},{"book":"Maluko","chapter":"14","verse":"10","text":"Kangi Yuda Isikalioti, mmonga wa vawuliwa kumi na vavili vala, akahamba kwa vakulu va kuteta ndava ya kumgotola Yesu."},{"book":"Maluko","chapter":"14","verse":"11","text":"Vakulu va kuteta pevayuwini malovi genago, vahekalili, vayidakilini kumpela mashonga. Ndi, Yuda akatumbula kulonda lukumbi lwa kumgotola Yesu."},{"book":"Maluko","chapter":"14","verse":"12","text":"Ligono la kutumbula kwa Mselebuko wa Mabumunda yangali ngemeku, lukumbi lwa kuhinja mwanalimbelele wa Pasaka, vawuliwa vaki vakamkota, “Ugana tikakutendelekelayi koki chakulya cha Pasaka?”"},{"book":"Maluko","chapter":"14","verse":"13","text":"Hinu, Yesu avatumili vawuliwa vaki vavili akavajovela, “Muhambayi kumuji, kwenuko yati mkumkolela mgosi mmonga agegili chihulu cha manji. Mumlanda"},{"book":"Maluko","chapter":"14","verse":"14","text":"mbaka munyumba yeiyingila, mkamjovelayi mkolo nyumba, ‘Muwula ikota, chivi koki chumba cha vayehe penilya Pasaka pamonga na vawuliwa vangu?’"},{"book":"Maluko","chapter":"14","verse":"15","text":"Mwene yati akuvalangisa chumba chivaha kunani ya kugolofa chechitendelekiwi. Mtendekelayi mwenumo.”"},{"book":"Maluko","chapter":"14","verse":"16","text":"Hinu, vawuliwa vakawuka, vakahamba kumuji, vakakolela kila chindu chivi bwina ngati Yesu cheavajovili. Ndi vakatendelekela chakulya cha Pasaka."},{"book":"Maluko","chapter":"14","verse":"17","text":"Payavili kimihi, Yesu ahikili penapo pamonga na vawuliwa vaki kumi na vavili."},{"book":"Maluko","chapter":"14","verse":"18","text":"Pevalyayi pamonga, Yesu akajova, “Chakaka nikuvajovela, mmonga winu mweilya pamonga na nene, yati akunigotola.”"},{"book":"Maluko","chapter":"14","verse":"19","text":"Penapo vawuliwa vaki vakatumbula kuviniswa mitima, vakatumbula kumkota mmonga mmonga, “Wu, ndi nene?”"},{"book":"Maluko","chapter":"14","verse":"20","text":"Yesu akavajovela, “Ndi mmonga winu pagati yinu nyenye kumi na vavili, mweijwiga libumunda pamonga na nene munkeve."},{"book":"Maluko","chapter":"14","verse":"21","text":"Chakaka Mwana wa Mundu yati ifwa ngati Mayandiku Gamsopi chegijova. Nambu alachikolela mundu yula mweakumgotola Mwana wa Mundu! Mbanga kwa mundu mwenuyo ngati ngavelekiwi lepi!”"},{"book":"Maluko","chapter":"14","verse":"22","text":"Pevalyayi, Yesu akatola libumunda, akamsengusa Chapanga, akalimetula na kuvapela vawuliwa vaki akajova, “Mtola, yeniyi, ndi higa yangu.”"},{"book":"Maluko","chapter":"14","verse":"23","text":"Kangi akatola chikombi cha divayi, akamsengusa Chapanga, akavapela voha vanywelili divayi muchikombi chila."},{"book":"Maluko","chapter":"14","verse":"24","text":"Akavajovela, “Yeniyi ndi ngasi yangu yeyilangisa lilaganu la Chapanga kwa vandu vaki, ngasi yeyiyitika ndava ya kulekekesa mabudilu ga vandu vamahele."},{"book":"Maluko","chapter":"14","verse":"25","text":"Chakaka nikuvajovela, ninywa lepi kavili divayi mbaka ligono lila peninywa kavili mu Unkosi wa Chapanga.”"},{"book":"Maluko","chapter":"14","verse":"26","text":"Kangi vakayimba lunyimbu lwa kumsengusa Chapanga, vakawuka, vakahamba ku Chitumbi cha Mizeituni."},{"book":"Maluko","chapter":"14","verse":"27","text":"Yesu akavajovela vawuliwa vaki, “Mwavoha nyenye yati mwitila na kunileka nene, mu Mayandiku Gamsopi Chapanga ijova, ‘Yati nikumkoma mdimaji, na mambelele yati gipechengana.’"},{"book":"Maluko","chapter":"14","verse":"28","text":"Nambu nikayukayi, yati nikuvalongolela ku Galilaya.”"},{"book":"Maluko","chapter":"14","verse":"29","text":"Petili akamjovela, “Hati ngati voha yati vakukuleka, nene katu nikukuleka lepi!”"},{"book":"Maluko","chapter":"14","verse":"30","text":"Yesu akamjovela, “Chakaka nikujovela, kilu iyi, kwakona lijogolo langakokoleka mala zivili, yati ukunibela mala zidatu kuvya unimanyili lepi.”"},{"book":"Maluko","chapter":"14","verse":"31","text":"Nambu Petili akakangamala kujova, “Hati ngati yikunigana nifwa pamonga na veve, katu yati nikukuleka lepi!”"},{"book":"Maluko","chapter":"14","verse":"32","text":"Hinu, vakahika kulidimba lelikemelewa Gesemane. Yesu akavajovela vawuliwa vaki, “Mtama apa lukumbi penikumuyupa Chapanga.”"},{"book":"Maluko","chapter":"14","verse":"33","text":"Kangi akavatola Petili na Yakobo na Yohani. Akatumbula kuviniswa mtima na kung'ahika neju."},{"book":"Maluko","chapter":"14","verse":"34","text":"Akavajovela, “Niviniswa mtima neju hati papipi kufwa. Mtama na muvya mihu.”"},{"book":"Maluko","chapter":"14","verse":"35","text":"Akahamba palongolo padebe akajitaga cha kukupama pahi, akamuyupa Chapanga, kuvya ngati yihotoleka, lukumbi ulo lwa mang'ahiso lumupitila kutali."},{"book":"Maluko","chapter":"14","verse":"36","text":"Akajova, “Dadi wangu, kwa veve mambu goha gihotoleka. Uniwusilayi chikombi ichi cha mang'ahiso. Nambu lepi ngati chenigana nene, nambu cheugana wamwene.”"},{"book":"Maluko","chapter":"14","verse":"37","text":"Kangi akawuya kwa vawuliwa vadatu vala akavakolela vagonili. Hinu, akamkota Petili, “Simoni, wu, ugonili? Uhotwi lepi kuvya mihu hati lukumbi ludebe?”"},{"book":"Maluko","chapter":"14","verse":"38","text":"Kangi akavajovela, “Muvyai mihu na kumuyupa Chapanga mkotoka kuyingila mukulingiwa. Mpungu ugana, nambu higa yitotokela.”"},{"book":"Maluko","chapter":"14","verse":"39","text":"Akahamba kumuyupa Chapanga kavili akawuyila malovi galagala."},{"book":"Maluko","chapter":"14","verse":"40","text":"Peavawuyili vawuliwa vaki avakolili vagonili kavili. Ndava mihu gavi na lugono. Vamanyi lepi chakumyangula."},{"book":"Maluko","chapter":"14","verse":"41","text":"Peabwelili mala ya datu akavajovela, “Mwakona mwigona na kupumulila? Hinu yikoli! Lukumbi luhikili! Mwana wa Mundu igotolewa kwa vandu vevambudila Chapanga."},{"book":"Maluko","chapter":"14","verse":"42","text":"Muyimuka, tihambi. Mlolayi yula mweakunigotola ahegalili.”"},{"book":"Maluko","chapter":"14","verse":"43","text":"Yesu peavi akona ijova, Yuda mmonga wa kumi na vavili vala, akabwela pamonga na msambi wa vandu wewavili na mapanga na vibonga. Vandu venavo vatumwili na vakulu va kuteta, Vawula va Malagizu na vagogo."},{"book":"Maluko","chapter":"14","verse":"44","text":"Yuda, yula mweamgotwili Yesu, avapelili ulangisu msambi wa vandu wula, “Kuvya yula mwenikumjambusa cha kumkumbatila, ndi mumkamula na mumpeleka kuni avi muulonda.”"},{"book":"Maluko","chapter":"14","verse":"45","text":"Yuda peahikili ndu amuhambalili Yesu akamjovela, “Muwula!” Kangi akamjambusa cha kumkumbatila."},{"book":"Maluko","chapter":"14","verse":"46","text":"Hinu vandu vala vakamkamula Yesu na kumkunga."},{"book":"Maluko","chapter":"14","verse":"47","text":"Mmonga mweayimili pamonga na Yesu, akaholomola upanga waki, akamdumula likutu mvanda wa Mteta Mkulu."},{"book":"Maluko","chapter":"14","verse":"48","text":"Yesu akamjovela, “Wu, mbwelili na mapanga na vibonga kunikamula ngati kuvya nene mnyagaji?"},{"book":"Maluko","chapter":"14","verse":"49","text":"Magono goha navi pamonga na nyenye, niwula ku Nyumba ya Chapanga, nambu mwanikamwili lepi. Nambu hinu yikugagana Mayandiku Gamsopi gatimilayi.”"},{"book":"Maluko","chapter":"14","verse":"50","text":"Penapo vawuliwa voha vakamleka na kutila."},{"book":"Maluko","chapter":"14","verse":"51","text":"Kwavili na msongolo mmonga mweamlandayi Yesu awalili chikwinda. Vene valingili kumkamula."},{"book":"Maluko","chapter":"14","verse":"52","text":"Nambu mwene akalema, akachileka chikwinda chila, akajumba waka."},{"book":"Maluko","chapter":"14","verse":"53","text":"Hinu, vampeliki Yesu kunyumba ya Mteta Mkulu, penapo ndi pevakonganiki pamonga vakulu va kuteta voha na vagogo na Vawula va Malagizu."},{"book":"Maluko","chapter":"14","verse":"54","text":"Petili amlandili Yesu chapatali, akayingila muluvanja lwa nyumba ya Mteta Mkulu. Akatama pamonga na valonda kuyota motu."},{"book":"Maluko","chapter":"14","verse":"55","text":"Vakulu va kuteta na libanji loha valondai lilovi la kumtakila Yesu muni vahotola kumkoma, nambu valipati lepi."},{"book":"Maluko","chapter":"14","verse":"56","text":"Vandu vamahele vajovili gaudese ndava ya Yesu, nambu malovi gavi gayidakilini lepi."},{"book":"Maluko","chapter":"14","verse":"57","text":"Kangi vandu vangi vakayima kujova udese ndava ya Yesu, vakajova,"},{"book":"Maluko","chapter":"14","verse":"58","text":"“Tete tamuyuwini ijova, ‘Nene yati nigwisa Nyumba ya Chapanga iyi yeyijengiwi na vandu, na mu magono gadatu yati nijenga yingi yangajengewa na vandu.’ ”"},{"book":"Maluko","chapter":"14","verse":"59","text":"Nambu pamonga na ago, malovi gavi gayidikilini lepi."},{"book":"Maluko","chapter":"14","verse":"60","text":"Hinu, Mteta Mkulu akayima pagati yavi akamkota Yesu, “Wu, wiyangula lepi lilovi, vandu venava vakukutakila kyani?”"},{"book":"Maluko","chapter":"14","verse":"61","text":"Nambu mwene agunili, ajovili lepi lilovi hati limonga. Mkulu wa kuteta akamkota kavili, “Veve ndi Kilisitu, Mwana wa Chapanga Mmotisa?”"},{"book":"Maluko","chapter":"14","verse":"62","text":"Yesu akayangula, “Ena, ndi nene. Kavili yati mukumlola Mwana wa Mundu atamili upandi wa kulyelela cha Bambu yula mweavi na makakala. Ibwela kuhumila mumahundi ga kunani kwa Chapanga!”"},{"book":"Maluko","chapter":"14","verse":"63","text":"Penapo ndi Mteta Mkulu akapapula nyula zaki, akajova, “Tigana lepi kuyuwana malovi gangi ndava ya mundu uyu!"},{"book":"Maluko","chapter":"14","verse":"64","text":"Mumyuwini cheakumliga Chapanga! Nyenye mjova wuli?”"},{"book":"Maluko","chapter":"14","verse":"65","text":"Hinu, vangi pagati yavi vakatumbula kumuhunyila mata, vakamgubika pamihu vakamtova na kumjovela, “Lotelayi, ndi yani mweakutovili!” Hati valonda vakamtola, vakampamanda."},{"book":"Maluko","chapter":"14","verse":"66","text":"Petili peavi akona muluvanja lwa nyumba, mtumisi mmonga wa chidala wa Mteta Mkulu abwelili."},{"book":"Maluko","chapter":"14","verse":"67","text":"Peamuweni Petili iyota motu, amlolili, akamjovela, “Hati veve wavili pamonga na Yesu wa ku Nazaleti.”"},{"book":"Maluko","chapter":"14","verse":"68","text":"Nambu Petili akabela, “Kwali, nakuchimanya cheujova!” Petili akawuka akahamba pamlyangu wa kuyingilila. Penapo ndi lijogolo likakokoleka."},{"book":"Maluko","chapter":"14","verse":"69","text":"Muhengaji mdala yula, peamuwene kavili Petili, akatumbula kangi kuvajovela vandu vevavi penapo, “Mundu uyu ndi mmonga wavi.”"},{"book":"Maluko","chapter":"14","verse":"70","text":"Nambu Petili akabela kavili."},{"book":"Maluko","chapter":"14","verse":"71","text":"Nambu Petili akatumbula kujova, “Nipewa likoto ngati nijova udese! Nilapa nimmanyili lepi mundu uyu mwemukumuluwula.”"},{"book":"Maluko","chapter":"14","verse":"72","text":"Bahapo lijogolo likakokoleka mala ya pavili. Petili akumbwiki Yesu cheamjovili, “Kwakona lijogolo langakokoleka yati ukunibela mala zidatu.” Petili akajitaga pahi na kuvemba."}]}