{"data":[{"book":"Maarqos","chapter":"4","verse":"1","text":"Yesuus ammas qarqara galaanichaatti barsiisuu jalqabe. Tuunni naannoo isaatti walitti qabame akka malee guddaa ture; utuu namoonni hundi qarqara galaanichaa irra afaan bishaanii jiranuu, inni bidiruu yaabbatee galaanicha irra achi hiiqee taaʼe."},{"book":"Maarqos","chapter":"4","verse":"2","text":"Fakkeenyaanis waan baayʼee isaan barsiise; barsiisa isaa keessattis akkana jedhe:"},{"book":"Maarqos","chapter":"4","verse":"3","text":"“Mee dhagaʼaa! Kunoo, namichi sanyii facaasu tokko sanyii facaafachuu baʼe."},{"book":"Maarqos","chapter":"4","verse":"4","text":"Utuu inni facaasaa jiruus sanyiin tokko tokko karaa irra buʼe; simbirroonnis dhufanii nyaatanii fixan."},{"book":"Maarqos","chapter":"4","verse":"5","text":"Kaan immoo lafa kattaa, iddoo biyyoo baayʼee hin qabne irra buʼe. Sanyiin sunis sababii biyyoon sun gad fageenya hin qabaatiniif dafee biqile."},{"book":"Maarqos","chapter":"4","verse":"6","text":"Yommuu aduun baatetti garuu biqiltuun sun ni coollage; waan hidda hin qabaatiniifis ni goge."},{"book":"Maarqos","chapter":"4","verse":"7","text":"Sanyiin biraas qoraattii keessa buʼe; qoraattiin sunis guddatee biqiltuu sana hudhe; biqiltuun sunis ija hin naqanne."},{"book":"Maarqos","chapter":"4","verse":"8","text":"Ammas sanyiin kaan biyyoo gaarii irra buʼe. Ni biqile; ni guddate; ijas ni naqate. Inni tokko soddoma, kaan jaatama, kaan immoo dhibba naqate.”"},{"book":"Maarqos","chapter":"4","verse":"9","text":"Yesuusis, “Namni gurra dhagaʼu qabu kam iyyuu haa dhagaʼu” jedhe."},{"book":"Maarqos","chapter":"4","verse":"10","text":"Yeroo inni kophaa turettis warri Kudha Lamaanii fi namoonni naannoo isaa turan biraa waaʼee fakkeenya sanaa isa gaafatan."},{"book":"Maarqos","chapter":"4","verse":"11","text":"Innis akkana jedheen; “Icciitiin mootummaa Waaqaa isiniif kennameera. Warra ala jiranitti garuu wanni hundinuu fakkeenyaan himama;"},{"book":"Maarqos","chapter":"4","verse":"12","text":"kunis,"},{"book":"Maarqos","chapter":"4","verse":"13","text":"Yesuusis akkana isaaniin jedhe; “Isin fakkeenya kana hin hubattanii? Yoos isin akkamitti fakkeenya hunda hubattu ree?"},{"book":"Maarqos","chapter":"4","verse":"14","text":"Namichi sanyii facaasu sun dubbicha facaasa."},{"book":"Maarqos","chapter":"4","verse":"15","text":"Namoonni tokko tokko sanyii karaa irraa, lafa dubbichi itti facaafame sana fakkaatu. Akkuma isaan dubbicha dhagaʼaniin Seexanni dhufee dubbicha isaan keessatti facaafame sana fudhata."},{"book":"Maarqos","chapter":"4","verse":"16","text":"Warri kaan akkuma sanyii lafa kattaa irratti facaafamee ti; isaan yommuu dubbicha dhagaʼanitti yommusuma gammachuun fudhatu."},{"book":"Maarqos","chapter":"4","verse":"17","text":"Garuu isaan waan hidda hin qabneef yeroo gabaabaa qofa turu. Yeroo rakkinni yookaan ariʼatamni sababii dubbichaatiif dhufutti isaan dafanii gufatu."},{"book":"Maarqos","chapter":"4","verse":"18","text":"Ammas warri kaan sanyii qoraattii keessatti facaafame fakkaatu; isaanis warra dubbicha dhagaʼanii dha;"},{"book":"Maarqos","chapter":"4","verse":"19","text":"garuu yaaddoon addunyaa kanaa, gowwoomsaan qabeenyaatii fi hawwiin waan garaa garaa isaan seenee dubbicha hudhee ija naqachuu dhowwa."},{"book":"Maarqos","chapter":"4","verse":"20","text":"Warri kaanis sanyii biyyoo gaarii irratti facaafame fakkaatu; isaanis dubbicha ni dhagaʼu; ni fudhatu; ijas ni naqatu; inni tokko soddoma, kaan jaatama, kaan immoo dhibba naqata.”"},{"book":"Maarqos","chapter":"4","verse":"21","text":"Innis akkana isaaniin jedhe; “Isin ibsaa gombisaa jala yookaan siree jala kaaʼuuf fidduu? Qooda kanaa baattuu isaa irra keessu mitii?"},{"book":"Maarqos","chapter":"4","verse":"22","text":"Wanni dhokfame kam iyyuu mulʼifamuuf jiraatii; wanni haguugame kam iyyuus ifatti baafamuuf jiraatii."},{"book":"Maarqos","chapter":"4","verse":"23","text":"Namni kam iyyuu yoo gurra dhagaʼu qabaate haa dhagaʼu.”"},{"book":"Maarqos","chapter":"4","verse":"24","text":"Innis itti fufee akkana jedheen; “Waan dhageessan qalbeeffadhaa. Safartuu ittiin safartaniinis, hammas caalaa iyyuu isiniif safarama."},{"book":"Maarqos","chapter":"4","verse":"25","text":"Kan qabu kamiif iyyuu itti dabalamee ni kennama; kan hin qabne garuu wanni inni qabu iyyuu irraa fudhatama.”"},{"book":"Maarqos","chapter":"4","verse":"26","text":"Ammas akkana jedhe; “Mootummaan Waaqaa nama lafa isaa irratti sanyii facaasu tokko fakkaata."},{"book":"Maarqos","chapter":"4","verse":"27","text":"Akkamitti akka taʼe namichi beekuu baatu illee, inni rafus yookaan dammaqus, sanyiin sun halkanii guyyaa ni biqila; ni guddatas."},{"book":"Maarqos","chapter":"4","verse":"28","text":"Lafti ofuma isheetiin midhaan baafti; jalqabatti biqila, itti aansee hudhaa midhaanii, ergasii immoo midhaan guutuu baafti."},{"book":"Maarqos","chapter":"4","verse":"29","text":"Namichis akkuma midhaanichi bilchaateen haamuu jalqaba; yeroon haamaa gaʼeeraatii.”"},{"book":"Maarqos","chapter":"4","verse":"30","text":"Ammas inni akkana jedhe; “Mootummaan Waaqaa maal fakkaata jechuu dandeenya? Yookaan fakkeenya maaliitiin isa ibsina?"},{"book":"Maarqos","chapter":"4","verse":"31","text":"Inni sanyii sanaaficaa kan sanyiiwwan lafa irra jiran hunda irra xinnaa taʼe fakkaata."},{"book":"Maarqos","chapter":"4","verse":"32","text":"Erga facaafamee booddee garuu guddatee biqiltuu hunda caala; dameewwan gurguddaa simbirroonnis gaaddisa isaa jala jiraachuu dandaʼanis qabaata.”"},{"book":"Maarqos","chapter":"4","verse":"33","text":"Yesuusis fakkeenyawwan akkanaa baayʼeedhaan hamma isaan dhagaʼuu dandaʼan dubbicha isaanitti dubbate."},{"book":"Maarqos","chapter":"4","verse":"34","text":"Innis fakkeenyaan malee waan tokko illee isaanitti hin dubbanne. Yeroo kophaa turanitti garuu waan hunda barattoota isaatiif ni ibse."},{"book":"Maarqos","chapter":"4","verse":"35","text":"Inni gaafas, yeroo galgalaaʼetti, “Kottaa gama ceenaa” isaaniin jedhe."},{"book":"Maarqos","chapter":"4","verse":"36","text":"Isaanis tuuta namootaa sana achitti dhiisanii Yesuusin akkuma inni bidiruu keessa jirutti fuudhanii deeman. Bidiruuwwan biraas isa wajjin turan."},{"book":"Maarqos","chapter":"4","verse":"37","text":"Bubbeen hamaan tokko ni kaʼe; dambaliinis bidiruu sana dhaʼee bidiruun sun bishaaniin guutamuu gaʼe."},{"book":"Maarqos","chapter":"4","verse":"38","text":"Yesuusis bidiruu sana keessa karaa duubaa boraatii tokko irra rafaa ture. Barattoonnis isa dammaqsanii, “Yaa barsiisaa, dhumuun keenya homaa si hin dhibuu?” jedhaniin."},{"book":"Maarqos","chapter":"4","verse":"39","text":"Innis kaʼee bubbee sana ifate; dambalii sanaanis, “Calʼisi! Gab jedhis!” jedhe. Bubbeen sunis ni calʼise; tasgabbiin guddaanis ni taʼe."},{"book":"Maarqos","chapter":"4","verse":"40","text":"Innis barattoota isaatiin, “Isin maaliif akkana sodaattu? Isin amma iyyuu amantii hin qabdanii?” jedhe."},{"book":"Maarqos","chapter":"4","verse":"41","text":"Isaanis akka malee sodaatanii, “Namichi bubbee fi dambaliin iyyuu ajajamaniif kun eenyu?” jedhanii wal gaafatan."}]}