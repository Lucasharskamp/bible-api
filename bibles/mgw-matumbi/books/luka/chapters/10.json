{"data":[{"book":"Luka","chapter":"10","verse":"1","text":"Bu'kapo, Bwana aasawi bi'ngi' sabini na abi'li' ngaatuma abi'li' abi'li', li'nga balongoli kila pandu paabini mwene yenda."},{"book":"Luka","chapter":"10","verse":"2","text":"Aatikwabakia, “Mauno gatwi'la, lakini auni bali'nganali. Kwa nyo, munnu'be Bwana mwene nng'unda alete auni munng'unda wake."},{"book":"Luka","chapter":"10","verse":"3","text":"Nambi'yambi' muyende, lakini mutange panga nintumanga kati bana ba ngondolo babayenda pakatikati ya mapu'mbe."},{"book":"Luka","chapter":"10","verse":"4","text":"Kanemupu'twe likanda wala linyamanda wala ilatu, kai', mundi'la kanemumpange mundu abali."},{"book":"Luka","chapter":"10","verse":"5","text":"Na kila nsengo wamulu'a yingya mwatumbwe kwapanga abali kamwabakia, ‘Amani ibe pansengo wu'no.’"},{"book":"Luka","chapter":"10","verse":"6","text":"Na mana kubi na mwana wa amani, amani yinu ilu'a igala nakwe, na manaitei ntu'pu', ilu'a kummuyangania mwabene."},{"book":"Luka","chapter":"10","verse":"7","text":"Bai, mutame pansengo wowowo kamulya no nywa samwapeyelwa, kwa mwanjaa mpangakasi apeyelwa nkwiso wake. Kanemuyangangane muutamo, li'no nsengo wu'no malau' wu'lu'!"},{"book":"Luka","chapter":"10","verse":"8","text":"Mana mwikite pakilambo nsi'si', bandu manabankemile, mwalye yabampeya."},{"book":"Luka","chapter":"10","verse":"9","text":"Mwatepwe atamwe bababile kwo, mwabakie bandu, ‘Ukulungwa wa Nnu'ngu' umwegelile mwenga.’"},{"book":"Luka","chapter":"10","verse":"10","text":"Lakini mana mwikite pakilambo sosoti, mana bakani kunkemya, mwabu'ke na mana kampi'ta mumali'la gabe mubaye,"},{"book":"Luka","chapter":"10","verse":"11","text":"‘Ata lyu'ku'mbi' lya kilambo sinu lyalinamati mumagu'lu' gitu, twendapaapata kwo kana kwinu. Lakini mutange panga Ukulungwa wa Nnu'ngu' wegelile.’"},{"book":"Luka","chapter":"10","verse":"12","text":"Nimmakianga panga lisu'ba lyo, kilambo so salu'a baa mmaule kulikoni galu' ga bandu ba Sodoma."},{"book":"Luka","chapter":"10","verse":"13","text":"“Wakibona wenga wa Kolazini! Wakibona wenga wa Betisaida! Kenda mangelongelo gagapangike kasinu gakapangika ku'lu' Tilo na Sidoni, sai'no bawati mabunia bu'ka palipite no tama muligu kababuyangania kwa Nnu'ngu' wabe."},{"book":"Luka","chapter":"10","verse":"14","text":"Ata nyo lisu'ba lyo senulwa, mwenga mwasenuka paku'lu kulikoni Tilo na Sidoni."},{"book":"Luka","chapter":"10","verse":"15","text":"Nawenga wa Kapernaumu buli! Ulu'a kwikatuya mpaka kunani? Ulu'a tu'mbu'yi'lwa mpaka kumambi'.”"},{"book":"Luka","chapter":"10","verse":"16","text":"Aayendeli baya, “Ywampi'kania mwenga, anipi'kania nenga na yu'lu' ywakana kumpokya mwenga, akana kunipokya nenga. Na ywoywoti ywakana kunipokya, akana kumpokya yu'lu' ywanitumike.”"},{"book":"Luka","chapter":"10","verse":"17","text":"Bu'kapo balu' sabini na abi'li', ngabaki'li'bu'ka ku'no kabanapusika, “Bwana, ata moka gendatuyu'wa kwa lina lyako.”"},{"book":"Luka","chapter":"10","verse":"18","text":"Yesu ngaabakia, “Naamweni Ibilisi katu'mbu'ka bu'ka kunani kati njai."},{"book":"Luka","chapter":"10","verse":"19","text":"Nimpeyangite amuli yo li'bata nng'ambo na ipi'li'li' na makakala goti ga yu'lu' ndumu, kai' ntu'pu' kikowe sakilu'a kunsulu."},{"book":"Luka","chapter":"10","verse":"20","text":"Lakini kanemunapusike mwanjaa moka gendakunnyu'wa ila, munapusike kwa mwanjaa maina ginu gaandikilwe kunani.”"},{"book":"Luka","chapter":"10","verse":"21","text":"Popopo, Yesu asangiliye kwa Loo Mpeleteu aabaite, “Nendakunsukulu Mwa Tati', Bwana wa kunani na padunia, kwa mwanjaa makowe ga, mwaiyite bene ikima na malango, kwatambulya bana anangu'ta. Eloo Tati', kwa mwanjaa mo ngamwamupai.”"},{"book":"Luka","chapter":"10","verse":"22","text":"Bu'kapo ngabaya, “Tati' bangu' banikamukiye ili'be yoti. Ntu'pu' ywantangite Mwana ila Tati', Kai' ntu'pu' ywatangite Tati' ila Mwana, na ywoywoti yu'lu' Mwana apendi kuntambulya.”"},{"book":"Luka","chapter":"10","verse":"23","text":"Bu'kapo ngaatendebukya banamasi' bake alongei nabo pakiyi'ki'ya, “Nantali babagabona gano gamugabona mwenga!"},{"book":"Luka","chapter":"10","verse":"24","text":"Nimmakianga kakape, alondoli ba Nnu'ngu' na akulungwa, baapai kugabona galu' gamugabona mwenga na gamugayu'wa. Lakini bagabwenili na bagayu'wineli.”"},{"book":"Luka","chapter":"10","verse":"25","text":"Bu'kapo mundu yumo ywa salya aatiyi'ma na kunnaluya, kaapala kumpi'ndi'ka, “Mwalimu, nipange buli li'nga niupate ukoto wangali yomoka?”"},{"book":"Luka","chapter":"10","verse":"26","text":"Ywembe ngannyangwa, “Iandikilwe buli musalya? Wenga utanga buli?”"},{"book":"Luka","chapter":"10","verse":"27","text":"Mwalimu wa salya ngannyangwa, “Umpende Bwana Nnu'ngu' wako kwa mwoyo wako woti, kwa loo yako yoti, kwa makakala gako goti na kwa malango gako goti. Na umpende ywotama papipi nakwe, kati mwowipenda wamwene.”"},{"book":"Luka","chapter":"10","verse":"28","text":"Yesu ngammakia, “Mwoyangwile unogiye! Upange nyo nawenga walu'a lama.”"},{"book":"Luka","chapter":"10","verse":"29","text":"Lakini mwanjaa ywembe apalage kwibalangilya panga nnogau, annalwiye Yesu, “Na mundu ywa papipi yangu' nga ywaku'?”"},{"book":"Luka","chapter":"10","verse":"30","text":"Yesu ngannyangwa, “Mundu yumo aelyage bu'ka ku Yelusalemu yenda ku Yeliko. Payendage, mundi'la, aayingililwe na makatauluma, bampokonywi ili'be yake yoti, kunneka wausu na kunku'mbwa, bannei aindwike."},{"book":"Luka","chapter":"10","verse":"31","text":"Nembe mpi'ndo yumo wa dini kapi'ta pandi'la yi'yi'lu'yi'lu', apite mbwega ku'no kammona."},{"book":"Luka","chapter":"10","verse":"32","text":"Nembe Mlawi yumo, paikite pandu po, apite mbwega mbwega ku'no kammona."},{"book":"Luka","chapter":"10","verse":"33","text":"Lakini mundu yumo Nsamalia ywabile mumwanja wake, paikite pabile yu'lu' mundu aammi'ki kiya."},{"book":"Luka","chapter":"10","verse":"34","text":"Atikunnyendelya na kunnyangatiya, kwa kunnyi'ya mauta na wi'mbi' wa njabibu na kuntabya itambala. Wayomwi go, ngamwu'bu'ya mu mbu'nda wake na kumpeleka ku nyumba ya ageni yenda kummu'bu'ya."},{"book":"Luka","chapter":"10","verse":"35","text":"Pamalau' yake ngampeya mbanje dinali ibi'li' yu'lu' mwene nsengo, no lagana nakwe panga, ‘Ummu'bu'ye mundu yu', na sosoti sawalu'a tumya kai', nalu'a kuli'pa kibuyo.’”"},{"book":"Luka","chapter":"10","verse":"36","text":"Bu'kapo Yesu aatilaluya, “Kati ya bandu bo atatu, ywaku' ywabonekine panga mundu ywa papipi ywa yu'lu' ywayingililwe na balu' makatauluma?”"},{"book":"Luka","chapter":"10","verse":"37","text":"Yu'lu' mwalimu ywa salya ngayangwa, “Yu'lu' ywammi'ki kiya nga mundu wa papipi.” Yesu ngammakia, “Uyende, ukapange nyinyonyo.”"},{"book":"Luka","chapter":"10","verse":"38","text":"Pabaabile mumwanja, baaikite kukilambo simo na nnwawa yumo ywakemelwa Malita, ankemi kasake."},{"book":"Luka","chapter":"10","verse":"39","text":"Malita aabile na nnunawe ywakemelwage Malia, ayu' aatami papipi na Yesu, kapi'kania gayi'ganage."},{"book":"Luka","chapter":"10","verse":"40","text":"Lakini Malita ywembe aiauyage na makowe gambone ga nng'eni. Bai, ngannyendelya Yesu ngammakia, “Bwana, wenga wibona sawasawa nnunangu' anileka niauke kisangu'? Ummakie aniyangatiye.”"},{"book":"Luka","chapter":"10","verse":"41","text":"Lakini Bwana annyangwi, “Malita, Malita, wendakwiauya na kwisuluya kwa makowe maingi."},{"book":"Luka","chapter":"10","verse":"42","text":"Kikowe simo bai nga sangama. Malia asawi kikowe sangama muno, alu'a li'ndi'li'lwa na sembe apokonyolwali.”"}]}