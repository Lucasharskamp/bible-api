{"data":[{"book":"2 ImiLando","chapter":"11","verse":"1","text":"Kwathi uRehobhowami esefike eJerusalema, wabuthanisa abakoJuda labakoBhenjamini, amadoda empi azinkulungwane ezilikhulu lamatshumi ayisificaminwembili ukuba bayekulwa labako-Israyeli ukuze babuyisele uRehobhowami embusweni."},{"book":"2 ImiLando","chapter":"11","verse":"2","text":"Kodwa ilizwi likaThixo lafika kuShemaya umuntu kaNkulunkulu lisithi:"},{"book":"2 ImiLando","chapter":"11","verse":"3","text":"“Tshela uRehobhowami indodana kaSolomoni inkosi yakoJuda, labo bonke abako-Israyeli koJuda lakoBhenjamini uthi,"},{"book":"2 ImiLando","chapter":"11","verse":"4","text":"‘Nanku okutshiwo nguThixo: Lingaphumi ukuthi liyekulwa labafowenu. Buyelani emizini yenu, lina lonke, ngoba lokhu kuyikwenza kwami.’ ” Ngakho balalela ilizwi likaThixo, babuyela emizini yabo, kabasayanga kulwa loJerobhowamu."},{"book":"2 ImiLando","chapter":"11","verse":"5","text":"URehobhowami wahlala eJerusalema njalo wakha imizi eyizinqaba koJuda:"},{"book":"2 ImiLando","chapter":"11","verse":"6","text":"iBhethilehema, le-Ethamu, leThekhowa,"},{"book":"2 ImiLando","chapter":"11","verse":"7","text":"leBhethi Zuri, leSokho, le-Adulami,"},{"book":"2 ImiLando","chapter":"11","verse":"8","text":"leGathi, leMaresha, leZifi,"},{"book":"2 ImiLando","chapter":"11","verse":"9","text":"le-Adorayimi, leLakhishi, le-Azekha,"},{"book":"2 ImiLando","chapter":"11","verse":"10","text":"leZora, le-Ayijaloni, kanye leHebhroni. Le kwakuyimizi ebiyelweyo koJuda lakoBhenjamini."},{"book":"2 ImiLando","chapter":"11","verse":"11","text":"Waqinisa izinqaba zayo wabeka abalawuli bempi kuyo, wabuthela ezinqabeni ukudla lamafutha omʼoliva lewayini."},{"book":"2 ImiLando","chapter":"11","verse":"12","text":"Wafaka izihlangu lemikhonto kuyo yonke imizi, wayiqinisa kakhulu. Ngakho-ke wabusa koJuda lakoBhenjamini."},{"book":"2 ImiLando","chapter":"11","verse":"13","text":"Abaphristi labaLevi kulezozabelo kulolonke elako-Israyeli bamsekela."},{"book":"2 ImiLando","chapter":"11","verse":"14","text":"AbaLevi bahle batshiya amadlelo abo lempahla, baya koJuda laseJerusalema, ngoba uJerobhowamu lamadodana akhe wala ukuthi bangabaphristi bakaThixo."},{"book":"2 ImiLando","chapter":"11","verse":"15","text":"Wasekhetha abakhe abaphristi wababeka ezindaweni zokukhonzela, labezithombe zembuzi lezamathole ayezenzile."},{"book":"2 ImiLando","chapter":"11","verse":"16","text":"Abezizwana zonke zako-Israyeli ababezimisele ukukhonza uThixo uNkulunkulu ka-Israyeli, balandela abaLevi eJerusalema ukuyanikela imihlatshelo yabo kuThixo, uNkulunkulu wabokhokho babo."},{"book":"2 ImiLando","chapter":"11","verse":"17","text":"Baqinisa umbuso kaJuda basekela uRehobhowami indodana kaSolomoni iminyaka emithathu, belandela indlela kaDavida lekaSolomoni ngalesosikhathi."},{"book":"2 ImiLando","chapter":"11","verse":"18","text":"URehobhowami wathatha uMahalathi, indodakazi kaJerimothi indodana kaDavida, leka-Abhihayili indodakazi ka-Eliyabi indodana kaJese, waba ngumkakhe,"},{"book":"2 ImiLando","chapter":"11","verse":"19","text":"wamzalela amadodana la: uJewushi loShemariya loZahamu."},{"book":"2 ImiLando","chapter":"11","verse":"20","text":"Wasethatha njalo uMahakha indodakazi ka-Abhisalomu owamzalela o-Abhija lo-Athayi loZiza loShelomithi."},{"book":"2 ImiLando","chapter":"11","verse":"21","text":"URehobhowami wathanda kakhulu uMahakha indodakazi ka-Abhisalomu ukwedlula bonke omkakhe labafazi beceleni; wathatha abafazi abalitshumi lasificaminwembili, labafazi beceleni abangamatshumi ayisithupha."},{"book":"2 ImiLando","chapter":"11","verse":"22","text":"URehobhowami wabeka u-Abhija indodana kaMahakha ukuba abe yinkosana enkulu kubafowabo ngoba wayeqonde ukumenza inkosi."},{"book":"2 ImiLando","chapter":"11","verse":"23","text":"Wenza ngokuhlakanipha, amadodana akhe wawabeka ezindaweni zonke zakoJuda lakoBhenjamini, kuyo yonke imizi ebiyelweyo. Wasebanika ukudla okunengi, wabadingela labafazi abanengi."}]}