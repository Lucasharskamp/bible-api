{"data":[{"book":"Yoani","chapter":"8","verse":"1","text":"Kila mundu aabuyangani kasake, lakini Yesu ngayenda mpaka ku Kitu'mbi' sa Minjaituni."},{"book":"Yoani","chapter":"8","verse":"2","text":"Pammalau' yake kindai' putiputi, aayi'i kai' munyumba ya Nnu'ngu'. Bandu boti ngabannyendelya, naywembe ngatama no tumbwa kwayi'gana."},{"book":"Yoani","chapter":"8","verse":"3","text":"Bai, balimu ba salya na Mafalisayo ngabannetya nnwawa yumo ywaboyolilwe bwalipu, ngabannyi'mi'ka pakatikati yabe."},{"book":"Yoani","chapter":"8","verse":"4","text":"Bu'kapo ngabannaluya Yesu, “Mwalimu, nnwawa yu' aboyolilwe bwalipu."},{"book":"Yoani","chapter":"8","verse":"5","text":"Musalya yitu Musa aatulagi panga nnwawa kati yu' aku'mbu'lwe maliwe. Bai, wenga ubaya buli?”"},{"book":"Yoani","chapter":"8","verse":"6","text":"Banalwiye liswali li', kwa kumpi'ndi'ka li'nga bapate kitumbu sa kunsitakya. Lakini Yesu ngayinama pai' no andika mubwi' kwa lukonji lwake."},{"book":"Yoani","chapter":"8","verse":"7","text":"Pabaayendeli kunnaluya, Yesu ngakatuka, ngaabakia, “Mundu ywangali sambi kasinu, atumbwe kunku'mbwa liwe.”"},{"book":"Yoani","chapter":"8","verse":"8","text":"Bu'kapo ngayinama kai' no andika mubwi'."},{"book":"Yoani","chapter":"8","verse":"9","text":"Pabayu'wine nyo, ngabatumbwa bu'ka yumo yumo baalongoli agoi, Yesu aaigile kisake na yu'lu' nnwawa aayi'mi papalu'palu'."},{"book":"Yoani","chapter":"8","verse":"10","text":"Yesu paakatwike ngannaluya yu'lu' nnwawa, “Nnwawa, bai kwaku' balu' bandu babaakusitakile? Buli, ntu'pu' ata yumo ywakusenwile?”"},{"book":"Yoani","chapter":"8","verse":"11","text":"Yu'lu' nnwawa ngannyangwa, “Bwana, ntu'pu' ata yumo!” Yesu ngammakia, “Ata nenga nikusenwali. Uyende bai, ila bu'ka nambi'yambi' kaneupange sambi kai'.”"},{"book":"Yoani","chapter":"8","verse":"12","text":"Yesu paalongei nabo bandu kai', aatikwabakia, “Nenga nga na bweya wa padunia. Ywanikota nenga ayendali mulubi'ndu' katu, ila alu'a ba na bweya wa kumpeya ukoto.”"},{"book":"Yoani","chapter":"8","verse":"13","text":"Bai, Mafalisayo ngabammakia, “Ukong'ondeli wako uyi'ki'ti'lwali, kwa mwanjaa wikong'ondelya wamwene.”"},{"book":"Yoani","chapter":"8","verse":"14","text":"Yesu ngaayangwa, “Ata mana kaniikong'ondelya namwene, ukong'ondeli wangu' ngawa kakape kwa mwanjaa nitangite kwaniumi na kwaniyenda. Lakini mwenga mutangiteli kwaniumi wala kwaniyenda."},{"book":"Yoani","chapter":"8","verse":"15","text":"Mwenga muukumu kwo koleya makowe ga bandu, lakini nenga nimuukumuli mundu."},{"book":"Yoani","chapter":"8","verse":"16","text":"Lakini ata mana nipiyite ukumu, ukumu kwangu' kwa kakape kwa mwanjaa nenga niukumuli kisangu' ila na Tati' babanitumike babile pamope nanenga."},{"book":"Yoani","chapter":"8","verse":"17","text":"Iandikilwe musalya yinu panga ukong'ondeli wa bandu abi'li' ngawa kakape."},{"book":"Yoani","chapter":"8","verse":"18","text":"Nenga niikong'ondelya namwene, nabembe Tati' babanitumike bendanikong'ondelya nyinyonyo.”"},{"book":"Yoani","chapter":"8","verse":"19","text":"Apo ngabannaluya, “Tati' bako bai kwaku'?” Yesu ngaayangwa, “Mwenga munitangiteli nenga wala mwatangiteli Tati' bangu'. Ikapanga munitangite nenga, mulu'e kwatanga na Tati' bangu'.”"},{"book":"Yoani","chapter":"8","verse":"20","text":"Yesu aagalongei mayi'gi'yo go papipi na lisanduku lya mabi'ko, paabile kayi'gana munyumba ya Nnu'ngu'. Lakini ntu'pu' mundu ywammoywile, kwa mwanjaa saa yake yaai inaikali."},{"book":"Yoani","chapter":"8","verse":"21","text":"Yesu ngaabakia kai', “Nendabu'ka, mwenga mwaalu'a nipala, lakini mwalu'a waa mumasambi ginu. Kwaniyenda nenga, mwenga mukombwali ika.”"},{"book":"Yoani","chapter":"8","verse":"22","text":"Bai, alongosi ba Kiyahudi ngababaya, “Ywembe abaya panga kwayenda twenga tukombwali ika, buli, ayenda kwibulaga?”"},{"book":"Yoani","chapter":"8","verse":"23","text":"Yesu ngaabakia, “Mwenga muuma paapanopano pai', nenga niuma kunani. Mwenga mwa ba padunia yi'no ila nenga na ywa padunia yi'no lili."},{"book":"Yoani","chapter":"8","verse":"24","text":"Kwa nyo nammakiangite panga mwalu'a waa mumasambi ginu. Mana mukotwike u'bi'lya panga nenga nga naywembe, mwalu'a waa mumasambi ginu.”"},{"book":"Yoani","chapter":"8","verse":"25","text":"Nabembe ngabannaluya, “Wenga wa nyai?” Yesu ngaayangwa, “Nenga nga yu'lu' ywanammakiangite bu'ka patumbu!"},{"book":"Yoani","chapter":"8","verse":"26","text":"Nibile na makowe gambone ga kummakia na ga kumuukumu mwenga, Lakini yu'lu' ywanitumike nga ywa kakape, nanenga niibakia dunia makowe galu' ganigayu'wine bu'ka kasake.”"},{"book":"Yoani","chapter":"8","verse":"27","text":"Baatangiteli panga Yesu aabile kaalongelya Tati' bake."},{"book":"Yoani","chapter":"8","verse":"28","text":"Bai, Yesu ngaabakia, “Bu'ka pamwantu'ndu'bi'ya Mwana wa Mundu kunani, ngapamwatanga panga nenga nga naywembe no panga nipangali sosoti nenga namwene, ila nilongela galu' gabaniyi'ganiye Tati' bai."},{"book":"Yoani","chapter":"8","verse":"29","text":"Yu'lu' ywanitumike ai pamope nanenga. Ananilekali, kwa mwanjaa masu'ba goti nipanga gagannogelelya ywembe.”"},{"book":"Yoani","chapter":"8","verse":"30","text":"Paabile kalongela go, bandu baingi ngabamwu'bi'lya."},{"book":"Yoani","chapter":"8","verse":"31","text":"Bai, Yesu ngaabakia balu' Ayahudi babaamwu'bi'lile, “Mana mwagakoleya mayi'gano gangu', kakape mwapanga mwabanamasi' bangu'."},{"book":"Yoani","chapter":"8","verse":"32","text":"Apo, ngaapo mwaitanga kakape, nayembe kakape ngayayalu'a kumpanga mube ulu.”"},{"book":"Yoani","chapter":"8","verse":"33","text":"Bembe ngabannyangwa, “Twenga twa lubelekwo lwa Bulaimu, na tunapangali twaabanda kwa mundu ywoywoti katu, ukombwabuli baya, ‘Mulu'a ba ulu?’”"},{"book":"Yoani","chapter":"8","verse":"34","text":"Yesu ngaayangwa, “Kakape nimmakianga, kila mundu ywapanga sambi nga mmanda wa sambi."},{"book":"Yoani","chapter":"8","verse":"35","text":"Masu'ba goti, mmanda abalangilwali mukipi'nga sa alongo ba pakaya, lakini mwana abalangilwa mualongo ba pakaya masu'ba goti."},{"book":"Yoani","chapter":"8","verse":"36","text":"Mwanjaa, Mwana mana ampei uulu, kakape mwaalu'a panga ulu."},{"book":"Yoani","chapter":"8","verse":"37","text":"Ndangite panga mwenga mwa lubelekwo lwa Bulaimu. Ata nyo, mupala kunibulaga kwa mwanjaa mugayi'ki'tyali mayi'gi'yo gangu'."},{"book":"Yoani","chapter":"8","verse":"38","text":"Nenga nigabaya galu' ganaagabweni kwa Tati' bangu', na mwenga mugapanga galu' gamugayu'wine bu'ka kwa tati' binu.”"},{"book":"Yoani","chapter":"8","verse":"39","text":"Bembe ngabannyangwa, “Twenga twa bana ba Bulaimu!” Yesu ngaabakia, “Ikapangage mwabana ba Bulaimu, mulu'e panga kati mwaapangage Bulaimu."},{"book":"Yoani","chapter":"8","verse":"40","text":"Nenga nimmakiangite ukakape wanaauyu'wine kwa Nnu'ngu', ata nyo mwenga mupala kunibulaga. Bulaimu aapangiteli nyo!"},{"book":"Yoani","chapter":"8","verse":"41","text":"Mwenga mupanga makowe gagalu'galu' gabapanga tati' binu.” Bembe ngabammakia, “Twenga twabana ba makowe ga mwiloli, tubile na Tati' bamo, naywembe nga Nnu'ngu'.”"},{"book":"Yoani","chapter":"8","verse":"42","text":"Yesu ngaabakia, “Ikapangage Nnu'ngu' nga Tati' binu, mulu'e kunipenda nenga, kwa mwanjaa nenga naaumi kwa Nnu'ngu', na nambi'yambi' nibile pano. Niisili kwa kitumbu sangu' namwene, ila kwa ywembe ywanitumike."},{"book":"Yoani","chapter":"8","verse":"43","text":"Mwanjaa namani mugaomongwa ganimmakia? Kwa mwanjaa mukana kugayu'wa mayi'gi'yo gangu'."},{"book":"Yoani","chapter":"8","verse":"44","text":"Mwenga nga mwabana ba Ibilisi, na mupala panga kati mwabapala tati' binu. Ywembe aai mmulagi bu'ka kwai'mbu', ntu'pu' ukakape kwa mwanjaa ukakape ubileli nkati yake. Kila palongela ubu'su', alongela bu'kana na kibelekwe sake, mwanjaa ywembe mmu'su' na tati' wa ubu'su'."},{"book":"Yoani","chapter":"8","verse":"45","text":"Nenga nilongela kakape, na kwa nyo mwenga muniu'bi'lyali."},{"book":"Yoani","chapter":"8","verse":"46","text":"Buli, ywaku' kasinu ywakombwa kunikong'ondelya panga nenga nibi na sambi? Na mana kanimmakia ga kakape, kwa ki'li' mukotoka kuniu'bi'lya?"},{"book":"Yoani","chapter":"8","verse":"47","text":"Ywaai ywa Nnu'ngu' api'kania mayi'gi'yo ga Nnu'ngu'. Lakini mwenga mupi'kaniali, kwa mwanjaa mwenga mwa bandu ba Nnu'ngu' lili.”"},{"book":"Yoani","chapter":"8","verse":"48","text":"Ayahudi ngabammakia, “Buli, twabaiteli panga kakape wenga ngawa Nsamalia, kai' ubile na moka?”"},{"book":"Yoani","chapter":"8","verse":"49","text":"Yesu ngaayangwa, “Nenga ntu'pu' moka. Naisimu Tati' bangu', lakini mwenga muniisimuli."},{"book":"Yoani","chapter":"8","verse":"50","text":"Nenga niipalyali utukupu wangu' namwene, abile yumo mwene kuupala utukupu wo, naywembe nga mwene makakala go ukumu."},{"book":"Yoani","chapter":"8","verse":"51","text":"Kakape nimmakianga, mundu ywagakoleya mayi'gi'yo gangu' aawali milele.”"},{"book":"Yoani","chapter":"8","verse":"52","text":"Bai, Ayahudi ngababaya, “Nambi'yambi' kakape tutangite panga ubile na moka! Bulaimu aatiwaa, nyonyo na alondoli baatiwaa, na wenga ubaya ati', ‘Ywaagakoleya mayi'gi'yo gangu', aawali milele!’"},{"book":"Yoani","chapter":"8","verse":"53","text":"Buli, wipanga wa nku'lu' kuliko tati' bitu Bulaimu, ywaawile? Kai', ata alondoli nabembe baatiwaa. Wenga wipanga wanyai?”"},{"book":"Yoani","chapter":"8","verse":"54","text":"Yesu ngaayangwa, “Mana niikwi'yite namwene, utukupu wangu' kili'be lili. Tati' bangu' bamwabaya mwenga nga Nnu'ngu' winu, bembe ngabanikwi'ya nenga."},{"book":"Yoani","chapter":"8","verse":"55","text":"Mwenga mwatangiteli, lakini nenga naatangite. Na mana nibaite naatangiteli, nilu'a panga na mmu'su'bu'su' kati mwenga. Nenga naatangite na nigakoleya mayi'gi'yo gabe."},{"book":"Yoani","chapter":"8","verse":"56","text":"Tati' binu Bulaimu baatikwi'ndi'lya, kabau'bi'lya kulibona lisu'ba lyo isa kwangu', naywembe aatikulibona, nganapusika.”"},{"book":"Yoani","chapter":"8","verse":"57","text":"Bai, Ayahudi ngabammakia, “Wenga balo unaikiyali myaka amusini, ubaya buli umweni Bulaimu?”"},{"book":"Yoani","chapter":"8","verse":"58","text":"Yesu ngaabakia, “Kakape nimmakianga, anabelekwali Bulaimu, ‘Nenga naabile8:58 Yesu endabaya panga ywembe nga Nnu'ngu'..’”"},{"book":"Yoani","chapter":"8","verse":"59","text":"Apo ngabatondwa maliwe li'nga banku'mbwe, lakini Yesu ngayu'ba no pita panja ya nyumba ya Nnu'ngu'."}]}