{"data":[{"book":"Luka","chapter":"17","verse":"1","text":"Ɛda bi Yesu ka kyerɛɛ nʼasuafoɔ no sɛ, “Ɛyɛ dɛn ara a sɔhwɛ a ɛde onipa kɔ bɔne mu no bɛba, nanso onipa a ɛnam ne so bɛba no, ɔnnue."},{"book":"Luka","chapter":"17","verse":"2","text":"Ɛyɛ ma saa onipa no sɛ wɔde ɛboɔ a emu yɛ duru bi bɛsɛn ne kɔn mu ato no atwene ɛpo mu sene sɛ ɔbɛto nkumaa yi mu baako suntidua ama wayɛ bɔne."},{"book":"Luka","chapter":"17","verse":"3","text":"Enti, monhwɛ mo ho so yie."},{"book":"Luka","chapter":"17","verse":"4","text":"Sɛ nso ɔfom wo mprɛnson da koro na mpɛn dodoɔ a ɔfom wo no nyinaa, ɔde ahonu srɛ wo a, fa kyɛ no.”"},{"book":"Luka","chapter":"17","verse":"5","text":"Ɛda bi, asomafoɔ no ka kyerɛɛ Yesu sɛ, “Awurade, hyɛ yɛn gyidie mu den.”"},{"book":"Luka","chapter":"17","verse":"6","text":"Yesu buaa wɔn sɛ, “Sɛ mowɔ gyidie te sɛ onyina aba a, anka mobɛtumi aka akyerɛ akyee yi sɛ, ‘Tutu kɔgu ɛpo mu,’ na ɛbɛba mu saa."},{"book":"Luka","chapter":"17","verse":"7","text":"“Mo mu hwan na ɔwɔ ɔsomfoɔ a ɔyɛ nʼafuom adwuma anaasɛ ɔhwɛ ne mmoa na ɔfiri afuom ba a, ɔbɛka akyerɛ no sɛ, ‘Wʼaduane si hɔ na kɔdidi?’"},{"book":"Luka","chapter":"17","verse":"8","text":"Na mmom ɔrenka nkyerɛ no sɛ, ‘Noa aduane ma me na sɛ modidi wie a, wo nso woakɔdidi?’"},{"book":"Luka","chapter":"17","verse":"9","text":"Sɛ ɔsomfoɔ yi yɛ nʼasɛdeɛ yi a, ne wura no bɛda no ase anaa?"},{"book":"Luka","chapter":"17","verse":"10","text":"Saa ara nso na sɛ mo nso moyɛ mo asɛdeɛ a, ɛsɛ sɛ moka sɛ, ‘Yɛyɛ asomfoɔ a ayɛyie mfata yɛn, yɛn asɛdeɛ a ɛsɛ sɛ yɛyɛ na yɛayɛ no.’ ”"},{"book":"Luka","chapter":"17","verse":"11","text":"Ɛberɛ bi a Yesu rekɔ Yerusalem no, ɔfaa Samaria ne Galilea hyeɛ so."},{"book":"Luka","chapter":"17","verse":"12","text":"Ɔrebɛn akuraa bi ase no, akwatafoɔ edu bi a na wɔgyinagyina kurotia no hunuu no"},{"book":"Luka","chapter":"17","verse":"13","text":"teateaam sɛ, “Yesu, yɛn wura, hunu yɛn mmɔbɔ.”"},{"book":"Luka","chapter":"17","verse":"14","text":"Yesu hunuu wɔn no, ɔka kyerɛɛ wɔn sɛ, “Momfa mo ho nkɔkyerɛ ɔsɔfoɔ!” Ɛberɛ a akwatafoɔ no rekɔ no, wɔn ho yɛɛ wɔn den."},{"book":"Luka","chapter":"17","verse":"15","text":"Wɔn mu baako hunuu sɛ ne ho ayɛ no den no, ɔsanee nʼakyi de ahurisie yii Onyankopɔn ayɛ sɛ, “Animuonyam nka Onyankopɔn, wama me ho ayɛ me den!”"},{"book":"Luka","chapter":"17","verse":"16","text":"Ɔbɛkotoo Yesu anim daa no ase. Na saa ɔbarima yi yɛ Samariani."},{"book":"Luka","chapter":"17","verse":"17","text":"Yesu bisaa sɛ, “Ɛnyɛ nnipa edu na wɔn ho yɛɛ wɔn den? Baakron a wɔaka no wɔ he?"},{"book":"Luka","chapter":"17","verse":"18","text":"Adɛn enti na ɔmamfrani yi nko na wasane aba sɛ ɔrebɛyi Onyankopɔn ayɛ?”"},{"book":"Luka","chapter":"17","verse":"19","text":"Yesu ka kyerɛɛ no sɛ, “Sɔre kɔ, wo gyidie ama wo ho ayɛ wo den.”"},{"book":"Luka","chapter":"17","verse":"20","text":"Ɛda bi Farisifoɔ bi bisaa Yesu sɛ, “Ɛberɛ bɛn na Onyankopɔn Ahennie no bɛba?” Yesu buaa wɔn sɛ, “Onyankopɔn Ahennie no nnam nsɛnkyerɛnneɛ bi a mobɛhunu so na ɛbɛba,"},{"book":"Luka","chapter":"17","verse":"21","text":"na obi rentumi nkyerɛ mo sɛ, ‘Ɛwɔ ha anaa ɛhɔ!’ Ɛfiri sɛ, Onyankopɔn Ahennie no te mo mu.”"},{"book":"Luka","chapter":"17","verse":"22","text":"Na ɔka kyerɛɛ nʼasuafoɔ no sɛ, “Mmerɛ bi bɛba a mo ani bɛgyina sɛ mobɛhunu Onipa Ba no wɔ mo nkyɛn, nanso morenhunu no."},{"book":"Luka","chapter":"17","verse":"23","text":"Sɛ nnipa ka kyerɛ mo sɛ mewɔ ha anaa baabi foforɔ a, monnni wɔn akyi."},{"book":"Luka","chapter":"17","verse":"24","text":"Sɛdeɛ anyinam pa ogya wɔ ewiem ma nnipa nyinaa hunu no, saa ara nso na Onipa Ba no ba a ɔbɛsane aba no bɛyɛ."},{"book":"Luka","chapter":"17","verse":"25","text":"Nanso, ansa na yeinom nyinaa bɛba mu no, ɛsɛ sɛ mehunu amane na me nkurɔfoɔ nso po me."},{"book":"Luka","chapter":"17","verse":"26","text":"“Sɛdeɛ Noa ɛberɛ so nnipa yɛɛ asoɔden no, saa ara nso na sɛ Onipa Ba no ba a, ɛbɛyɛ no no."},{"book":"Luka","chapter":"17","verse":"27","text":"Saa ɛberɛ no, nnipa didi nomee, warewaree kɔsii sɛ Noa kɔhyɛɛ ɛhyɛn no mu na nsuyire bɛfaa saa nnipa no nyinaa."},{"book":"Luka","chapter":"17","verse":"28","text":"“Saa ara nso na Lot berɛ so no, na ɛte. Nnipa didi nomee, dii dwa, yɛɛ mfuo, sisii adan,"},{"book":"Luka","chapter":"17","verse":"29","text":"kɔsii sɛ Lot firii Sodom na ogya ne sɔfe firi ɔsoro bɛhyee saa nnipa no nyinaa."},{"book":"Luka","chapter":"17","verse":"30","text":"“Saa ara nso na da a Onipa Ba no bɛsane aba no, ɛbɛyɛ."},{"book":"Luka","chapter":"17","verse":"31","text":"Saa ɛda no, ɛnsɛ sɛ obiara a ɔwɔ adwuma mu, afuo mu anaa edwa so sane nʼakyi ba efie sɛ ɔrebɛsesa nʼahodeɛ."},{"book":"Luka","chapter":"17","verse":"32","text":"Monkae asɛm a ɛtoo Lot yere."},{"book":"Luka","chapter":"17","verse":"33","text":"Obiara a ɔdɔ ne ɔkra no, ɛbɛfiri ne nsa. Na deɛ ɔbɛhwere ne ɔkra no, bɛnya."},{"book":"Luka","chapter":"17","verse":"34","text":"Ɛda no, wɔbɛfa nnipa baanu a wɔda faako no mu baako agya ɔbaako."},{"book":"Luka","chapter":"17","verse":"35","text":"Saa ara nso na wɔbɛfa mmaa baanu a wɔrenoa aduane no mu baako agya ɔbaako."},{"book":"Luka","chapter":"17","verse":"36","text":"Mmarima baanu a wɔreyɛ adwuma wɔ afuom no nso, wɔbɛfa ɔbaako agya ɔbaako.”"},{"book":"Luka","chapter":"17","verse":"37","text":"Asuafoɔ no bisaa Yesu sɛ, “Awurade, ɛhe na wɔde wɔn bɛkɔ?”"}]}