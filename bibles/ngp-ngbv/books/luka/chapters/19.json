{"data":[{"book":"Luka","chapter":"19","verse":"1","text":"Yesu niyo engila mo mzi wa Yeliko, Umwo akajink'ha mwe izisila zo mzi uwo,"},{"book":"Luka","chapter":"19","verse":"2","text":"niyo alaila mn'thu yumwenga zina dyakwe Zakayo. Uyo na kanda kilongozi mkulu wa watoza ushulu naho andaga mgoli."},{"book":"Luka","chapter":"19","verse":"3","text":"Zakayo naakaungisa amwone Yesu, mna Kwaviya no kunda na lukudidi lwa want'hu lulongozane na yehe andaga mgihi ivo niyo adunduga kumuwona."},{"book":"Luka","chapter":"19","verse":"4","text":"Mna niyo aguluka kulongole, nokukwela mnanga mwo mkuyu vileke amwone Yesu viya akomboka."},{"book":"Luka","chapter":"19","verse":"5","text":"Mna Yesu eze abule hadya ho mkuyu niyo asinya kulanga, amgamba Zakayo, “Zakayo sela, dyelo nenisinde kwe inyumba yako.”"},{"book":"Luka","chapter":"19","verse":"6","text":"Zakayo niyo asela nguvu, nakumhokela kwa kinyemi."},{"book":"Luka","chapter":"19","verse":"7","text":"Want'hu wose weze waone ayo, niyo wakonga kunung'uzika wakagamba, “Kagenda kwikala na mnt'hu mta wavu.”"},{"book":"Luka","chapter":"19","verse":"8","text":"Mna Zakayo niyo akimaala nokumgambila Yesu, “Zumbe, tegeleza, miye neniwenk'he wakiwa hindi dyo ugoli wangu, naho hegu himhoka mnt'hu kint'hu chochose nenimvuzile malavo kane.”"},{"book":"Luka","chapter":"19","verse":"9","text":"Yesu niyo amgamba, “Dyelo uhonyi ubula mwe nyumba ino, Kwaviya uyu naye ni mwe lukolo lwa Ibulahimu."},{"book":"Luka","chapter":"19","verse":"10","text":"Kwaviya mwana wa Adamu keza kuzungula hamwenga na kuhonya kiya chagile.”"},{"book":"Luka","chapter":"19","verse":"11","text":"Viya want'hu wandaga wagendeela kumtegeleza, Yesu niyo awagambila mliganyo, Kwaviya na kanda hagihi na Yelusalemu, naho woho nawamanya kugamba Useuta wa Mnungu u haguhi kwiza."},{"book":"Luka","chapter":"19","verse":"12","text":"Yesu niyo awagamba, “Na handa na mnt'hu yumwenga mkulu aitaga nt'hambo kwe isi ya hale vileke ahokele ukulu we kiseuta, niyo auya."},{"book":"Luka","chapter":"19","verse":"13","text":"Mna viya andile akei kuhalawa niyo awetanga wandima wakwe mlongo, niyo awenk'ha kila yumwenga tundu dye zahabu, no kuwagamba, Kauleni ivo mkuunga mdamanye na amatundu aya Umwo nnanda kwe nt'hambo.”"},{"book":"Luka","chapter":"19","verse":"14","text":"Mna want'hu we Isi idya na wanda hawakumuunga yudya mkulu, ivo niyo wasigila want'hu waite wakamgambile, “Hakikumuunga mnt'hu uyu kunda Zumbe dyetu.”"},{"book":"Luka","chapter":"19","verse":"15","text":"Yudya mnt'hu na kaupata kale Useuta, eze auye niyo awetanga wandima wadya awenk'hile amatundu vileke amanye upati uwo wapatile."},{"book":"Luka","chapter":"19","verse":"16","text":"Mndima wa nk'hongo niyo alaila na kumgamba, “Mkulu, hipata kint'hu malavo mlongo kulawa mwe diya tundu dimwenga.”"},{"book":"Luka","chapter":"19","verse":"17","text":"Niyo amgamba, “Vedi, weye wi mndima mhuwilwa. Kwaviya kudamanya vedi mwe mbuli ndodo na winde mdahi mwe mizi mlongo.”"},{"book":"Luka","chapter":"19","verse":"18","text":"Mndima wa kaidi niyo eza na kugamba, “Mkulu hipata kint'hu malavo shano kulawa mwe diya tundu dimwenga unink'hile.”"},{"book":"Luka","chapter":"19","verse":"19","text":"Yudya naye niyo amgamba, “Nounde mkulu mwe mizi mishano.”"},{"book":"Luka","chapter":"19","verse":"20","text":"Mndima mtuhu niyo eza, nokumgamba, zumbe, “Guha tundu dyako, nahidifundika vedi mwe kitambala."},{"book":"Luka","chapter":"19","verse":"21","text":"Ne hukogoha Kwaviya weye wi mdala, wahausa kint'hu hukiikile naho wavuna hant'hu hwi hahandile.”"},{"book":"Luka","chapter":"19","verse":"22","text":"Niyo amgamba, “Weye ni mtumwa wiihile, nousengelwe kwa yadya ulongile weye mwenye. Kumanya kugamba miye ni mnt'hu mdala nahausa kint'hu hikiikile no kuvuna hant'hu hihandile."},{"book":"Luka","chapter":"19","verse":"23","text":"Ni huikize tundu dyangu kwe kindolo hegu nedyeleka?”"},{"book":"Luka","chapter":"19","verse":"24","text":"“Niyo awagamba wadya wakimale hagihi, ‘Guheni ditundu idyo ananadyo nokumwink'ha yudya mta matundu mlongo.’"},{"book":"Luka","chapter":"19","verse":"25","text":"Mna niyo wamgamba, ‘Mkulu, mna uyu mna ananayo mlongo?’"},{"book":"Luka","chapter":"19","verse":"26","text":"Mna Yesu niyo awahitula, ‘Mta ikint'hu noongezelwe na yudya heena kint'hu hata kiya kidodo ananacho naahokigwe."},{"book":"Luka","chapter":"19","verse":"27","text":"Naho wadya hewekuunga ninde Zumbe wawe, waleteni aha muwakome!’ ”"},{"book":"Luka","chapter":"19","verse":"28","text":"Yesu eze abinde kulonga ayo, niyo awalongoela kwita Yelusalemu."},{"book":"Luka","chapter":"19","verse":"29","text":"Viya eze atende ehagihi na Betifage na Besania, hagihi no lugulu lwe mizeituni, niyo awasigila wanamp'hina wakwe waidi,"},{"book":"Luka","chapter":"19","verse":"30","text":"niyo awagamba, “Iteni mwe kaya i hagihi na nyuwe, nombwiile mwana mp'hunda kakakigwa luzigi naho akei kwinula mnt'hu yeyose. Mfunguleni mumnetele aha.”"},{"book":"Luka","chapter":"19","verse":"31","text":"Uneva mnt'hu yeyose anamiuzani, nii mwamfungula mwana mp'hunda, mgambileni ivi, Zumbe amwunga."},{"book":"Luka","chapter":"19","verse":"32","text":"Niyo waita, nakumbwiila yudya mwana mp'hunda enga viya wagambilwe."},{"book":"Luka","chapter":"19","verse":"33","text":"Umwo wakamfungula yudya mp'hunda, wenye niyo wauza, “Nii mwaifungula imp'hunda iyo?”"},{"book":"Luka","chapter":"19","verse":"34","text":"Niyo wahitula, “Zumbe aiunga.”"},{"book":"Luka","chapter":"19","verse":"35","text":"Niyo waigala idya mp'hunda kwa Yesu, niyo watandika izisuke zawe mnanga mwe mp'hunda, Yesu niyo akwela mnanga."},{"book":"Luka","chapter":"19","verse":"36","text":"Yesu niyo agendeela ne int'hambo mnanga mwe imp'hunda, na want'hu watandikaga izisuke zawe mwe isila."},{"book":"Luka","chapter":"19","verse":"37","text":"Eze atende ehagihi na Yelusalemu mwe seleza yo lugulu lwe mizeituni, wanamp'hina wakwe wangaga wakamtogola Mnungu kwe mbuli nk'hulu wazione."},{"book":"Luka","chapter":"19","verse":"38","text":"Niyo wakonga kugamba, “Katogoleswa Zumbe akwiza kwa zina dya Mnungu, utondowazi kwe mbingu na uwedi utendese kwa Mnungu!”"},{"book":"Luka","chapter":"19","verse":"39","text":"Mafalisayo watuhu wadile mwe difyo niyo wamgamba, “Mhinizi, wagambile wanamp'hina wako wanyamale.”"},{"book":"Luka","chapter":"19","verse":"40","text":"Yesu niyo awahitula, “Nawagambilani wanakimala awa, amaiwe yadaha kutoa nk'helegele.”"},{"book":"Luka","chapter":"19","verse":"41","text":"Eze abule hagihi na kuusinya udya umzi wa yelusalemu, Yesu niyo awiila."},{"book":"Luka","chapter":"19","verse":"42","text":"Niyo amgamba, “Uneva wamanyize yadya yakuungigwa dyelo kwe mbuli yo utondowazi, mna ivi haluse ifisigwa kwako.”"},{"book":"Luka","chapter":"19","verse":"43","text":"Mna mazuwa nayabule, wadya hewe kukuunga nawakuzungulusile ukuta, na kukukump'hukila mp'hande zose."},{"book":"Luka","chapter":"19","verse":"44","text":"Nawakukome weye na wanao, hawakwasile iwe mnanga mwe iwe Kwaviya hwamanyize umuda wa Mnungu kwiza kukukombola."},{"book":"Luka","chapter":"19","verse":"45","text":"Yesu niyo engila mwe nyumba ya Mnungu na kukonga kuwalava wadya wandile wakataga ivint'hu,"},{"book":"Luka","chapter":"19","verse":"46","text":"niyo awagamba, “Iwandikwa, inyumba yangu ne inde nyumba ya kulombeza Mnungu, mna nyuwe mwaitenda mp'hanga ya wabavi.”"},{"book":"Luka","chapter":"19","verse":"47","text":"Kila zuwa Yesu naakahiniza mwe inyumba ya Mnungu, mna wakulu wa walava nt'hambiko hamwenga na wahinizi we miko na vilongozi nawakazungula sila uleke wamkome."},{"book":"Luka","chapter":"19","verse":"48","text":"Mna hawaone sila ya kumkomela, Kwaviya want'hu wose na wakamtegeleza vedi vidala."}]}