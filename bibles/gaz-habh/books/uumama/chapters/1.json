{"data":[{"book":"Uumama","chapter":"1","verse":"1","text":"Jalqabatti Waaqni samiiwwanii fi lafa uume."},{"book":"Uumama","chapter":"1","verse":"2","text":"Lafti kan bifa hin qabnee fi duwwaa turte; dukkannis tuujuba irra ture; Hafuurri Waaqaas bishaan irra sosochoʼa ture."},{"book":"Uumama","chapter":"1","verse":"3","text":"Waaqnis, “Ifni haa taʼu” jedhe; ifnis ni taʼe."},{"book":"Uumama","chapter":"1","verse":"4","text":"Waaqnis akka ifni sun gaarii taʼe arge; ifaa fi dukkanas gargar baase."},{"book":"Uumama","chapter":"1","verse":"5","text":"Waaqnis ifa sanaan “Guyyaa” jedhe; dukkana sanaan immoo “Halkan” jedhee moggaase. Galgalas taʼe; ganamas taʼe; guyyaa tokkoffaa."},{"book":"Uumama","chapter":"1","verse":"6","text":"Waaqnis, “Bishaanii fi bishaan gargar baasuuf bantiin bishaanota gidduu haa jiraatu” jedhe."},{"book":"Uumama","chapter":"1","verse":"7","text":"Kanaafuu Waaqni bantii tolchee bishaan bantii jalaatii fi kan bantiin olii gargar baase. Akkasumas taʼe."},{"book":"Uumama","chapter":"1","verse":"8","text":"Waaqnis bantii sana “samii” jedhee moggaase. Galgalas taʼe; ganamas taʼe; guyyaa lammaffaa."},{"book":"Uumama","chapter":"1","verse":"9","text":"Waaqnis, “Bishaan samiidhaa gad jiru iddoo tokkotti walitti haa qabamu; lafti gogaanis haa mulʼatu” jedhe. Akkasumas taʼe."},{"book":"Uumama","chapter":"1","verse":"10","text":"Waaqni lafa gogaa sanaan “lafa” jedhe; bishaanicha walitti qabameen immoo “galaana” jedhee moggaase. Waaqnis wanni kun akka gaarii taʼe arge."},{"book":"Uumama","chapter":"1","verse":"11","text":"Ammas Waaqni, “Lafti biqiltuuwwan haa baastu; biqiltuuwwan akkuma gosa gosa isaaniitti sanyii baasan, mukkeen ija kennanii iji isaanii immoo sanyii of keessaa qabu adduma addaan akkuma gosa gosa isaaniitti lafa irratti haa argaman” jedhe. Akkasumas taʼe."},{"book":"Uumama","chapter":"1","verse":"12","text":"Laftis biqiltuu akkuma gosa isaatti sanyii baasu, muka ija kennu, kan iji isaas sanyii of keessaa qabu adduma addaan akkuma gosa isaatti baaste. Waaqnis wanni kun akka gaarii taʼe arge."},{"book":"Uumama","chapter":"1","verse":"13","text":"Galgalas taʼe; ganamas taʼe; guyyaa sadaffaa."},{"book":"Uumama","chapter":"1","verse":"14","text":"Waaqnis akkana jedhe; “Guyyaa fi halkan gargar baasuuf bantii samii irratti ifawwan haa taʼan; isaanis mallattoowwan waqtiileen, guyyoonnii fi waggoonni ittiin beekaman haa taʼan;"},{"book":"Uumama","chapter":"1","verse":"15","text":"isaanis ifawwan bantii samii irraa kan lafaaf ifa kennan haa taʼan.” Akkasumas taʼe."},{"book":"Uumama","chapter":"1","verse":"16","text":"Waaqni ifa gurguddaa lama uume; kunis akka ifni guddaan guyyaa, inni xinnaan immoo halkan moʼuuf. Akkasuma urjiiwwan illee uume."},{"book":"Uumama","chapter":"1","verse":"17","text":"Waaqnis akka isaan lafaaf ifa kennaniif bantii samii irra isaan kaaʼe;"},{"book":"Uumama","chapter":"1","verse":"18","text":"kunis akka isaan guyyaa fi halkan moʼanii fi akka ifa sana dukkana irraa gargar baasaniif. Waaqnis wanni kun akka gaarii taʼe arge."},{"book":"Uumama","chapter":"1","verse":"19","text":"Galgalas taʼe; ganamas taʼe; guyyaa afuraffaa."},{"book":"Uumama","chapter":"1","verse":"20","text":"Waaqnis, “Bishaan uumamawwan lubbu qabeeyyii munyuuqaniin haa guutamu; simbirroonnis lafaa olitti, bantii samii keessa haa barrisan” jedhe."},{"book":"Uumama","chapter":"1","verse":"21","text":"Kanaafuu Waaqni uumamawwan galaanaa gurguddaa, lubbu qabeeyyii munyuuqan kanneen galaana keessa jiraatan hundaa fi simbirroota qoochoo qaban hunda akkuma gosa isaaniitti uume. Waaqnis wanni kun akka gaarii taʼe arge."},{"book":"Uumama","chapter":"1","verse":"22","text":"Waaqnis, “Horaa; baayʼadhaa; bishaan galaanotaas guutaa; simbirroonnis lafa irratti haa baayʼatan” jedhee isaan eebbise."},{"book":"Uumama","chapter":"1","verse":"23","text":"Galgalas taʼe; ganamas taʼe; guyyaa shanaffaa."},{"book":"Uumama","chapter":"1","verse":"24","text":"Waaqnis, “Lafti akkuma gosa gosa isaaniitti uumamawwan lubbuu qabeeyyii jechuunis horii, uumamawwan lafa irra mumunyuuqan, bineensota akkuma gosa gosa isaaniitti haa kennitu” jedhe. Akkasumas taʼe."},{"book":"Uumama","chapter":"1","verse":"25","text":"Waaqni bineensota akkuma gosa gosa isaaniitti, horii akkuma gosa gosa isaaniitti, uumamawwan lafa irra mumunyuuqanis akkuma gosa gosa isaaniitti uume. Waaqni wanni kun akka gaarii taʼe arge."},{"book":"Uumama","chapter":"1","verse":"26","text":"Waaqnis, “Kottaa akka bifa keenyaatti, akka fakkeenya keenyaattis nama uumnaa; isaanis qurxummii galaanaa irratti, simbirroo samii irratti, horii irratti, lafa hundumaa fi uumamawwan lafa irra munyuuqan hundumaa irratti aangoo haa qabaatan” jedhe."},{"book":"Uumama","chapter":"1","verse":"27","text":"Kanaafuu Waaqni akka bifa isaatti nama uume;"},{"book":"Uumama","chapter":"1","verse":"28","text":"Waaqnis isaan eebbisee, “Horaa, baayʼadhaas; lafa guutaatii harka keessan jalattis bulfadhaa. Qurxummii galaanaa irratti, simbirroota samii irratti, uumama lafa irra munyuuqu hunda irratti aangoo qabaadhaa” jedheen."},{"book":"Uumama","chapter":"1","verse":"29","text":"Ergasii Waaqni akkana jedhe; “Kunoo ani akka isaan nyaata isinii taʼaniif biqiltuu lafa hunda irratti sanyii kennu hundaa fi muka iji isaa sanyii of keessaa qabu gosa hunda isinii kenneera."},{"book":"Uumama","chapter":"1","verse":"30","text":"Anis bineensa lafaa hundaaf, simbirroota samii hundaaf, uumama lafa irra munyuuqu hundaaf jechuunis waan hafuura jireenyaa of keessaa qabu hundaaf akka nyaata isaanii taʼuuf biqiltuu lalisaa hunda nan kenna.” Akkasumas taʼe."},{"book":"Uumama","chapter":"1","verse":"31","text":"Waaqnis waan hojjete hunda ilaale; wanni sunis dhugumaan gaarii ture. Galgalas taʼe; ganamas taʼe; guyyaa jaʼaffaa."}]}