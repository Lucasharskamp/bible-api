{"data":[{"book":"Luk","chapter":"10","verse":"1","text":"Ntɛ tatɔkɔ tencepər mɔ, kɔ Wəbɛ ɛyɛk-yɛk sɔ afum 72 alɔma, k'osom ŋa mɛrəŋ mɛrəŋ ŋayi kɔ tekiriŋ kəkɔt ka sədare kɔ mofo fəp mmɛ pənamar kɔ kəkɔ mɔ."},{"book":"Luk","chapter":"10","verse":"2","text":"K'oloku ŋa: «Dalɛ dɛtɛl dɛmbɛk, mba atɛl ŋampicɛ. Nəlɛtsɛnɛ wəka dalɛ dɛtɛl dandɛ, pəsak atɛl ŋade ŋatɛl dalɛ dɔn."},{"book":"Luk","chapter":"10","verse":"3","text":"Awa! Nəkɔ, isak'un nəkɔ pəmɔ ntɛ aŋsak ŋkesiya calma dacɔ mɔ."},{"book":"Luk","chapter":"10","verse":"4","text":"Ta nətɔmpərɛnɛ pəsam pa delek, ta nətɔmpərɛnɛ lɔba, ta nətɔmpərɛnɛ cɔfta, ta nəyifɛnɛ sɔ kɔ fum o fum dɔpɔ."},{"book":"Luk","chapter":"10","verse":"5","text":"Kəlɔ nkɛ o nkɛ nəndekɔbɛrɛ mɔ, nəkulɛ kərɛsna: ‹Kanu kəbɛrsɛ pəforu kəlɔ kaŋkɛ!›"},{"book":"Luk","chapter":"10","verse":"6","text":"Kɔ pəyɔnɛ, fum wəka pəforu eyi kəlɔ kaŋkɔ-ɛ, pəforu ponu peŋyi kɔ kəroŋ, kɔ pəyɔnɛ fɛ ti-ɛ, pəforu papɔkɔ poluksərn'on."},{"book":"Luk","chapter":"10","verse":"7","text":"Nəyi kəlɔ kaŋkɔ, nədi yeri, nəmun domun da kəlɔ kaŋkɔ, bawo pəmar pasɔŋ wəbəc kəway kɔn. Ta nəccal-cali wɔlɔ de!"},{"book":"Luk","chapter":"10","verse":"8","text":"Dare ndɛ o ndɛ nəbɛrɛ a pabaŋ'un mɔ, nədi yeri yɔkɔ aŋsɔŋ'un mɔ."},{"book":"Luk","chapter":"10","verse":"9","text":"Nətaməs acuy akɔ ŋayi di mɔ, nəloku ŋa: ‹Dɛbɛ da Kanu dɔlɔtərn'on.›"},{"book":"Luk","chapter":"10","verse":"10","text":"Dare ndɛ o ndɛ nəkɔ ta ambaŋ'un mɔ, nəkɔ nde abaŋka ŋaŋan nəloku:"},{"book":"Luk","chapter":"10","verse":"11","text":"‹Səŋkoŋər'un kəbof ka dare donu ali nkɛ kəsoptɛ su dəwɛcək mɔ, səluks'on ki, nətam kəcərɛ a dɛbɛ da Kanu dɔlɔtərnɛ.›"},{"book":"Luk","chapter":"10","verse":"12","text":"Iclok'un a dɔsɔk dadɔkɔ, tɔyɔ ntɛ andeyɔ dare dadɔkɔ mɔ, tendeyeŋk tecepər ta Sodom.»"},{"book":"Luk","chapter":"10","verse":"13","text":"«Pəlɛcər'əm məna dare da Korasin! Pəlɛcər'əm məna, dare da Bɛtsayida! Bawo mes mɛwɛy-wɛy mmɛ Kanu kəmmentər ayɔ nnɔ ndoronu mɔ, m'anayɔ sədare sa Tir kɔ Sidɔŋ-ɛ, kɔ ŋanasəkpər mera pəwon, ŋacəmɛ pəlompu darəŋ, ŋabɛrnɛ yamos yaŋan ya kəbal, ŋandɛ ŋamɔncnɛ!"},{"book":"Luk","chapter":"10","verse":"14","text":"Itɔ endesɔŋɛ dɔsɔk da kiti ka Kanu dadɔkɔ, pəfɔdeyeŋkər Tir kɔ Sidɔŋ pəmɔ nəna."},{"book":"Luk","chapter":"10","verse":"15","text":"Kɔ məna, dare da Kaparnam, məncɛm-cɛmnɛ a andekɔpɛn'am haŋ darenc? Ala! Andekɔtor'am dəntɔf haŋ nnɔ afum afi ŋayi mɔ."},{"book":"Luk","chapter":"10","verse":"16","text":"Nwɛ ɛncəŋkəl'un mɔ, ɛncəŋkəl'im. Kɔ nwɛ ɛŋwɛnəs'un mɔ, ɛwɛnəs'im, k'ɛwɛnəs wəkɔ osom'im mɔ.»"},{"book":"Luk","chapter":"10","verse":"17","text":"Kɔ afum 72 aŋɛ anasom mɔ ŋalukus pəbotu disrɛ kɔ ŋaloku: «Wəbɛ! Ali yɔŋk yɛlɛc fəp yɛnayi su dəntɔf tewe tam.»"},{"book":"Luk","chapter":"10","verse":"18","text":"K'oloku ŋa: «Indenanəŋk Sentani kətɛmpɛnɛ kəyɛfɛ darenc pəmɔ tɔkɔ pəŋmot mɔ."},{"book":"Luk","chapter":"10","verse":"19","text":"Nəcəŋkəl: Isɔŋ'un kətam kəkɔt ka bok kɔ mekəlencər kəroŋ kəlɛkɛnɛ fənɔntər fa ater anu fəp, daka o daka dɔfɔtam kəyams'on ti."},{"book":"Luk","chapter":"10","verse":"20","text":"Mba ta pəbɔt'un ntɛ yɔŋk yɛlɛc yeyi nu dəntɔf mɔ, mba pəbɔt'un ntɛ ancic mewe monu nde darenc, ndena Kanu mɔ.»"},{"book":"Luk","chapter":"10","verse":"21","text":"Tɛnatəŋnɛ, Amera Ŋecempi ŋa Kanu ŋɔsɔŋɛ pənaŋkanɛ kəbɔt Yesu, k'oloku: «Iŋyek-yekəs'əm, Papa, Wəbɛ wəka darenc kɔ dəntɔf, ntɛ məmɛŋkər abeki kɔ asoku səbomp mes mamɛ, a kɔ məmentər mi awut afɛt mɔ. Ɛy, Papa, bawo tatɔkɔ tɔ məfaŋ ti."},{"book":"Luk","chapter":"10","verse":"22","text":"Iclok'un a Papa kem ɛmbɛr'im ca fəp dəwaca. Nwɛ o nwɛ ɛncərɛ fɛ nwɛ ɔyɔnɛ Wan mɔ, kɔ pəntɔyɔnɛ Papa-ɛ. Nwɛ o nwɛ ɛncərɛ fɛ sɔ nwɛ ɔyɔnɛ Papa mɔ, kɔ pəntɔyɔnɛ Wan-ɛ, kɔ afum akɔ Wan ɛŋfaŋ kəloku ti mɔ.»"},{"book":"Luk","chapter":"10","verse":"23","text":"Kɔ Yesu ɛŋkafəlɛ k'ɛntɛfərnɛ acɛpsɛ ɔn darəŋ, k'ɛyɛl dim, pəcloku ŋa: «Pəmbɔt fɔr yɔkɔ yɛŋnəŋk mɔkɔ nəyi kənəŋk mɔ!"},{"book":"Luk","chapter":"10","verse":"24","text":"Bawo adəŋk a Kanu kɔ abɛ a tɔf yɛlarəm ŋanafaŋ kənəŋk mmɛ nəyi kənəŋk mɔ, mba ŋananəŋk fɛ mi. ŋanafaŋ kəne mmɛ nəyi kəne mɔ, mba ŋanane fɛ mi.»"},{"book":"Luk","chapter":"10","verse":"25","text":"Kɔ wətəksɛ sariyɛ s'aSuyif wəlɔma ɛyɛfɛ k'oloku Yesu, ntɛ ɛfaŋ kəcəpɛ kɔ towul mɔ. K'eyif Yesu: «Wətəksɛ, cəke cɔ pəmar im kəyɔ, isɔtɔ kiyi wəyeŋ ka doru o doru-ɛ?»"},{"book":"Luk","chapter":"10","verse":"26","text":"Kɔ Yesu eyif kɔ: «Cəke cɔ ancic nde buk ba sariyɛ-ɛ? Cəke cɔ məŋkaraŋ bi disrɛ-ɛ?»"},{"book":"Luk","chapter":"10","verse":"27","text":"Kɔ fum nwɛ oloku Yesu: «Pəmar məbɔtərɛ Mariki Kanu abəkəc ŋam fəp, amera ŋam fəp, sɔkət sam fəp, kɔ dosoku dam domp fəp. Kɔ telip-ɛ, məbɔtər wɛnc əm pəmɔ tɔkɔ məmbɔtərnɛ mɔ.»"},{"book":"Luk","chapter":"10","verse":"28","text":"Kɔ Yesu oloku kɔ: «Məloku ti belbel, məyɔ tatɔkɔ ntɛ tɔŋsɔŋ'am kəyi wəyeŋ mɔ.»"},{"book":"Luk","chapter":"10","verse":"29","text":"Mba ntɛ wəbɛ wəka sariyɛ nwɛ ɛfaŋ kəmentər dolompu dɔn mɔ, k'eyif Yesu: «Anɔ ɔyɔnɛ wɛnc'im-ɛ?»"},{"book":"Luk","chapter":"10","verse":"30","text":"Kɔ Yesu ɔŋgbɔkərɛ moloku k'oloku: «Fum wəlɔma ɛnayɛfɛ Yerusalɛm pəckɔ Yeriko. Kɔ afum wəkakɔ ɔŋkɔ pəbɛrɛ afum alɛc dacɔ, kɔ afum alɛc akakɔ ŋambaŋər kɔ daka dɔkɔ ɛnatɔmpər mɔ fəp, kɔ ŋasut kɔ haŋ pəcbut kəfi, kɔ ŋasumpər dɔpɔ kɔ ŋaŋkɔ."},{"book":"Luk","chapter":"10","verse":"31","text":"Kɔ tosurɛnɛ wəloŋnɛ wəlɔma osolnɛ sɔ dɔpɔ din dadɔkɔ. Ntɛ wəloŋnɛ nwɛ ɛnəŋk fum wəkɔ anasut mɔ, k'encepər dɔpɔ ntende pəbɔlɛ kɔ."},{"book":"Luk","chapter":"10","verse":"32","text":"Kɔ wəLewy wəlɔma ender sɔ kəfo kin kaŋkɔ, kɔ wəkakɔ sɔ ɛnəŋk fum nwɛ, kɔ nkɔn sɔ encepər ntende pəbɔlɛ kɔ."},{"book":"Luk","chapter":"10","verse":"33","text":"Kɔ wəSamari wəlɔma nwɛ ɔnckɔ marənt mɔ, ender pəbəp fum wəkawɛ ntɛ ɛnəŋk kɔ mɔ, kɔ nɔnɔfɔr deyi kɔ."},{"book":"Luk","chapter":"10","verse":"34","text":"Kɔ wəSamari nwɛ ɔlɔtərnɛ fum nwɛ, k'oloŋər runc yɔn member, k'ɔmbɔy yi moro, k'esektər yi. Kɔ wəSamari nwɛ ɛlɛk fum wəkakɔ k'endeŋ kɔ pɔkɔtɛnɛ pɔn kəroŋ, k'eŋkekərɛ kɔ karwaŋse kəlɔma, k'ɔŋkɔ pəboc kɔ di, k'ɛncəmɛ tetɔn."},{"book":"Luk","chapter":"10","verse":"35","text":"Dɔckɔsɔk kɔ wəSamari nwɛ owurɛ gbəleŋ mɛrəŋ ba pəsam, k'ɔsɔŋ bi wəka karwaŋse. K'oloku kɔ: ‹Məgbɛkərɛ kɔ, mpɛ o mpɛ mendesɔŋ kɔ mɔ, indeluks'am pi dəkəlukus dem.›»"},{"book":"Luk","chapter":"10","verse":"36","text":"Kɔ Yesu ɔnɔcər: «Afum akaŋɛ maas dacɔ anɔ ɔ məna məncɛm-cɛmnɛ kəyɔnɛ ka wɛnc ka fum wəkɔ afum alɛc ŋanasut mɔ?»"},{"book":"Luk","chapter":"10","verse":"37","text":"Kɔ wəbɛ wəka sariyɛ nwɛ oloku: «Nwɛ ɛnamentər kɔ amera ŋobotu mɔ.» Kɔ Yesu oloku wəbɛ wəka sariyɛ nwɛ: «Awa, məna sɔ məkɔ məyɔ tatɔkɔ.»"},{"book":"Luk","chapter":"10","verse":"38","text":"Yesu ŋayi dɔpɔ kəkɔ kɔ acɛpsɛ ɔn darəŋ, kɔ ŋambɛrɛ dare dɔlɔma, kɔ wəran wəlɔma pacwe kɔ Marta, ɛmbaŋ kɔ nde ndɔrɔn."},{"book":"Luk","chapter":"10","verse":"39","text":"Marta ɛnayɔ wɛnc wəran wəlɔma nwɛ ancwe Mari mɔ, kɔ wɛnc nwɛ ɔŋkɔ pəndɛ Wəbɛ dəntɔf, pəccəŋkəl moloku mɔn."},{"book":"Luk","chapter":"10","verse":"40","text":"Marta nkɔn pəsumpər yɛbəc yɛlarəm. Kɔ Marta ender pəloku Yesu: «Wəbɛ tɔfɔtɔrəs'əm tantɛ wɛnc'im wəran ende pənd'am dəntɔf pəsakər'em yɛbəc yayɛ sona mɔ? Məloku kɔ pəde pəmar'im.»"},{"book":"Luk","chapter":"10","verse":"41","text":"Kɔ Yesu oloku kɔ: «Marta, Marta! Məyi kəcɛm-cɛmnɛ kɔ kəsimsɛ teta mes mɛlarəm."},{"book":"Luk","chapter":"10","verse":"42","text":"Mba tes tin gboŋ tɔyɔ dəkəcəmɛ. Mari ɛlɛk da pəntesɛ mɔ, afɔsɔ-baŋər kɔ dənda.»"}]}