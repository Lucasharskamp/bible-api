{"data":[{"book":"Maliki","chapter":"14","verse":"1","text":"Tsaghakalile matsuwa meli ng'ana ichihungo che Ipasaka na pfighate ipfilihela hamila chipfike. Iwakulu we inambiko na iwolangulitsa Ghamalaghitso wabama inzila ya kumghogha Yesu chinyelenyele na kumkoma."},{"book":"Maliki","chapter":"14","verse":"2","text":"Walonga, “Tuleke kumghogha mne ichihungo che Ipasaka, hela iwanu watsotenda tsogho.”"},{"book":"Maliki","chapter":"14","verse":"3","text":"Yesu tsakakala Betaniya mng'anda mwa Simoni, imunu iyang'ali yoghula ukoma. Hawakalile mmetsa wakuja ichijo cha nemihe, ipinga yumwe iyaghalile ichupa ya ghamafuta ighonung'ila gha bei ng'ulu katsa. Kaipfughula na kamwitila Yesu mwitwi."},{"book":"Maliki","chapter":"14","verse":"4","text":"Iwanu iwakalile aho tsawona maya, welongela, “Ule kakwaghitsa ghamafuta gha bei ng'ulu?"},{"book":"Maliki","chapter":"14","verse":"5","text":"Ghamafuta ghano ghang'autsighwe kwa bei ng'ulu na sendi weng'ighwe iwahingwa!” Kuya wamkembela ipinga ayo."},{"book":"Maliki","chapter":"14","verse":"6","text":"Yesu kalonga, “Mlekeni! Ule mumdesa? Yeye kanitendela ichinu chinoghile."},{"book":"Maliki","chapter":"14","verse":"7","text":"Iwahingwa mwinawo ghamatsuwa ghose, na mwodaha kuwapfila pfopfose pfambama. Lekeni ng'amtsakuwa na nene bae ghamatsuwa ghose."},{"book":"Maliki","chapter":"14","verse":"8","text":"Ipinga ayu katenda achila chayadahile. Kalongola kulubaka lukuli lwangu, lukale ghoya kwa kutsikighwa."},{"book":"Maliki","chapter":"14","verse":"9","text":"Nowalongela ghendo, hanu hohose imbuli inoghile haitsopetighwa mne isi, chayatendile ipinga ayu chitsolongighwa kwa kumkumbuka yeye.”"},{"book":"Maliki","chapter":"14","verse":"10","text":"Yuda Isikarioti, yumwe wa wala iwanang'ina kumi na weli, kaghenda kwe ipfilongotsi we inambiko ili amhunduke Yesu kuna wawo."},{"book":"Maliki","chapter":"14","verse":"11","text":"Nawo hawahulike wadeng'elela kwa achila chayalongile, wamlongela watsomwing'a sendi. Apfo kabama nzila ya ukumhunduka Yesu."},{"book":"Maliki","chapter":"14","verse":"12","text":"Mne litsuwa lya mwanduso lye Ichihungo cha Pfighate ipfilihela hamila na litsuwa lya kumkoma imwana we ing'olo we Ipasaka, iwanang'ina wake wamghutsa, “Apfi ubama tughende kwani tukakwikile ichijo cha Ipasaka?”"},{"book":"Maliki","chapter":"14","verse":"13","text":"Yesu kawatuma iwanang'ina wake weli, kawalongela, “Mghende kune ghumji, mtsetingana ne imunu iyaghalile chiya cha ghamatsi. Mmuwinze"},{"book":"Maliki","chapter":"14","verse":"14","text":"mbaka kune ing'anda iyatsakwingila, kuya mumlongele imunu yane ing'anda, Imlangulitsi koghutsa, ‘Chilikwani chiheleto cha iwahenza, ili ndiye Ipasaka ne iwanang'ina wangu?’"},{"book":"Maliki","chapter":"14","verse":"15","text":"Kuya katsowalangusa chiheleto chikulu cha uchanya ichikighwe ghoya. Mtwikile amo.”"},{"book":"Maliki","chapter":"14","verse":"16","text":"Iwanang'ina tsawoka, waghenda kune ghumji, kuya tsawona ka Yesu pfawalongele. Apfo wachitenga ichijo che Ipasaka."},{"book":"Maliki","chapter":"14","verse":"17","text":"Kuya haipfikile nemihe, Yesu kapfika ne iwanang'ina wake kumi na weli."},{"book":"Maliki","chapter":"14","verse":"18","text":"Bahala hawang'ali wakuja mmetsa, Yesu kalonga, “Nowalongela ghendo, imunu yumwe kulawa kuna mwemwe iyakuja na nene, katsonihunduka.”"},{"book":"Maliki","chapter":"14","verse":"19","text":"Iwanang'ina waghanzika, chila yumwe kamghutsa, “Angu nene?”"},{"book":"Maliki","chapter":"14","verse":"20","text":"Yesu kawedika, “Yumwe kulawa mna mwemwe kumi na weli, iyopfabika chighate chake mne bakuli na nene."},{"book":"Maliki","chapter":"14","verse":"21","text":"Imwana we Imunu katsakufa ka pfayandikighwe. Lekeni katsoghaya imunu yula yomhunduka Imwana we Imunu. Ing'awile ng'apfu kwa imunu yula ka ng'elekighwe bae!”"},{"book":"Maliki","chapter":"14","verse":"22","text":"Hawang'ali wakuja, Yesu kasola chighate, kachibaliki, kachimegha, kaweng'a iwanang'ina wake kawalongela, “Msole, aluno lukuli lwangu.”"},{"book":"Maliki","chapter":"14","verse":"23","text":"Kuya kasola chikombe, kachibaliki, kaweng'a, wose wachinwela."},{"book":"Maliki","chapter":"14","verse":"24","text":"Kawalongela, “Aino idamu yangu ya lilaghano iikwitika kwaajili ye iwanu wengi."},{"book":"Maliki","chapter":"14","verse":"25","text":"Nowalongela ghendo, sitsakunwa keli bae dipfai ya mitsabibu mbaka litsuwa lila lyanitsakunwa ingi mne Undewa we Imulungu.”"},{"book":"Maliki","chapter":"14","verse":"26","text":"Hawamalitse kwimba wila, waghenda kune Chidunda cha Mitseituni."},{"book":"Maliki","chapter":"14","verse":"27","text":"Yesu kawalongela, “Mwemwe wose mtsotsuma na kundeka, ka pfayandikighwe, ‘Nitsomtowa mdimi, ne iwang'olo watsopwililika.’"},{"book":"Maliki","chapter":"14","verse":"28","text":"Lekeni hanitsotsilihuka kulawa mne lifwa, nitsowalongola Galilaya.”"},{"book":"Maliki","chapter":"14","verse":"29","text":"Petiri kamlongela, “Hata wose wang'akuleka, nene sikuleka bae!”"},{"book":"Maliki","chapter":"14","verse":"30","text":"Lekeni Yesu kamwidika, “Nokulongela ghendo, leloli nechilo, ijogholo ng'ana yeke lwa keli, kutsonibela mala ndatu.”"},{"book":"Maliki","chapter":"14","verse":"31","text":"Lekeni Petiri kaghendelela kulonga, “Hata ka nobamighwa nife naghwe, mbe, sikubela bae!”"},{"book":"Maliki","chapter":"14","verse":"32","text":"Tsawapfika hanu hokemighwa Getisemane, Yesu kawalongela iwanang'ina wake, “Hanighenda kulomba, mwemwe mkale hano.”"},{"book":"Maliki","chapter":"14","verse":"33","text":"Kawasola Petiri, Jakobu na Yohane, naye kandusa kughanzika na kwona usungu ng'ani mne ghumoyo ghwake."},{"book":"Maliki","chapter":"14","verse":"34","text":"Kawalongela, “Usungu uli mne ghumoyo ghwangu mkulu ng'ani, wodaha kunikoma. Mkale hano na mkale meso.”"},{"book":"Maliki","chapter":"14","verse":"35","text":"Kaghenda hambele chidogho, keghwisa hasi, kalomba, ka yodahika aleke kubitila mne ichipindi chila cha kudununzika."},{"book":"Maliki","chapter":"14","verse":"36","text":"Kalomba, “Aba wangu, ipfinu pfose pfodahika kuna ghweghwe. Uchilapfe chikombe cha kudununzika kuna nene, lekeni si ka pfanibama nene bae, ila pfaubama ghweghwe.”"},{"book":"Maliki","chapter":"14","verse":"37","text":"Kuya koya keli kawapfika iwanang'ina wake wadatu wawasa. Naye kamlongela Petiri, “Simoni, kuwasa? Ng'udahile bae kukala meso hata kwa saa imwe?”"},{"book":"Maliki","chapter":"14","verse":"38","text":"Kuya kawalongela iwanang'ina wose, “Mkale meso, mlombe mleke kughetsighwa na ghehile. Ghumoyo ghwobama kutenda ghanoghile, lekeni lukuli lwahela ingupfu.”"},{"book":"Maliki","chapter":"14","verse":"39","text":"Kaghenda keli kulomba akuno kolonga ghaghala."},{"book":"Maliki","chapter":"14","verse":"40","text":"Kuya koya keli kawapfika iwanang'ina wake wawasa, ng'awadahile bae kufumbula tsinenge tsawo. Nawo ng'awamanyile bae chakumlongela Yesu."},{"book":"Maliki","chapter":"14","verse":"41","text":"Hayoile lwakadatu, kawalongela, “Mng'ali mwowasa na kubwihila? Lamkeni lelo! Ichipindi chipfika, Imwana we Imunu sambi kakwing'ighwa mne ghamoko ghe iwanu wane nzambi."},{"book":"Maliki","chapter":"14","verse":"42","text":"Mwinuke! Tughende! Mlole, ayuno hano imunu yonihunduka nene!”"},{"book":"Maliki","chapter":"14","verse":"43","text":"Yesu hayang'ali yolonga, Yuda, yumwe we iwanang'ina wake kumi na weli, tsakapfika. Katsa na kingili lye iwanu iwakindile imimaghe ne ipfilungu. Tsawatumighwa na ipfilongotsi we inambiko, iwolangulitsa Ghamalaghitso ne iwabala."},{"book":"Maliki","chapter":"14","verse":"44","text":"Yuda kaling'a ichitango kingili alyo. “Imunu yanitsomnonela iyo yamumbama. Mumghoghe, mumghale na mumlolese aleke kutsuma.”"},{"book":"Maliki","chapter":"14","verse":"45","text":"Bahala Yuda hayapfikile, kamghendela Yesu kalonga, “Mlangulitsi!” kuya kamnonela."},{"book":"Maliki","chapter":"14","verse":"46","text":"Apfo, wamkinda, wamghogha Yesu."},{"book":"Maliki","chapter":"14","verse":"47","text":"Lekeni imunu yumwe mne iwanu iwemile hala, kalapfa limaghe lyake kamtowa imtumwa we Ichilongotsi we Inambiko, kamghana ghutwi lyake."},{"book":"Maliki","chapter":"14","verse":"48","text":"Yesu kawalongela, “Pfii mtsa hano ne imimaghe ne ipfilungu kunighogha ka nene nambapfi?"},{"book":"Maliki","chapter":"14","verse":"49","text":"Chila litsuwa tsanahamwe namwe, nolangulitsa mne Ing'anda ye Imulungu, ng'amnighoghile bae. Lekeni leka Ghamaandiko Mahenzeluka ghatimilike.”"},{"book":"Maliki","chapter":"14","verse":"50","text":"Kuya iwanang'ina wose wamleka, watsuma."},{"book":"Maliki","chapter":"14","verse":"51","text":"Na imsongolo yumwe iyeghubike ligholole yang'ali yomuwinza Yesu. Hawabamile kumghogha,"},{"book":"Maliki","chapter":"14","verse":"52","text":"kalileka ligholole lyake, katsuma chidako."},{"book":"Maliki","chapter":"14","verse":"53","text":"Kuya wamghala Yesu mne ing'anda ye Ichilongotsi we Inambiko, baho ipfilongotsi we inambiko, iwabala ne iwolangulitsa Ghamalaghitso wose wetingana hamwe."},{"book":"Maliki","chapter":"14","verse":"54","text":"Petiri yang'ali yomuinzilitsa Yesu kwa kutali, kengila mne luwa lya Ichilongotsi we Inambiko, kakala ne iwakalitsi, na yang'ali yakota ghumoto."},{"book":"Maliki","chapter":"14","verse":"55","text":"Iwakulu we inambiko ne iwanu wose mne libaratsa wabama ukalangama wamwing'e maghomba Yesu ili wadahe kumkoma, lekeni ng'awadahile bae kuupata."},{"book":"Maliki","chapter":"14","verse":"56","text":"Iwanu wengi walonga ughutsu kuna Yesu, lekeni ukalangama wawo ng'awighalile bae."},{"book":"Maliki","chapter":"14","verse":"57","text":"Iwanu wamwenga wenuka, walonga ukalangama wa ughutsu,"},{"book":"Maliki","chapter":"14","verse":"58","text":"“Tsatumhulika kolonga, ‘Nitsoihinya Ing'anda ino ye Imulungu iitsengighwe kwa ghamoko na litsuwa lya kadatu nitsotsenga ingi ing'aitsengighwe kwa ghamoko ghe iwanu.’ ”"},{"book":"Maliki","chapter":"14","verse":"59","text":"Hata apfo, ukalangama wawo ng'awighalile bae."},{"book":"Maliki","chapter":"14","verse":"60","text":"Ichilongotsi we Inambiko kenuka hambele he iwanu kamghutsa Yesu, “Pfii kwahela chakwidika mne ukalangama uno iwaulapfile hano?”"},{"book":"Maliki","chapter":"14","verse":"61","text":"Lekeni Yesu kenyamala, ng'alongile bae. Ichilongotsi we Inambiko kamghutsa keli, “Apfi ghweghwe kwa Kiristu, Imwana we Imulungu Yetunyighwe?”"},{"book":"Maliki","chapter":"14","verse":"62","text":"Yesu kalonga, “Ona nene. Wose mtsomwona Imwana we Imunu kakala mne ghumoko ghwa kujilo ghwe Imulungu yane Ingupfu, kakutsa mne ghamawingu gha kulanga.”"},{"book":"Maliki","chapter":"14","verse":"63","text":"Baho Ichilongotsi we Inambiko kadegha lighwanda lyake, kaghutsa, “Lelo twobama wakalangama wangi wachi?"},{"book":"Maliki","chapter":"14","verse":"64","text":"Ambe mumhulika pfayamlighile Imulungu! Mwemwe mkwonatse?”"},{"book":"Maliki","chapter":"14","verse":"65","text":"Iwanu wangi wandusa kumbwalulila Yesu ghamate, wamghubika tsinenge tsake, wamtowa, wamlongela, “Utange, yuhi yakutowile!” Pfipfila iwakalitsi wamsola, wamtowa."},{"book":"Maliki","chapter":"14","verse":"66","text":"Petiri hayang'ali kamne luwa, ipinga yumwe imtumwa we Imtambika mkulu katsa."},{"book":"Maliki","chapter":"14","verse":"67","text":"Hayamwonile Petiri kakota ghumoto, kamtsodolela tsinenge, kalonga, “Pfipfila naghwe tsa kwahamwe na Yesu Mnatsareti.”"},{"book":"Maliki","chapter":"14","verse":"68","text":"Lekeni Petiri kabela, “Simmanyile bae, wala sichimanyile bae chaulonga.” Kuya kalawa kunze mbaka hachikuta, ijogholo keka."},{"book":"Maliki","chapter":"14","verse":"69","text":"Imtumwa yula hayamwonile keli hala, kawalongela iwanu iwemile hala. Ayuno naye yumwe wawo."},{"book":"Maliki","chapter":"14","verse":"70","text":"Petiri kabela keli. Hambele chidogho, awala iwemile hala wamghendela. Wamlongela, “Ghweghwe kwa yumwe wawo ghendo, kwaapfila ghweghwe kwa Mgalilaya.”"},{"book":"Maliki","chapter":"14","verse":"71","text":"Petiri kandusa kwilighita na kwilaha kuna wawo, “Simmanyile bae imunu yamlonga mbuli tsake.”"},{"book":"Maliki","chapter":"14","verse":"72","text":"Bahala ijogholo keka lwakeli, kuya Petiri kakumbuka imbuli ila Yesu iyamlongele, “Ijogholo ng'ana yeke lwa keli, kutsonibela mala ndatu.” Kandusa kulila."}]}