{"data":[{"book":"Marg","chapter":"4","verse":"1","text":"Dinne Isu è Galili pha khabang iring hà rai srane yua ramuii shii, ai moe shii boh ibrogthek wuii thog ne shan ne ley mage ne ai ne run jia shii khrog ne in dun ro. Run jine kho è fuang hà um, chiih-è ithek ne kho iring shii riu yi."},{"book":"Marg","chapter":"4","verse":"2","text":"Chiihphado ai è najang è shan ne miyaothek yua ne ithek shii yao:"},{"book":"Marg","chapter":"4","verse":"3","text":"“Yoi mage bo! Luangjia shii bran jia è miiriie jiie pha wuii dun."},{"book":"Marg","chapter":"4","verse":"4","text":"Ai è ji pha miiriie ne raig shii jiie mage shii, giak ne lumuii hà chiih dun. Jipha miiriie ne fuiithek è wuii srane zab chiing ne chie muii."},{"book":"Marg","chapter":"4","verse":"5","text":"Giak miiriie ne lubao surong pha nyak shii chiih dun. Jipha miiriie ne khthiie sieng shii. Thiisa hà nyak ne jam asi pha ji è"},{"book":"Marg","chapter":"4","verse":"6","text":"hasiang siang mage shii, misieng ne zab goh ne iy dun; nyieliieshii, ji pha misieng ne iriing jam adab mua pha ji è iy dun ro."},{"book":"Marg","chapter":"4","verse":"7","text":"Giak miiriie ne migem um pha jabiing hà chiih dun ro, ji pha miiriie ne siengthog mage shii, migem muiithek yang ne sieng dun pha ji è iwoi awoi mua pha re dun."},{"book":"Marg","chapter":"4","verse":"8","text":"Chiih-è giak miiriie ne nyiak wie hà chiih ne, ji pha miiriie ne wie sieng ne, iwoi wie woithog ruii, giak ne phriie sa-uom woithog ruii, giak ne briie sariig woithog ruii phro, chiih-è, giak ne briie wiengjia woi thog ro.”"},{"book":"Marg","chapter":"4","verse":"9","text":"Din ne Isu è yao, “Hanyie shii yoi pha khohthek um arone, yoi mage bo!”"},{"book":"Marg","chapter":"4","verse":"10","text":"Isu yi awai ji shii, ai miyao yoi pho thek chiih-è samoythek è aishii wuii srane najang shan ne yao pha miyao siu ji sai,"},{"book":"Marg","chapter":"4","verse":"11","text":"Isu è ithek shii chang, “Nathek shii ne Hamangkhung-aphuii ro Sajathua pha miyao ug ne ruii pha ji phijong ro.” Jishii fuang hà riu pha yogai ne najang pha miyao siu ji nuii phro,"},{"book":"Marg","chapter":"4","verse":"12","text":"4:12: Aij 6:9,10 (LXX) ji-è,"},{"book":"Marg","chapter":"4","verse":"13","text":"Chiih-è Isu ithek shii sai, nathek hì pha najang shan ne yao pha miyao agao ba bey? Chiihphado, nyie khi-èrek ne gai pha najang è shan ne yao pha miyao ji ithek thieg mua yi phlei?"},{"book":"Marg","chapter":"4","verse":"14","text":"Jipha miiriie jiie pha ne Hamangkhung-aphuii pha mua ji jiie ro."},{"book":"Marg","chapter":"4","verse":"15","text":"Giak ne lumuii shii chiih pha miiriie ne ji duiine ro, ithek ne jipha mua nuii ched dang shii ibuii è wuii srane jipha mua ne ithek è yie dun."},{"book":"Marg","chapter":"4","verse":"16","text":"Giak bran ne lubao lakhung shii chiih pha miiriie duiine ro. Mua jine ithek bajo lised rek ne nuii gieng phro."},{"book":"Marg","chapter":"4","verse":"17","text":"Jishii, ji pha mua ne ithek lubu iliing hà athog ba shii, mua phi pha chiang è, ithek shii diigchiaothek thog mage shii ithek ne jithek shii zab thoh din muii ro."},{"book":"Marg","chapter":"4","verse":"18","text":"Giak branthek ne migem biing hà jiie pha miiriie duiine ro. Ithek ne ji pha mua ne nuii habuii shii,"},{"book":"Marg","chapter":"4","verse":"19","text":"Jishii awaithek sieng pha chiang è rum ne, bukho re yi pha miie ne, ichua ichua chiid pha ji thek è ji pha mua shii ne yang dun ne sennyia muii srane ji pha mua ne iwoi awoi mua pha iy dun ro."},{"book":"Marg","chapter":"4","verse":"20","text":"Jishii, giak miiriie ne nyiak wie hà chiih pha duiine ro. Ithek ne mua ji nuii srane lubu hà ruii, chiih-è, iwoithek de wie woi ruii phro. Giak ne briie sa-uom woi ruii phro, giak ne briie so-riig woi ruii phro, chiih-è giak ne briie wieng jia thog pha woi ruii phro."},{"book":"Marg","chapter":"4","verse":"21","text":"Isu è dinne yao din, “Hanyie è ichuang yie srane shiikhiiakhjam chiih-è biang bucho hà ruii ne bey? Jine ithek è bunthruak lakhung hà aruii ne bey?"},{"book":"Marg","chapter":"4","verse":"22","text":"4:22: Mth 10:26; Lug 12:2 Nyie ug ne ruii pha ji ne fuang khia yi phro, nyie thieg ne ruii pha ji ne hong yi ruii."},{"book":"Marg","chapter":"4","verse":"23","text":"Nathek shii khohthek um arone yoi mage bo!”"},{"book":"Marg","chapter":"4","verse":"24","text":"Isu è de ithek shii yao, “Nathek è nyie yoi pha ji shii isiie rek mage bo, nathek è ithek shii khi-èrek ne chua pha ji duiine, Hamangkhung-aphuii è de nathek shii ji duiine chua ruii phro, jishii, ai ne jiè de boh huak ne chua ruii phro."},{"book":"Marg","chapter":"4","verse":"25","text":"4:25: Mth 13:12; 25:29; Lug 19:26 Bran hanyie shii um iang phane, aishii dinne de bajo phi ruii phro, chiih-è, hanyie shii oi iang pha ji shii ne, aishii ìujia um iang pha ji de yie dun phro.”"},{"book":"Marg","chapter":"4","verse":"26","text":"Isu dinne yao, Hamangkhung-aphuii pha Sajathua ne hì duiine ro, bran jia è awai raig shii iriie jiie marui."},{"book":"Marg","chapter":"4","verse":"27","text":"Ai ne habiu shii men dun, chiih-è inai shii ne lakhung sieng, chiih-è iriie jithek ne awailum ne sieng khlei ruii, jishii, ji pha iriie ne khi-èrek ne sieng ruii pha ji ne thuh de athieg mua ro."},{"book":"Marg","chapter":"4","verse":"28","text":"Jine nyiak è rek ne sieng yi srane iwoithek de woi ruii phro; igobi ne iliung liung srane irab nyiu ne sieng bi ruii phro, chiih-è, imabuiithek bua ne iwoi woi ruii phro."},{"book":"Marg","chapter":"4","verse":"29","text":"4:29: Jol 3:13 Iwoi jithek men pha ishak thog mage shii, ji pha bran è awairo barai rog shii riug pha jao, nyieliieshii yamiing pha ishak ne thog ro."},{"book":"Marg","chapter":"4","verse":"30","text":"Isu è sai, “Hamangkhung-aphuii pha Sajathua ne imia rone gethek ne yao nyie rek ne yao phlei?” Isu è sai. Nathek shii nyie najang è yi ne yao pha lei?"},{"book":"Marg","chapter":"4","verse":"31","text":"Hì ne ji duiine ro, bran jia è sohjambling shii zab è ididuii thanaro iriie ji yi srane raig shii jiie pha wuii dun."},{"book":"Marg","chapter":"4","verse":"32","text":"Ji è jiie marui pha idoh è ji pha misieng ne zab è de boh re ne sieng mage shii ji pha idiphak pha ilem shii fuiithek wuii ne irungthek rak ro."},{"book":"Marg","chapter":"4","verse":"33","text":"Isu è branthek shii awai bajo najang è hì duiine awai mua ji yua; ai ne ithek shii khama gao mua pha rek ne yao phi ro."},{"book":"Marg","chapter":"4","verse":"34","text":"Ai ne khuchung magunde najang è ayao phane nyie de ayao dang ro, jishii ai ne awai samoy rog shii ji pha najang pha miyao siuthek ne wie rek ne yao phi ne gao yi ro."},{"book":"Marg","chapter":"4","verse":"35","text":"Jipha habjuang shii, Isu è awai samoythek shii yao, “Cho gethek ne khabang iring thrang hà wuii sha rai haro.”"},{"book":"Marg","chapter":"4","verse":"36","text":"Ji-è ithek ne run moe pha ibrogthek shii thoh marui ne Isu injong pha run shii khud ne in dun, jiè rek pha ji shii gai runthek de bajo um ro."},{"book":"Marg","chapter":"4","verse":"37","text":"Humblo shii hasam boh sam mage, chiih-è khasao ne run lakhung shii jao thog."},{"book":"Marg","chapter":"4","verse":"38","text":"Isu ne run pha idoh hà dun srane awai khrug shii tharo rone athan dang pha men dun. Samoythek è Isu shii chun ne ho, “Masdo, gathek iy sha pha rek muii pha ji ne na athieg bey?”"},{"book":"Marg","chapter":"4","verse":"39","text":"Isu è jai srane ji pha hasam nane khasao shii yung, ji è giung dang shii ji pha hasam ne them dun. Thiichiih ne bajo liijiing rey dun."},{"book":"Marg","chapter":"4","verse":"40","text":"Chiihphado, Isu è awai samoy shii yao, “Nathek ne nyie rek ne rum phlei? Thuh de nathek ne migi oi ba bey?”"},{"book":"Marg","chapter":"4","verse":"41","text":"Jishii ithek ne Isu blia ji doh mage ne bajo rum dun chiih-è awaithek chung yao rai, “Hì ne hanyie lei? Hasam nane khajaothek de ai miyao nuii dun ro!”"}]}