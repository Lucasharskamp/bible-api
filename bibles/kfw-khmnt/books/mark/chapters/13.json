{"data":[{"book":"Mark","chapter":"13","verse":"1","text":"Jisu'n Biak-inn aleimathaan phakhan, asiamruoi inkhat in amadiang aleiti, “Enro, Karu! lungngai khat-um inhongsak inn-ngaihi angtuk-ah enzoot kaomme!”"},{"book":"Mark","chapter":"13","verse":"2","text":"Jisu'n aleimasang, “Hituk-ah kalok inhongsak inn ngaihi nang namubo? Hinna kaom lungngaihi inkhat in inkhat chungnga inkamma kaom omnuni; lungngai rakip hi alachiam wiaksik eii.”"},{"book":"Mark","chapter":"13","verse":"3","text":"Jisu'n Biak-inn raalkhat tiang kaom Olive chingbungnga alei in-ongnga omlaikhan, Peter, James, John, khat-um Andrew in ruuk-ah inhongnga amadiang inhongrakel."},{"book":"Mark","chapter":"13","verse":"4","text":"“Keini diang narilpiro hiwa ngaihi angtik ah akasuok sikme? Khat-um keini diang natipiro hiwa ngai rakip suoknasi phahi heiwajei ti jetnasik-ah ang alasuok sikme?”"},{"book":"Mark","chapter":"13","verse":"5","text":"Jisu'n inmani diang aleiti, “Tuteii innum nangni kha lamleiitiang naruoimak nasik insingtheiru."},{"book":"Mark","chapter":"13","verse":"6","text":"Mi katamtak in, kei ramingnga, heiwa inta intisik eii, ‘Kei ama kha ka eii!’ halli inmani'n mi katamtak lamleiitiang inlakeiruoi sik eii."},{"book":"Mark","chapter":"13","verse":"7","text":"Nangni'n raalchong khat-um raalthang ningjet phakhan, chimaru. Khawa ngaikha alasuoksik eii, takkha khawa ngai'n aheknapha ejei tichu la-emak."},{"book":"Mark","chapter":"13","verse":"8","text":"Zaat khatli zaatkhat, rengram khatli rengram khat raal inla-inthosik eii; Ram angjet-ah rinok khat-um bukawaang aomsik eii. Hiwa ngai rakip hi nai neimadet naiha kahongmasa kanakha ka-ang eii.”"},{"book":"Mark","chapter":"13","verse":"9","text":"“Nangni inringtheiru. Nangni nahongsur inta khat-um katar ngaidiang innalaruoi sik eii. Synagogue-ah nangni innalawuok sik eii; Nangni'n Waikaroon ngai khat-um Rengngai maikuungnga kei jarra sakhi kapesik-ah ninglangir sik eii."},{"book":"Mark","chapter":"13","verse":"10","text":"Takkha aheknapha heitung ma-ah, hiwa chong kahoihi zaat rakip diang inlarilsik eii."},{"book":"Mark","chapter":"13","verse":"11","text":"Halli nangni innasurra khat-um katar ngai chongtanna inna innaruoi phakhan, angme ningrilsik tia ningmalung minpoong maru; apha heitung phakhan, nangni diangnga napeii chongkha rilru, chongngai kha nangnichong enuni takkha Ratha Inthiang diang makheiya akajuo kha eii. Matt 1:17-20; Luk 12:11,12"},{"book":"Mark","chapter":"13","verse":"12","text":"A-u anai inkhat in a-u anai inkhat chungnga thinasik-ah alapesuok sik eii, khat-um pa ngai'n insa ngaikha thinasik-ah inpesuok sik eii. Insa ngai innum innu inpa chungnga hong-om inta inlaminthat sik eii."},{"book":"Mark","chapter":"13","verse":"13","text":"Mi rakip in kei jarra nangni innamatir sik eii. Takkha tu ka-ang in ahekna katung adeimator inchu ringna amusik eii. Matt 10:22"},{"book":"Mark","chapter":"13","verse":"14","text":"“ ‘Matir Karuoi Chikaom Inkhat’ A-ngirmun ka-emak munna ngirra kaomkha nangni'n muningte.” (Akateel ngaikha'n ang tiname jetrasu!) “Khawa phakhan tu ka-ang Judea-ah kaom ngai'n chingtiang taanrasu. Dan 9:27; 11:31; 12:11"},{"book":"Mark","chapter":"13","verse":"15","text":"Inn chungnga kaom mi khan insuungnga kaom aneinaak kaleisik beiya juchumkhai marase."},{"book":"Mark","chapter":"13","verse":"16","text":"Tu ka-ang leiya kaom in puondiar kalum kalei sik-ah inntiang kirkhai marase. Luk 17:31"},{"book":"Mark","chapter":"13","verse":"17","text":"Khawa phakhan tu ka-ang naikawon khat-um nainu ngaisik-ah angtuk-ah poong kaomsik me!"},{"book":"Mark","chapter":"13","verse":"18","text":"Pathian diang niru tichu hiwa ngaihi phalbiya asuokmak nasik."},{"book":"Mark","chapter":"13","verse":"19","text":"Ajarchu Pathian in manmasituol aboolla inphut atuun katungnga lakasuok ngaimak han angtik niteii-um kasuok maksik akalokkhet poongna nikhuo kha esik eii. Dan 12:1; Chonglar 7:14"},{"book":"Mark","chapter":"13","verse":"20","text":"Takkha Pumi'n khawa nikhuo ngaikha aminbongmak inchu, tuteii-um ringthei nunu. Ma ikadang mi ngai sikbitchu, nikhuo ngaikha aminbongpi.”"},{"book":"Mark","chapter":"13","verse":"21","text":"“Khawa phakhan, tu ka-ang-in nangni diang, ‘Enro, Messiah hin om!’ emakli, ‘Enro, Ama kha son om!’ inti innum ngamna maru."},{"book":"Mark","chapter":"13","verse":"22","text":"Tichu Christa omchanna inleem khat-um kadikmak Pathian chongkachoi inhong inlarsik eii. Ethei inchu, Pathian ikadangjei mi ngai-um lamleiitiang minsina sik-ah inmani'n chuon inlak khat-um ngakkaom inthosik eii."},{"book":"Mark","chapter":"13","verse":"23","text":"Khawa jarra Inringtheiru! Kei'n apha heitungmaklai angrakip hi kinaleitipi ejei."},{"book":"Mark","chapter":"13","verse":"24","text":"“Khawa poongnapha nikhuo thengngachu kani kha aziingsik eii, tha kha-um war nunijei, Isa 13:10; Jo 2:10,31; Chonglar 6:12; Isa 13:10; Ezek 32:7"},{"book":"Mark","chapter":"13","verse":"25","text":"arsi ngaikha marwaan makheiya injuotasik eii, khat-um lairalak-ah kaom ranak rakip intuulsik eii. Isa 34:4; Chonglar 6:13; Jo 2:10"},{"book":"Mark","chapter":"13","verse":"26","text":"Khawa phakhan Miring Sapa kha suumphai chungnga akul ara-aang khat-um araatnale inruoiya ijuokha ningmusik eii. Dan 7:13; Chonglar 1:7"},{"book":"Mark","chapter":"13","verse":"27","text":"Ama'n marwaan ahekna makheiya nuoipil aheknakhat katung Pathian ikadang mi ngaikha kakhoomchun sik-ah marwaan tirton ngaikha nuopil rakil mili makheiya aheitir sik eii."},{"book":"Mark","chapter":"13","verse":"28","text":"“Theichangkuung diangnga inphut inchuru. Aziik kadoongkha hongcherra khat-um abuo hongsuokjei inchu, nangni'n kholum ahongnaijei tia ningjet."},{"book":"Mark","chapter":"13","verse":"29","text":"Hiwa angnga, nangni'n akasuok chuon rakip ningmupha khan, Pumi kha inkharkuung juotungjei ti nangni'n jettaru. 13:29. Pumi kha inkharkuung juotungjei ti nangni'n jettaru; emakli ama kha naijei, kajuosik ah insuukjei."},{"book":"Mark","chapter":"13","verse":"30","text":"Inthiangnga kei'n nangni diang kinatipi eii, hiwangai rakip hi asuok maklaiseng hiwa khanghi heknuni."},{"book":"Mark","chapter":"13","verse":"31","text":"Marwaan khat-um nuoipilhi alamangsik eii, takkha kei kachong hichu supmangnga mangnuni."},{"book":"Mark","chapter":"13","verse":"32","text":"“Khawa nikhuo li aphakha Apa elekleiya, marwaan tirton ngai innun, Asapa innum, tuteii innum jetmu. Matt 24:36"},{"book":"Mark","chapter":"13","verse":"33","text":"Ensuichakru, Inringru, ajarchu nangni'n aphakha angtik esikme tihi jetmakchu."},{"book":"Mark","chapter":"13","verse":"34","text":"Miring inkhat in asuok ngaidiang inthosi chuon apeli, inn kangaakpa diang inringchak inlang omro iti chong apeya, halli inn mathaanna ram kalaaktak-ah khuol-injil kasi ka-ang eii. Luk 12:36-38"},{"book":"Mark","chapter":"13","verse":"35","text":"Inringtheiru, ajarchu inn mapupa kha kholei, zaanchim, arkhuong, emakli ziingtiang hongkir sikbe ti jetmakchu."},{"book":"Mark","chapter":"13","verse":"36","text":"Ama'n jetlei theileiya hongduoi innum, ningzaalla ningleiom kha na-intongpui marase."},{"book":"Mark","chapter":"13","verse":"37","text":"Inringchakru, Kei'n nangni diang kitihi, mi rakip diang kiti eii!”"}]}