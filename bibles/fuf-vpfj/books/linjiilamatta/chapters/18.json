{"data":[{"book":"LINJIILA MATTA","chapter":"18","verse":"1","text":"E on saa'i ɗon taalibaaɓe ɓen ɓadii mo kanko Iisaa, ɓe wi'i mo: «Ko hombo ɓuri teddude ka laamu kammu ngun?»"},{"book":"LINJIILA MATTA","chapter":"18","verse":"2","text":"Onsay Iisaa noddi paykun, o joɗɗini kun hakkunde maɓɓe,"},{"book":"LINJIILA MATTA","chapter":"18","verse":"3","text":"o wi'i: «Ka haqiiqa mi andinii on, si on waylaali jikku mon on, wa'on wa paykoy, on naatataa few ka laamu kammu."},{"book":"LINJIILA MATTA","chapter":"18","verse":"4","text":"Ko ɗun waɗi, kala jippinɗo hoore mun, wa'i wa kun paykun ɗoo, o wonay ɓurɗo teddude on ka laamu kammu."},{"book":"LINJIILA MATTA","chapter":"18","verse":"5","text":"Awa kadi kala jaɓuɗo paykun wa kun ɗoo, e innde an, haray ko min tigi o jaɓi."},{"book":"LINJIILA MATTA","chapter":"18","verse":"6","text":"Kono on mo woni sabu feggingol gokkun e koy paykoy gomɗinkoy lan, haray ko ɓuri mo moƴƴande ko kolmbireede tuntere hayre, o bugee ka ndanka baharu."},{"book":"LINJIILA MATTA","chapter":"18","verse":"7","text":"«Bone wonanii oo aduna sabu ɗii piiji fegginayɗi. Ko fii bee pegge waɗa, kono bone wonanii on neɗɗo wonɗo sabu haa ɗun waɗi!"},{"book":"LINJIILA MATTA","chapter":"18","verse":"8","text":"Si tawii jungo maa ngon maa koyngal maa ngal wonay sabu ko feggin-maa, haray taƴu ɗe, bugoɗaa ka woɗɗiti-maa. Ko fii no ɓuru-maa moƴƴande ka naataa ka ngurndan, hara ko a taƴa-jungoojo maa taƴa-koyngaljo, edii a jogaade koyɗe ɗiɗi maa juuɗe ɗiɗi bugeɗaa ka yiite poomayankeewe."},{"book":"LINJIILA MATTA","chapter":"18","verse":"9","text":"Si tawii-le ko yiitere maa nden wonata sabu ko feggin-maa, haray awu nde, bugoɗaa ka woɗɗiti-maa. Ko fii no ɓuru-maa moƴƴande ka naataa ka ngurndan hara ko mo a yiitere wootere, edii a jogaade gite ɗiɗi, bugeɗaa ka yiite jahannama.»"},{"book":"LINJIILA MATTA","chapter":"18","verse":"10","text":"«Wota on hayfin hay gootun e koy paykoy. Ko fii mi andinii on, malaa'ikaaɓe makkoy on ka kammu no darii tabiti yeeso Ben an Wonɗo ka kammu on."},{"book":"LINJIILA MATTA","chapter":"18","verse":"11","text":"Ko fii ko addi *Ɓii-Aaden on, ko fii dandugol majjuɓe ɓen."},{"book":"LINJIILA MATTA","chapter":"18","verse":"12","text":"«Ko honɗun sikkuɗon? Si goɗɗo no mari baali teemedere, si gootii e ɗin majjii, e hara o accataa ɗiya cappanɗe jeenay e jeenay ka hoore fello, o ɗaɓɓitoya ngiya majjungii?"},{"book":"LINJIILA MATTA","chapter":"18","verse":"13","text":"Si o aru ngii e yiitude, ka haqiiqa mi andinii on, o weltoray ngii ɓuri ɗiya cappanɗe jeenay e jeenay ɗi majjaali."},{"book":"LINJIILA MATTA","chapter":"18","verse":"14","text":"Ko wano non, hinaa e sago Ben mon Wonɗo ka kammu on si gooto e ɓee fayɓe no majja.»"},{"book":"LINJIILA MATTA","chapter":"18","verse":"15","text":"«Si musiɗɗo maa fawɲike e maa, yahu yiidaa e makko, hara ko an tun kanko tun. Si o jaɓanii ma, haray a hettii musiɗɗo maa on."},{"book":"LINJIILA MATTA","chapter":"18","verse":"16","text":"Kono si o jaɓanaali ma, haray ɗaɓɓu gooto maa ɗiɗo, wattidaa e maa, fii kala ko yewtaa yo ɲaawiroye konguɗi seedeeɓe ɗiɗo maa tato."},{"book":"LINJIILA MATTA","chapter":"18","verse":"17","text":"Si o jaɓanaali ɓenɗon kadi, haray yeeto *moftal ngal. Si o jaɓanaali non moftal ngal kadi, haray yo o jogore wa mo gomɗinaa maa wa ƴantiroowo sagalle janfa."},{"book":"LINJIILA MATTA","chapter":"18","verse":"18","text":"«Ko fii ka haqiiqa mi andinii on, ko toŋuɗon ka leydi woo haray toŋaama ka kammu, e ko jaɓuɗon ka leydi woo haray jaɓaama ka kammu."},{"book":"LINJIILA MATTA","chapter":"18","verse":"19","text":"Ka haqiiqa mi andinii on kadi, si ɗiɗo e hakkunde mon nanondirii ka hoore leydi fii toragol kala ko woni, Ben an Wonɗo ka kammu on okkay ɓe ɗun."},{"book":"LINJIILA MATTA","chapter":"18","verse":"20","text":"Ko fii ka ɗiɗo maa tato mottondiri e innde an woo, haray miɗo hakkunde maɓɓe.»"},{"book":"LINJIILA MATTA","chapter":"18","verse":"21","text":"Onsay Petruusu ɓadii, wi'i mo: «Koohoojo, ko haa laabi jelu mi haani yaafaade musiɗɗo an, si himo fawɲaade e an? Ko haa laabi jeeɗiɗi?»"},{"book":"LINJIILA MATTA","chapter":"18","verse":"22","text":"Iisaa jaabii mo: «Mi wi'aali ma dey ko haa laabi jeeɗiɗi, kono ko haa cappanɗe jeeɗiɗi laabi jeeɗiɗi."},{"book":"LINJIILA MATTA","chapter":"18","verse":"23","text":"Ko ɗun waɗi, laamu kammu ngun no wa'i wa lanɗo faalanooɗo yo jiyaaɓe mun hunito ɗun."},{"book":"LINJIILA MATTA","chapter":"18","verse":"24","text":"No on lanɗo fuɗɗornoo, ɓe addani mo goɗɗo joganiiɗo mo ujune kaalisi."},{"book":"LINJIILA MATTA","chapter":"18","verse":"25","text":"Nde tawnoo alaa ko o yoɓira, jom makko yamiri yo o yeeyite, kanko e ɓeyngu makko e ɓiɓɓe makko ɓen e kala ko o joginoo, ɲamaande nden yoɓee."},{"book":"LINJIILA MATTA","chapter":"18","verse":"26","text":"«Onsay jiyaaɗo on suuyi ka leydi, jiccii yeeso makko, wi'i: ‹Koohoojo, muɲɲanee lan, mi yoɓay on fow!›"},{"book":"LINJIILA MATTA","chapter":"18","verse":"27","text":"Jom makko yurmaa mo, o yaafanii mo ɲamaande nden, o acciti mo, o yahi."},{"book":"LINJIILA MATTA","chapter":"18","verse":"28","text":"«Ko on jiyaaɗo yaltata ɗon, o yiidi e ɗimmoojo makko goo, joganiiɗo mo *dinaruuji teemedere. O nangi mo, o ɗeɗɗi, e hoore himo wi'a: ‹Yoɓan ko joganiɗaa mi kon!›"},{"book":"LINJIILA MATTA","chapter":"18","verse":"29","text":"On ɗimmoojo makko yani e ley koyɗe makko, jeeji mo, wi'i: ‹Muɲɲano lan, mi yoɓete!›"},{"book":"LINJIILA MATTA","chapter":"18","verse":"30","text":"Kono o jaɓaali. O naɓi mo, o sokoyi haa o yoɓa mo ko o joganii mo kon."},{"book":"LINJIILA MATTA","chapter":"18","verse":"31","text":"Ɓay ɗimmooɓe makko ɓen yi'ii kon ko waɗi, ɓe aani fota, ɓe yahi, ɓe fillitanii jom maɓɓe ko waɗi kon fow."},{"book":"LINJIILA MATTA","chapter":"18","verse":"32","text":"«Onsay jom maɓɓe noddi on jiyaaɗo, o wi'i mo: ‹Ko an, yo jiyaaɗo bonɗo, mi yaafanike ma ɲamaande maa nden fow, ɓay a jeejii lan."},{"book":"LINJIILA MATTA","chapter":"18","verse":"33","text":"An kadi a waawataano yurmeede ɗimmoojo maa on, wano mi yurmira-maa non?›"},{"book":"LINJIILA MATTA","chapter":"18","verse":"34","text":"Jom makko tikki, o wattidi mo e lettooɓe ɓen haa nde o yoɓi ko o ɲawlii kon fow woo."},{"book":"LINJIILA MATTA","chapter":"18","verse":"35","text":"Ko nii Ben an Kammuyankeejo on waɗirta on, si mo kala e mon yaafanaaki musiɗɗo mun on ka ɓernde mun.»"}]}