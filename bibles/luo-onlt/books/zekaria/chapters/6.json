{"data":[{"book":"Zekaria","chapter":"6","verse":"1","text":"Natingʼo wangʼa kendo, mi napo kaneno geche angʼwen mag lweny kabiro kowuok e kind gode ariyo ma gin gode mag mula!"},{"book":"Zekaria","chapter":"6","verse":"2","text":"Gari mokwongo ne nigi farese masilwende, to mar ariyo ne nigi marotenge;"},{"book":"Zekaria","chapter":"6","verse":"3","text":"mar adek ne nigi marochere, to mar angʼwen ne nigi marangʼeye, kendo giduto ne gin gi teko mathoth."},{"book":"Zekaria","chapter":"6","verse":"4","text":"Napenjo malaika mane loso koda niya, “Magi gin angʼo, ruodha?”"},{"book":"Zekaria","chapter":"6","verse":"5","text":"Eka malaika nodwoka niya, “Magi gin chunje angʼwen mag polo machungʼ e nyim Ruoth Nyasaye mar piny ngima kendo oseorogi mondo gidhi gitine."},{"book":"Zekaria","chapter":"6","verse":"6","text":"Gari man-gi farese marotenge dhiyo kochomo yo nyandwat, gari man-gi farese marochere dhi kochomo yo podho chiengʼ, to gari man-gi farese marongʼeye dhi kochomo yo milambo.”"},{"book":"Zekaria","chapter":"6","verse":"7","text":"Kane farese marotekego ne owuok, negidwaro mar dhi e tunge piny koni gi koni. Ne owachonegi niya, “Dhiuru uwuothi e piny koni gi koni!” Omiyo ne giwuok mi gidhi e piny koni gi koni."},{"book":"Zekaria","chapter":"6","verse":"8","text":"Eka noluonga kowachona niya, “Mago madhiyo nyandwatgo osemiyo chunya olendo gi piny ma yo nyandwatno.”"},{"book":"Zekaria","chapter":"6","verse":"9","text":"Wach Jehova Nyasaye nochako obirona kendo, kawachona niya,"},{"book":"Zekaria","chapter":"6","verse":"10","text":"“Kaw fedha gi dhahabu kuom Heldai, Tobija kod Jedaya, ma gin joma osechopo koa e twech Babulon. Dhiyo odiechiengʼ ma gidonjoeno, e od Josia wuod Zefania."},{"book":"Zekaria","chapter":"6","verse":"11","text":"Kaw fedha gi dhahabu ilosgo osimbo mondo isidh ewi Joshua wuod Jehozadak, jadolo maduongʼ."},{"book":"Zekaria","chapter":"6","verse":"12","text":"Nyise ni Jehova Nyasaye Maratego wacho kama: ‘Ma e ngʼat ma nyinge iluongo ni Bad Yath, kendo obiro dongo maber kama entie mi oger hekalu mar Jehova Nyasaye."},{"book":"Zekaria","chapter":"6","verse":"13","text":"En ema obiro gero hekalu mar Jehova Nyasaye kolocho e kom duongʼ mare. Enobed jadolo e kom duongʼne, kendo ginibed gi winjruok e kindgi ji ariyogo.’"},{"book":"Zekaria","chapter":"6","verse":"14","text":"Osimbo ibiro mi Heldai, Tobija, Jedaya kod Hen wuod Zefania kaka gir rapar ei hekalu mar Jehova Nyasaye."},{"book":"Zekaria","chapter":"6","verse":"15","text":"Kendo joma ni mabor nobi mi gedi e hekalu mar Jehova Nyasaye, kendo iningʼe ni Jehova Nyasaye Maratego ema oseora iri. To mano notimre mana ka uyie winjo wach Jehova Nyasaye ma Nyasachi.”"}]}