{"data":[{"book":"Yatɛne","chapter":"10","verse":"1","text":"Alatala yi a fala Musa xa, a naxa,"},{"book":"Yatɛne","chapter":"10","verse":"2","text":"“Xɔta firin nafala gbeti bɔnbɔxin na yamaan xili sena malanni e nun yamaan nakeli sena sigadeni."},{"book":"Yatɛne","chapter":"10","verse":"3","text":"Na xɔta firinne na fe waxatin naxan yi, yamaan birin xa e malan i fɛma Naralan Bubun so dɛɛn na."},{"book":"Yatɛne","chapter":"10","verse":"4","text":"Xa xɔta keden nan fe, mangane nan gbansan xa e malan i fɛma, Isirayila xabila xunne."},{"book":"Yatɛne","chapter":"10","verse":"5","text":"Xa xɔtaan bata fe, bɔnsɔnna naxanye dɔxi Naralan Bubun sogetedeni, ne xa keli sigadeni."},{"book":"Yatɛne","chapter":"10","verse":"6","text":"Xɔtaan na fe a firindeni, naxanye dɔxi yamaan daaxaden yiifari fɔxɔni, ne xa keli sigadeni. Xɔta xuiin nan yamaan nakelima sigadeni."},{"book":"Yatɛne","chapter":"10","verse":"7","text":"Xɔtaan xa fe kii gbɛtɛ yi alogo yamaan xa e malan.”"},{"book":"Yatɛne","chapter":"10","verse":"8","text":"“Saraxarali Harunaa diine nan lan e xɔtaan fe. Habadan sariyan nan na ra ɛ yixɛtɛne birin xa.”"},{"book":"Yatɛne","chapter":"10","verse":"9","text":"“Ɛ na keli ɛ yaxune yɛngɛdeni naxanye ɛ ɲaxankatama ɛ yamanani, ɛ xa xɔtane fe. Alatala a yengi luma nɛn ɛ xɔn ma, ɛ Ala, a yi ɛ rakisi ɛ yaxune ma."},{"book":"Yatɛne","chapter":"10","verse":"10","text":"Ɛ xa xɔtaan fe ɲaxaɲaxa waxatine nun sali lɔxɔne nun kike nɛnɛ sanle birin yi, ɛ nɛma saraxa gan daxine nun bɔɲɛ xunbeli saraxane bɛ waxatin naxan yi. N yi n yengi lu ɛ xɔn. Alatala nan n tan na, ɛ Ala.”"},{"book":"Yatɛne","chapter":"10","verse":"11","text":"Kike firinden xii mɔxɔɲɛdeni, e minin ɲɛɛ firindeni Misiran bɔxɔni, kundaan yi ba Layiri Sereya Bubun xun ma."},{"book":"Yatɛne","chapter":"10","verse":"12","text":"Isirayila kaane yi kiraan suxu, e keli Sinayi tonbonni. Kundaan yi siga han a sa ti Paran tonbonni."},{"book":"Yatɛne","chapter":"10","verse":"13","text":"E keli singen nan yi na ra Alatalaa yamarin ma fata Musa ra."},{"book":"Yatɛne","chapter":"10","verse":"14","text":"Yuda bɔnsɔnna ganle nan singe kiraan suxu, e taxamasenna bun. E ganle yi Aminadabo a dii Naxason ma yamarin nan bun."},{"book":"Yatɛne","chapter":"10","verse":"15","text":"Isakari bɔnsɔnna ganla yi Suwari a dii Natanɛli a yamarin nan bun."},{"book":"Yatɛne","chapter":"10","verse":"16","text":"Sabulon bɔnsɔnna ganla yi Xelɔn ma dii Eliyabi a yamarin nan bun."},{"book":"Yatɛne","chapter":"10","verse":"17","text":"Ala Batu Bubun yi wayan, Gɛrisɔn yixɛtɛne nun Merari yixɛtɛne yi a xali e yii."},{"book":"Yatɛne","chapter":"10","verse":"18","text":"Rubɛn bɔnsɔnna ganle yi siga e taxamasenna bun Sedewuri a dii Elisuri a yamarin bun."},{"book":"Yatɛne","chapter":"10","verse":"19","text":"Simeyɔn bɔnsɔnna ganla yi Surisadayi a dii Selumiyɛli a yamarin nan bun."},{"book":"Yatɛne","chapter":"10","verse":"20","text":"Gadi bɔnsɔnna ganla yi Dewuyɛli a dii Eliyasafi a yamarin nan bun."},{"book":"Yatɛne","chapter":"10","verse":"21","text":"Kehati xabilan muxune yi siga se sariɲanxine xalɛ Lewi bɔnsɔnna muxun bonne fɔxɔ ra alogo e xa Ala Batu Bubun ti benun se sariɲanxine xa yamaan daaxaden li."},{"book":"Yatɛne","chapter":"10","verse":"22","text":"Efirami bɔnsɔnna ganle yi siga e taxamasenna bun Amixudi a dii Elisama yamarin nan bun."},{"book":"Yatɛne","chapter":"10","verse":"23","text":"Manase bɔnsɔnna ganla yi Pedasuri a dii Gamaliyɛli a yamarin nan bun."},{"book":"Yatɛne","chapter":"10","verse":"24","text":"Bunyamin bɔnsɔnna ganla yi Gidewoni a dii Abidan ma yamarin nan bun."},{"book":"Yatɛne","chapter":"10","verse":"25","text":"Dɔnxɛn na, Dan bɔnsɔnna ganle yi siga ganla bonne fɔxɔ rakantanɲɛ e taxamasenna bun, Amisadayi a dii Axiyeseri a yamarin bun."},{"book":"Yatɛne","chapter":"10","verse":"26","text":"Aseri bɔnsɔnna ganle yi Okiran ma dii Pagiyɛli a yamarin nan bun."},{"book":"Yatɛne","chapter":"10","verse":"27","text":"Nafatali bɔnsɔnna ganla yi Enan ma dii Axira yamarin nan bun."},{"book":"Yatɛne","chapter":"10","verse":"28","text":"Isirayila ganle yi yɛbama na kii nin sigatini."},{"book":"Yatɛne","chapter":"10","verse":"29","text":"Musa yi a fala Reyuli a dii Xobabi xa, Midiyan kaana, Musa bitanna, a naxa, “Nxu sigan yireni Alatala naxan fixi nxu ma. Fa nxu fɔxɔ ra, nxu fe faɲin ligɛ i xa, amasɔtɔ Alatala bata fe faɲine ragidi Isirayila ma.”"},{"book":"Yatɛne","chapter":"10","verse":"30","text":"Hobabi yi a yabi, a naxa, “Ɛn-ɛn. N xɛtɛma n konna nin n ma yamaan dɛnaxan yi.”"},{"book":"Yatɛne","chapter":"10","verse":"31","text":"Musa mɔn yi a fala, a naxa, “Yandi, i nama keli nxu fɛma. I daaxade faɲine kolon tonbonni. I luyɛ alo nxu yɛɛna."},{"book":"Yatɛne","chapter":"10","verse":"32","text":"Xa i nxu mati, en birin nan Alatalaa se faɲine sɔtɔma.”"},{"book":"Yatɛne","chapter":"10","verse":"33","text":"Isirayila kaane yi keli Alatalaa geyani, e sigan ti xii saxan. Alatalaa Layiri Kankiraan yi tixi e yɛɛ ra alogo a xa matabu yirena nde fen e xa."},{"book":"Yatɛne","chapter":"10","verse":"34","text":"Alatalaa kundaan yi e xun ma yanyin na, e to yi kelima daaxadeni."},{"book":"Yatɛne","chapter":"10","verse":"35","text":"Layiri Kankiraan na yi keli sigadeni waxati yo yi, Musa yi a falama nɛn, a naxa, “Alatala, keli, i xa i yaxune raxuya ayi, i raɲaxu muxune yi e gi i yɛɛ ra!”"},{"book":"Yatɛne","chapter":"10","verse":"36","text":"Layiri Kankiraan yi tima waxatin naxan yi, Musa yi a falama nɛn, a naxa, “Alatala, fa Isirayila kaa wuli wuli wuyaxine tagi!”"}]}