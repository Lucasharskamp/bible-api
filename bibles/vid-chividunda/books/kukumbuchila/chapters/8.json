{"data":[{"book":"Kukumbuchila","chapter":"8","verse":"1","text":"“Mkumbuchile kugadita malajizo geng'ha gondilinguwapani lehano, leka mikale na konjezeka na mwinjile na kuihola isi yila iwele Mkulu Nguluwi nakelaha kuwapa wasekulu wa hemwe."},{"book":"Kukumbuchila","chapter":"8","verse":"2","text":"Mkumbuchile vila Mkulu Nguluwi, Nguluwi wa hemwe, navyoyawalongoze kuli majendo kukolela kuchiwala kwa mhela wa miyaka ajo makumi gane leka yawosele ukulu wa hemwe na kuwajeza leka yavizele gomwalingijesa mnhumbula za hemwe na wone mochibatilila malajizo ga heye ama hebu."},{"book":"Kukumbuchila","chapter":"8","verse":"3","text":"Nakawosela ukulu wa hemwe na nakawaleka mone nzala na hamba nakawapani mana mulye, chilyo chohamchizelele na wasekulu wa hemwe nahawachizelele. Nakadita ahyo leka yawalanguse kota munhu howa mkomu kwa ibumunda hela, ila kwa chila ulonzi woyolonga Mkulu Nguluwi."},{"book":"Kukumbuchila","chapter":"8","verse":"4","text":"Mhela awo wa miyaka makumi gane, nguwo za hemwe nahazilalile ne magulu ga hemwe hagatung'hune."},{"book":"Kukumbuchila","chapter":"8","verse":"5","text":"Mvizele kota Mkulu Nguluwi, Nguluwi wa hemwe, kanguwazapa kota vila mhaza yalingumzapa mwanage."},{"book":"Kukumbuchila","chapter":"8","verse":"6","text":"Ahyo, mibatilile malajizo ga Mkulu Nguluwi, Nguluwi wa hemwe, kwa kuwinza nzila ya heye na kumdumba."},{"book":"Kukumbuchila","chapter":"8","verse":"7","text":"Mkulu Nguluwi, Nguluwi wa hemwe, kanguwegala kuli isi inojile, isi iwele na nzanda na nzasa na mazi galingulawa kuli mibindi na kuli vidunda,"},{"book":"Kukumbuchila","chapter":"8","verse":"8","text":"isi iwele na ngano na shayili na zabibu na mikuyu na mikomamanga na mizeituni na hanombwa."},{"book":"Kukumbuchila","chapter":"8","verse":"9","text":"Ako mowa na chilyo cha kuhega ne kwisilwa chinhu. Mitalawe jake jina chuma na kuli vidunda moweza kubawa shaba."},{"book":"Kukumbuchila","chapter":"8","verse":"10","text":"Molya na kiguta, momtogola Mkulu Nguluwi, Nguluwi wa hemwe, kwa isi inojile yoyawapele."},{"book":"Kukumbuchila","chapter":"8","verse":"11","text":"“Milolele mleche kumsemwa Mkulu Nguluwi, Nguluwi wa hemwe, kwa kuleka kibata malajizo na mizilo na utaguso woyawalajize lehano."},{"book":"Kukumbuchila","chapter":"8","verse":"12","text":"Homulya na kiguta na kizenjela ng'handa zinojile na kikala amo"},{"book":"Kukumbuchila","chapter":"8","verse":"13","text":"na mhela wula misenga na ming'holo ja hemwe na zahabu na sendi za hemwe na chila chinhu chomuwele nacho chowa chonjezeche,"},{"book":"Kukumbuchila","chapter":"8","verse":"14","text":"mleche kidaya na kumsemwa Mkulu Nguluwi, Nguluwi wa hemwe, yawalavile kuli isi ya Misili, honhu nahomuwele wapogozi."},{"book":"Kukumbuchila","chapter":"8","verse":"15","text":"Ndo heye yawalongoze kuli chiwala chikulu na cha kudumbiza na kuwele na mizoka jiwele na dunga na nyinje, kuli isi yila ikalile ilihela mazi, ila heye nakawegalila mazi kulawa kuli italawe likavu."},{"book":"Kukumbuchila","chapter":"8","verse":"16","text":"Kahi ndo yawaditile mulye mana kula kuchiwala, chilyo chiwele wasekulu wa hemwe nahawachizelele. Nakadita ago geng'ha leka kuwosela ukulu na kuwajeza leka yawape utambichizo kumwiso."},{"book":"Kukumbuchila","chapter":"8","verse":"17","text":"Ahyo milolele mleche kilonjelela mnhumbula za hemwe, ‘Tuwa na lufufu kwa mong'ho na ludali lwetu baha.’"},{"book":"Kukumbuchila","chapter":"8","verse":"18","text":"Mkumbuchile kota Mkulu Nguluwi, Nguluwi wa hemwe, ndo yalinguwapani ludali lwa kuwa na lufufu. Kangudita ahyo leka kuliwika goya ilagano lyoyelahile na wasekulu wa hemwe mbaka lehano."},{"book":"Kukumbuchila","chapter":"8","verse":"19","text":"Ila mleche kumsemwa Mkulu Nguluwi, Nguluwi wa hemwe, na kujiwinza milungu jinji leka wone mojikolela mijito na kujifugamila, ndanguwakanya lehano kota mobagama."},{"book":"Kukumbuchila","chapter":"8","verse":"20","text":"Wone mlema kumhulichiza Mkulu Nguluwi, mobagama kota wanhu wa isi zeng'ha vyowadumigwe hali hemwe."}]}