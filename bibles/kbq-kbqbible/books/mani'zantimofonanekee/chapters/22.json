{"data":[{"book":"Mani'zanti mofo nanekee","chapter":"22","verse":"1","text":"Vahe'mo'ma knare kagi'ma kami'zamo'a, rama'a fenoma ante'zana agatere'ne. Hagi vahe'mo'ma kagri'ma kavesigante zamo'a, goline silvanena agatere'ne."},{"book":"Mani'zanti mofo nanekee","chapter":"22","verse":"2","text":"Feno vahe'ene amunte omane vahe'enena, Ra Anumzamo ana tarega vahera tro huzanantege'ne mani'na'e."},{"book":"Mani'zanti mofo nanekee","chapter":"22","verse":"3","text":"Antahi ankere antahi'zane vahe'mo'a, hazenke zama ne-esigeno'a negeno maniganesigeno agateregahianagi, knare antahizama omane vahe'mo'a, hazenkema fore'ma nehanigeno'a, negeno vuno ana hazenkezana erino knazampina manigahie."},{"book":"Mani'zanti mofo nanekee","chapter":"22","verse":"4","text":"Agra'a avufga anteramino nemanino, Ra Anumzamofonku'ma koro hunteno, agorga'ama mani'zamo'a, rama'a fenoza nentesankeno kagia husga nehanagenka, za'za kna manigahane."},{"book":"Mani'zanti mofo nanekee","chapter":"22","verse":"5","text":"Akrahe krahe avu'ava ene vahe'ma nevaza kampina, ave'ave zane vahe'ma azeri kukone me'ne. Hianagi iza'o agra'ama kegavama himo'a afete nemanie."},{"book":"Mani'zanti mofo nanekee","chapter":"22","verse":"6","text":"Mofavreka'a knare kante'ma vu'za rempi humigeno knare kante nevuno, rama hanuno'a, ana avu'avara atreno rukrehe osino."},{"book":"Mani'zanti mofo nanekee","chapter":"22","verse":"7","text":"Feno vahe'mo'za zamunte omne vahera, kegava hunezamantaze. Hagi zagoma nofi'ma nehaza vahe'mo'za zago'ama nofi'ma haza ne'mofo kazokazo eri'za vahe nemanize."},{"book":"Mani'zanti mofo nanekee","chapter":"22","verse":"8","text":"Kefozama krinenimo'a, henka ne'zama'a hazenke'za kafigahie. Hagi vahe'ma zamazeri havizama nehia himamu'amo'a, vagaregahie."},{"book":"Mani'zanti mofo nanekee","chapter":"22","verse":"9","text":"Iza'o zamunte'ma omane naga'ma muse zampinti'ma ne'zama zamisia vahera, Ra Anumzamo'a asomu huzamantegahie."},{"book":"Mani'zanti mofo nanekee","chapter":"22","verse":"10","text":"Kehu haviza hu vahera zamahe anati atrenkeno, vahe'ma huhavizama hu'zane, ha'ma hu'zane, fragema hu'zana vagareno."},{"book":"Mani'zanti mofo nanekee","chapter":"22","verse":"11","text":"Agu'amo'ma agru nehanigeno, fru kema huzanku avenesisimo'a, kini ne'mofo rone'a manigahie."},{"book":"Mani'zanti mofo nanekee","chapter":"22","verse":"12","text":"Ra Anumzamo'a antahi'zama erizante avu'a anteno kegava nehianagi, hazenke vahe'mofo kea erinetre."},{"book":"Mani'zanti mofo nanekee","chapter":"22","verse":"13","text":"Feru vahe'mo'a amanage nehie, megi'a laioni mani'neankino, vanuana nahe frigahie huno nehie."},{"book":"Mani'zanti mofo nanekee","chapter":"22","verse":"14","text":"Savri a'mofo agipinti'ma ne-ea kemo'a, muri kankna hu'ne, izano Ra Anumzamo'ma arimpa hentesimo'a, ana muri kampi tamigahie."},{"book":"Mani'zanti mofo nanekee","chapter":"22","verse":"15","text":"Mofavremofo agu'afina negi'nagi avu'avazamo avitegahianagi, kanoma amino azeri fatgoma hu'zamo ana avu'ava zampintira azeri arukrahe hugahie."},{"book":"Mani'zanti mofo nanekee","chapter":"22","verse":"16","text":"Fenozami mago'ane eri rama'a hunaku'ma zamunte omane vahe kna zamiza zamazeri haviza nehaza vahe'ene, feno vahe'ma musezama nezamiza vahe'mokizmia, zamuntera omanegahie."},{"book":"Mani'zanti mofo nanekee","chapter":"22","verse":"17","text":"Knare antahi'zane vahe'mofo kere kagesa antenka antahise nehunka, nagrama rempima hugamisuaza huo."},{"book":"Mani'zanti mofo nanekee","chapter":"22","verse":"18","text":"Na'ankure anankemo'a knare hu'neankinka kagu'afi erintenankeno ana kemo'a, kagitera me'ne'na kea hutere hugahane."},{"book":"Mani'zanti mofo nanekee","chapter":"22","verse":"19","text":"Nagra menina rempi hunegamugu, nentahinka Ra Anumzamofonte kagranena kamentinti huo."},{"book":"Mani'zanti mofo nanekee","chapter":"22","verse":"20","text":"Nagra 30'a knare kegaga krentegantenofina, kavumro kene, antahiza eri zamofo naneke kregaminoankinka,"},{"book":"Mani'zanti mofo nanekee","chapter":"22","verse":"21","text":"ama ana kereti tamage kea rempi hunka antahinenka, iza'o tamage kegu'ma hugantenigenka e'nesamofona fatgo'are kenona ome asamigahane."},{"book":"Mani'zanti mofo nanekee","chapter":"22","verse":"22","text":"Zamunte omane vahe'mokizmi zana ohanareho, na'ankure zamagra zamunte omane vahe mani'naze. Hagi zamunte omanesige'zama atupama hu'nesaza vahera, keagarera zamavarenteta zamazeri havizana osiho."},{"book":"Mani'zanti mofo nanekee","chapter":"22","verse":"23","text":"Na'ankure Ra Anumzamo'a, zamunte omane vahera zamahokeno zamazeri havizama hanaza vahe'mokizmia, zamazeri haviza hugahie."},{"book":"Mani'zanti mofo nanekee","chapter":"22","verse":"24","text":"Arimpa hevava vahera rone huonto, ame huno rimpahe vahe'enena tagro oto,"},{"book":"Mani'zanti mofo nanekee","chapter":"22","verse":"25","text":"ru ana vahe zamavu'zamava enerisankeno, kukomo kazeriankna huno kagu'a kazeri haviza hugahie."},{"book":"Mani'zanti mofo nanekee","chapter":"22","verse":"26","text":"Mago vahera huvempa hunka mago'za hugantegahue osuo. Hagi ru vahe'mo'ma nofi'ma hu'nesigenka, ana nofi'ma hu'nea zana nagra vakanentegahue hunka osuo."},{"book":"Mani'zanti mofo nanekee","chapter":"22","verse":"27","text":"Anama nofi'ma hu'nesaza zama apa osesanke'za miko zanka'ane, tafe'ma masinkama nemasesana zanena eri vagaregahaze."},{"book":"Mani'zanti mofo nanekee","chapter":"22","verse":"28","text":"Tamagehe'mo'za ko'ma re'nenaza kanagi kana, akasi kantutretma rumofo mopa eri havia osiho."},{"book":"Mani'zanti mofo nanekee","chapter":"22","verse":"29","text":"Eri'zama eri antahi'zama eri'nea ne'mofo eri'zana negano? Agra kini vahe'mokizmi eri'za vahe nemanino, agi omane vahe'mofo eri'za vahera omanigahie."}]}