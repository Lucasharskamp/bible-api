{"data":[{"book":"Peta","chapter":"15","verse":"1","text":"Mndewa Mulungu kamulongela Musa,"},{"book":"Peta","chapter":"15","verse":"2","text":"“Walongele Waisilaili, ‘Vondamufike muna iisi yondanimwing'heni mondamukale,"},{"book":"Peta","chapter":"15","verse":"3","text":"muhanilavila niye Mndewa Mulungu nhambiko kulawa muna iwang'ombe wenu hebu ng'hondolo wenu, nhambiko ya kutimbula hebu nhambiko kwa moto, muladi kufikiza chilaho, hebu iwe nhambiko ya kulonda wenyewo, hebu muna zinhambiko za madugila yenu yapangigwe, muladi kumtendela Mndewa Mulungu mnung'ho unogile."},{"book":"Peta","chapter":"15","verse":"4","text":"Munhu yondayalave nhambiko yake, kolondeka yamulavile Mndewa Mulungu nhosa ya usage chilo imwe ya usage unogile uhanganyigwe na lita imwe ya mavuta."},{"book":"Peta","chapter":"15","verse":"5","text":"Sasala lita imwe ya divai fana nhosa ya ching'waji kwa ichimu cha chila mwanang'hondolo wa nhambiko ya kutimbula hebu nhambiko imwenga."},{"book":"Peta","chapter":"15","verse":"6","text":"“ ‘Hebu kwa ichimu cha bebelu da ng'hondolo, kwizasasala nhosa ya usage chilo mbili uhanganyigwe na lita imwe na nusu ya mavuta zizalavigwa fana nhosa ya mhule,"},{"book":"Peta","chapter":"15","verse":"7","text":"kwa nhosa ya ching'waji kwizalava lita imwe na nusu ya divai, kuwa mnung'ho wa kumnogeza Mndewa Mulungu."},{"book":"Peta","chapter":"15","verse":"8","text":"“ ‘Vondamusasale ng'ombe lume kwa nhambiko ya kutimbula hebu nhambiko imwenga kwa ichimu cha kufikiza chilaho hebu kwa nhambiko za tindiwalo kwa Mndewa Mulungu,"},{"book":"Peta","chapter":"15","verse":"9","text":"hamwe na ng'ombe lume munhu iyo kezalava nhosa ya usage chilo nhatu wouhanganyigwe na lita mbili za mavuta."},{"book":"Peta","chapter":"15","verse":"10","text":"Kaidi kwizagala lita mbili za divai kwa nhambiko ya ching'waji yoilavigwe. Nhambiko yose ina mnung'ho wa kumnogeza Mndewa Mulungu kwa moto."},{"book":"Peta","chapter":"15","verse":"11","text":"“ ‘Kwizatenda fana vino kwa chila ng'ombe lume hebu bebelu da ng'hondolo hebu mwanang'hondolo hebu mwana luti."},{"book":"Peta","chapter":"15","verse":"12","text":"Fana viili peta ya wanyama wondamuwasasale, niivo vondamumtendele chila mnyama."},{"book":"Peta","chapter":"15","verse":"13","text":"“ ‘Wanhu wose welekigwe Isilaili wolondeka watende yayo yose kwa kusondelela simwe ijo, kulava nhambiko kwa moto, ili na mnung'ho unogile wa kumnogeza Mndewa Mulungu."},{"book":"Peta","chapter":"15","verse":"14","text":"One nyambenyambe yahakala kumwenu, hebu munhu yoyose yeli hagati yenu yahalonda kulava nhambiko kwa moto ili na mnung'ho unogile wa kumnogeza Mndewa Mulungu fana imutenda mweye, nayo kezatenda ivo ivo."},{"book":"Peta","chapter":"15","verse":"15","text":"“ ‘Muna umting'hano kwizakuwa na lagilizo dimwe kumwenu mweye na kwa nyambenyambe yokala hamwe na mweye, ni lagilizo da siku zose muna zinyelesi zenu, fana mweye vimuli na nyambenyambe kezakuwa ivo ivo haulongozi wa Mndewa Mulungu."},{"book":"Peta","chapter":"15","verse":"16","text":"Mweye na nyambenyambe yokala hamwe na mweye mwizakuwa na lagilizo dimwe na ndagilizi imwe.’ ”"},{"book":"Peta","chapter":"15","verse":"17","text":"Mndewa Mulungu kamulongela Musa,"},{"book":"Peta","chapter":"15","verse":"18","text":"“Walongele Waisilaili, ‘Vondamwingile muna iisi yoniwagalani,"},{"book":"Peta","chapter":"15","verse":"19","text":"na vondamuje ndiya ya isi, mwizamgalila Mndewa Mulungu nhambiko."},{"book":"Peta","chapter":"15","verse":"20","text":"Vondamoke magate ya mwanduso ya usage wa mhule zenu za mwanduso, wizalavigwa fana mhule ya hanhu ha kuhwagila mhule."},{"book":"Peta","chapter":"15","verse":"21","text":"Usage wenu wa mwanduso mwizamwing'ha Mndewa Mulungu nhosa muna zinyelesi zenu."},{"book":"Peta","chapter":"15","verse":"22","text":"“ ‘Mbali one muhabananga bila kuilunga na kuleka kuzindilila malagilizo yayo yose niye Mndewa Mulungu yonimwing'hile Musa,"},{"book":"Peta","chapter":"15","verse":"23","text":"yayo yose Mndewa Mulungu yoyamulagilizeni kufosela Musa, kwandusila siku ija Mndewa Mulungu iyalavile malagilizo mbaka muna zinyelesi zenu,"},{"book":"Peta","chapter":"15","verse":"24","text":"baho izakuwa fana ni ubananzi woutendigwe bila kuilunga, hebu mting'hano hawavimanyile, baho mting'hano wose wezagala ng'ombe lume kuwa nhambiko ya kutimbula ili na mnung'ho wa kumnogeza Mndewa Mulungu, hamwe na nhosa yake ya usage na nhosa yake ya ching'waji, fana lagilizo vidili, na bebelu da luti kuwa nhambiko ya uhasanyi."},{"book":"Peta","chapter":"15","verse":"25","text":"Mkulu wa nhambiko kezatenda kuilumba kwa ichimu cha mting'hano wose wa Waisilaili, nawo wezalekelelwa kwaviya uhasanyi utendigwa bila kuilunga, nawo wagala nhambiko zawo wamala, nhambiko kwa moto kwa Mndewa Mulungu na nhambiko zawo za uhasanyi haulongozi ha Mndewa Mulungu kwa ichimu cha ubananzi wawo."},{"book":"Peta","chapter":"15","verse":"26","text":"Waisilaili wose na nyambenyambe wokala kumwawo wezalekelelwa, kwaviya wanhu wose watenda mbuli iyo bila kuilunga."},{"book":"Peta","chapter":"15","verse":"27","text":"“ ‘Mbali one munhu yahatenda uhasanyi bila kuilunga, kezagala luti zike dili na mwaka umwe kuwa nhambiko ya uhasanyi."},{"book":"Peta","chapter":"15","verse":"28","text":"Mkulu wa nhambiko kezatenda kuilumba haulongozi ha Mndewa Mulungu kwa ichimu cha munhu yatendile uhasanyi, vondayatende uhasanyi bila kuilunga haulongozi ha Mndewa Mulungu, muladi kumtendela kuilumba, nayo kezalekelelwa."},{"book":"Peta","chapter":"15","verse":"29","text":"Mwizakuwa na lagilizo dimwe kwa munhu yotenda mbuli bila kuilunga, yawe mkaya hebu nyambenyambe yokala kumwenu."},{"book":"Peta","chapter":"15","verse":"30","text":"“ ‘Mbali munhu yotenda uhasanyi giladi, iyo komuliga Mndewa Mulungu, yawe mkaya hebu nyambenyambe. Munhu iyo kezabaguligwa mwa wanhu wake."},{"book":"Peta","chapter":"15","verse":"31","text":"Kwaviya kaizeha mbuli ya Mndewa Mulungu na kabena malagilizo yake, munhu iyo kolondeka yabaguligwe mwa wanhu wake, nayo kezatagusigwa kwa uhasanyi wake.’ ”"},{"book":"Peta","chapter":"15","verse":"32","text":"Waisilaili viwawile kuichuwala, wamuwona munhu imwe kodondola ngodi Siku ya Mhumulo."},{"book":"Peta","chapter":"15","verse":"33","text":"Vowamuwone kodondola ngodi wamgala kwa Musa na Haluni na mting'hano wose."},{"book":"Peta","chapter":"15","verse":"34","text":"Nawo wamkaliza kwaviya hawavimanyile wamtende choni."},{"book":"Peta","chapter":"15","verse":"35","text":"Mndewa Mulungu kamulongela Musa, “Munhu iyo kolondeka yakomigwe. Mting'hano wose wolondeka wamtowe na mabwe kunze ya lago.”"},{"book":"Peta","chapter":"15","verse":"36","text":"Ivo wanhu wose wamulava kunze ya lago, maabaho wamtowa na mabwe mbaka kadanganika, fana Mndewa Mulungu viyamulagilize Musa."},{"book":"Peta","chapter":"15","verse":"37","text":"Mndewa Mulungu kamulongela Musa,"},{"book":"Peta","chapter":"15","verse":"38","text":"“Walongele Waisilaili kuwa waitendele mahambo muna zimhembe za mawalo yawo, muna zinyelesi zose, chila hambo da chila mhembe udigume nyuzi za langi ya buluu."},{"book":"Peta","chapter":"15","verse":"39","text":"Mahambo yayo yezakuwa kumbukumbu kumwenu. Chila muhaviwona, mwizakumbuka malagilizo yangu yose na kuyazindilila, muladi sekemutende vimulonda kwa kusondelela meso yenu hebu mizoyo yenu, yoimulongozani kutenda uhasanyi."},{"book":"Peta","chapter":"15","verse":"40","text":"Mahambo yano yezamkumbusani kuzindilila malagilizo yangu yose na mwizakuwa welile kumwangu niye Mulungu wenu."},{"book":"Peta","chapter":"15","verse":"41","text":"Niye Mndewa Mulungu, Mulungu wenu, yonimulavileni muna iisi ya Misili muladi niwe Mulungu wenu. Niye niiyo Mndewa Mulungu, Mulungu wenu.”"}]}