{"data":[{"book":"مزامیر","chapter":"44","verse":"1","text":"ای خدا، ما به گوشهای خود شنیده‌ایم و اجدادمان برای ما تعریف کرده‌اند که تو در گذشته چه کارهای شگفت‌انگیزی برای آنان انجام داده‌ای."},{"book":"مزامیر","chapter":"44","verse":"2","text":"تو به دست خود قومهای بت‌پرست را از این سرزمین بیرون راندی و اجداد ما را به جای آنها مستقر نمودی. قومهای خدانشناس را از بین بردی، اما بنی‌اسرائیل را در سرزمین موعود تثبیت نمودی."},{"book":"مزامیر","chapter":"44","verse":"3","text":"قوم تو به زور شمشیر این سرزمین را تسخیر نکردند و به قدرت بازوی خویش نجات نیافتند، بلکه قدرت و توانایی تو و اطمینان به حضور تو ایشان را رهانید، زیرا از ایشان خرسند بودی."},{"book":"مزامیر","chapter":"44","verse":"4","text":"ای خدا، تو پادشاه من هستی؛ اکنون نیز قوم خود اسرائیل را پیروز گردان."},{"book":"مزامیر","chapter":"44","verse":"5","text":"ما با کمک تو دشمنان خود را شکست خواهیم داد و به نام تو کسانی را که بر ضد ما برخاسته‌اند، پایمال خواهیم کرد."},{"book":"مزامیر","chapter":"44","verse":"6","text":"امید من به تیر و کمانم نیست، و نه به شمشیرم که مرا نجات دهد،"},{"book":"مزامیر","chapter":"44","verse":"7","text":"زیرا این تو بودی که ما را از دست دشمنان نجات دادی، و آنانی را که از ما متنفر بودند شکست دادی."},{"book":"مزامیر","chapter":"44","verse":"8","text":"برای همیشه تو را ستایش خواهیم کرد، و تا ابد از تو سپاسگزار خواهیم بود."},{"book":"مزامیر","chapter":"44","verse":"9","text":"اما اکنون تو ما را دور انداخته‌ای و رسوا ساخته‌ای؛ دیگر لشکرهای ما را در جنگ کمک نمی‌کنی."},{"book":"مزامیر","chapter":"44","verse":"10","text":"تو ما را در مقابل دشمنان شکست داده‌ای و آنها اکنون ما را غارت می‌کنند."},{"book":"مزامیر","chapter":"44","verse":"11","text":"ما را همچون گوسفندان به کشتارگاه فرستاده‌ای و در میان قومهای خدانشناس پراکنده ساخته‌ای."},{"book":"مزامیر","chapter":"44","verse":"12","text":"تو قوم برگزیده‌ات را ارزان فروخته‌ای و از فروش آنها سودی نبرده‌ای."},{"book":"مزامیر","chapter":"44","verse":"13","text":"ما را نزد همسایگان خوار ساخته‌ای و ما مورد تمسخر و توهین اطرافیان قرار گرفته‌ایم."},{"book":"مزامیر","chapter":"44","verse":"14","text":"ما را در میان قومهای خدانشناس انگشت‌نما ساخته‌ای و آنها ما را به باد ریشخند گرفته‌اند."},{"book":"مزامیر","chapter":"44","verse":"15","text":"از تحقیر دائمی آنها گریزی نیست؛ صورتهای ما از شرم پوشیده شده است."},{"book":"مزامیر","chapter":"44","verse":"16","text":"از هر سو دشنامهای مخالفان به گوش ما می‌رسد و در برابر خود دشمنان انتقامجو را می‌بینیم."},{"book":"مزامیر","chapter":"44","verse":"17","text":"این همه بر ما واقع شده است، ولی تو را فراموش نکرده‌ایم و پیمانی را که با ما بسته‌ای نشکسته‌ایم."},{"book":"مزامیر","chapter":"44","verse":"18","text":"نسبت به تو دلسرد نشده‌ایم و از راه تو منحرف نگشته‌ایم."},{"book":"مزامیر","chapter":"44","verse":"19","text":"با وجود این، تو ما را در میان حیوانات وحشی رها نموده‌ای و با مرگ روبرو ساخته‌ای."},{"book":"مزامیر","chapter":"44","verse":"20","text":"اگر ما نام خدای خود را فراموش می‌کردیم و دستهای خود را به سوی بتها دراز می‌کردیم،"},{"book":"مزامیر","chapter":"44","verse":"21","text":"آیا خدا که اسرار دل هر کس را می‌داند، این را نمی‌دانست؟"},{"book":"مزامیر","chapter":"44","verse":"22","text":"تو می‌دانی که ما به خاطر تو هر روز با مرگ روبرو می‌شویم و با ما همچون گوسفندانی که باید قربانی شوند رفتار می‌کنند."},{"book":"مزامیر","chapter":"44","verse":"23","text":"ای خداوند، بیدار شو! چرا خوابیده‌ای؟ بیدار شو و ما را تا ابد دور نیانداز!"},{"book":"مزامیر","chapter":"44","verse":"24","text":"چرا روی خود را از ما برمی‌گردانی و ذلت و خواری ما را نادیده می‌گیری؟"},{"book":"مزامیر","chapter":"44","verse":"25","text":"اینک به خاک افتاده و مغلوب شده‌ایم."},{"book":"مزامیر","chapter":"44","verse":"26","text":"برخیز و به کمک ما بشتاب و ما را نجات ده زیرا تو سراسر، رحمت و محبتی!"}]}