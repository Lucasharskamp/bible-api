{"data":[{"book":"Matiwos Dooshishiyo","chapter":"8","verse":"1","text":"Iyesus guri abaatse b́ oot'tsok'on ay ashuwots b́ jafrats botuwi."},{"book":"Matiwos Dooshishiyo","chapter":"8","verse":"2","text":"Manoor een shodets ash iko waat b́ gubrats diht «Doonzono! ni eekiyal taan s'ayitso falitune» bí eti."},{"book":"Matiwos Dooshishiyo","chapter":"8","verse":"3","text":"Iyesuswere b́ kisho jargdek't bín shú'at «Eekitwee, s'ayine!» bí eti. Een shodetsmanwere manoor bí een shodmanatsee s'ayin b́wútsi."},{"book":"Matiwos Dooshishiyo","chapter":"8","verse":"4","text":"8:4 Lew. 14:1-32  Maniyere il Iyesus, een shodotse kashtsmansh hank'owa bíet, «Keewan konshor keewk'aye, ernmó nkashtsok'o amr kahniwotssh kitswe, boats gaw b́wotiisha, n kashtsotse Muse b́ azazts wosho Ik'osh t'intswe» bí eti."},{"book":"Matiwos Dooshishiyo","chapter":"8","verse":"5","text":"K'frnahom kitotse Iyesus b́ kindtsok'on, Rom datstso balatsi naasho b́ maants t'int k'onfetst,"},{"book":"Matiwos Dooshishiyo","chapter":"8","verse":"6","text":"«Doonzono, t guutso durutsat ayidek't kic'efetstniye b́ k'eyiri» bí et."},{"book":"Matiwos Dooshishiyo","chapter":"8","verse":"7","text":"Iyesuswere «Taa waar bín kashiytwee» bíet."},{"book":"Matiwos Dooshishiyo","chapter":"8","verse":"8","text":"Balatse naash wottsonmó hank'o ett bísh bíaaniy, «Doonozono! nee tmoots nikindosh bodk ash taanaliye, b́wotefermó ik aap'u s'uzi keewwe bako, t guutso kashitwe."},{"book":"Matiwos Dooshishiyo","chapter":"8","verse":"9","text":"Taahe t tookon altswotssh alek wotefetsat, t shirotse tíaaliru kes' kes'fwotsi detsfe, boyitsi ikosh ‹Amee!› ti etor ametuwe, k'oshonwere ‹Wowe› ti etor weetwe, t guutsonwere ‹Han k'alwe› ti etor k'alitwe» bí eti."},{"book":"Matiwos Dooshishiyo","chapter":"8","verse":"10","text":"Han b́ shishtsok'on Iyesus bí adi, b́ shuuts shoydek't sha'iru ashuwotssh hank'o bíeti, «Arikon itsh keewirwe hankok'o bodts een imnetiyo detsts ik ashonor Isra'elitse daatsratse."},{"book":"Matiwos Dooshishiyo","chapter":"8","verse":"11","text":"Ayuwots aaw keshonat aaw kindon weetúnee, Abrahamnton, Yisehak'nton, Yak'obnton dari mengsti mishi maratse beedek'etúne etirwe itsha."},{"book":"Matiwos Dooshishiyo","chapter":"8","verse":"12","text":"8:12 Isa. 49:12; Mil. 1:11; Dub. 103:3; Mat. 22:13; 25:30; Luk'. 13:28  Mengstaani naatosh boon b́ geyirwotsmó úratse fa'a t'alwotse bojweti. Manoknowere eeponat gash k'aashon wotitwe.»"},{"book":"Matiwos Dooshishiyo","chapter":"8","verse":"13","text":"Maniyere il bali abaatsi naashmansh Iyesus «Amee! ni amantsok'o neesh wotowe» bí et. Guutsonwere manoori sa'aton kashb́wtsi."},{"book":"Matiwos Dooshishiyo","chapter":"8","verse":"14","text":"Maniyere il Iyesus P'et'ros moots b́ kindtsok'owon P'et'ros awu bi'atso k'ees't bíere shodat b́ k'eyirwok'o b́bek'i."},{"book":"Matiwos Dooshishiyo","chapter":"8","verse":"15","text":"B kisho b́ shuu'útsok'on manoor biatsi k'ees'o bín faksh b́k'rere kashbwts, tuwatnwere Iyesussh b́fiini."},{"book":"Matiwos Dooshishiyo","chapter":"8","verse":"16","text":"Datsonwere b́ iltsok'on ashuwots Fo'erawwotsn detsets ay shodetswotsi Iyesusmaants dek't boweyi, bíwere b́ nooni aap'on kim shayirwotsi b́ kishi shodets jamwotsnowere b́ kashiyi."},{"book":"Matiwos Dooshishiyo","chapter":"8","verse":"17","text":"8:17 Isa. 53:4  Man b́k'altsatse tuutson nebiyiyo Isayasn, «Bíhe no kúúno k'aa'úb́dek'i, no shodono kurb́dek'i» bek'on eteetso b́s'eeni."},{"book":"Matiwos Dooshishiyo","chapter":"8","verse":"18","text":"Ash ayo bín gúrdekt bobefere bek't Iyesus b́ danifwtssh bak'ets bokimetwok'o b́azazi."},{"book":"Matiwos Dooshishiyo","chapter":"8","verse":"19","text":"Maniyere hakon nem danifo Iyesusok waat, «Danifono! ni'ametu jamok nshuutso sha'ona» bí eti."},{"book":"Matiwos Dooshishiyo","chapter":"8","verse":"20","text":"Iyesuswere, «Waangwots gop'o detsfne, daaratse bidíru kafwots kúto detsfne, ashna'onmó bíts kash b́dek'et beyoko deshatse» ett bíaaniy."},{"book":"Matiwos Dooshishiyo","chapter":"8","verse":"21","text":"B́ danifwotsitse iko «Doonzono! shino amr tnihi duuhr8:21 Duuhr: B́nihi b́ k'irfetso woc'r dukosh b́ detsts shuno kitsirwoniye b́ ari.  twetwok'o taash eekowe» bí et."},{"book":"Matiwos Dooshishiyo","chapter":"8","verse":"22","text":"Iyesuswere «Neehe tshuutso shoy de'er wowe, k'irtswotsiye boko k'irtso duh bodek'etwok'o boon k'ay k'rore» bíet."},{"book":"Matiwos Dooshishiyo","chapter":"8","verse":"23","text":"Iyesus jelbots b́kidre, b́danifwots b́jafrats botwi."},{"book":"Matiwos Dooshishiyo","chapter":"8","verse":"24","text":"Eegurahi eeno aats k'aratse b́tuutsatse jongi eenman jelbu k'oot'osh bí eti, Iyesusmó manoor k'eya b́k'eyir."},{"book":"Matiwos Dooshishiyo","chapter":"8","verse":"25","text":"B́ daniyfwots Iyesusok t'int «Doonzono! Aage t'afrone, noon fariwe!» ett bín tokrotse bo tuuzi."},{"book":"Matiwos Dooshishiyo","chapter":"8","verse":"26","text":"Bíwere «It imnetiyo itsh shaptswotso! eegoshe it shatiri?» bí et. Manyakowere Iyesus tuut jongonat aats k'aaron bíhadi, een s'ik etonu wotb́wtsi."},{"book":"Matiwos Dooshishiyo","chapter":"8","verse":"27","text":"Ash ashuwotswere adt, «Jongonat aats k'arwots bísh boaleyiruhan aawk'o ashe?» bo et."},{"book":"Matiwos Dooshishiyo","chapter":"8","verse":"28","text":"Iyesus Gelil dats aats k'aroniye kimt, Gergesenon datsats b́ waatsok'on Fo'erawo boon b́detsts ash gitwots doowi beyoke kesht bínton gonke bowtsi, ayidek't shatiik boteshtsotse asho konwor man weeron besho falraka b́tesh."},{"book":"Matiwos Dooshishiyo","chapter":"8","verse":"29","text":"8:29 Mes. 11:12; 2 Sam. 16:10  Bowere «Nee, Ik'o naayo! nee nooke eeg kis'e ndetsi? Aawalo noon kic'iyosheya nweyi?» Etfetst bokuhi."},{"book":"Matiwos Dooshishiyo","chapter":"8","verse":"30","text":"Boyere muk'i okááne wokat fa'a beyoke gurits s'eeno b́ jinfera b́teshi."},{"book":"Matiwos Dooshishiyo","chapter":"8","verse":"31","text":"Fo'erawonwere, «Noon nkishitka wotiyal, oona neesha gurits s'een manmaats noon damiwee» ett bín bok'oni."},{"book":"Matiwos Dooshishiyo","chapter":"8","verse":"32","text":"Iyesuswere «Ameree!» bí eti. Mann ashuwotsitse kesht guritswotsits amt bokindi. Gurits jamwotswere gohi gúúratse tengsheyat oot't aats k'arots k'oot'eyt bok'iri."},{"book":"Matiwos Dooshishiyo","chapter":"8","verse":"33","text":"Guritswotsi jinirwotswere giifat kitots kindt jam keewo bokeewi, Fo'eraw boon detsts ashuwotsats wotts keewono bokeewi."},{"book":"Matiwos Dooshishiyo","chapter":"8","verse":"34","text":"Maniyere il kit manitsi ash jamó Iyesusi bek'osh boweyi, bín bobek'tsok'on bodatsatse keer bíametwok'o bok'oni."}]}