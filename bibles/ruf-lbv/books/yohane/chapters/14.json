{"data":[{"book":"Yohane","chapter":"14","verse":"1","text":"“Mleke kughanzika mne mimoyo yenu, mtogholeni Imulungu, pfipfila mnitoghole nene."},{"book":"Yohane","chapter":"14","verse":"2","text":"Mng'anda kwa Aba wangu kuna pfiheleto pfingi, ka si pfipfo bae, ning'awalongele. Lelo noghenda kuwaandalila hanu henu."},{"book":"Yohane","chapter":"14","verse":"3","text":"Ning'aghenda, noghenda kuwaandalila hanu henu, nitsowoyila na kuwasola ili mkale hala nene hanikala."},{"book":"Yohane","chapter":"14","verse":"4","text":"Mwoimanya inzila ya hanu hanighenda.”"},{"book":"Yohane","chapter":"14","verse":"5","text":"Tomasi kamghutsa, “Imtwatsa, ng'atumanyile bae kwani kwaughenda, lelo tuimanyetse inzila ayo?”"},{"book":"Yohane","chapter":"14","verse":"6","text":"Yesu kamwidika, “Nene na inzila, kweli na ughima. Haduhu imunu iyodaha kughenda kuna Aba ka ng'abitile bae kuna nene."},{"book":"Yohane","chapter":"14","verse":"7","text":"Mng'animanyile nene, pfipfila mng'ammanyile Aba wangu na kulawa sambi mwommanya na mumwona.”"},{"book":"Yohane","chapter":"14","verse":"8","text":"Filipi kamlongela, “Imtwatsa, tulanguse Aba ayo, ayo iyo yuyo yatumbama.”"},{"book":"Yohane","chapter":"14","verse":"9","text":"Yesu kamlongela, “Filipi nikala namwe matsuwa mengi, ung'ali ng'unimanyile bae? Imunu wowose iyambonile nene kamwona Aba. ‘Ule kwolonga tulanguse Aba?’"},{"book":"Yohane","chapter":"14","verse":"10","text":"Apfi ng'autoghola bae ka nene namghati mwa Aba, naye kamghati mwangu? Mbuli tsanilonga si tsangu bae, ila Aba iyokala mghati mwangu kosang'ana ng'onde yake."},{"book":"Yohane","chapter":"14","verse":"11","text":"Mnoghole haniwalongela nene namghati mwa Aba naye Aba kamghati mwangu. Ka ng'utoghola imbuli yangu, toghola pfinu pfanitendile."},{"book":"Yohane","chapter":"14","verse":"12","text":"Nowalongela ghendo, imunu iyonitoghola nene katsotenda apfila pfanendile, katsotenda ipfinu pfikulu kubita pfino, kwaapfila nene noghenda kwa Aba wangu."},{"book":"Yohane","chapter":"14","verse":"13","text":"Nitsowatendelani chochose chamlomba kwa taghwa lyangu, ili utunitso wa Aba woneke kubitila Imwana."},{"book":"Yohane","chapter":"14","verse":"14","text":"Mng'anilomba ichinu chochose kwa taghwa lyangu, nitsowatendelani."},{"book":"Yohane","chapter":"14","verse":"15","text":"“Ka mwoninoghela, mtsoghakinda ghamalaghitso ghangu."},{"book":"Yohane","chapter":"14","verse":"16","text":"Nitsomlomba Aba, naye katsomwing'ani Mwapfitsi yungi, katsokala namwe ghamatsuwa ghose."},{"book":"Yohane","chapter":"14","verse":"17","text":"Ayo Ghumuhe ghwe Imulungu iyoighubula kweli. Iwanu wa isi ng'awodaha bae kumbokela kwaapfila ng'awodaha bae kumwona na kummanya. Lekeni mwemwe mwommanya, kwaapfila kokala namwe na katsokuwa mghati mwenu."},{"book":"Yohane","chapter":"14","verse":"18","text":"“Hanitsakuka, siwaleka bae mliyeka ka wachuwa, nitsowoyila."},{"book":"Yohane","chapter":"14","verse":"19","text":"Mne ichipindi chidodo ichikutsa iwanu wa iisi ng'awatsombona keli bae, lekeni mwemwe mtsombona, kwaapfila namghima, pfipfila namwe mtsakuwa waghima."},{"book":"Yohane","chapter":"14","verse":"20","text":"Mne litsuwa alyo mtsomanya nene namghati mwa Aba wangu, namwe mwamghati mwangu, na nene namghati mwenu."},{"book":"Yohane","chapter":"14","verse":"21","text":"“Iwanu wala iwobokela ghamalaghitso ghangu na kughakinda, iwanuwo woninoghela. Aba wangu katsowanoghela iwanu wala iwonoghela nene, pfipfila nene nitsowanoghela na nitselangusa kuna wawo.”"},{"book":"Yohane","chapter":"14","verse":"22","text":"Yuda, si Yuda Isikarioti bae kalonga, “Imtwatsa, ebali kobama kwilangusa kuna twetwe tuliyeka na si kwe iwanu we isi yose bae?”"},{"book":"Yohane","chapter":"14","verse":"23","text":"Yesu kamwidika, “Imunu wowose iyonoghela nene katsoghakinda ghamalaghitso ghangu. Aba wangu katsomnoghela, nene na Aba wangu tutsomtsila na kukala naye."},{"book":"Yohane","chapter":"14","verse":"24","text":"Imunu wowose ing'ayoninoghela ng'oghakinda bae ghamalangulitso ghangu. Ghamalangulitso ighamuhulike si ghangu bae, gholawa kwa Aba iyanitumile."},{"book":"Yohane","chapter":"14","verse":"25","text":"“Niwalongela ghano haning'ali namwe."},{"book":"Yohane","chapter":"14","verse":"26","text":"Aba wangu katsowatumila Mwapfitsi, Ghumuhe Mwenzeluka kwa taghwa lyangu, katsowalangulitsa mmanye ipfinu pfose na kuwatenda mkumbuke chila ichinu chaniwalongele."},{"book":"Yohane","chapter":"14","verse":"27","text":"“Nowalekela iamani, noweng'a iamani yangu. Siweng'a bae ka isi pfaitendagha. Mleke kughanzika. Mleke kupfuka."},{"book":"Yohane","chapter":"14","verse":"28","text":"Tsamuhulika haniwalongele, ‘Noghenda, kuya nitsowoyila.’ Ka tsamninoghela mng'adeng'elele nene kughenda kwa Aba, kwaapfila Aba kamkulu kubita nene."},{"book":"Yohane","chapter":"14","verse":"29","text":"Niwalongela ng'ana ghalawile, ili haghatsolawila mtoghole."},{"book":"Yohane","chapter":"14","verse":"30","text":"Sitsolonga keli bae namwe mbuli nyingi, kwaapfila imkulu wa iisi ino kakutsa. Hayo kahela ngupfu kuna nene,"},{"book":"Yohane","chapter":"14","verse":"31","text":"lekeni iwanu we iisi wamanye ka nene nomnoghela Aba, nosang'ana chichila Aba wangu chayanilaghitse."}]}