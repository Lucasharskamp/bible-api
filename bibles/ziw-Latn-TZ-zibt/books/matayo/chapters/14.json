{"data":[{"book":"Matayo","chapter":"14","verse":"1","text":"Mazuwa ayo, Helode Zumbe ywa Galilaya evaga mbuli za Yesu."},{"book":"Matayo","chapter":"14","verse":"2","text":"Awagamba wandima wakwe “Yuno nuyo Yohana Mta kubatiza, kauyuka! Nivyo vikuleka ana udahi uno wa kudamanya mpituko.”"},{"book":"Matayo","chapter":"14","verse":"3","text":"Helode nakaunga Yohana agwilwe, amtaliza minyolo nakumjela mwe dijeleza. Adamanyaga ivyo kwachausa cha Helodiya, mkaza Filipo mlukolo ywakwe."},{"book":"Matayo","chapter":"14","verse":"4","text":"Kwaviya Yohana Mta kubatiza amgambaga Helode, “Haviwagile weye umsole Helodiya.”"},{"book":"Matayo","chapter":"14","verse":"5","text":"Helode nakaunga amkome Yohana, mna na kawogoha Wayahudi, kwaviya nawamwona kugamba ni muwoni."},{"book":"Matayo","chapter":"14","verse":"6","text":"Mwe ngasu ya kukumbuka zuwa elekwe Helode, mwana chindele ywa Helodiya avinaga mwa meso ye difyo jima dya wantu. Helode vimwelelesa"},{"book":"Matayo","chapter":"14","verse":"7","text":"vilekile alagane kugamba, “Nahwinke chochose naulombeze!”"},{"book":"Matayo","chapter":"14","verse":"8","text":"Akalongozwa ni mami yakwe mwe viya akunga amlombeze akagamba, “Ninka vino haluse mtwi wa Yohana Mta kubatiza mwe chihungu!”"},{"book":"Matayo","chapter":"14","verse":"9","text":"Seuta niyo atozwa ni chinyulu, mna kwaviya naka lagana mwa meso ya wajeni wakwe woseni, alagisa viya umndele alombeze enkigwe."},{"book":"Matayo","chapter":"14","verse":"10","text":"Ivyo asigila Yohana amdumulwe umtwi umo emwe dijeleza."},{"book":"Matayo","chapter":"14","verse":"11","text":"Mtwi wegalwa mwe chihungu, enkigwa yudya mndele, amwigaila nine."},{"book":"Matayo","chapter":"14","verse":"12","text":"Wanampina wa Yohana wabula niyo waguha umwili wa Yohana nakuuhamba. Weze wajike waita kumgambila Yesu."},{"book":"Matayo","chapter":"14","verse":"13","text":"Yesu eze eve imbuli iyo, kakulawa uko mwe ngalawa, aita hantu hechedu hehena wantu. Fyo dya wantu weze weve, wamtimila lwaviga kulaila mwe mizi."},{"book":"Matayo","chapter":"14","verse":"14","text":"Yesu eze asele mwe ngalawa, awona fyo kulu dya wantu awafila mbazi na kuwahonya wanyonje wawo."},{"book":"Matayo","chapter":"14","verse":"15","text":"Chisingi chize chingile, wanampina wakwe wambasa, wagamba, “Hano ni holuwala, na saa nayo ijinkisa. Laga idifyo waite kwe zikaya zawo, wakegwile nkande zawo.”"},{"book":"Matayo","chapter":"14","verse":"16","text":"Yesu ahitula, “Wasekwita, wenkeni nyuwe nkande.”"},{"book":"Matayo","chapter":"14","verse":"17","text":"Wamhitula, “China migate mishano na samaki mbili.”"},{"book":"Matayo","chapter":"14","verse":"18","text":"Yesu agamba, “Nigailani hano.”"},{"book":"Matayo","chapter":"14","verse":"19","text":"Adyunga idifyo dikale mwa mani, aguha idya imigate mishano na ziya izisamaki izimbili. Asinya kulanga kwembingu, ajimbika, aibesula idya migate, awenka wanampina, wanampina wawenka awantu."},{"book":"Matayo","chapter":"14","verse":"20","text":"Chila yumwenga kadya niyo eguta. Niyo walogota vibesu vya migate vigwele hasi, wamemeza ntangulu mlongo na mbili."},{"book":"Matayo","chapter":"14","verse":"21","text":"Wadya wadile na ni wagosi wakubula magana milongo mishano, ukaleka wavyele na wana."},{"book":"Matayo","chapter":"14","verse":"22","text":"Yesu niyo awagamba wanampina wakwe wakwele mwe ngalawa wamlongwele waite ntendele ya kaidi yediziwa, kuno akalaga idifyo."},{"book":"Matayo","chapter":"14","verse":"23","text":"Eze abinde kulaga idifyo, akwela kolugulu ichedu, akamlombeze Chohile. Umo chisingi chibwile, Yesu neeyuko ichedu,"},{"book":"Matayo","chapter":"14","verse":"24","text":"mwe chipindi chino ingalawa neibula hale mwe isi nkavu, yajubwaniswa na mazi kwaviya nakuna nkungunto nkulu."},{"book":"Matayo","chapter":"14","verse":"25","text":"Mgati mwe saa chenda na saa mlongo na midi chilochilo Yesu awabasa wanampina akajenda mlanga mwa mazi."},{"book":"Matayo","chapter":"14","verse":"26","text":"Wanampina weze wamwone akajenda mlanga mwa mazi, wengilwa ni nkama, wakagamba, “Ni chizuli!” Niyo waguta kwa nkama."},{"book":"Matayo","chapter":"14","verse":"27","text":"Mna aho Yesu awagamba, “Kwenkeni moyo, ni miye. Msekogoha!”"},{"book":"Matayo","chapter":"14","verse":"28","text":"Petulo ahitula. “Zumbe, uneva chidedi ni weye, nigamba nize kwako hajenda mlanga mwa mazi.”"},{"book":"Matayo","chapter":"14","verse":"29","text":"Yesu amhitula, “So!” Petulo niyo asela mwe ngalawa, akonga kujenda mlanga mwa mazi ambasa Yesu."},{"book":"Matayo","chapter":"14","verse":"30","text":"Mna eze awone idya inkung'unto, ogoha, akonga kudidimila. Aguta akagamba, “Zumbe, nikombola!”"},{"book":"Matayo","chapter":"14","verse":"31","text":"Aho Yesu achumiza umkono wakwe, amtoza akamgamba, “Weye mta uzumizi mjeche! Nimbwani una nkama?”"},{"book":"Matayo","chapter":"14","verse":"32","text":"Weze wakwele mwe ngalawa, nkungunto niyo yatondowala."},{"book":"Matayo","chapter":"14","verse":"33","text":"Wadya wendile mwe ngalawa wamfikila madi Yesu, wakagamba, “Chindedi weye wi mwana Chohile.”"},{"book":"Matayo","chapter":"14","verse":"34","text":"Weze wabule ntendele ya kaidi yediziwa, wabula mwe isi ya Genesaleti."},{"book":"Matayo","chapter":"14","verse":"35","text":"Wantu wahadya weze wambunkule kugamba ni Yesu niyo wasigila ulosi kwa wantu we izisi zose zimnkanda. Wantu wamwigaila wanyonje wawo wose,"},{"book":"Matayo","chapter":"14","verse":"36","text":"wamwila wadonte hata idilepe dye suche yakwe du, woseni wadontile wahonywa."}]}