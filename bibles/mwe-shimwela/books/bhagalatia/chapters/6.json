{"data":[{"book":"Bhagalatia","chapter":"6","verse":"1","text":"Ashaalongo ajangu, nnjenunji alebhaga, mmanganya nkulongoywanga naka Mbumu munnjangutilanje analebhe kabhili, ikabheje ntendanje nneyo kwa kwiitimalika akuno nnikwiiteiganga, nngakabha na mmanganyanji nnalingwanga."},{"book":"Bhagalatia","chapter":"6","verse":"2","text":"Nnjangutananje nshilaje shenunji, pabha kwa tenda nneyo shinkamulanje shalia ja a Kilishitu."},{"book":"Bhagalatia","chapter":"6","verse":"3","text":"Pabha mundu aibhonaga kuti jwa mmbone, mbena nngabha jwa mmbone, anakwiitemba muntima gwakwe nnyene."},{"book":"Bhagalatia","chapter":"6","verse":"4","text":"Ikabheje mundu ailole ndamo yakwe nnyene. Kwa nneyo. Abhaga jwa mmbone, bhai, penepo aiiniye muntima gwakwe nnyene, na nngabha kwa kwiilinganya na ashaajakwenji."},{"book":"Bhagalatia","chapter":"6","verse":"5","text":"Pabha kila mundu shakaitagulile nnyene kwa a Nnungu."},{"book":"Bhagalatia","chapter":"6","verse":"6","text":"Bhai ajiganywa malobhe ga a Nnungu, anapinjikwa kwaagabhila mboka yashaipate, bhaajiganya bhakwe."},{"book":"Bhagalatia","chapter":"6","verse":"7","text":"Nnatembwanje, a Nnungu bhakatendelwa mbenji, pabha shoshowe sha panda mundu, shaneng'ene shosho."},{"book":"Bhagalatia","chapter":"6","verse":"8","text":"Pabha jojowe apanda indu ilokolilwa na shiilu, shaneng'ene kuangabhanika, ikabhe jwene shapande ili Mmbumu jwa a Nnungu, shaneng'ene gumi gwa pitipiti."},{"book":"Bhagalatia","chapter":"6","verse":"9","text":"Bhai, tunatotoshele kutenda indu ya mmbone, pabha tukawe ntima shituneng'ene mobha gakwe gaishilaga."},{"book":"Bhagalatia","chapter":"6","verse":"10","text":"Kwa nneyo, mobha gowe putukola shindu twaajangutilanje bhandu bhowe, na kaje ashaalogo ajetunji bha ngulupai imo na uwe."},{"book":"Bhagalatia","chapter":"6","verse":"11","text":"Nnolanje shinjite jandika kwa kuya majandiko kwa makono gangu namwene."},{"book":"Bhagalatia","chapter":"6","verse":"12","text":"Bhowe bhapinganga bhabhonekanje bhammbone, kwa indu ya nshiilu ni bhakunshishilishiyanga nnjalukanje. Bhanatendanga nneyo nkupinga bhanashimwanje kwa ligongo lya nshalabha gwa a Kilishitu."},{"book":"Bhagalatia","chapter":"6","verse":"13","text":"Pabha nkali ashaayenenji bhajalukenjebho, bhakakagulilanga Shalia ja a Musha, ikabhe bhanapinganga mmanganyanji nnjalukanje, nkupinga bhaishumiyanje ga jaluka kwenunji."},{"book":"Bhagalatia","chapter":"6","verse":"14","text":"Ikabheje nne, ngakwiiniya kwa shoshowe, ikabhe ga nshalabha gwa Bhakulungwa bhetu a Yeshu Kilishitu, pabha kwa ligongo lya gwene nshalabhago, shilambolyo shishiwa kwa ligongo lyangu, na nne njiwa kwa ligongo lya shilambolyo."},{"book":"Bhagalatia","chapter":"6","verse":"15","text":"Pabha kujaluka eu ungajaluka nngabha shindu shammbone, shili shammbone, ni mundu kubha jwa ambi."},{"book":"Bhagalatia","chapter":"6","verse":"16","text":"Nguna kwaapinjilanga ulele bhowe bhaakagulilanga genego, ulele na shiya sha a Nnungu bhapatanje Bhaishilaeli bha a Nnungu."},{"book":"Bhagalatia","chapter":"6","verse":"17","text":"Bhai, tandubhila nnaino mundu jojowe anang'abhuye, pabha nshiilu shangu njijandika lulembo lwa a Yeshu."},{"book":"Bhagalatia","chapter":"6","verse":"18","text":"Ashalongo ajangunji, nema ja Bhakulungwa bhetu a Yeshu Kilishitu jitame mmitima jenunji. Amina."}]}