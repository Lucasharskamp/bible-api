{"data":[{"book":"UGenesisi","chapter":"37","verse":"1","text":"UJakhobe wahlala elizweni lapho uyise laye ahlala kulo, ilizwe laseKhenani."},{"book":"UGenesisi","chapter":"37","verse":"2","text":"Lo ngumlando wosendo lukaJakhobe."},{"book":"UGenesisi","chapter":"37","verse":"3","text":"U-Israyeli wasuka wamthanda uJosefa ukwedlula wonke amanye amadodana akhe, ngoba wamzala eseluphele; yikho wamenzela ijazi eliceciswe kakhulu."},{"book":"UGenesisi","chapter":"37","verse":"4","text":"Kwathi abafowabo bebona ukuthi uyise wayemthanda ukwedlula bonke abanye bamzonda kabazange bamkhulumise ngothando."},{"book":"UGenesisi","chapter":"37","verse":"5","text":"UJosefa waphupha, wathi esebatshelile ngephupho lakhe bamzonda ngokwedlulisileyo."},{"book":"UGenesisi","chapter":"37","verse":"6","text":"Wathi kubo, “Zwanini iphupho engibe lalo:"},{"book":"UGenesisi","chapter":"37","verse":"7","text":"besibopha izithungo zamabele sisemasimini lapho okuthe masinyane esami isithungo saphakama sema saqonda, kwathi ezenu izithungo zasigombolozela esami, zasikhothamela phansi.”"},{"book":"UGenesisi","chapter":"37","verse":"8","text":"Abanewabo bathi kuye. “Ufisa ukubusa phezu kwethu na? Ungasibusa ngempela na?” Basebemzonda ngamandla ngenxa yephupho lakhe lalokho ayekutshilo."},{"book":"UGenesisi","chapter":"37","verse":"9","text":"Waphinda waba lelinye iphupho, walitshela abanewabo. Wathi, “Lalelani, ngibe lalo elinye iphupho, kuleli, ilanga lenyanga kanye lezinkanyezi ezilitshumi lanye bezingikhothamela phansi.”"},{"book":"UGenesisi","chapter":"37","verse":"10","text":"Wathi eselitshele uyise njalo labanewabo uyise wamkhalimela wathi, “Liphupho bani leli oliphuphileyo? Utsho ukuthi unyoko lami labanewenu sizaguqa phansi emhlabathini sibili siguqela wena?”"},{"book":"UGenesisi","chapter":"37","verse":"11","text":"Abanewabo babalomona ngaye, kodwa uyise wayigcina engqondweni yakhe indaba le."},{"book":"UGenesisi","chapter":"37","verse":"12","text":"Abanewabo basuka bahamba lemihlambi kayise emadlelweni eduze kweShekhemu."},{"book":"UGenesisi","chapter":"37","verse":"13","text":"U-Israyeli wathi kuJosefa, “Njengoba usazi abanewenu basemadlelweni lemihlambi eduze kweShekhemu. Lalela-ke, ngifuna ukukuthuma kubo.”"},{"book":"UGenesisi","chapter":"37","verse":"14","text":"Ngakho wasesithi kuye, “Hamba uyebona ingabe abafowenu bayaphila yini kanye lemihlambi, ukuze ubuye uzongazisa.” Lakanye wamvalelisa esuka esigodini saseHebhroni."},{"book":"UGenesisi","chapter":"37","verse":"15","text":"wafunyanwa yindoda ezula egangeni yambuza yathi, “Udingani?”"},{"book":"UGenesisi","chapter":"37","verse":"16","text":"Waphendula wathi, “Ngidinga abafowethu. Kambe ungangitshela ukuthi belusela ngaphi imihlambi yabo na?”"},{"book":"UGenesisi","chapter":"37","verse":"17","text":"Indoda yaphendula yathi, “Sebesukile lapha. Ngabezwa besithi, ‘Kasiyeni eDothani.’ ”"},{"book":"UGenesisi","chapter":"37","verse":"18","text":"Kodwa bambona esesekude, wathi engakafiki kubo, bakhanda icebo lokumbulala."},{"book":"UGenesisi","chapter":"37","verse":"19","text":"Batshelana bathi, “Nanguyana umphuphi lowana esiza."},{"book":"UGenesisi","chapter":"37","verse":"20","text":"Zwanini, kasimbulaleni simphosele kwelinye lamagodi la besesisithi udliwe yisilo esesabekayo. Besesibona-ke ukuthi azaphelela ngaphi amaphupho akhe.”"},{"book":"UGenesisi","chapter":"37","verse":"21","text":"Kwathi uRubheni esekuzwile lokhu, wazama ukuthi amlamulele ezandleni zabo. Wathi, “Kasingacimi impilo yakhe."},{"book":"UGenesisi","chapter":"37","verse":"22","text":"Lingachithi gazi. Mphoseleni emgodini lo lapha enkangala, kodwa lingambeki isandla.” URubheni watsho lokhu ukuze amlamulele kubo abesembuyisela kuyise."},{"book":"UGenesisi","chapter":"37","verse":"23","text":"Ngakho kwathi uJosefa efika kubafowabo, bamhlubula ijazi lakhe, elalibalazwe kakuhle ayeligqokile,"},{"book":"UGenesisi","chapter":"37","verse":"24","text":"bamthatha bayamphosela emgodini. Umgodi lo wawungela lutho, kungelamanzi phakathi kwawo."},{"book":"UGenesisi","chapter":"37","verse":"25","text":"Bathi sebehlezi phansi ukuthi badle, bathi baphosa amehlo babona udwendwe lwama-Ishumayeli luvelela eGiliyadi. Amakamela abo ayethwaliswe iziyoliso, ibhami lemure, konke lokhu bekusa eGibhithe."},{"book":"UGenesisi","chapter":"37","verse":"26","text":"UJuda wathi kubafowabo, “Sizazuzani nxa sibulala umfowethu sigqibele igazi lakhe na?"},{"book":"UGenesisi","chapter":"37","verse":"27","text":"Zwanini, kasimthengiseni kuma-Ishumayeli thina singambeki sandla; kambe yena evele engumfowethu, eyinyama yethu legazi lethu.” Abafowabo bavuma."},{"book":"UGenesisi","chapter":"37","verse":"28","text":"Ngakho kwathi abathengisi bamaMidiyani besedlula abafowabo bamkhupha uJosefa emgodini bamthengisa ngamashekeli esiliva angamatshumi amabili kuma-Ishumayeli, amthatha aya laye eGibhithe."},{"book":"UGenesisi","chapter":"37","verse":"29","text":"URubheni wathi esebuyela emgodini wafumana uJosefa engasekho, wasedabula izigqoko zakhe ngokudabuka."},{"book":"UGenesisi","chapter":"37","verse":"30","text":"Wabuyela kubafowabo wathi, “Umfana kasekho! Sengizakwenzanjani manje?”"},{"book":"UGenesisi","chapter":"37","verse":"31","text":"Basebethatha ijazi likaJosefa, babulala imbuzi basebegxamuza ijazi lelo egazini."},{"book":"UGenesisi","chapter":"37","verse":"32","text":"Balithatha ijazi lokuceciswa babuyela lalo kuyise bathi, “Silidobhile. Ake ulikhangele kuhle kumbe lijazi lendodana yakho.”"},{"book":"UGenesisi","chapter":"37","verse":"33","text":"Lakanye walibona liyilo wathi, “Lijazi lendodana yami. Udliwe yisilo esesabekayo. Ngempela uJosefa usedlithizwe waba yizicucu.”"},{"book":"UGenesisi","chapter":"37","verse":"34","text":"UJakhobe wasedabula izigqoko zakhe, wagqoka ezamasaka walilela indodana yakhe okwensuku ezinengi."},{"book":"UGenesisi","chapter":"37","verse":"35","text":"Wonke amadodana akhe lamadodakazi beza ukuzamduduza, kodwa kavumanga ukududuzeka. Wathi, “Hatshi, ngizakuya ethuneni ngilila nginje, ngiye endodaneni yami.” Uyise wamkhalela kanjalo."},{"book":"UGenesisi","chapter":"37","verse":"36","text":"Kusenjalo, amaMidiyani amthengisa uJosefa eGibhithe kuPhothifa, omunye wezikhulu zikaFaro, owayengumlawuli wabalindi."}]}