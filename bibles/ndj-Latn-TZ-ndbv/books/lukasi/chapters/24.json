{"data":[{"book":"Lukasi","chapter":"24","verse":"1","text":"Payifikili lijuva lya kupumulila, pamalavila puti puti, vala vadadala vayendili kula kusembi vatolili mafuta va kunungilila vala yivatandili."},{"book":"Lukasi","chapter":"24","verse":"2","text":"Pavafikili vawona lila ligonguveli libilibishiwa kumbali ya sembi."},{"book":"Lukasi","chapter":"24","verse":"3","text":"Pavayingilili mugati, vauwona ha mvili wa Bambu Yesu,"},{"book":"Lukasi","chapter":"24","verse":"4","text":"Pavaveghi vakali vakwikanganika kucha ghani yabilibishili lila ligangachuma, tepu vandu vavili vawolukili pabehi na veni, vafwala yingwa sing'alili mbuletee!"},{"book":"Lukasi","chapter":"24","verse":"5","text":"Topi chipwembwi chavakolili na kugondama mbaka pasi, vala vandu vavawombela, “Kwanongwa liki mukumsaka mundu munofu pagati ya vandu vafwili?"},{"book":"Lukasi","chapter":"24","verse":"6","text":"Kava baha ng'odu, kashukuka. Muvi na ngumbungumbu fyavawombilili paghaveyi kula Galilaya:"},{"book":"Lukasi","chapter":"24","verse":"7","text":"‘Mwana wa Mundu lasima akamuliwi mumawoku va vandu vaveli na sambi na kuvangiliwa mulupingika na lijuva lya tatu dashukuki.’ ”"},{"book":"Lukasi","chapter":"24","verse":"8","text":"Topi vadadala vala vakumbukili filongu fyaki."},{"book":"Lukasi","chapter":"24","verse":"9","text":"Vawuka kula kusembi, vawuya vavawombela vala vandundami vaki lilongu na yumu pamu na vandu vamonga findu fyosi vafiwonili."},{"book":"Lukasi","chapter":"24","verse":"10","text":"Vadadala yivavawombilili vandundami, vaveli Maliya Magadalena na Yoana na Maliya mawaki Yakobi na vala vadadala vamonga vavelili pamu,"},{"book":"Lukasi","chapter":"24","verse":"11","text":"Vandundami vayiholili fila filongu fyavawombilili vadadala vala fya upufi hela, vavajumilili ha."},{"book":"Lukasi","chapter":"24","verse":"12","text":"Lakini Petili kafuma, kayenda mbilu mbaka kula kusembi. Kagondama kushungulila mugati, kaliwona ligubiku hela. Kawuya kaya kunu payikang'anika milandu yila yayiwonili."},{"book":"Lukasi","chapter":"24","verse":"13","text":"Lijuva lilila lila, vandundami vavili va Yesu vakayendeyi kaya yimu yivayikema Emawu, yiva utali wa mwanja wa masaa mavili kufuma Yelusalemu."},{"book":"Lukasi","chapter":"24","verse":"14","text":"Vavelili vakuywanga fila fyosi yififumbukili."},{"book":"Lukasi","chapter":"24","verse":"15","text":"Pavaveghi vakuywanga na kuyidasha, Yesu mweni kavafumbukila kayendayenda pamu na veni."},{"book":"Lukasi","chapter":"24","verse":"16","text":"Vamuwona kwa mesu vawu lakini vamumanyili ha."},{"book":"Lukasi","chapter":"24","verse":"17","text":"Yesu kavadasha, “Chimuywanga liki kunu pamuyendayenda?”"},{"book":"Lukasi","chapter":"24","verse":"18","text":"Muyawu yumu yivamkema Kiliopa, kamdasha, “Wuli yuwi Yelusalemu apa muhenja, kufimanya ng'odu fifumbukili apa majuva ava va pabehi?”"},{"book":"Lukasi","chapter":"24","verse":"19","text":"Mweni kavadasha, “Milandu liki?”"},{"book":"Lukasi","chapter":"24","verse":"20","text":"Vatambika vakomi na vatavala vetu vamutawula ahighiwi njifwa, pambeli avangiliwi mulupingika."},{"book":"Lukasi","chapter":"24","verse":"21","text":"Yufwi tukashuvilileyi daghavi mkombola wa mlima wa Isilaeli. Lakini nalelu lijuva lya tatu kukandila figoleki findu fyosi afi."},{"book":"Lukasi","chapter":"24","verse":"22","text":"Vadadala vamonga va kayetu pamalavila puti puti vayendili kusembi, vatulilimusha pavatuwombilili,"},{"book":"Lukasi","chapter":"24","verse":"23","text":"vawuwona ha mvili waki, vawuya vadeta avafumbukilili makungu kavawombela kava munofu."},{"book":"Lukasi","chapter":"24","verse":"24","text":"Vayetu vamonga vayendili kusembi vawonili wuwula kucha vala vadadala wuvadetili, vamuwona ha Yesu.”"},{"book":"Lukasi","chapter":"24","verse":"25","text":"Yesu kavawombela, “Mbona muva vapufi nahawu na yimuvelili na ndima sidindalili singajila kujumila fyosi fivadetili vambuyi va Chapanga!"},{"book":"Lukasi","chapter":"24","verse":"26","text":"Wuli, yamwilatili ng'odu Kilistu mkombola yashawuliwili na Chapanga kugoboliwa ngimu nawula na kuyingila muukomi waki?”"},{"book":"Lukasi","chapter":"24","verse":"27","text":"Kakanda Kuhimulila milandu yosi yimwilatili mweni mumayandiku vang'alili kukandila Musa mbaka vambuyi va Chapanga vosi."},{"book":"Lukasi","chapter":"24","verse":"28","text":"Vachiselilela chila chijiji chivaveyi vakuyenda na mweni agolili kucha akudayila kuyenda kuulongolu."},{"book":"Lukasi","chapter":"24","verse":"29","text":"Lakini veni vamdedivekili vawomba, “Wikali pamu na yufwi, nongwa lijuva liseneka na lumihi lwa pabehi.” Topi kayingila kaya yila, kayikala pamu na veni."},{"book":"Lukasi","chapter":"24","verse":"30","text":"Pavayikalili pamu mundilya, atolili libumunda kalinemela, kalimetula, kavapa."},{"book":"Lukasi","chapter":"24","verse":"31","text":"Tepu mesu vawu vafuwuka, vamumanya, lakini pambeli kavayaghamila."},{"book":"Lukasi","chapter":"24","verse":"32","text":"Vayiwombela, wuli! ndima shetu siyaka ng'odu mugati yetu paghaveyi akuwombana na yufwi mudeha na kutugubutulila Mayandiku?"},{"book":"Lukasi","chapter":"24","verse":"33","text":"Vawuka saa yiyila yila vawuya Yelusalemu, vavawona vala vandundami lilongu na yumu vatanganika pamu na vala vamonga vavelili nawu,"},{"book":"Lukasi","chapter":"24","verse":"34","text":"Vadeta, “Bambu nakaka kashukuka, kamfumbukila Simoni!”"},{"book":"Lukasi","chapter":"24","verse":"35","text":"Vala vandundami vavili vavawombela milandu yosi ya findu fila fya munjila na ngimu wamanyikili kwa veni pala pametuleyi libumunda."},{"book":"Lukasi","chapter":"24","verse":"36","text":"Pavaveghi vakudeta milandu ayi. Tepu, Yesu kawoloka gati na gati yawu, kavawombela “Kusika kuvi na yumwi.”"},{"book":"Lukasi","chapter":"24","verse":"37","text":"Valilimuka na vatila vakacheyi vachiwona chishuka."},{"book":"Lukasi","chapter":"24","verse":"38","text":"Lakini mweni kavawombela, nongwa liki mukuyipwelesha?"},{"book":"Lukasi","chapter":"24","verse":"39","text":"Muloli mawoku na mawulu vangu, nimweni nenga. Munembeshi muloli kwanongwa chishuka chivahela mvili na mipava yimelinayu kucha yimuyiwona kwa nenga."},{"book":"Lukasi","chapter":"24","verse":"40","text":"Padetili kala fila, pambeli kavalangusha mawoku na mawulu vaki."},{"book":"Lukasi","chapter":"24","verse":"41","text":"Topi pavaveghi vakalihela kujumila, vaveli na luseku nendu kunu pavajinga, avawombilili. Apa muna filivi chochosi chila cha kulya?"},{"book":"Lukasi","chapter":"24","verse":"42","text":"Vamupa chipandi cha somba chikalangiwili."},{"book":"Lukasi","chapter":"24","verse":"43","text":"Kachitola, kalya, pavamlola."},{"book":"Lukasi","chapter":"24","verse":"44","text":"Pambeli kavawombela, “Afi ndi filongu fyangu findivawombilaya pandiveyi pamu na yumwi, kucha, lasima figoleki fyosi fivayandikili Mumalawu va Chapanga vamupili Musa, vambuyi na sabuli.”"},{"book":"Lukasi","chapter":"24","verse":"45","text":"Yesu pavavafuwulili luhala lwawu vamanya mayandiku."},{"book":"Lukasi","chapter":"24","verse":"46","text":"Kilistu, ngimu wuvadetili kucha dateshiwi na lijuva lya tatu dashukuki."},{"book":"Lukasi","chapter":"24","verse":"47","text":"Na vandu va milima yosi davalanduliwi kwa litawa lyaki chilongu cha kupomela na ng'ushilu ya sambi, kukandila Yelusalemu."},{"book":"Lukasi","chapter":"24","verse":"48","text":"Yumwi ndi vatovilela va filongu afi."},{"book":"Lukasi","chapter":"24","verse":"49","text":"Mpikani dandivayegheli yula Tati ajangili kumlayisha, lakini muyikali mumbwanemu, mbaka mupati liwovi kufuma kumbindi kwa Chapanga."},{"book":"Lukasi","chapter":"24","verse":"50","text":"Kavalongosha panji ya mbwani kuyenda Betaniya, kayinula mawoku vaki kuvanemela."},{"book":"Lukasi","chapter":"24","verse":"51","text":"Pavanemilili kala, kavaleka, Yesu katoliwa kumbindi kwa Chapanga."},{"book":"Lukasi","chapter":"24","verse":"52","text":"Vamujuma, pambeli vawuyili Yelusalemu kunu vava sekuseku nendu."},{"book":"Lukasi","chapter":"24","verse":"53","text":"Vayikala chipindi chosi mungengileka ya nyumba ya Chapanga kunu pavamjuma Chapanga."}]}