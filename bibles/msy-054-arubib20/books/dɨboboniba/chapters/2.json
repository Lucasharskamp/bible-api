{"data":[{"book":"Dɨboboniba","chapter":"2","verse":"1","text":"Ikiavɨra Itir God Moses ko Aron akar kaba aning ganɨngi:"},{"book":"Dɨboboniba","chapter":"2","verse":"2","text":"“Israelia uan purirpenibar ikiamin danganiba aghuva, gumaziba vaghvagh uan anababar ziaba itir fleghɨn boroghɨn uan adarazi ko dapiam, eghtɨ God bativamin Purirpenim, danganir kamɨn tongɨra ikiam. Men purirpeniba tong Godɨn Purirpenimɨn saghon ikɨ, eghtɨ dar tiar akaba an amadaghan mɨtuagh ikɨ."},{"book":"Dɨboboniba","chapter":"2","verse":"3-9","text":"“Aruem anadi naghɨn amadaghan, anabar 3pla, Judan anabamɨn ababanim itir fleghɨn boroghɨn, uan ikɨziba ko uan gumazir dapaniba ko ikɨ. Aminadapɨn otarim Nason, a Judan anabamɨn gumazir dapanim, ezɨ Judan anabam 74,600plan gumaziba iti, me mɨdorozim damuan tughatɨ. Ezɨ Judan anabamɨn adarazir mɨriamɨn, Isakarɨn anabamɨn adarazi ikɨ. Ezɨ Suarɨn otarim Netanel, a Isakarɨn anabamɨn gumazir dapanim, ezɨ Isakarɨn anabam 54,400plan gumaziba iti, me mɨdorozim damuan tughatɨ. Ezɨ Isakarɨn anabamɨn adarazir mɨriamɨn, Sebulunɨn anabamɨn adarazi ikɨ. Ezɨ Helonɨn otarim Eliap, a Sebulunɨn anabamɨn gumazir dapanim. Ezɨ Sebulunɨn anabam 57,400plan gumaziba iti, me mɨdorozim damuan tughatɨ. Anabar 3plan kaba bar moghɨra, men dɨbobonim 186,400plan gumaziba iti. Dughiar Israelia tuavimɨn mangamim, 3plan anabar kabar adarazi faragh mangam."},{"book":"Dɨboboniba","chapter":"2","verse":"10-16","text":"“Eghtɨ sautɨn amadaghan, anabar 3pla, Rubenɨn anabamɨn ababanim itir fleghɨn boroghɨn iti, me uan ikɨziba ko uan gumazir dapaniba ko ikɨ. Sedeurɨn otarim Elisur, a Rubenɨn anabamɨn gumazir dapanim, ezɨ Rubenɨn anabam, 46,500plan gumaziba iti, me mɨdorozim damuan tughatɨ. Ezɨ Rubenɨn anabamɨn adarazir mɨriamɨn, Simeonɨn anabamɨn adarazi ikɨ. Ezɨ Surisadain otarim Selumiel, a Simeonɨn anabamɨn gumazir dapanim, ezɨ Simeonɨn anabam, 59,300plan gumaziba iti, me mɨdorozim damuan tughatɨ. Ezɨ Simeonɨn anabamɨn adarazir mɨriamɨn, Gatɨn anabamɨn adarazi ikɨ. Ezɨ Ruelɨn otarim Eliasap, a Gatɨn anabamɨn gumazir dapanim, ezɨ Gatɨn anabam 45,650plan gumaziba iti, me mɨdorozim damuan tughatɨ. Anabar 3plan kaba bar moghɨra, men dɨbobonim 151,450plan gumaziba. Dughiar Israelia tuavimɨn mangamim, 3plan anabar kabar adarasi, faragha zuir anabar 3plan adarazir gɨn mangam."},{"book":"Dɨboboniba","chapter":"2","verse":"17","text":"“Me tuavimɨn mangamin dughiamɨn, Judan anabamɨn adarazi faragh mangam, eghtɨ anabar igharaziba, me danganir me ikezibar mɨrara, vaghvagh uan ababaniba itir fleghbar suigh men gɨrara mangam. Me dapiamin danganiba, me uarir gɨn zui moghɨra dar ingar. Eghtɨ Livain anabamɨn adarazi na bativamin Purirpenim ater bar men tongɨra ikɨ mangam. Eghtɨ 6plan anababar adarazi Livaibar faragh mangam, eghtɨ 6plan anababar adarazi Livaibar gɨn mangam."},{"book":"Dɨboboniba","chapter":"2","verse":"18-24","text":"“Eghtɨ aruem uaghiri naghɨn, anabar 3pla, Efraimɨn anabamɨn ababanim itir fleghɨn boroghɨn, me uan ikɨziba ko uan gumazir dapaniba ko ikɨ. Amihutɨn otarim Elisama, a Efraimɨn anabamɨn gumazir dapanim, ezɨ Efraimɨn anabam, 40,500plan gumaziba iti, me mɨdorozim damuan tughatɨ. Ezɨ Efraimɨn anabamɨn adarazir mɨriamɨn, Manasen anabamɨn adarazi ikɨ. Ezɨ Pedasurɨn otarim Gamaliel, a Manasen anabamɨn gumazir dapanim, ezɨ Manasen anabam 32,200plan gumaziba iti, me mɨdorozim damuan tughatɨ. Ezɨ Manasen anabamɨn adarazir mɨriamɨn, Benjaminɨn anabamɨn adarazi ikɨ. Ezɨ Gideonin otarim Abidan, a Benjaminɨn anabamɨn gumazir dapanim, ezɨ Benjaminɨn anabam, 35,400plan gumaziba iti, me mɨdorozim damuan tughatɨ. Anabar 3plan kaba bar moghɨra, men dɨbobonim, 108,100plan gumaziba. Dughiar Israelia tuavimɨn mangamimɨn, 3plan anabar kabar adarasi, me Livaibar gɨn mangam."},{"book":"Dɨboboniba","chapter":"2","verse":"25-31","text":"“Eghtɨ notɨn amadaghan, anabar 3pla, Danɨn anabamɨn ababanim itir fleghɨn boroghɨn iti, me uan ikɨziba ko uan gumazir dapaniba ko ikɨ. Amisadain otarim Ahieser, a Danɨn anabamɨn gumazir dapanim, ezɨ Danɨn anabam, 62,700plan gumaziba iti, me mɨdorozim damuan tughatɨ. Ezɨ Danɨn anabamɨn adarazir mɨriamɨn, Aserɨn anabamɨn adarazi ikɨ. Ezɨ Okranɨn otarim Pagiel, an Aserɨn anabamɨn gumazir dapanim, ezɨ Aserɨn anabam 41,500plan gumaziba iti, me mɨdorozim damuan tughatɨ. Ezɨ Aserɨn anabamɨn adarazir mɨriamɨn, Naptalin anabamɨn adarazi ikɨ. Ezɨ Enanɨn otarim Ahira, a Naptalin anabamɨn gumazir dapanimɨn iti, ezɨ Naptalin anabam, 53,400plan gumaziba iti, me mɨdorozim damuan tughatɨ. Anabar 3plan kaba bar moghɨra, men dɨbobonim, 157,600plan gumaziba. Dughiar Israelia tuavimɨn mangamim, 3plan anabar kabar adarasi, me bar abuan mangam. Anabar kaba vaghvagh uan fleghbar suigh bar gɨn mangam.”"},{"book":"Dɨboboniba","chapter":"2","verse":"32","text":"Me Israelian anababa ko men ikɨziba ko men purirpeniba itir danganibar gɨn ghua men ziaba osira me medima, men dɨbobonim bar moghɨra 603,550plan gumaziba."},{"book":"Dɨboboniba","chapter":"2","verse":"33","text":"Moses, Ikiavɨra Itir Godɨn Akar Gavgavim baregha, Livain anabamɨn adarasi, a Israelɨn anabar igharaziba ko me mengezir puvatɨ."},{"book":"Dɨboboniba","chapter":"2","verse":"34","text":"Kamaghɨn, Ikiavɨra Itir God Moses mɨkemezɨ moghɨn, Israelia biziba bar dagh ami. Anababa vaghvagha uan fleghbar boroghɨn uan purirpenibar danganiba azui. Egha dughiar Israelia tuavimɨn mangamim, me bar vaghvagha uan anababa ko uan ikɨziba ko zui."}]}