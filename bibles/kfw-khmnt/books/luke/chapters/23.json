{"data":[{"book":"Luke","chapter":"23","verse":"1","text":"Mipui ngai'n inhong intheiya Jisu kha Pilate maikuungnga inleiruoi,"},{"book":"Luke","chapter":"23","verse":"2","text":"Halli inmani'n ama kha noonkuung inpeiya iheiti, “Keini'n kinjet, ama'n Caesar diang rampar pechamak tia eini mi ngaihi kathamak tiang akeiruoijei halli atheinuo ah Reng Christa ka eii inti.”"},{"book":"Luke","chapter":"23","verse":"3","text":"Halli Pilate in aheirakel, “Nang Jihudi ngai reng na-ebe?”"},{"book":"Luke","chapter":"23","verse":"4","text":"Pilate in Thiampu kalian ngaili mipui diang ati, “Kei'n amadiang athamakna iteii mumong.”"},{"book":"Luke","chapter":"23","verse":"5","text":"Takkha inmani'n kheella inhongkhek ah inleiti, “Ama minchunna khan Judea ramsuungnga kaom mi rakip aminhaangjei. halli ama'n Galilee makheiya aphut ah atuunchu hiwahin aheitungjei.”"},{"book":"Luke","chapter":"23","verse":"6","text":"Halli Pilate in hiwajarra ajetpha khan, ama'n aleirakel, “Hiwa mipa hi Galilee mibe?”"},{"book":"Luke","chapter":"23","verse":"7","text":"Halli ama'n Herod roonna ramsuung makheiya eii tia aleijet, halli Herod kha-um khawapha takkhan Jerusalemma aleiompiya Pilate in Jisu kha Herod kooltiang aleiminsi."},{"book":"Luke","chapter":"23","verse":"8","text":"Herod in apha kasoottak ah intongpuisik tia ileingaidon Jisu kha amupha khan aleirokthei, ajarchu ama'n Jisu jarra aleijet, halli amadiang makheiya inlak chuon lekkhat ithokha aleimuzoot."},{"book":"Luke","chapter":"23","verse":"9","text":"Khale inruoiya Herod in Jisu diang chong katamtak aleirakel, takkha ama'n leimasangmak."},{"book":"Luke","chapter":"23","verse":"10","text":"Thiampu kalian ngaili Dan karu ngai'n Jisu diang kanathei noonkuung inleipeii."},{"book":"Luke","chapter":"23","verse":"11","text":"Khawa khan Herod khat-um ama raalmi ngai'n Jisu kha kase ah inrilse ah innuipui halli katha puondiar inminluk ah Pilate kooltiang inleiminkirnook."},{"book":"Luke","chapter":"23","verse":"12","text":"Inhaltheiya kaleiom Herod li Pilate kha khawa nikhuoni makheiya inhong inngeijei."},{"book":"Luke","chapter":"23","verse":"13","text":"Pilate in thiampu kalian ngai, waikaroon ngai khat-um mipui kha aleikoi,"},{"book":"Luke","chapter":"23","verse":"14","text":"Inmani diang aleiti, “Nangni'n Jisu hi mipui ngai kha lamleiitiang kakeiruoi mi eii tia kei kadiang ningheiruoi jei, enru nangni maikuungnga chong angjet karakella ensuina kaneijei, halli nangni'n ama chungnga noonkuung ningpena ngaikha amadiang iteii mumong."},{"book":"Luke","chapter":"23","verse":"15","text":"Herod innum noonkuung pesik mumak khawa jarra ama'n hiwa mipahi einidiang iheiminwa nook eii, enru ama'n thina penasik-ah rahoi kasuok chuon iteii thomak."},{"book":"Luke","chapter":"23","verse":"16","text":"Khawa jarra kei'n ama hi rachaak kata kamasuo sikjei.”"},{"book":"Luke","chapter":"23","verse":"17","text":"Rakaanna kahoi inthopha khan Pilate in inmani sikbeiya mikhumna makheiya mi inkhat aleimasuo kachak."},{"book":"Luke","chapter":"23","verse":"18","text":"Mipui rakip in inhongkheek, “Ama kha thatro! keini sik-ah Barabbas kha namasuopitaro!”"},{"book":"Luke","chapter":"23","verse":"19","text":"Barabbas hi khuopuiya lamkathoi khat-um mikathat ejarra mikhumna ah inleida kha eii."},{"book":"Luke","chapter":"23","verse":"20","text":"Jisu kha amasuozoot jarra Pilate in woikhat inlet-ah mipui diang hongtinook."},{"book":"Luke","chapter":"23","verse":"21","text":"Takkha inmani'n inhongkheek ah inleitinook, “Ama kha Cross ah thatro! Cross ah thatro!”"},{"book":"Luke","chapter":"23","verse":"22","text":"Woithum huuina mipui diang Pilate in ahongrilnook, “Ama'n angkachang kathamak atho ame? Kei'n amahi thina katung penasik noonkuung mumong, kei'n rachaak kata kamasuosik ejei.”"},{"book":"Luke","chapter":"23","verse":"23","text":"Takkha ama kha cross ah that nasik ah, kheella inhongkheek ah inmani kheekrasa kha aleirangai pijei."},{"book":"Luke","chapter":"23","verse":"24","text":"Khale inruoiya Pilate in inmani i-manuom kha aleizoot pijei."},{"book":"Luke","chapter":"23","verse":"25","text":"Ama'n kathamak katho khat-um mikathatpa kha mikhumna makheiya masuopiya, inmani imanuom dungjuiya thonasik-ah Pilate in Jisu kha inmani diang aleipejei."},{"book":"Luke","chapter":"23","verse":"26","text":"Raalmi ngai'n Jisu kha inleiruoijei, Simon inti Cyrene ram makheiya kaheiwa kha insuira cross kha inleiminput ah Jisu nuk inleiminjui."},{"book":"Luke","chapter":"23","verse":"27","text":"Mipui katamtak in ama nuk inleijui, khat-um inmani ngai karra numeisa leikhat in inroop inkabeenna inchappuiya Jisu nuk inleijui."},{"book":"Luke","chapter":"23","verse":"28","text":"Takkha Jisu'n nuk malet ah aleiti, “Jerusalem numeisa ngai! kei kasik beiya chapmaru, takkha ningpum sile ningsa ngaisik-ah chapru."},{"book":"Luke","chapter":"23","verse":"29","text":"Ajarchu enru, nikhuo kha lahongtung sik mipui ngai'n inlatisik, ‘Numeisa wonkachoi mak ngai, sa iteii kalanei mak ngai, khat-um angtik niteii aranu kalawaimak numeisa ngaikha angtuk rawaan kathame!’"},{"book":"Luke","chapter":"23","verse":"30","text":"Halli khawa phakhan inmani'n chingbung diang inti, ‘Keni diang juochim inlang najuodeeng taro!’ ‘Halli chingteii diang namakhu taro’ ningti sik eii. Hos 10:8; Chonglar 6:16"},{"book":"Luke","chapter":"23","verse":"31","text":"Tichu, mipui ngai'n thingkuung kha adumlai hiwa chuon ngai intho inle angme kachangsik thingkuung kha ahongcharni khan?”"},{"book":"Luke","chapter":"23","verse":"32","text":"Kathamak katho miring inni kha um Jisu le thatna sik-ah inleiruoi."},{"book":"Luke","chapter":"23","verse":"33","text":"Inmani'n “Lukiar” tia inkoinamun inleitung phakhan, khawakhan Jisu kha inmani'n cross ah makaina inleinei, halli kathamak katho inni kha-um khat-in changtiang khat-in weitiang cross ah inleimakai."},{"book":"Luke","chapter":"23","verse":"34","text":"Jisu'n ati, “Kapa, inmani kha ngaidampiro! ajarchu inmani'n angme inthohi jetmu.”23:34: Larik lekkhat achu Jisu'n ati “Kapa, inmani kha ngaidampiro! ajarchu inmani'n angme inthohi jetmu.” iti chong hi ommak"},{"book":"Luke","chapter":"23","verse":"35","text":"Mipui'n inngirra inlei enpha khan, waikaroon ngai'n amadiang inleiril seya inti, “Mi ngai khachu nasan, Pathian inakadang Christa kha na e-inchu natheinuo ah insanro.”Minpkla 22:7"},{"book":"Luke","chapter":"23","verse":"36","text":"Raalmi ngai innum, ama koolla inhongnga ju kathur kha inleipeya inlei innuipui,"},{"book":"Luke","chapter":"23","verse":"37","text":"halli “Nang in Jihudi ngai Reng na e-inchu natheinuo ah insanro!”"},{"book":"Luke","chapter":"23","verse":"38","text":"Ama luchungnga hiwa chong hi inleimajia. “Amahi Jihudi ngai rengpa eii.”"},{"book":"Luke","chapter":"23","verse":"39","text":"Inmakaiya kaom kathamak katho miringkhat innum arilthaiya aleiti, “Nang Christa emak cheyabe? Napumtak insanro halli keini um nasanro!”"},{"book":"Luke","chapter":"23","verse":"40","text":"Takkha minring khatpa in aheiranna ati, “Nang Pathian chimak chebe? Nang um ama le in-angrip ah poongna nimu ejei."},{"book":"Luke","chapter":"23","verse":"41","text":"Eini chu eini nithoman nimu kha eii, takkha ama chu iteii imasial ommak.”"},{"book":"Luke","chapter":"23","verse":"42","text":"Halli ama'n Jisu diang ati, “ Pumi nang na Rengram naluut phakhan keihi najuo ngaidonro!”"},{"book":"Luke","chapter":"23","verse":"43","text":"Jisu'n ama diang aheiti, “ Kei'n inthiangnga kanati, awini nanghi keile inruoiya Paradise ah nihong-om suomsik eii.”"},{"book":"Luke","chapter":"23","verse":"44","text":"Phadan soomleini chunsiktiang khawa ramsuung rakip ah kaziing in aleisip halli phadan inthumchen aleiziing."},{"book":"Luke","chapter":"23","verse":"45","text":"Halli kani ra-ang kha juoziingjei, biak-inn suungnga puonduong kha lekniya inkhoi therjei. Suok 26:31-33"},{"book":"Luke","chapter":"23","verse":"46","text":"Khale inruoiya Jisu'n inringnga hong kheek ah ati, “Kapa! nang nakut ah kei karatha hi kanapeluut jei!” Ama'n hiwa tisuoli arang chatjei. Suok 26:31-33"},{"book":"Luke","chapter":"23","verse":"47","text":"Raalmi kalokpa'n kasuok rakip amu phakhan hintia Pathian aleiminpaak, “Inthiangnga amahi mi kadik eii!”"},{"book":"Luke","chapter":"23","verse":"48","text":"Khawa khanna ka inchun mipui ngai'n kasuok rakip inmu phakhan, inroop inkabeenna kahoimak theiya inntiang inleikir."},{"book":"Luke","chapter":"23","verse":"49","text":"Jisu kajet ngai khat-um Galilee makheiya kaheijui numeisa ngai kha-um kasuok rakipkha kalaak mun makheiya ingirra inhei-en. Luk 8:2,3"},{"book":"Luke","chapter":"23","verse":"50","text":"Khawa khan araming Joseph inti pasal inkhat aleiom, ama hi chongtanna munna chuon katho mi inkhat alei eii, khat-um katha li kadik katho mi eii."},{"book":"Luke","chapter":"23","verse":"51","text":"Chongkatan ngai chong khat-um chuon rakip ngaikha ama'n leizootmak, amahi Judea khuopui suungnga kaom Arimathea makheiya kaheiwa eii, halli amahi Pathian Rengram kajuosik ka-ngaakchak ah kaom mi alei eii."},{"book":"Luke","chapter":"23","verse":"52","text":"Ama'n Pilate koolla asiya Jisu kaluong kha ajuoni."},{"book":"Luke","chapter":"23","verse":"53","text":"Khale inruoiya ama'n Pumi kaluong kha akeithaak ah ama'n ruipuon kachek ah katuomma tuteii inlareii makna lungkarong thaan khan ajuoreii jei."},{"book":"Luke","chapter":"23","verse":"54","text":"Khawa nikhuo kha tuibiak nikhuo elei eii, halli Sabbath nikhuo aheiwasik ejei."},{"book":"Luke","chapter":"23","verse":"55","text":"Amale Galilee makheiya kaheijui numeisa ngai'n insiya thaanmunna ama kaluong kha angtho thoa thaanna inreiime tikha inleimu,"},{"book":"Luke","chapter":"23","verse":"56","text":"Khale inruoiya inmani'n inheikirra, apumma kanootsik arim kahoi sariak kha injuominsuuk."}]}