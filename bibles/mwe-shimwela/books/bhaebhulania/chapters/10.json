{"data":[{"book":"Bhaebhulania","chapter":"10","verse":"1","text":"Bhai, pabha shalia ja a Musha pujaaliji shiwili sha indu ya mmbone shiijiye koposhela na nngabha indu iyene, mbepei ila peila ya Shalia ishoywa kila shaka, ikakombola kwaakamilishanga nkwaatindibhalila a Nnungu."},{"book":"Bhaebhulania","chapter":"10","verse":"2","text":"Monaga bhandunji bhakwaatindibhalilanga a Nnungu bhakalinginji kweli bhaleshelelwenje yambi yabhonji, bhakanaibhonanje kuti bhashilebhanga, na mbepei yowe ikapelile."},{"book":"Bhaebhulania","chapter":"10","verse":"3","text":"Ikabheje yene mbepeiyo inakumbushiya bhandu ga yambi yabhonji kila shaka."},{"book":"Bhaebhulania","chapter":"10","verse":"4","text":"Bhai, minyai ja ng'ombe lilume na mbui jikaashoya yambi."},{"book":"Bhaebhulania","chapter":"10","verse":"5","text":"Kwa nneyo a Kilishitu pubhaishe pa shilambolyo, bhashinkwaalugulila a Nnungu,"},{"book":"Bhaebhulania","chapter":"10","verse":"6","text":"Mbepei ya tiniywa pa moto eu ya leshelela yambi yangannonyela."},{"book":"Bhaebhulania","chapter":"10","verse":"7","text":"Penepo gunjite,"},{"book":"Bhaebhulania","chapter":"10","verse":"8","text":"Kundandubho a Kilishitu bhaashite, “Yangannonyela wala mwangaipinga mbepei, na bhannyama bha tiniywa pa moto wala mbepei ya shoya yambi.” Nkutolelela shijapingaga shalia."},{"book":"Bhaebhulania","chapter":"10","verse":"9","text":"Kungai gubhashite, “Puni apano, mmwe a Nnungu njikwiya kuutenda inkupinga.” Kwa nneyo a Nnungu gubhaleshile malagano ga bhukala, nkupinga bhabhishe ukoto ga ambi."},{"book":"Bhaebhulania","chapter":"10","verse":"10","text":"Na pabha a Yeshu Kilishitu bhashinkutenda ibhaapinga a Nnungu, uwe tunaaleshelelwa yambi kwa mbepei ya shiilu shabho, shibhashishoshiye gwanakamope."},{"book":"Bhaebhulania","chapter":"10","verse":"11","text":"Lyubha kwa lyubha kila bhaabhishila bhanashoya mbepei kila lyubha, mbepei ikakombola shoya yambi."},{"book":"Bhaebhulania","chapter":"10","verse":"12","text":"Ikabheje a Kilishitu bhashinkushoya mbepei jimo ja lonjeya mobha gowe, kungai gubhatemi kunkono nnilo gwa a Nnungu,"},{"book":"Bhaebhulania","chapter":"10","verse":"13","text":"bhanaalinda ashaamagongo ajabho bhabhikwanje pa makongono gabho."},{"book":"Bhaebhulania","chapter":"10","verse":"14","text":"Bhai, kwa mbepei jabho jimo, bhashikwaatendanga bhaatakaywanga bhala, kukamilika pitipiti."},{"book":"Bhaebhulania","chapter":"10","verse":"15","text":"Na jwalakwe Mbumu jwa Ukonjelo anakong'ondela, alinkuti,"},{"book":"Bhaebhulania","chapter":"10","verse":"16","text":"“Gegano malagano gushindende na bhanganyabho,"},{"book":"Bhaebhulania","chapter":"10","verse":"17","text":"Gubhajenjesheye bhalinkuti,"},{"book":"Bhaebhulania","chapter":"10","verse":"18","text":"Bhai, yambi ileshelelwaga, mbepei ya leshelela yambi ikaapinjikwa kabhili."},{"book":"Bhaebhulania","chapter":"10","verse":"19","text":"Bhai, ashaapwanga, kwa minyai ja a Yeshu tunaapegwa makangala ga jinjila pa Ukonjelo."},{"book":"Bhaebhulania","chapter":"10","verse":"20","text":"Kwa kwiishoya shiilu shabho bhayene kubha mbepei, a Yeshu bhashikutuugulila mpanda gwa ambi, mpanda gwa ambi ukutulongoya ku gumi, yani lipashiya lila."},{"book":"Bhaebhulania","chapter":"10","verse":"21","text":"Pabha, tushikola bhakulungwa bhaabhishila bhakwete mashili nnyumba ja a Nnungu,"},{"book":"Bhaebhulania","chapter":"10","verse":"22","text":"twaabhandishile a Nnungu kwa ntima gwa kulupalila gwangali lipamba, na mitima jikonjeleywe ga ng'aniyo ya nyata na iilu ikundilwe na mashi ga mmbone."},{"book":"Bhaebhulania","chapter":"10","verse":"23","text":"Tukamulile ukoto nnolelo gwetu gutukong'ondela, pabha a Nnungu bhabhishile miadibho, ni bhaakulupalika."},{"book":"Bhaebhulania","chapter":"10","verse":"24","text":"Tulolane nitagana ntima twaashayene, na punda pingana, na tenda ya mmbone."},{"book":"Bhaebhulania","chapter":"10","verse":"25","text":"Tunaleshe nkubho gwa imana pamo gula, malinga shibhaatendanga bhananji. Ikabheje tunapinjikwa jangutana, pabha lyubha lya ukumu ja Bhakulungwa linabhandishila."},{"book":"Bhaebhulania","chapter":"10","verse":"26","text":"Pabha tupundaga tenda yambi melepe, tukajimanyeje kweli, jakwapi mbepei jina shijishoywe ja kombola kuleshelela yambi,"},{"book":"Bhaebhulania","chapter":"10","verse":"27","text":"ikabheje shiilepeka ni kulolela ukumu ja a Nnungu na moto gwaatitimiyanje bhakakwaakundanga."},{"book":"Bhaebhulania","chapter":"10","verse":"28","text":"Mundu jojowe akaakunda shalia, anaatitimiywa gwangali kummonnela shiya, bhapagwangaga bhaakong'ondela bhabhili eu bhatatu."},{"book":"Bhaebhulania","chapter":"10","verse":"29","text":"Bhuli, mundu akunnyegaya Mwana jwa a Nnungu na nyegaya minyai ja malagano ga a Nnungu janneshelele yambi, mundu akuntukana Mbumu jwa nema, akapinjikwa kutitimiywa kwa kaje?"},{"book":"Bhaebhulania","chapter":"10","verse":"30","text":"Pabha twaamanyi bhene bhabhelekete, kuti, “Kupindikulila ni liengo lyangu, nne shimbindikulile.” Kabhili kuti, “Bhakulungwa shibhaaukumulanje bhandu bhabho.”"},{"book":"Bhaebhulania","chapter":"10","verse":"31","text":"Kuukumulwa na a Nnungu bhali shiumilo sha gumi, ni shindu sha jogoya kwa kaje!"},{"book":"Bhaebhulania","chapter":"10","verse":"32","text":"Nkumbushilanje yakoposhele kundandubho pumwalangashiywenje shilangaya sha a Nnungu. Nkali mwapotekwenje kwa kaje, mmanganya mwashinkwiikakatimilanga."},{"book":"Bhaebhulania","chapter":"10","verse":"33","text":"Guna mwashinkutukanwanga na nyegaywa pa lugwinjili, guna mwashinkukundanga kulundana na bhene bhapotekwenje bhala."},{"book":"Bhaebhulania","chapter":"10","verse":"34","text":"Mwashinkuabhonelanga shiya bhatabhilwenje, nipokonyolwa indu yenunji akuno nniangalalanga, pabha mwamumanyinji kuti, nshikolanga indu ina ya mmbone kaje na ya lonjeya pitipiti."},{"book":"Bhaebhulania","chapter":"10","verse":"35","text":"Bhai, nnalekanje makangala genunji, pabha shimpatanje yukilo yaikulungwa."},{"book":"Bhaebhulania","chapter":"10","verse":"36","text":"Nnapinjikwanga muikakatimilanje, nkupinga ntendanje ibhaapinga a Nnungu, na poshela shibhalajile shila."},{"book":"Bhaebhulania","chapter":"10","verse":"37","text":"Malinga shigataya Majandiko kuti,"},{"book":"Bhaebhulania","chapter":"10","verse":"38","text":"Ikabheje mundu jwangu akwete aki, shatame kwa kulupalila,"},{"book":"Bhaebhulania","chapter":"10","verse":"39","text":"Bhai, uwe twangabha munkumbi gwa bhaabhujilanga nnyuma, ikabheje putuli na bhaakulupalilanga na tapulwa."}]}