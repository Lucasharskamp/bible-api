{"data":[{"book":"Luka","chapter":"22","verse":"1","text":"Shikukuu sha mikate jangatagwa ngedule, shishemwa pashaka, shatendaga bhandishila."},{"book":"Luka","chapter":"22","verse":"2","text":"Ashikalongolele bha bhaabhishila na bhaajiganya bha shalia, bhatendaga loleyanga mwa kwabhulajila a Yeshu, ikabhe bhatendaga kwaajogopanga bhandunji."},{"book":"Luka","chapter":"22","verse":"3","text":"Bhai, Lishetani akwaajinjilaga a Yuda Ishikaliote, bhaliji munkumbi gwa mitume kumi na bhabhili bhala."},{"book":"Luka","chapter":"22","verse":"4","text":"A Yuda gubhapite kunguluka na ashikalongolele bha bhaabhishila na bhakulungwanji bha manjola, shibhapinga kwaendebhuka a Yeshu."},{"book":"Luka","chapter":"22","verse":"5","text":"Nabhalabhonji guyaanonyelenje nigubhalegenenje kwaapa mmbiya."},{"book":"Luka","chapter":"22","verse":"6","text":"A Yuda gubhakundile, gubhatemi nkuloleya malanga ga mmbone ga kwaatendebhuka a Yeshu gwangali kumumanya bhandu bhabhagwinji."},{"book":"Luka","chapter":"22","verse":"7","text":"Bhai, lyubha lya mikate jangatagwa ngedule guliishile. Lyubhalyo lya ingwa mwana jwa ngondolo jwa pashaka."},{"book":"Luka","chapter":"22","verse":"8","text":"Kwa nneyo a Yeshu gubhaatumilenje a Petili na a Yowana, gubhaalugulilenje, “Nnjendangane nkakolokoyanje shalya tulye pashaka.”"},{"book":"Luka","chapter":"22","verse":"9","text":"Gubhaabhushiyenje, “Punkupinga tukakolokoye kwei?”"},{"book":"Luka","chapter":"22","verse":"10","text":"Gubhaalugulilenje, “Mpilikananje! Pushinnjendangane kunnjini, shinng'imikananje na jwannume jumo ajigele lulo lwa mashi. Munkagulanje mpaka nnyumba jashaajinjile."},{"book":"Luka","chapter":"22","verse":"11","text":"Mwaalugulilanje bhayene nyumba, ‘Bhaajiganya bhanakummuya, jili kwei kati jibhapinga lila pashaka na bhaajiganywa bhabho?’"},{"book":"Luka","chapter":"22","verse":"12","text":"Na bhenebho shibhannangulanje kati jikulungwa kugolopa jikonjeleywe, nnkolokoyanje mwenemo.”"},{"book":"Luka","chapter":"22","verse":"13","text":"Bhai, gubhapitengene, gubhaimenenje indu yowe malinga shibhabhalanjilwenje na a Yeshu, gubhakolokoyenje shalya sha pashaka."},{"book":"Luka","chapter":"22","verse":"14","text":"Malanga gakatimilileje, a Yeshu gubhatemi pamo na mitume bhabho nkulya shalya."},{"book":"Luka","chapter":"22","verse":"15","text":"Gubhaalugulilenje, “Njilokolila kaje kulya pashakaji pamo na mmanganya nganabhe potekwa."},{"book":"Luka","chapter":"22","verse":"16","text":"Pabha ngajilya kabhili mpaka penepo pushijimalile mu Upalume gwa a Nnungu.”"},{"book":"Luka","chapter":"22","verse":"17","text":"Kungai gubhatolile shikombe sha divai, gubhatendile eja, gubhashite, “Ntolanje nnepesheyane mmowe."},{"book":"Luka","chapter":"22","verse":"18","text":"Pabha ngunakummalanjilanga, ngang'wa kabhili divai ja shabhibhu mpaka Upalume gwa a Nnungu pushuishe.”"},{"book":"Luka","chapter":"22","verse":"19","text":"Kungai, gubhatolile nkate, gubhatendile eja, gubhaugebhenye, gubhaapelenje bhalinkuti, “Sheshino shiilu shangu shipinga shoywa kwa ligongo lyenunji. Ntendanje nnei kwa ngumbushila nne.”"},{"book":"Luka","chapter":"22","verse":"20","text":"Nneyo peyo bhakalyanganjeje gubhatolile shikombe, gubhashite, “Ashino shikombe shino, sha malagano ga ambi gakong'ondelwa na minyai jangu jijitika kwa ligongo lyenunji."},{"book":"Luka","chapter":"22","verse":"21","text":"“Ikabheje, nnolanje! Andendebhuka jula pali na nne pamesha pepano."},{"book":"Luka","chapter":"22","verse":"22","text":"Kweli Mwana juka Mundu anakwenda bhulagwa malinga shiipanjilwe, ikabheje ole, mundu andendebhuka.”"},{"book":"Luka","chapter":"22","verse":"23","text":"Penepo gubhatandubhenje kubhuyana ashaayene, gani shatende yeneyo."},{"book":"Luka","chapter":"22","verse":"24","text":"Na kabhili nikoposhela mitau munkumbi gwabonji, kuti gani shabhe nkulungwa kupunda bhananji."},{"book":"Luka","chapter":"22","verse":"25","text":"A Yeshu gubhaabhalanjilenje, “Bhapalume bha ilambo bhanakwaatagwalanga bhandu bhabhonji kwa mashili, ikabhe pubhaashemwanga ‘Bhamituka.’"},{"book":"Luka","chapter":"22","verse":"26","text":"Ikabheje mmanganya, inabhe nneyo, ali nkulungwa jwenunji anapinjikwa abhe nshoko jwa bhowe, na ali kalongolele abhe malinga ntumishi."},{"book":"Luka","chapter":"22","verse":"27","text":"Igala jwei ali nkulungwa, atama kulya shalya, eu akolokoya jula? Penepo nkulungwa ni atama kulya! Ikabheje nne munkumbi gwetu muno, ni malinga ntumishi.”"},{"book":"Luka","chapter":"22","verse":"28","text":"“Mmanganya ntemingene na nne mobha ga lingwa kwangu,"},{"book":"Luka","chapter":"22","verse":"29","text":"na malinga atati shibhangamwiye upalume, nneyo peyo numbe nne ngunakunkamuyanga mmanganya."},{"book":"Luka","chapter":"22","verse":"30","text":"Nkupinga nniyanganje na papila pamesha jangu, muupalume gwangu, na shintamangane mwiitengu ya ukulungwa kugaukumula makabhila kumi na gabhili ga Ishilaeli.”"},{"book":"Luka","chapter":"22","verse":"31","text":"A Yeshu gubhashite “A Shimoni, a Shimoni! Mpilikane! Lishetani anapinga ampembulanje mmanganya mbuti ngano."},{"book":"Luka","chapter":"22","verse":"32","text":"Ikabheje nne ninnjujile mmwe a Shimoni, nkupinga ngulupai jenu jinapungushe. Na mmwe pushimmujilepo mwaataganje ntima ashaapwenu.”"},{"book":"Luka","chapter":"22","verse":"33","text":"Na a Petili gubhaajangwile, “Mmakulungwa, nne apano nili tayali kwenda tabhwa kumagelesha, nkali kuwa na mmwe.”"},{"book":"Luka","chapter":"22","verse":"34","text":"A Yeshu gubhaajangwile, “Ngunakummalanjila mmwe a Petili, lelo lipongo likanabhe kongobhela shinngane patatu.”"},{"book":"Luka","chapter":"22","verse":"35","text":"Kungai a Yeshu gubhaabhushiyenje bhaajiganywa bhabho, “Punantumilenje gwangali nng'uko gwa ela, wala nkobha gwa ilatu, mwatubhilwenje shoshowe?” Gubhajangwilenje, “Nng'oo twanngatubhilwa.”"},{"book":"Luka","chapter":"22","verse":"36","text":"Gubhaalugulilenje, “Ikabheje nnaino, jwene akwete nng'uko gwa ela jula ajigale, na akwete nkobha, nneyo peyo. Na jojowe jwangali upanga, aushe likoti lyakwe aume gumo."},{"book":"Luka","chapter":"22","verse":"37","text":"Ngunakummalanjilanga, ganapinjikwa gatimilile majandiko gaanugula nne kuti, ‘Bhashinkubhikwa likundi limo na bhaalebhanga,’ elo, gowe gajandikwe kunugula nne ganapinjikwa gamalile.”"},{"book":"Luka","chapter":"22","verse":"38","text":"Na bhalabhonji gubhashitenje, “Mmakulungwa, nnole, apano jipali mipanga jibhili.” Na bhalabho gubhashite, “Bhai shijipwae.”"},{"book":"Luka","chapter":"22","verse":"39","text":"Na malinga shibhayobhelele, a Yeshu gubhapite kushitumbi sha Misheituni, bhaajiganywa bhabho gubhaakagwilenje."},{"book":"Luka","chapter":"22","verse":"40","text":"Bhakaikanganeje kweneko gubhaalugulilenje, “Mwaajuganje a Nnungu nnajinjilanga mmalinjilo.”"},{"book":"Luka","chapter":"22","verse":"41","text":"Kungai gubhaaleshilenje bhaajiganywa bhabho, gubhapite kwa taliya kashoko kwa leshela mundu liganga kuika, gubhatindibhele nkwaajuga a Nnungu"},{"book":"Luka","chapter":"22","verse":"42","text":"bhalinkuti, “Atati, ibhaga nkupinga, nnjosheye shikombe sha mbotekoshi, nkali nneyo, itendeshe malinga shinkupinga mmwe, na wala nngabha malinga shingupinga nne.”"},{"book":"Luka","chapter":"22","verse":"43","text":"Malaika kukopoka kunnungu akwaakoposhelega kukwaataga ntima."},{"book":"Luka","chapter":"22","verse":"44","text":"Bhali mmboteko ya kaje, gubhamindile kwaajuga a Nnungu, na matukuta gabho nibha mbuti mandondo ga minyai, galindolishila pai22:44 Majandiko gana gangali nshitali gwa 43 na 44."},{"book":"Luka","chapter":"22","verse":"45","text":"Bhakaajuganjeje a Nnungu, gubhabhujile kubhaajiganywa bhabho, gubhaaimenenje bhagonilenje lugono kwa totoshela nkuinjika."},{"book":"Luka","chapter":"22","verse":"46","text":"Gubhaabhushiyenje, “Pakubha nnagonanga? Nnjumukanje maajuganje a Nnungu, nnajinjilanga mmalinjilo.”"},{"book":"Luka","chapter":"22","verse":"47","text":"A Yeshu bhakanabhe peya kubheleketa, likundi lya bhandunji guliishe lililongoywa na Yuda, bha munkumbi gwa kumi na bhabhili bhala. A Yuda gubhaabhandishile a Yeshu nkupinga kwaalamba."},{"book":"Luka","chapter":"22","verse":"48","text":"Ikabheje a Yeshu gubhaabhalanjile, “A Yuda! Bhuli, nnakuntendebhuka Mwana juka Mundu kwa kunnamba?”"},{"book":"Luka","chapter":"22","verse":"49","text":"Bhaajiganywa bhabho bhakabhonanjeje nneila gubhashitenje, “Mmakulungwa, tutole mipanga jetu twaakapanje?”"},{"book":"Luka","chapter":"22","verse":"50","text":"Na jumo gwaleshele upanga mukantumishi jwa bhakulungwa bha bhaabhishila, gwankatile likutu lya kunnilo."},{"book":"Luka","chapter":"22","verse":"51","text":"Penepo a Yeshu gubhashite, “Bhai nnekanje!” Gubhalikwashiye likutu lila, gubhannamiye."},{"book":"Luka","chapter":"22","verse":"52","text":"Kungai a Yeshu gubhaabhalanjilenje ashikalongolele bha bhaabhishila, na ashikalongolele bha bhalinda bha liekalu, na bhanangulungwa bhajilengene kukwakamula, “Bhuli, nnshikwiyangana kungamula na mipanga na ndonga mbuti nne nankupokonyola?"},{"book":"Luka","chapter":"22","verse":"53","text":"Mobha gowe gunaliji na mmanganya nniekalu nkangamulanga nkangamulangaga. Ikabheje gegano ni malanga genunji, malanga ga upalume gwa lubhindu.”"},{"book":"Luka","chapter":"22","verse":"54","text":"Bhai, gubhaakamulenje, gubhaatolilenje kwendanabhonji kwa akalongolele bha bhaabhishila. A Petili gubhakagwile nnyuma kwa kwaataliya."},{"book":"Luka","chapter":"22","verse":"55","text":"Moto gwashinkukumbanywa pakati lugwani, gwaatemingene penepo pamo, na a Petili pubhaaliji popo."},{"book":"Luka","chapter":"22","verse":"56","text":"Ntumishi jumo jwankongwe gwabhabhwene a Petili bhatemi tome pamoto, gwabhakolondolesheye meyo, nigwashite, “Abha bhandubha nnepeila pubhaliji na a Yeshu.”"},{"book":"Luka","chapter":"22","verse":"57","text":"Ikabheje a Petili gubhakanile bhalinkuti, “Gwee! Nne ngakwaamanya.”"},{"book":"Luka","chapter":"22","verse":"58","text":"Kashokope, mundu juna akwaabhonaga a Petili, nigwashite, “Numbe mmwe ni nkumbi gula.” Ikabheje a Petili gubhajangwile “Ika mmwe, nngabha nne!”"},{"book":"Luka","chapter":"22","verse":"59","text":"Ikapiteje malanga ga shaa jimo, mundu juna gwakomelesheye, “Kweli abha bhandubha pubhaliji na a Yeshu, pabha na bhalabho Bhagalilaya.”"},{"book":"Luka","chapter":"22","verse":"60","text":"Ikabheje a Petili gubhashite, “Ika mmwe, ngakwiimanya inkubheleketayo!” Na popo pepo, bhakanabhe maliya kubheleketa, lipongo gulikongobhele."},{"book":"Luka","chapter":"22","verse":"61","text":"Bhakulungwa gubhatendebhwishe nikwaalola a Petili, na bhalabho a Petili gubhakumbushile gubhabhalanjilwe na Bhakulungwa, “Lipongo likanabhe kongobhela lelo, shinngane patatu.”"},{"book":"Luka","chapter":"22","verse":"62","text":"Penepo gubhakopweshe palanga gubhagutile kwa kaje."},{"book":"Luka","chapter":"22","verse":"63","text":"Bhandunji bhaabhikaangaga a Yeshu muulinda, gubhaakomilenje na kwaalembula."},{"book":"Luka","chapter":"22","verse":"64","text":"Gubhaatabhilenje shimbala kumeyo, nikwabhuyanga, “Nnondole! Ntulugulile gani ankomile.”"},{"book":"Luka","chapter":"22","verse":"65","text":"Gubhaabheleketelenje malobhe gamagwinji ga matukano."},{"book":"Luka","chapter":"22","verse":"66","text":"Kukasheje, bhanangulungwa gubhaimenenje yani, ashikalongolele bha bhaabhishila na bhaajiganya bha shalia. A Yeshu gubhapelekwe kulukumbilo."},{"book":"Luka","chapter":"22","verse":"67","text":"Nigubhashitenje, “Ibhaga mmwe a Kilishitu ntubhalanjile?”"},{"book":"Luka","chapter":"22","verse":"68","text":"nkali nimmuyanje nkanyangulanga."},{"book":"Luka","chapter":"22","verse":"69","text":"Ikabheje kutandubhila nnaino, Mwana juka Mundu shatame kunkono nnilo gwa Bhakulungwa a Nnungu Bhakwete Mashili.”"},{"book":"Luka","chapter":"22","verse":"70","text":"Penepo bhowenji nigubhashitenje “Igala tutende mmwe bhanabhabho a Nnungu?” Na bhalabho gubhashite, “Mmanganya ninkutinji Nne ni Jwenejo.”"},{"book":"Luka","chapter":"22","verse":"71","text":"Na bhalabhonji nigubhashitenje, “Bhuli, tupinga ukong'ondelo guna? Twaashayene tupilikene bhalibheleketa pa kang'wa jabho bhayene.”"}]}