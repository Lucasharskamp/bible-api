{"data":[{"book":"Matayo","chapter":"25","verse":"1","text":"“Naho, Useuta wa kulanga nounde enga ivi. Wali mlongo waguhaga vimuli vawe niyo wagenda kumhokela mlombi."},{"book":"Matayo","chapter":"25","verse":"2","text":"Washano mwa ao wandaga wahezi, washano watuhu wandaga wabala."},{"book":"Matayo","chapter":"25","verse":"3","text":"Wadya wahezi waguhaga vimuli vawe, mna hawaguhile hamwenga na mavuta ya kongezela."},{"book":"Matayo","chapter":"25","verse":"4","text":"Mna wadya wabala vandaga wakeikila mavuta mnenge shupa zawe yo kugela mwe vimuli vawe."},{"book":"Matayo","chapter":"25","verse":"5","text":"Mlombi uyo hasunguzaga kwiza, vilekile wose wakupile niyo wagona nt'hongo."},{"book":"Matayo","chapter":"25","verse":"6","text":"“Mna ize ibuze kilo cha gati want'hu niyo wakonga kwanga, ‘Mlombi keza! Mwinuke mumhokele!’"},{"book":"Matayo","chapter":"25","verse":"7","text":"Wadya wali niyo wenuka woseni no kuvidamanya vimuli vawe."},{"book":"Matayo","chapter":"25","verse":"8","text":"Wadya wahezi niyo wawagamba wadya wabala, ‘Kink'hageni mavuta ludodo, vimuli vetu vazima.’"},{"book":"Matayo","chapter":"25","verse":"9","text":"Wadya wabala niyo vawagamba, ‘Bule! Haya kikint'he choseni nyuwe na suwe. Iteni kwe duka mkakeguile.’"},{"book":"Matayo","chapter":"25","verse":"10","text":"Mna Umwo wandaga wakaita kokugula mavuta, mlombi niyo engila, wadya wali wakeikilaga lumwe niyo wengilanya no mlombi kwe ndoza, ulwivi niyo lwavugalwa."},{"book":"Matayo","chapter":"25","verse":"11","text":"“Halongole, wadya watuhu nawo niyo weza wakagamba, ‘Zumbe! Zumbe! Kikomoele!’"},{"book":"Matayo","chapter":"25","verse":"12","text":"Zumbe niyo awahitula, ‘Nawagambilani ikindedi, hiwamanyizeni.’ ”"},{"book":"Matayo","chapter":"25","verse":"13","text":"Yesu niyo abindiliza kwa kugamba, “Elo indeni meso kwaviya hammanyize kwizilwa kwenyu nokunde ni ini!"},{"book":"Matayo","chapter":"25","verse":"14","text":"“Naho Useuta wa kulanga noukeige na mnt'hu akuita utafi awetange wandima wakwe niyo awatenda wakaulizi mwo ugoli wakwe wose."},{"book":"Matayo","chapter":"25","verse":"15","text":"Awenk'haga kila yumwenga enga viya adahile. Yumwenga kaikizilwa matundu mashano, yumwenga kaikizilwa matundu maidi, nt'huhu kaikizilwa dimwenga, kila yumwenga viligane no ludole lwakwe. Niyo yehe akeitila kwo utafi wakwe."},{"book":"Matayo","chapter":"25","verse":"16","text":"Yudya enk'higwe matunt'hu amashano, niyo akuyadamanyila ndima, niyo elesa mashano matuhu."},{"book":"Matayo","chapter":"25","verse":"17","text":"Yudya ahokele amatundu maidi, yehe naye niyo elesa matundu maidi matuhu."},{"book":"Matayo","chapter":"25","verse":"18","text":"Mna yudya ahokele tundu dimwenga, aitaga niyo adisimbila hasi no kudifisa hasi ditundu dyo mkulu ywakwe."},{"book":"Matayo","chapter":"25","verse":"19","text":"“Yeze yomboke mazuwa mengi, zumbe wa wandima wadya wose auyaga, niyo wekala wakatalaula hamwenga na wandima wakwe yadya awasile."},{"book":"Matayo","chapter":"25","verse":"20","text":"Mndima yudya ahokele matundu mashano, kegala matuhu mashano, akamgamba mkulu wakwe, ‘Mkulu waikizaga kwangu, matundu mashano.’ ‘Kaula! Hongeleza mashano matuhu.’"},{"book":"Matayo","chapter":"25","verse":"21","text":"Mkulu wakwe niyo amhitula, ‘Kutenda vedi mtumwa ywedi, kunda mhuwilwa mwe vint'hu vigeke, nohuike kunda mkulu mwe vint'hu vingi. Naho nou unde hamwenga no mkulu ywako mwe kinyemi chakwe.’"},{"book":"Matayo","chapter":"25","verse":"22","text":"“Yudya ahokele matundu maidi naye niyo eza akamgamba mkulu ywakwe, ‘Waniikizilaga matundu maidi, kaula higenyeza matuhu maidi.’"},{"book":"Matayo","chapter":"25","verse":"23","text":"Yudya mkulu niyo amhitula, ‘Kutenda vedi mndima ywedi naho mhuwilwa!’ ‘Kunda mhuwilwa kwe vint'hu vigeke, nohutende mkulu mwe vint'hu vingi. So kinde hamwenga mwe kinyemi changu!’"},{"book":"Matayo","chapter":"25","verse":"24","text":"“Niyo azigiila yudya ahokelega ditundu dimwenga, naye niyo amgamba mkulu ywakwe, ‘Himanya kugamba umnt'hu mdala, wavuna hadya hwitile mbeyu, naho waduganya hadya hwi myagile mbeyu."},{"book":"Matayo","chapter":"25","verse":"25","text":"Ivo nehyogoha niyo nagenda kudifisa ditundu dyako mwe sanga, kaula diaha diya idyako.’"},{"book":"Matayo","chapter":"25","verse":"26","text":"“Mkulu ywakwe niyo amhitula, ‘Weye undima wiihile naho umsokezi wa ndima! Ivo nivo umanyize kugamba navuna hadya hii handile, naho naduganya hadya hitile mbeyu?"},{"book":"Matayo","chapter":"25","verse":"27","text":"Mna vedi hegu waikize ditundu dyangu kwe kindolo kikuliha mtendese, kugamba mokuuya kwangu hegu nehihokela hamwenga nomtendese."},{"book":"Matayo","chapter":"25","verse":"28","text":"Mhokeni ditundu, mmwink'he yudya mta mlongo."},{"book":"Matayo","chapter":"25","verse":"29","text":"Kwaviya yeyose mtanacho naogenyezelwe no mtendese niyo vagenyela, mna yudya heiina, hata kiya kidodo ananacho naahokwe."},{"book":"Matayo","chapter":"25","verse":"30","text":"Naho mduuleni mtumwa mkiwa uyo kwo lwiza, nuko nokunde ndilo no kugwegwejula ameno.’"},{"book":"Matayo","chapter":"25","verse":"31","text":"“Aho Mwana Mnt'hu akeza kwiza mwo wedi wakwe utendese, hamwenga na watumigwa wa kwe mbingu wose, neekale mwe difumbi dyo uwedi wakwe utendese."},{"book":"Matayo","chapter":"25","verse":"32","text":"Want'hu wose mwe isi zose, nawaduganywe hamwenga, naho naawapagule enga viya mdimi akupagula zingoto mwe difyo dye zimbuzi."},{"book":"Matayo","chapter":"25","verse":"33","text":"Ngoto naayapaguile kulume kwakwe, zimbuzi naazipaguile kumoso kwakwe."},{"book":"Matayo","chapter":"25","verse":"34","text":"Seuta naawagambe wadya wose wekulume, ‘Soni nyuwe mvikilwe ni Tate, guheni kipe chenyu, useuta mwaikilagwa lumwe kukongela aho nk'hongo ho kuumbigwa isi."},{"book":"Matayo","chapter":"25","verse":"35","text":"Kwaviya nakeivaga sala niyo wanink'ha chokudya, nakeivaga nk'hilu, niyo mwanink'ha chokunywa, nandaga mgeni, niyo mwanitendela ukise."},{"book":"Matayo","chapter":"25","verse":"36","text":"Nandaga hisakaza niyo mwanink'ha suke, nandaga mnyonge niyo mweza kunikaula, nandaga mvugailwa kwe divugailo, niyo mweza kunitalamkila.’"},{"book":"Matayo","chapter":"25","verse":"37","text":"“Niyo awedi hameso yo Mnungu wamhitula kugamba, ‘Zumbe, niini kikuone una sala niyo chakwink'ha nk'hande? Hegu naho kikuona ini una nk'hilu niyo chakwink'ha chokunywa?"},{"book":"Matayo","chapter":"25","verse":"38","text":"Naho nekikuona ini kugamba weye wi mgeni niyo chakuhokela? Hegu kikuona hi usakaze niyo chakwink'ha suke?"},{"book":"Matayo","chapter":"25","verse":"39","text":"Chakuonaga hii umnyonge, hegu du ukwedivugailo niyo cheza kukutalamkila?’"},{"book":"Matayo","chapter":"25","verse":"40","text":"Zumbe niyo ahitula kugamba, ‘Nawagambilani ikindedi, vovose viya mumdamanyile yumwenga mwa wadodo awa wandugu zangu, mnidamanyila miye.’"},{"book":"Matayo","chapter":"25","verse":"41","text":"“Naho nawagambe wadya wekumoso kwakwe, ‘Halaweni aha hangu nyuwe mligitwe ni Mnungu, iteni mkengile ko moto wa ulo na ulo uikilwe lumwe Mwavu na watumigwa wakwe!"},{"book":"Matayo","chapter":"25","verse":"42","text":"Nehinda na sala, hamnink'hile chokudya, nehinda na nk'hilu, hamnink'hile mazi ninywe,"},{"book":"Matayo","chapter":"25","verse":"43","text":"Nandaga mgeni, hamnidamanyile ukise kwenyu, hisakaza, hamnink'hile suke, halumwa, naho nandaga hivugailwa kwe divugailo, hamwizile kunikaula."},{"book":"Matayo","chapter":"25","verse":"44","text":"“Niho nawo nawahitule, ‘Zumbe, niini kikuone weye una sala, nk'hilu, hegu niini ukiizile niyo chaswesa kukutendela ukise, naho kikuone usakaze, undile mnyonge, no kuvugailwa kwe divugailo, niyo kiswesa kukudamanyila uwedi?’"},{"book":"Matayo","chapter":"25","verse":"45","text":"Niho Zumbe naawahitule, ‘Nawagambilani ikindedi, uneva hamuwambize yumwenga mwa awa wabeligwe, mlemela kunambiza miye.’"},{"book":"Matayo","chapter":"25","verse":"46","text":"Niho nawaite kokulumizwa hokukusila, mna wazumilwe kunda wedi kwa Mnungu nawaite kwo ugima wa ulo na ulo.”"}]}