{"data":[{"book":"Tim Jo-Lawi","chapter":"17","verse":"1","text":"Jehova Nyasaye nowacho ne Musa niya:"},{"book":"Tim Jo-Lawi","chapter":"17","verse":"2","text":"“Wuo gi Harun gi yawuote kaachiel gi nyithind Israel duto kendo iwachnegi kama: ‘Ma e chik ma Jehova Nyasaye ochiwo"},{"book":"Tim Jo-Lawi","chapter":"17","verse":"3","text":"Ja-Israel moro amora motimo misango gi rwath kata nyaim, kata diel ei kambi kata oko mar kambi,"},{"book":"Tim Jo-Lawi","chapter":"17","verse":"4","text":"to ok okele e dho Hemb Romo mondo otimgo ni Jehova Nyasaye misango e nyim Hema Maler mar Jehova Nyasaye, to ngʼatno nokwan mana kaka ngʼama oneko nikech osechwero remo, omiyo nongʼad kare oko kuom ogandagi."},{"book":"Tim Jo-Lawi","chapter":"17","verse":"5","text":"Chikni oketi mondo omi jo-Israel okelne Jehova Nyasaye misengini makoro gitimo e pewe. Nyaka gikelgi ne jadolo manochiwgi e dho Hemb Romo kaka misango mar lalruok."},{"book":"Tim Jo-Lawi","chapter":"17","verse":"6","text":"Jadolo nokir remo e kendo mar misango mar Jehova Nyasaye manie dho Hemb Romo, kendo owangʼ boche madum tik mangʼwe ngʼar ni Jehova Nyasaye."},{"book":"Tim Jo-Lawi","chapter":"17","verse":"7","text":"Ok gichak gichiw misengini ne jochiende ma gisebedo ka gidwanyorego. Koro ma en chik momakou nyaka chiengʼ kaachiel gi tienge mabiro.’"},{"book":"Tim Jo-Lawi","chapter":"17","verse":"8","text":"“Wachnegi kama: ‘Ka ja-Israel moro amora kata jadak manie diergi otimo misango miwangʼo pep, kata misango moro amora,"},{"book":"Tim Jo-Lawi","chapter":"17","verse":"9","text":"kendo ok okele e dho Hemb Romo mondo otimgo ni Jehova Nyasaye misango, to ngʼatno nyaka ngʼad kare oko kuom ogandagi."},{"book":"Tim Jo-Lawi","chapter":"17","verse":"10","text":"“ ‘Ka ja-Israel moro amora kata japiny moro modak e diergi ochamo remb chiayo moro amora to anabed jasike, kendo anangʼade oko kuom ogandani."},{"book":"Tim Jo-Lawi","chapter":"17","verse":"11","text":"Nimar gima ochwe ngimane nitie e remo, omiyo asemiyougo mondo utim-go misango e kendo mar misango mondo upwodhrugo nikech remo ema itimogo misango mar pwodho ngima ngʼato."},{"book":"Tim Jo-Lawi","chapter":"17","verse":"12","text":"Kuom mano, anyiso jo-Israel kama: “Ngʼato angʼata kuomgi kik cham remo kendo jodak manie dieru bende kik cham remo.”"},{"book":"Tim Jo-Lawi","chapter":"17","verse":"13","text":"“ ‘Ja-Israel moro amora kata jadak manie dieru modhi dwar, momako le kata winyo mondo ocham, nyaka ol rembe piny mi oik kod lowo,"},{"book":"Tim Jo-Lawi","chapter":"17","verse":"14","text":"nikech gik mangima duto ngimagi ni e rembgi. Mano emomiyo asewacho ne jo-Israel niya, “Kik ucham remb gimoro amora, nikech gima ochwe ngimane ni e rembe, kendo ngʼato angʼata mochame nongʼad kare oko.”"},{"book":"Tim Jo-Lawi","chapter":"17","verse":"15","text":"“ ‘Ngʼato angʼata ma ja-Israel kata jadak manie dieru mochamo gima otho kende, kata mondiek onego nyaka luok lepe kende olwokre, kendo nobed mogak nyaka odhiambo, eka bangʼe nobed maler."},{"book":"Tim Jo-Lawi","chapter":"17","verse":"16","text":"To ka ok olwoko lepe kendo ok olwokore, to nyaka oyud kum kuom kethone.’ ”"}]}