{"data":[{"book":"Yohana","chapter":"19","verse":"1","text":"Bai Pilato ngaamulicha Yesu atoligwe aputigwe iboko."},{"book":"Yohana","chapter":"19","verse":"2","text":"Manjolinjoli ngagaloka ulembalemba gwa miba, ngabankwindiya umutwe, ngagankwindiya ngobo ndandamau jibakwindanga akangwana."},{"book":"Yohana","chapter":"19","verse":"3","text":"Kunhwikalila nnongi jakwe nukulenga, “Shikamoo, Angwana ba Akayahudi!” Ngabamputa makopi."},{"book":"Yohana","chapter":"19","verse":"4","text":"Pilato ngapita panja kabele, ngabalengela, “Nnolange, nanneta panja kwinu, mmegange mmanyi neenga nagabwenije malemwa gagoa kwakwe.”"},{"book":"Yohana","chapter":"19","verse":"5","text":"Bai Yesu ngapita panja, akwindite ulembalemba gwa miba nilijou libakwindanga akangwana. Pilato ngabalengela, “Nnolange! Mundu jwene nga ojo.”"},{"book":"Yohana","chapter":"19","verse":"6","text":"Akakung'i akolo na akalendei pabammona ngabatondobea lilobe, “Mammambe munchalaba! Mammambe munchalaba!”"},{"book":"Yohana","chapter":"19","verse":"7","text":"Akayahudi ngabannyanga, “Twenga tukweti Malagilo, nakagakengama magambu ga Malagilo genia mpaka awe, magambu akitenda Mwana jwa Nnoongo.”"},{"book":"Yohana","chapter":"19","verse":"8","text":"Pilato apajoa malobe genia ngajogopa muno."},{"book":"Yohana","chapter":"19","verse":"9","text":"Bai Pilato ngajingi muboma kabele, ngankonya Yesu, “Mmoka kole mwe?”"},{"book":"Yohana","chapter":"19","verse":"10","text":"Pilato ngannengela, “Kulongelaje na nenga? Bo, umanyije kutenda ngweti kinala chu kunnekekea ni kinala chu kummamba?”"},{"book":"Yohana","chapter":"19","verse":"11","text":"Yesu ngajanga, “Makabije na kinala chachoa kwango, akabi Nnoongo nukumpeje. Magambu genia, jwajo ojwangamuye ne kwinu abi na mabaja makolongwa muno.”"},{"book":"Yohana","chapter":"19","verse":"12","text":"Pilato apajoa genia, ngapala ndela jukunnekekea, nambu Akayahudi ngabachobela manjega, “Anda manekakie mundu jonjo, mwe maganjaje na nkolo jwa kilambo cha Loma. Kila mundu ojwakitenda nngwana ankana nkolo jwa kilambo cha Loma!”"},{"book":"Yohana","chapter":"19","verse":"13","text":"Pilato apajoa malobe geniago, nganneta Yesu panja, ngatama pikitebwe cha hukumu, paali papakemigwa “Sakafu ja Maganga” kwa kilonge cha Akaebulania, ikonda Gabatha."},{"book":"Yohana","chapter":"19","verse":"14","text":"Ikiba kingobu cha nalumu, lichoba lya kupangania Pasaka. Pilato ngabalenge Akayahudi, “Jwenio Nngwana jwinu!”"},{"book":"Yohana","chapter":"19","verse":"15","text":"Angweto ngabatondobea lilobe, “Mankome! Mankome! Mamambe munchalaba!”"},{"book":"Yohana","chapter":"19","verse":"16","text":"Penia, Pilato ngankamuya Yesu mumaboko ga Akayahudi kupala bammambe munchalaba."},{"book":"Yohana","chapter":"19","verse":"17","text":"Na jwenio ngapita panja kongo apotwi nchalaba gwakwe kujenda paali papakemigwa “Kitongo cha Mutwe” Kwa kilonge cha Akaebulania ikonda Goligota."},{"book":"Yohana","chapter":"19","verse":"18","text":"Penia nga pabammamba Yesu, uyo bakabamba bandu bange abena, jumwe kingonu cha kalelo na jonge kingonu chakwe cha kangeja, Yesu panakati jabe."},{"book":"Yohana","chapter":"19","verse":"19","text":"Pilato ngaandika litangacho ngabeka panani ja nchalaba. Echibaandika, “Yesu ju Kunazaleti, Nngwana jwa Akayahudi.”"},{"book":"Yohana","chapter":"19","verse":"20","text":"Akayahudi ajingi ngabachoma litangacho lyene, mana paali penia pabambigwa Yesu pakiba papipi na Panyini. Kabe litangacho lyene likaandikigwa kwa kabila ja Kiebulania, Kilatini, na Kigiliki."},{"book":"Yohana","chapter":"19","verse":"21","text":"Bai akakung'i akolo ngabannenge Pilato, “Makaandikaje, ‘Nngwana jwa Akayahudi ila, Mundu jwenio alengita, nenga nangwana ba Akayahudi.’ ”"},{"book":"Yohana","chapter":"19","verse":"22","text":"Pilato ngajanga, “Gaandike, andike!”"},{"book":"Yohana","chapter":"19","verse":"23","text":"Manjolinjoli kuboka pa kumamba Yesu, ngabatolanga ngobo yakwe, ngababagana mapungu ncheche, lipungu limwe kila linjolinjoli. Ngabatolanga na kanju jaakwe, kanju jene jikiba ilokigwe kukipande chimwe tu, janga nchono."},{"book":"Yohana","chapter":"19","verse":"24","text":"Bai genia manjolinjoli ngagabeka machabuli, “Takapachulaje, nambu tutendi kiumbuumbu jibe jabene.” Nhwalo gweno utendigwa ili gatimie Majandiko ga Machwapi gagalenga,"},{"book":"Yohana","chapter":"19","verse":"25","text":"Papipi na nchalaba gwa Yesu bakiba bajemangite Amamundu, na alombo ba amamundu, Maliamu aanaba Kilopa, na Maliamu Magidalena."},{"book":"Yohana","chapter":"19","verse":"26","text":"Yesu pababona amamundu, na papipi nabo ajemite jwajo napunji jwampaile, ngabalenge amamundu, “Amama, nnola, jweno nga mwana gwinu.”"},{"book":"Yohana","chapter":"19","verse":"27","text":"Kuboka penia nganenge napunji jo, “Nola, benia nga amabinu.” Na kuboka kingobu chenie napunji jo ngabantola atame kachabe."},{"book":"Yohana","chapter":"19","verse":"28","text":"Kuboka penia Yesu ngalola goa gatimie, na ili Majandiko Machwapi gapate kutimia, ngalenga, “Nola nyota.”"},{"book":"Yohana","chapter":"19","verse":"29","text":"Penia pakiba na ntungati utweli siki. Penia ngabachwika litonji musiki ngababeka mulutela lwa isopo, ngabammeka pakano."},{"book":"Yohana","chapter":"19","verse":"30","text":"Yesu pachwena siki jenie, ngalenga, “Galenganile!”"},{"book":"Yohana","chapter":"19","verse":"31","text":"Ikiba ijumaa, lichoba li kupangana. Yene kukupala mibele jikatamaje mumichalaba lichoba li Kupomalela, mana lichoba lyene li Kupomalela likiba likolongwa, Akayahudi ngabanyopa Pilato makongono ga benia ababambigwa gatwekuligwe na mibele jabe jiboigwe."},{"book":"Yohana","chapter":"19","verse":"32","text":"Bai manjolinjoli ngagajenda, ngagatweku makongono ga jwajo mundu ju kutumbula na jwajo jwa pili benia bakiba bakabambigwa pamwe na Yesu."},{"book":"Yohana","chapter":"19","verse":"33","text":"Nambu pabanhwikalila Yesu, ngabalola awile, ku yene bantunwije makongono."},{"book":"Yohana","chapter":"19","verse":"34","text":"Linjolinjoli limwe ngalyampojola pulubao kwa nkuki, ni kingobu tu ngijipita myai na mache."},{"book":"Yohana","chapter":"19","verse":"35","text":"Mundu ojwaubweni nhwalo gwenio achalakiche kupala mangweto mpate kuamini genia galongile nga ga kweli, kabe benia bamanyi balonge kweli."},{"book":"Yohana","chapter":"19","verse":"36","text":"Nhwalo gweno utendigwa kupala Majandiko Gachwapi galenganile, “Kubeje wala kiupa chakwe chimwe chikipa kutwekuligwa.”"},{"book":"Yohana","chapter":"19","verse":"37","text":"Kabe Majandiko gange galenga, “Bandu mabannolakea jwajo jubampojwile.”"},{"book":"Yohana","chapter":"19","verse":"38","text":"Kuboka pa genia, Yusufu ju kilambo cha Alimatayo, ngannyopa Pilato ampe mmele gwa Yesu. Yusufu akiba napunji jwa Yesu, nambu jwachili, gambu bajogopa akiilongoi ba Akayahudi. Bai, Pilato ngajeketela. Yene Yusufu ngajenda, ngautola mmele gwa Yesu."},{"book":"Yohana","chapter":"19","verse":"39","text":"Jwombe Nikodemo jweno akanyendele Yesu machoba ga unyuma kilo, ngaika kongo apotwile kiwanga cha mauta ga manemane na ubani kilo salasini."},{"book":"Yohana","chapter":"19","verse":"40","text":"Bai ngubutola mmele gwa Yesu, ngaubiligila chanda pamwe na ilebe inakunungila andi lukobo lwa Akayahudi machiko gabe."},{"book":"Yohana","chapter":"19","verse":"41","text":"Paali penia pabammamba Yesu pakiba kijongo, ni kijongo chenie likiba likabuli liyono tango lyanga nchika mundu."},{"book":"Yohana","chapter":"19","verse":"42","text":"Bai kumagambu ga maengo ga Akayahudi ga kupanganikia lichoba lya Kupomolela, na kumagambu likabuli libile, ngabammeka Yesu mwenio."}]}