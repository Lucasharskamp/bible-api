{"data":[{"book":"Paidāish","chapter":"23","verse":"1","text":"Sārā 127 sāl kī umr meṅ Habrūn meṅ intaqāl kar gaī."},{"book":"Paidāish","chapter":"23","verse":"2","text":"Us zamāne meṅ Habrūn kā nām Qiriyat-arbā thā, aur wuh Mulk-e-Kanān meṅ thā. Ibrāhīm ne us ke pās ā kar mātam kiyā."},{"book":"Paidāish","chapter":"23","verse":"3","text":"Phir wuh janāze ke pās se uṭhā aur Hittiyoṅ se bāt kī. Us ne kahā,"},{"book":"Paidāish","chapter":"23","verse":"4","text":"“Maiṅ āp ke darmiyān pardesī aur ġhairshahrī kī haisiyat se rahtā hūṅ. Mujhe qabr ke lie zamīn becheṅ tāki apnī bīwī ko apne ghar se le jā kar dafn kar sakūṅ.”"},{"book":"Paidāish","chapter":"23","verse":"5-6","text":"Hittiyoṅ ne jawāb diyā, “Hamāre āqā, hamārī bāt suneṅ! Āp hamāre darmiyān Allāh ke ra'īs haiṅ. Apnī bīwī ko hamārī behtarīn qabr meṅ dafn kareṅ. Ham meṅ se koī nahīṅ jo āp se apnī qabr kā inkār karegā.”"},{"book":"Paidāish","chapter":"23","verse":"7","text":"Ibrāhīm uṭhā aur mulk ke bāshindoṅ yānī Hittiyoṅ ke sāmne tāzīman jhuk gayā."},{"book":"Paidāish","chapter":"23","verse":"8","text":"Us ne kahā, “Agar āp is ke lie taiyār haiṅ ki maiṅ apnī bīwī ko apne ghar se le jā kar dafn karūṅ to Suhar ke beṭe Ifron se merī sifārish kareṅ"},{"book":"Paidāish","chapter":"23","verse":"9","text":"ki wuh mujhe Makfīlā kā ġhār bech de. Wuh us kā hai aur us ke khet ke kināre par hai. Maiṅ us kī pūrī qīmat dene ke lie taiyār hūṅ tāki āp ke darmiyān rahte hue mere pās qabr bhī ho.”"},{"book":"Paidāish","chapter":"23","verse":"10","text":"Ifron Hittiyoṅ kī jamāt meṅ maujūd thā. Ibrāhīm kī darḳhāst par us ne un tamām Hittiyoṅ ke sāmne jo shahr ke darwāze par jamā the jawāb diyā,"},{"book":"Paidāish","chapter":"23","verse":"11","text":"“Nahīṅ, mere āqā! Merī bāt suneṅ. Maiṅ āp ko yih khet aur us meṅ maujūd ġhār de detā hūṅ. Sab jo hāzir haiṅ mere gawāh haiṅ, maiṅ yih āp ko detā hūṅ. Apnī bīwī ko wahāṅ dafn kar deṅ.”"},{"book":"Paidāish","chapter":"23","verse":"12","text":"Ibrāhīm dubārā mulk ke bāshindoṅ ke sāmne adaban jhuk gayā."},{"book":"Paidāish","chapter":"23","verse":"13","text":"Us ne sab ke sāmne Ifron se kahā, “Mehrbānī karke merī bāt par ġhaur kareṅ. Maiṅ khet kī pūrī qīmat adā karūṅga. Use qabūl kareṅ tāki wahāṅ apnī bīwī ko dafn kar sakūṅ.”"},{"book":"Paidāish","chapter":"23","verse":"14-15","text":"Ifron ne jawāb diyā, “Mere āqā, suneṅ. Is zamīn kī qīmat sirf 400 chāṅdī ke sikke hai. Taqrīban sāṛhe chār kilogrām chāṅdī.  Āp ke aur mere darmiyān yih kyā hai? Apnī bīwī ko dafn kar deṅ.”"},{"book":"Paidāish","chapter":"23","verse":"16","text":"Ibrāhīm ne Ifron kī matlūbā qīmat mān lī aur sab ke sāmne chāṅdī ke 400 sikke tol kar Ifron ko de die. Is ke lie us ne us waqt ke rāyj bāṭ istemāl kie."},{"book":"Paidāish","chapter":"23","verse":"17","text":"Chunāṅche Makfīlā meṅ Ifron kī zamīn Ibrāhīm kī milkiyat ho gaī. Yih zamīn Mamre ke mashriq meṅ thī. Us meṅ khet, khet kā ġhār aur khet kī hudūd meṅ maujūd tamām daraḳht shāmil the."},{"book":"Paidāish","chapter":"23","verse":"18","text":"Hittiyoṅ kī pūrī jamāt ne jo shahr ke darwāze par jamā thī zamīn ke intaqāl kī tasdīq kī."},{"book":"Paidāish","chapter":"23","verse":"19","text":"Phir Ibrāhīm ne apnī bīwī Sārā ko Mulk-e-Kanān ke us ġhār meṅ dafn kiyā jo Mamre yānī Habrūn ke mashriq meṅ wāqe Makfīlā ke khet meṅ thā."},{"book":"Paidāish","chapter":"23","verse":"20","text":"Is tarīqe se yih khet aur us kā ġhār Hittiyoṅ se Ibrāhīm ke nām par muntaqil kar diyā gayā tāki us ke pās qabr ho."}]}