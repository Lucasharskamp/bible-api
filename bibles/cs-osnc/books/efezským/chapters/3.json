{"data":[{"book":"Efezským","chapter":"3","verse":"1","text":"Kvůli tomu jsem se dostal do vězení."},{"book":"Efezským","chapter":"3","verse":"2","text":"Jistě jste slyšeli, že mne Bůh pověřil hlásat jeho milost pohanům, jak už jsem se zmínil."},{"book":"Efezským","chapter":"3","verse":"3-4","text":"On sám mi odhalil tajemství svého plánu s Kristem; to jen na vysvětlenou, odkud to všechno vím."},{"book":"Efezským","chapter":"3","verse":"5","text":"Za starých časů člověk do Božích plánů vidět nemohl, ale teď je Bůh svatým Duchem odkryl svým apoštolům a prorokům. A toto tajemství zní:"},{"book":"Efezským","chapter":"3","verse":"6","text":"pohané jsou součástí téhož těla a spoludědici všech Božích zaslíbení spolu se židy."},{"book":"Efezským","chapter":"3","verse":"7","text":"Mám to za slavnou výsadu, že smím tento plán každému objasňovat."},{"book":"Efezským","chapter":"3","verse":"8-9","text":"Když pomyslím, jak ubohý a nepatrný jsem mezi všemi křesťany – a on mě přesto vyznamenal tou zvláštní radostí, že smím pohanům přinášet poselství o nekonečném bohatství, jaké je jim v Kristově osobě darováno! A právě já jim smím vysvětlovat, že Bůh, Stvořitel všeho, je i jejich zachráncem."},{"book":"Efezským","chapter":"3","verse":"10","text":"A důvod? Aby všechny vlády i nadzemské mocnosti poznaly jeho dokonalou moudrost, když jeho rodina – pohani stejně jako židé – je opět sjednocena v Kristově církvi,"},{"book":"Efezským","chapter":"3","verse":"11","text":"jak to bylo už dávno naplánováno."},{"book":"Efezským","chapter":"3","verse":"12","text":"Když před něj předstupujeme ve společenství s Kristem, můžeme tak činit bez zábran a strachu."},{"book":"Efezským","chapter":"3","verse":"13","text":"Nenechte se tedy odradit tím, co mě kvůli vám potkalo – naopak, mějte to za důvod k hrdosti."},{"book":"Efezským","chapter":"3","verse":"14","text":"Když tak uvažuji o dokonalosti jeho plánu, padám na kolena a volám k Otci,"},{"book":"Efezským","chapter":"3","verse":"15","text":"od něhož má svůj život každá pozemská i nadzemská bytost,"},{"book":"Efezským","chapter":"3","verse":"16","text":"aby svou nekonečnou mocí vnitřně posilnil a upevnil i vás."},{"book":"Efezským","chapter":"3","verse":"17","text":"A modlím se, aby Kristus ve vašich srdcích zdomácněl. Přijali jste ho vírou, zapusťte tedy kořeny hluboko do Boží lásky."},{"book":"Efezským","chapter":"3","verse":"18","text":"Jen tak poznáte jako ostatní křesťané, co je Kristova láska v plné její šíři a délce, hloubce i výšce."},{"book":"Efezským","chapter":"3","verse":"19","text":"Sami se přesvědčíte, jak je nezměřitelná a neobsažitelná, a budete nakonec prostoupeni skrz naskrz Bohem."},{"book":"Efezským","chapter":"3","verse":"20","text":"A tak nemohu jinak než chválit Boha a děkovat mu, že svou mocí v nás pracuje a dokáže s námi vykonat nekonečně víc, než se odvážíme prosit i jen ve snu."},{"book":"Efezským","chapter":"3","verse":"21","text":"Chvála Bohu za Ježíše! Chvála Bohu za jeho církev! Chvalte ho lidé všech dob!"}]}