{"data":[{"book":"Mabasa","chapter":"7","verse":"1","text":"Ipapo muprista mukuru akamubvunza akati, “Izvi zvauri kupomerwa ndezvechokwadi here?”"},{"book":"Mabasa","chapter":"7","verse":"2","text":"Iye akapindura achiti, “Hama dzangu nemi madzibaba, nditeererei! Mwari wokubwinya akazviratidza kuna baba vedu Abhurahama paakanga achiri kuMesopotamia, asati agara muHarani."},{"book":"Mabasa","chapter":"7","verse":"3","text":"Mwari akati kwaari, ‘Ibva munyika yako nokuhama dzako, uende kunyika yandichakuratidza.’"},{"book":"Mabasa","chapter":"7","verse":"4","text":"“Saka akabva munyika yavaKaradhea akandogara muHarani. Shure kwokufa kwababa vake, Mwari akamutuma munyika ino yamugere zvino."},{"book":"Mabasa","chapter":"7","verse":"5","text":"Haana kumupa nhaka imomo, kunyange paangatsika norutsoka rwake. Asi Mwari akamuvimbisa kuti iye nezvizvarwa zvake zvaimutevera vaizotora nyika ino, kunyange panguva iyoyo Abhurahama akanga asina mwana."},{"book":"Mabasa","chapter":"7","verse":"6","text":"Mwari akataura naye achiti, ‘Zvizvarwa zvako zvichava vatorwa munyika isiri yavo, uye vachaitwa varanda vagotambudzwa kwamakore mazana mana."},{"book":"Mabasa","chapter":"7","verse":"7","text":"Asi ndicharanga rudzi rwavachashandira senhapwa,’ ndizvo zvakataurwa naMwari, ‘uye shure kwaizvozvo vachabuda munyika iyoyo vagondishumira panzvimbo ino.’"},{"book":"Mabasa","chapter":"7","verse":"8","text":"Ipapo akapa Abhurahama sungano yokudzingiswa. Abhurahama akabereka Isaka akamudzingisa zuva rorusere shure kwokuberekwa kwake. Shure kwaizvozvo Isaka akabereka Jakobho, uye Jakobho akabereka madzitateguru ane gumi navaviri."},{"book":"Mabasa","chapter":"7","verse":"9","text":"“Nokuti madzitateguru akaitira godo Josefa, vakamutengesa senhapwa kuIjipiti. Asi Mwari akanga anaye"},{"book":"Mabasa","chapter":"7","verse":"10","text":"akamununura kubva pamatambudziko ake ose. Akapa Josefa uchenjeri uye akaita kuti adikanwe naFaro mambo weIjipiti; saka akamuita mutongi weIjipiti nomuzinda wake wose."},{"book":"Mabasa","chapter":"7","verse":"11","text":"“Zvino nzara yakasvika muIjipiti yose neKenani, kukava nokutambudzika kukuru, uye madzibaba edu akashayiwa zvokudya."},{"book":"Mabasa","chapter":"7","verse":"12","text":"Jakobho akati anzwa kuti kuIjipiti kwaiva nezviyo, akatuma madzibaba edu parwendo rwavo rwokutanga."},{"book":"Mabasa","chapter":"7","verse":"13","text":"Parwendo rwavo rwechipiri, Josefa akaudza madzikoma ake kuti iye aiva ani uye Faro akanzwa nezvemhuri yaJosefa."},{"book":"Mabasa","chapter":"7","verse":"14","text":"Shure kwaizvozvo, Josefa akatuma shoko kuti baba vake Jakobho, nemhuri yavo yose, vanhu makumi manomwe navashanu pamwe chete, vauye."},{"book":"Mabasa","chapter":"7","verse":"15","text":"Ipapo Jakobho akaburuka akaenda kuIjipiti, uko kwaakandofira iye namadzibaba edu."},{"book":"Mabasa","chapter":"7","verse":"16","text":"Mitumbi yavo yakatakurwa ikaendeswa kuShekemu vakavigwa muguva rakanga ratengwa naAbhurahama kubva kuvanakomana vaHamori, paShekemu, nomutengo wemari yakati kuti."},{"book":"Mabasa","chapter":"7","verse":"17","text":"“Nguva yakati yaswedera yokuti Mwari azadzise chipikirwa chake kuna Abhurahama, uwandu hwavanhu vedu muIjipiti hwakawedzerwa zvikuru."},{"book":"Mabasa","chapter":"7","verse":"18","text":"Ipapo mumwe mambo, akanga asingazivi nezvaJosefa, akava mutongi weIjipiti."},{"book":"Mabasa","chapter":"7","verse":"19","text":"Akabata vanhu vedu zvakaipa akadzvinyirira madzitateguru edu achivamanikidza kuti varase vana vachangoberekwa kuitira kuti vagofa."},{"book":"Mabasa","chapter":"7","verse":"20","text":"“Panguva iyoyo Mozisi akaberekwa, uye akanga asiri mwanawo zvake. Akachengetwa mumba mababa vake kwemwedzi mitatu."},{"book":"Mabasa","chapter":"7","verse":"21","text":"Paakasiyiwa kunze, mwanasikana waFaro akamutora akamurera somwanakomana wake."},{"book":"Mabasa","chapter":"7","verse":"22","text":"Mozisi akadzidziswa uchenjeri hwose hweIjipiti uye aigona kwazvo kutaura nokuita zvinhu."},{"book":"Mabasa","chapter":"7","verse":"23","text":"“Mozisi paakanga ava namakore makumi mana okuberekwa, akafunga zvokundoshanyira hama dzake ivo vaIsraeri."},{"book":"Mabasa","chapter":"7","verse":"24","text":"Akaona mumwe wavo achitambudzwa nomuIjipita, saka akasvika akamurwira akatsiva nokuuraya muIjipita uya."},{"book":"Mabasa","chapter":"7","verse":"25","text":"Mozisi akafunga kuti vanhu vake vachaziva kuti Mwari ainge achimushandisa kuti avanunure, asi ivo havana kuzviziva."},{"book":"Mabasa","chapter":"7","verse":"26","text":"Fume mangwana Mozisi akasvikowana vaIsraeri vaviri vachirwa. Akaedza kuvayananisa achiti, ‘Varume, muri hama imi; munodireiko kukuvadzana?’"},{"book":"Mabasa","chapter":"7","verse":"27","text":"“Asi murume uya akanga achitambudza mumwe akasundidzira Mozisi padivi akati, ‘Ndianiko akakuita mubati nomutongi wedu?"},{"book":"Mabasa","chapter":"7","verse":"28","text":"Unoda kundiuraya sokuuraya kwawakaita muIjipita nezuro?’"},{"book":"Mabasa","chapter":"7","verse":"29","text":"Mozisi paakanzwa izvozvo, akatiza akaenda kuMidhiani, uko kwaakandogara ari mutorwa uye akabereka vanakomana vaviri."},{"book":"Mabasa","chapter":"7","verse":"30","text":"“Makore makumi mana akati apfuura, mutumwa akazviratidza kuna Mozisi ari mumurazvo womoto mugwenzi, mugwenga raiva pedyo neGomo reSinai."},{"book":"Mabasa","chapter":"7","verse":"31","text":"Paakaona chinhu ichi, akashamiswa nezvaakaona. Akati achiswedera kuti anyatsoona, akanzwa inzwi raIshe richiti,"},{"book":"Mabasa","chapter":"7","verse":"32","text":"‘Ndini Mwari wamadzibaba ako, Mwari waAbhurahama, Isaka naJakobho.’ Mozisi akadedera nokutya akatadza kana kutarisa."},{"book":"Mabasa","chapter":"7","verse":"33","text":"“Ipapo Jehovha akati kwaari, ‘Bvisa shangu dzako; nokuti nzvimbo yaumire pairi itsvene."},{"book":"Mabasa","chapter":"7","verse":"34","text":"Zvirokwazvo ndaona kudzvinyirirwa kwavanhu vangu muIjipiti. Ndanzwa kugomera kwavo, saka ndaburuka kuti ndizovasunungura. Zvino uya, ndinoda kukutuma udzokere kuIjipiti.’"},{"book":"Mabasa","chapter":"7","verse":"35","text":"“Ndiye Mozisi uya wavakanga varamba namashoko okuti, ‘Ndianiko akakuita mubati nomutongi wedu?’ Ndiye akatumwa naMwari pachake kuti ave mubati nomusununguri wavo, kubudikidza nomutumwa akazviratidza kwaari mugwenzi."},{"book":"Mabasa","chapter":"7","verse":"36","text":"Ndiye akavabudisa muIjipiti uye akaita zvishamiso nezviratidzo muIjipiti, paGungwa Dzvuku uye kwamakore makumi mana murenje."},{"book":"Mabasa","chapter":"7","verse":"37","text":"“Ndiye Mozisi uya akaudza vaIsraeri kuti, ‘Mwari achakutumirai muprofita akaita seni anobva muvanhu venyu chaivo.’"},{"book":"Mabasa","chapter":"7","verse":"38","text":"Akanga ari muungano yaiva murenje, pamwe chete nomutumwa akataura kwaari paGomo reSinai, uye namadzibaba edu; uye akagamuchira mashoko mapenyu kuti azoasvitsa kwatiri."},{"book":"Mabasa","chapter":"7","verse":"39","text":"“Asi madzibaba edu akaramba kumuteerera. Vakamuramba uye mumwoyo yavo vakadzokerazve kuIjipiti."},{"book":"Mabasa","chapter":"7","verse":"40","text":"Vakati kuna Aroni, ‘Tiitire vamwari vachatitungamirira. Kana ari Mozisi uyu akatibudisa muIjipiti, hatizivi zvakamuwira!"},{"book":"Mabasa","chapter":"7","verse":"41","text":"Ndiyo nguva yavakaumba chifananidzo chakaita semhuru. Vakauya nezvibayiro kwachiri vakachipemberera vachikudza chinhu chakaitwa namaoko avo."},{"book":"Mabasa","chapter":"7","verse":"42","text":"Asi Mwari akavafuratira akavasiya kuti vanamate hondo dzokudenga, sezvazvakanyorwa mubhuku ravaprofita zvichinzi:"},{"book":"Mabasa","chapter":"7","verse":"43","text":"Makatakura tabhenakeri yaMoreki"},{"book":"Mabasa","chapter":"7","verse":"44","text":"“Madzitateguru edu akanga ane tabhenakeri yeChipupuriro pakati pavo murenje. Yakanga yakagadzirwa sokurayirwa kwakanga kwaitwa Mozisi naMwari, maererano nomufananidzo waakanga aona."},{"book":"Mabasa","chapter":"7","verse":"45","text":"Vakagamuchira tabhenakeri, vachitungamirirwa naJoshua, madzibaba edu akauya pamwe chete nayo paya pavakatora nyika kubva kundudzi dzakanga dzadzingwa pamberi pavo naMwari. Tabhenakeri yakagara munyika iyo kusvikira panguva yaDhavhidhi,"},{"book":"Mabasa","chapter":"7","verse":"46","text":"uyo akaitirwa zvakanaka naMwari uye akakumbira kuti avakire Mwari waJakobho nzvimbo yokugara."},{"book":"Mabasa","chapter":"7","verse":"47","text":"Asi Soromoni ndiye akazomuvakira imba."},{"book":"Mabasa","chapter":"7","verse":"48","text":"“Kunyange zvakadaro, Wokumusoro-soro haagari mudzimba dzakavakwa navanhu. Sezvinorehwa nomuprofita achiti:"},{"book":"Mabasa","chapter":"7","verse":"49","text":"“ ‘Denga ndicho chigaro changu choushe"},{"book":"Mabasa","chapter":"7","verse":"50","text":"Ko, ruoko rwangu haruna kuita izvozvi zvose here?’"},{"book":"Mabasa","chapter":"7","verse":"51","text":"“Imi vanhu vemitsipa mikukutu, vane mwoyo nenzeve dzisina kudzingiswa! Makangoita samadzibaba enyu: Munogara muchidzivisa Mweya Mutsvene!"},{"book":"Mabasa","chapter":"7","verse":"52","text":"Kwakambova nomuprofita asina kutambudzwa namadzibaba enyu here? Vakauraya kunyange vaya vakaprofita kuuya kwaIye Oga Akarurama. Uye zvino makamupandukira mukamuuraya,"},{"book":"Mabasa","chapter":"7","verse":"53","text":"iyemi makagamuchira murayiro wamakapiwa kubudikidza navatumwa, asi mukasauteerera.”"},{"book":"Mabasa","chapter":"7","verse":"54","text":"Vakati vanzwa izvi, vakashatirwa zvikuru uye vakamurumanyira meno avo."},{"book":"Mabasa","chapter":"7","verse":"55","text":"Asi Sitefani, azere noMweya Mutsvene, akatarisa kudenga akaona kubwinya kwaMwari, uye Jesu amire kuruoko rworudyi rwaMwari."},{"book":"Mabasa","chapter":"7","verse":"56","text":"Akati, “Tarirai, ndinoona denga razaruka uye Mwanakomana woMunhu amire kuruoko rworudyi rwaMwari.”"},{"book":"Mabasa","chapter":"7","verse":"57","text":"Pavakanzwa izvi vakadzivira nzeve dzavo vakamhanyira kwaari vose, vachidanidzira namanzwi ari pamusoro-soro,"},{"book":"Mabasa","chapter":"7","verse":"58","text":"vakamuzvuzvurudzira kunze kweguta vakatanga kumutaka namabwe. Uye, vaya vaiva zvapupu vakandoisa nguo dzavo patsoka dzejaya rainzi Sauro."},{"book":"Mabasa","chapter":"7","verse":"59","text":"Vachiri kumutaka namabwe, Sitefani akanyengetera, akati, “Ishe Jesu, gamuchirai mweya wangu.”"},{"book":"Mabasa","chapter":"7","verse":"60","text":"Ipapo akapfugama namabvi ake akadanidzira achiti, “Ishe, musavapa mhosva yechivi ichi.” Akati ataura izvi, akavata."}]}