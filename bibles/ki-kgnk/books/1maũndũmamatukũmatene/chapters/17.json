{"data":[{"book":"1 Maũndũ Ma Matukũ Ma Tene","chapter":"17","verse":"1","text":"Thuutha wa Daudi gũikara nyũmba yake ya ũthamaki kwa ihinda, akĩĩra mũnabii Nathani atĩrĩ, “Niĩ njikaraga nyũmba ya ũthamaki yakĩtwo na mĩtarakwa, o rĩrĩa ithandũkũ rĩa kĩrĩkanĩro kĩa Jehova rĩigĩtwo hema-inĩ.”"},{"book":"1 Maũndũ Ma Matukũ Ma Tene","chapter":"17","verse":"2","text":"Nathani agĩcookeria Daudi atĩrĩ, “Ũndũ ũrĩa ũreciiria gwĩka-rĩ, wĩke, nĩgũkorwo Ngai arĩ hamwe nawe.”"},{"book":"1 Maũndũ Ma Matukũ Ma Tene","chapter":"17","verse":"3","text":"Ũtukũ ũcio kiugo kĩa Ngai gĩgĩkinyĩra Nathani, akĩĩrwo atĩrĩ:"},{"book":"1 Maũndũ Ma Matukũ Ma Tene","chapter":"17","verse":"4","text":"“Thiĩ ũkeere ndungata yakwa Daudi atĩrĩ, ‘Jehova ekuuga ũũ: Wee tiwe wa kũnjakĩra nyũmba ya gũtũũra."},{"book":"1 Maũndũ Ma Matukũ Ma Tene","chapter":"17","verse":"5","text":"Niĩ ndirĩ ndatũũra nyũmba kuuma mũthenya ũrĩa ndaarutire andũ a Isiraeli kuuma bũrũri wa Misiri nginya ũmũthĩ. Ndũũraga hema-inĩ, thaamaga kuuma handũ hamwe ngathiĩ harĩa hangĩ, ngoima gĩikaro kĩmwe ngathiĩ kĩrĩa kĩngĩ."},{"book":"1 Maũndũ Ma Matukũ Ma Tene","chapter":"17","verse":"6","text":"Kũrĩa guothe ndaanathiĩ na andũ a Isiraeli othe-rĩ, ndĩ ndooria mũtongoria o na ũmwe wa arĩa ndaathire marĩithagie andũ akwa atĩrĩ, “Mwagĩte kũnjakĩra nyũmba ya mĩtarakwa nĩkĩ?” ’"},{"book":"1 Maũndũ Ma Matukũ Ma Tene","chapter":"17","verse":"7","text":"“Na rĩrĩ, ĩra ndungata yakwa Daudi atĩrĩ, ‘Jehova Mwene-Hinya-Wothe ekuuga ũũ: Ndaakũrutire rũũru-inĩ, ngĩgũtigithia kũrũmĩrĩra mahiũ nĩguo ũtuĩke mwathi wa andũ akwa a Isiraeli."},{"book":"1 Maũndũ Ma Matukũ Ma Tene","chapter":"17","verse":"8","text":"Nĩngoretwo nawe kũrĩa guothe wanathiĩ, na ngakwehereria thũ ciaku ciothe ikehera mbere yaku. Rĩu nĩngũtũma rĩĩtwa rĩaku rĩtuĩke inene o ta marĩĩtwa ma andũ arĩa anene mũno a thĩ."},{"book":"1 Maũndũ Ma Matukũ Ma Tene","chapter":"17","verse":"9","text":"Na nĩngaahe andũ akwa a Isiraeli handũ na ndĩmahaande wega nĩgeetha magĩe na mũciĩ wao kĩũmbe, na matigacooka gũthĩĩnĩka. Andũ aaganu matigacooka kũmahinyĩrĩria rĩngĩ, ta ũrĩa meekaga kĩambĩrĩria-inĩ"},{"book":"1 Maũndũ Ma Matukũ Ma Tene","chapter":"17","verse":"10","text":"na matũire meekaga kuuma rĩrĩa ndathuurire atongoria a gũtongoragia andũ akwa a Isiraeli. O na nĩngatooria thũ cianyu ciothe."},{"book":"1 Maũndũ Ma Matukũ Ma Tene","chapter":"17","verse":"11","text":"Hĩndĩ ĩrĩa matukũ maku magaathira nawe ũthiĩ ũgatũũranie na maithe manyu, nĩngarũgamia mũndũ wa rũciaro rwaku athamake ithenya rĩaku, agaakorwo arĩ ũmwe wa ariũ aku, na nĩngahaanda ũthamaki wake."},{"book":"1 Maũndũ Ma Matukũ Ma Tene","chapter":"17","verse":"12","text":"Ũcio nĩwe ũkaanjakĩra nyũmba, na nĩngahaanda gĩtĩ gĩake kĩa ũnene nginya tene."},{"book":"1 Maũndũ Ma Matukũ Ma Tene","chapter":"17","verse":"13","text":"Nĩngatuĩka ithe, nake nĩagatuĩka mũrũ wakwa. Ndikeheria wendo wakwa harĩ we, ta ũrĩa ndehereirie ũrĩa warĩ mbere yaku."},{"book":"1 Maũndũ Ma Matukũ Ma Tene","chapter":"17","verse":"14","text":"Nĩngamũtua mwathi wa nyũmba yakwa na ũthamaki wakwa nginya tene; gĩtĩ gĩake kĩa ũnene gĩkehaanda nginya tene.’ ”"},{"book":"1 Maũndũ Ma Matukũ Ma Tene","chapter":"17","verse":"15","text":"Nathani akĩmenyithia Daudi ũhoro wa ũguũrio ũcio wothe."},{"book":"1 Maũndũ Ma Matukũ Ma Tene","chapter":"17","verse":"16","text":"Nake Mũthamaki Daudi agĩtoonya, agĩikara thĩ mbere ya Jehova, akiuga atĩrĩ:"},{"book":"1 Maũndũ Ma Matukũ Ma Tene","chapter":"17","verse":"17","text":"Na ta ũndũ ũcio ũrĩ o mũnini maitho-inĩ maku, Wee Ngai-rĩ, nĩwarĩtie ũhoro wa matukũ marĩa magooka makoniĩ nyũmba ya ndungata yaku. Na rĩu Wee Jehova Ngai, ũnyonete ta ndĩ mũndũ ũmwe wa arĩa atũũgĩrie mũno."},{"book":"1 Maũndũ Ma Matukũ Ma Tene","chapter":"17","verse":"18","text":"“Nĩ atĩa ũngĩ Daudi angĩkwĩra nĩ ũndũ wa gũtĩĩa ndungata yaku? Nĩgũkorwo nĩũũĩ ndungata yaku, Wee Jehova."},{"book":"1 Maũndũ Ma Matukũ Ma Tene","chapter":"17","verse":"19","text":"Nĩ ũndũ wa ndungata yaku na kũringana na wendo waku-rĩ, nĩwĩkĩte ũndũ ũyũ mũnene na ũgatũma ciĩranĩro ici nene imenyeke."},{"book":"1 Maũndũ Ma Matukũ Ma Tene","chapter":"17","verse":"20","text":"“Gũtirĩ ũngĩ ũhaana tawe, Wee Jehova, na gũtirĩ Ngai ũngĩ tiga Wee, o ta ũrĩa tũiguĩte na matũ maitũ."},{"book":"1 Maũndũ Ma Matukũ Ma Tene","chapter":"17","verse":"21","text":"Na nũũ ũhaana ta andũ aku a Isiraeli, rũrĩrĩ rũmwe gũkũ thĩ rũrĩa Ngai waruo aakũũrire rũtuĩke andũ ake, nĩgeetha wĩgĩĩre igweta, na wĩke maũndũ manene na ma magegania ma gwĩtigĩrwo, nĩ ũndũ wa kũingata ndũrĩrĩ ciehere mbere ya andũ aku arĩa wakũũrire kuuma bũrũri wa Misiri?"},{"book":"1 Maũndũ Ma Matukũ Ma Tene","chapter":"17","verse":"22","text":"Watũmire andũ aku a Isiraeli matuĩke andũ aku mwene nginya tene, nawe, Wee Jehova, nĩũtuĩkĩte Ngai wao."},{"book":"1 Maũndũ Ma Matukũ Ma Tene","chapter":"17","verse":"23","text":"“Na rĩrĩ, Jehova, tũma kĩĩranĩro kĩrĩa weranĩire gĩkoniĩ ndungata yaku na nyũmba yake kĩrũme nginya tene. Na wĩke o ta ũguo wĩranĩire,"},{"book":"1 Maũndũ Ma Matukũ Ma Tene","chapter":"17","verse":"24","text":"nĩgeetha kĩĩranĩro kĩu kĩĩhaande, narĩo rĩĩtwa rĩaku rĩnenehe nginya tene. Ningĩ andũ nĩmakoiga atĩrĩ, ‘Jehova Mwene-Hinya-Wothe, Ngai wa Isiraeli, nĩwe Ngai wa andũ a Isiraeli!’ Na nyũmba ya ndungata yaku Daudi nĩĩkehaanda mbere yaku.”"},{"book":"1 Maũndũ Ma Matukũ Ma Tene","chapter":"17","verse":"25","text":"“Wee Ngai wakwa, nĩũguũrĩirie ndungata yaku atĩ nĩũkamĩakĩra nyũmba. Nĩ ũndũ ũcio ndungata yaku nĩĩgĩĩte na ũmĩrĩru wa gũkũhooya."},{"book":"1 Maũndũ Ma Matukũ Ma Tene","chapter":"17","verse":"26","text":"Wee Jehova, nĩwe Ngai! Nĩwĩrĩire ndungata yaku maũndũ maya mega."},{"book":"1 Maũndũ Ma Matukũ Ma Tene","chapter":"17","verse":"27","text":"Rĩu nĩwonete kwagĩrĩire ũrathime nyũmba ya ndungata yaku, nĩgeetha ĩtũũre nginya tene maitho-inĩ maku; nĩgũkorwo, Wee Jehova nĩũmĩrathimĩte, na ĩgũtũũra ĩrĩ ndaathime nginya tene.”"}]}