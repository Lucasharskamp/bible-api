{"data":[{"book":"ΠΡΟΣ ΡΩΜΑΙΟΥΣ","chapter":"4","verse":"1","text":"Τί οὖν ἐροῦμεν Ἀβραὰμ τὸν πατέρα ἡμῶν εὑρηκέναι κατὰ σάρκα;"},{"book":"ΠΡΟΣ ΡΩΜΑΙΟΥΣ","chapter":"4","verse":"2","text":"εἰ γὰρ Ἀβραὰμ ἐξ ἔργων ἐδικαιώθη, ἔχει καύχημα, ἀλλ᾽ οὐ πρὸς τὸν Θεόν."},{"book":"ΠΡΟΣ ΡΩΜΑΙΟΥΣ","chapter":"4","verse":"3","text":"τί γὰρ ἡ γραφὴ λέγει; ἐπίστευσε δὲ Ἀβραὰμ τῷ Θεῷ καὶ ἐλογίσθη αὐτῷ εἰς δικαιοσύνην."},{"book":"ΠΡΟΣ ΡΩΜΑΙΟΥΣ","chapter":"4","verse":"4","text":"τῷ δὲ ἐργαζομένῳ ὁ μισθὸς οὐ λογίζεται κατὰ χάριν, ἀλλὰ κατὰ ὀφείλημα·"},{"book":"ΠΡΟΣ ΡΩΜΑΙΟΥΣ","chapter":"4","verse":"5","text":"τῷ δὲ μὴ ἐργαζομένῳ, πιστεύοντι δὲ ἐπὶ τὸν δικαιοῦντα τὸν ἀσεβῆ λογίζεται ἡ πίστις αὐτοῦ εἰς δικαιοσύνην,"},{"book":"ΠΡΟΣ ΡΩΜΑΙΟΥΣ","chapter":"4","verse":"6","text":"καθάπερ καὶ Δαυῒδ λέγει τὸν μακαρισμὸν τοῦ ἀνθρώπου ᾧ ὁ Θεὸς λογίζεται δικαιοσύνην χωρὶς ἔργων·"},{"book":"ΠΡΟΣ ΡΩΜΑΙΟΥΣ","chapter":"4","verse":"7","text":"μακάριοι ὧν ἀφέθησαν αἱ ἀνομίαι καὶ ὧν ἐπεκαλύφθησαν αἱ ἁμαρτίαι·"},{"book":"ΠΡΟΣ ΡΩΜΑΙΟΥΣ","chapter":"4","verse":"8","text":"μακάριος ἀνὴρ ᾧ οὐ μὴ λογίσηται Κύριος ἁμαρτίαν."},{"book":"ΠΡΟΣ ΡΩΜΑΙΟΥΣ","chapter":"4","verse":"9","text":"ὁ μακαρισμὸς οὖν οὗτος ἐπὶ τὴν περιτομὴν ἢ καὶ ἐπὶ τὴν ἀκροβυστίαν; λέγομεν γὰρ ὅτι ἐλογίσθη τῷ Ἀβραὰμ ἡ πίστις εἰς δικαιοσύνην."},{"book":"ΠΡΟΣ ΡΩΜΑΙΟΥΣ","chapter":"4","verse":"10","text":"πῶς οὖν ἐλογίσθη; ἐν περιτομῇ ὄντι ἢ ἐν ἀκροβυστίᾳ; οὐκ ἐν περιτομῇ, ἀλλ᾽ ἐν ἀκροβυστίᾳ·"},{"book":"ΠΡΟΣ ΡΩΜΑΙΟΥΣ","chapter":"4","verse":"11","text":"καὶ σημεῖον ἔλαβε περιτομῆς, σφραγῖδα τῆς δικαιοσύνης τῆς πίστεως τῆς ἐν τῇ ἀκροβυστίᾳ, εἰς τὸ εἶναι αὐτὸν πατέρα πάντων τῶν πιστευόντων δι᾽ ἀκροβυστίας, εἰς τὸ λογισθῆναι καὶ αὐτοῖς τὴν δικαιοσύνην,"},{"book":"ΠΡΟΣ ΡΩΜΑΙΟΥΣ","chapter":"4","verse":"12","text":"καὶ πατέρα περιτομῆς τοῖς οὐκ ἐκ περιτομῆς μόνον, ἀλλὰ καὶ τοῖς στοιχοῦσι τοῖς ἴχνεσι τῆς ἐν [τῇ] ἀκροβυστίᾳ πίστεως τοῦ πατρὸς ἡμῶν Ἀβραάμ."},{"book":"ΠΡΟΣ ΡΩΜΑΙΟΥΣ","chapter":"4","verse":"13","text":"οὐ γὰρ διὰ νόμου ἡ ἐπαγγελία τῷ Ἀβραὰμ ἢ τῷ σπέρματι αὐτοῦ, τὸ κληρονόμον αὐτὸν εἶναι τοῦ κόσμου, ἀλλὰ διὰ δικαιοσύνης πίστεως."},{"book":"ΠΡΟΣ ΡΩΜΑΙΟΥΣ","chapter":"4","verse":"14","text":"εἰ γὰρ οἱ ἐκ νόμου κληρονόμοι, κεκένωται ἡ πίστις καὶ κατήργηται ἡ ἐπαγγελία·"},{"book":"ΠΡΟΣ ΡΩΜΑΙΟΥΣ","chapter":"4","verse":"15","text":"ὁ γὰρ νόμος ὀργὴν κατεργάζεται· οὗ γὰρ οὐκ ἔστι νόμος, οὐδὲ παράβασις."},{"book":"ΠΡΟΣ ΡΩΜΑΙΟΥΣ","chapter":"4","verse":"16","text":"Διὰ τοῦτο ἐκ πίστεως, ἵνα κατὰ χάριν, εἰς τὸ εἶναι βεβαίαν τὴν ἐπαγγελίαν παντὶ τῷ σπέρματι, οὐ τῷ ἐκ [τοῦ] νόμου μόνον, ἀλλὰ καὶ τῷ ἐκ πίστεως Ἀβραάμ, ὅς ἐστι πατὴρ πάντων ἡμῶν,"},{"book":"ΠΡΟΣ ΡΩΜΑΙΟΥΣ","chapter":"4","verse":"17","text":"καθὼς γέγραπται ὅτι πατέρα πολλῶν ἐθνῶν τέθεικά σε, κατέναντι οὗ ἐπίστευσε Θεοῦ τοῦ ζωοποιοῦντος τοὺς νεκροὺς καὶ καλοῦντος τὰ μὴ ὄντα ὡς ὄντα·"},{"book":"ΠΡΟΣ ΡΩΜΑΙΟΥΣ","chapter":"4","verse":"18","text":"ὃς παρ᾽ ἐλπίδα ἐπ᾽ ἐλπίδι ἐπίστευσεν, εἰς τὸ γενέσθαι αὐτὸν πατέρα πολλῶν ἐθνῶν κατὰ τὸ εἰρημένον· οὕτως ἔσται τὸ σπέρμα σου·"},{"book":"ΠΡΟΣ ΡΩΜΑΙΟΥΣ","chapter":"4","verse":"19","text":"καὶ μὴ ἀσθενήσας τῇ πίστει οὐ κατενόησε τὸ ἑαυτοῦ σῶμα ἤδη νενεκρωμένον, ἑκατονταέτης που ὑπάρχων, καὶ τὴν νέκρωσιν μήτρας Σάρρας·"},{"book":"ΠΡΟΣ ΡΩΜΑΙΟΥΣ","chapter":"4","verse":"20","text":"εἰς δὲ τὴν ἐπαγγελίαν τοῦ Θεοῦ οὐ διεκρίθη τῇ ἀπιστίᾳ, ἀλλ᾽ ἐνεδυναμώθη τῇ πίστει, δοὺς δόξαν τῷ Θεῷ"},{"book":"ΠΡΟΣ ΡΩΜΑΙΟΥΣ","chapter":"4","verse":"21","text":"καὶ πληροφορηθεὶς ὅτι ὃ ἐπήγγελται δυνατός ἐστι καὶ ποιῆσαι."},{"book":"ΠΡΟΣ ΡΩΜΑΙΟΥΣ","chapter":"4","verse":"22","text":"διὸ καὶ ἐλογίσθη αὐτῷ εἰς δικαιοσύνην."},{"book":"ΠΡΟΣ ΡΩΜΑΙΟΥΣ","chapter":"4","verse":"23","text":"Οὐκ ἐγράφη δὲ δι᾽ αὐτὸν μόνον ὅτι ἐλογίσθη αὐτῷ,"},{"book":"ΠΡΟΣ ΡΩΜΑΙΟΥΣ","chapter":"4","verse":"24","text":"ἀλλὰ καὶ δι᾽ ἡμᾶς οἷς μέλλει λογίζεσθαι, τοῖς πιστεύουσιν ἐπὶ τὸν ἐγείραντα Ἰησοῦν τὸν Κύριον ἡμῶν ἐκ νεκρῶν,"},{"book":"ΠΡΟΣ ΡΩΜΑΙΟΥΣ","chapter":"4","verse":"25","text":"ὃς παρεδόθη διὰ τὰ παραπτώματα ἡμῶν καὶ ἠγέρθη διὰ τὴν δικαίωσιν ἡμῶν."}]}