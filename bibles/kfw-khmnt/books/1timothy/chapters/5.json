{"data":[{"book":"1 Timothy","chapter":"5","verse":"1","text":"Upa kha kese ah ranmaro, khawa rathuulla napa angnga malung masokpiro, halli khangdong ngaikha nanai ngai angnga,"},{"book":"1 Timothy","chapter":"5","verse":"2","text":"numeisa upa ngaikha nanu ngai angnga, halli khangdoong numeisa ngaikha nasar angnga malung inthiangnga inloppuiro."},{"book":"1 Timothy","chapter":"5","verse":"3","text":"Sansik ah arei kaom Chuulmei ka-etak ngaikha kayaro."},{"book":"1 Timothy","chapter":"5","verse":"4","text":"Takkha chuulmeinu'n asa emakli atu ngai aom inchu, mansakhet ah inmani'n Pathian kajet chuonkha inmani insuungkhur khan thomasarasu, halli hiwa'n innu inpa ngai khat-um inpi inpu ngai chuontho maleiikirna eii, ajarchu hiwahi Pathian malungtaina eii."},{"book":"1 Timothy","chapter":"5","verse":"5","text":"Atheinuo ah kaom chuulmei khat-um tuteii sepa inthosik kaneimak ama'n, Pathian khabit ngamna ada ah, suunle zaan inchat omleiya Pathain niya Pathian in juosanna sik-ah aniya aom."},{"book":"1 Timothy","chapter":"5","verse":"6","text":"Takkha taksa hoina ah apum inpesuok chuulmeinu kha aring innum kathi a-ejei."},{"book":"1 Timothy","chapter":"5","verse":"7","text":"Hiwa indiknahi inmani diang peru, khawa e-inchu tuteii in inmani diang kadikmak noonkuung penunujei."},{"book":"1 Timothy","chapter":"5","verse":"8","text":"Takkha atu ka-ang in inmani in-u innai khat-um akathadoomma inmani insuungkhur mi ngaikha inensui theimak inchu, inmani'n inngam nakha inzootmak eii halli inmani ngaikha ka-ngamna makngai neek ah kathamak in eii."},{"book":"1 Timothy","chapter":"5","verse":"9","text":"Kum soomruk kalakheelmak chuulmei kha chuulmei eii tia leimaru, halli ama kha pasal inkhat diangbit inn kaleinei numeisa esik eii5:9: halli ama kha pasal inkhat diangbit inn kaleinei numeisa esik eii, emakli aruothar diang huoikajou."},{"book":"1 Timothy","chapter":"5","verse":"10","text":"halli ama kha akatha chuon katho sik-ah araming kasi erase, asa ngaikha katha ah kahong keiruoi, khuolmi ngaikha a-inna kadonzoot, aleiilaak Christian ngaidiang sepa katha kathothei, mikapoong ngai kasan, halli ama'n akatha chuon rakip ah apumtak kathozoot erase."},{"book":"1 Timothy","chapter":"5","verse":"11","text":"Takkha akadoong chuulmei ngaikha chuulmei eii tia leimaru; ajarchu inmani'n inmalungnga inn inhongneizoot phakhan, Christa diang makheiya inletsik eii."},{"book":"1 Timothy","chapter":"5","verse":"12","text":"Halli inmani'n mansakhet chonginkhit nakha inmakoi jarra kathamak in-ejei."},{"book":"1 Timothy","chapter":"5","verse":"13","text":"Inmani'n akadool inchuwa inn khat makheiya inn khat ah inlonbulla inom, takkha akadoolbit ema ah, rilmaksik chong inrilla inchuon inmin-et ah, mikarilthai khat-um chongriam karil inchuwa inom."},{"book":"1 Timothy","chapter":"5","verse":"14","text":"Khawajarra kei'n chuulmei kadoong ngaikha inn neisik hi kei'n kamanuom, sa neirasu, halli in innluo ngaikha boolrasu, khantho inlang eini ni-inhalpui ngai'n kathamak ah naril nasik ah amun pemui."},{"book":"1 Timothy","chapter":"5","verse":"15","text":"Tichu chuulmei lekkhat in Seitan nuk juinasik-ah inmalung inmaletsuojei."},{"book":"1 Timothy","chapter":"5","verse":"16","text":"Tichu atu ka-ang Christa nukkajui numeisa inna chuulmei inom inchu, ama'n chuulmei ngaikha ensui rase, halli inmani jarra koisuok ngaidiang poongna pemarasu, khawakha e-inchu sansik ah arei kaom chuulmei ngaiseng kha koisuok ngai'n sanna nei inte."},{"book":"1 Timothy","chapter":"5","verse":"17","text":"Chuonkatha katho upa lam kanakei ngai, khat-um akathadoomma kapoong tak ah Pathian chong karil li kanaminchu ngaikha, chan inni kha pesik ah rahoi kasuok in eii."},{"book":"1 Timothy","chapter":"5","verse":"18","text":"Tichu chong inthiang in aril, “Saang narakhool na-ah ni-inliingna saraatchal kha amur khuop maro” halli “Chuon katho ngai kha inchuon thoman nipesik suok.” Innidan 25:4; Matt 10:10; Luk 10:7"},{"book":"1 Timothy","chapter":"5","verse":"19","text":"Mi inni emakli inni kheella sakhi narangaimaklai seng, upa inkhat chungnga kathamak inheichoi kha leimaru."},{"book":"1 Timothy","chapter":"5","verse":"20","text":"Manu katho mi ngaikha mipui maikuungnga ranru, khawakha e-inchu aleiilaak ngaikhan num china nei-inte."},{"book":"1 Timothy","chapter":"5","verse":"21","text":"Khawale inruoiya hiwa minchuna ngaihi kei'n nangnadiang Pathian khat-um Christa Jisu khat-um inthiang marwaan tirton ngai maikuungnga tuteii diang nachuonthona rakip ah mimeel mimai enlekleiya khat-um mikarathiat thomaro tia chongpena kananei."},{"book":"1 Timothy","chapter":"5","verse":"22","text":"Miring inkhat diang Pumi chuon minthonasik beiya inmani chungnga kutduongnga peluut nasik-ah innot emaro. Halli miring inkhat manu rakip chuonna nang inchelmaro, napumkha inthiangnga daro."},{"book":"1 Timothy","chapter":"5","verse":"23","text":"Halli tui khabit inkhai maro, ajarchu nang in nanaliip jarra nabak na-in intumnasik ah theibomju lekkhat kha um inro."},{"book":"1 Timothy","chapter":"5","verse":"24","text":"Mi lekkhat manu ngai khachu musik ah abeitek, halli inmani manu ngaikha inmani neek ah chongtanna munkhan aleitung masajei, takkha mi lekkha manu ngai khachu nuk ah inmusik eii."},{"book":"1 Timothy","chapter":"5","verse":"25","text":"Hiwale in-angrip ah akatha chuontho khachu inlarpong, halli inlarmak ah kaom ngaikha um thupthei nunujei."}]}