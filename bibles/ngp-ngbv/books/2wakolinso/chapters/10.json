{"data":[{"book":"2 Wakolinso","chapter":"10","verse":"1","text":"Miye Paulo want'hu wamwenga wanigamba ni mkali Umwo handa hale na nyuwe, mna ni mjalamu handa na nyuwe nt'humba na nt'humba kwe digeleko dya Mnungu no uwedi wa Kilisito."},{"book":"2 Wakolinso","chapter":"10","verse":"2","text":"Kiya huunga kwenyu ni iki, mse kunitenda ninde mkali Umwo heza, Kwaviya himanya kindedi kugamba nadaha kunda mkali kwa wadya wose wakugamba chekala kwa kulongozwa ni mbuli za mwe isi."},{"book":"2 Wakolinso","chapter":"10","verse":"3","text":"Ni kindedi chekala mwe isi, mna hakikutoana nk'hondo enga want'hu we isi ivo wakutoana."},{"book":"2 Wakolinso","chapter":"10","verse":"4","text":"Vitoanilo vetu va nk'hondo hiyo vitoanilo va kimnt'hu, mna ni vitoanilo va nguvu za Mnungu, kwa uwo, chamola magomela, chamola uhigani wa udant'hi,"},{"book":"2 Wakolinso","chapter":"10","verse":"5","text":"chakinya hasi weduvi wowose ukukeinula kinyume na umanyi wa Mnungu, fanyanyi zose chazitaha na kuzitenda zimtegeleze Kilisito."},{"book":"2 Wakolinso","chapter":"10","verse":"6","text":"Mnajika kunda kindedi want'hu waivi, nekidahe kusulumiza kila mnt'hu heekwiva."},{"book":"2 Wakolinso","chapter":"10","verse":"7","text":"Nyuwe mwavikaula vint'hu kwa kuse du! Eyuko mnt'hu yeyose akukegamba yehe mnt'hu ywa Kilisito? Vedi! Mlekeni afanyanye mwenye kugamba enga viya yeye eli ywa Kilisito, suwe naswe nivo kili."},{"book":"2 Wakolinso","chapter":"10","verse":"8","text":"Du hikuona soni hata uneva hiketogolesa, mwo udahi udya kink'higwe ni Mnungu, kakink'ha udahi wa kuwazengani, hiyo kuwamolani."},{"book":"2 Wakolinso","chapter":"10","verse":"9","text":"Hikuunga inde kugamba nawogofyani mwe zibaluwa zangu."},{"book":"2 Wakolinso","chapter":"10","verse":"10","text":"Wamwenga wagamba, “Baluwa za Paulo zaluma naho zina milosi mikali, mna akanda hamwenga na suwe ni msokezi, naho milosi yakwe haina dyodyose”."},{"book":"2 Wakolinso","chapter":"10","verse":"11","text":"Want'hu enga awo waungwa kumanya kugamba, yadya huwandika mwe zibaluwa handa hale na nyuwe, na yadya hulonga mwo mnomo kikandanya, yose ni ya mwenga."},{"book":"2 Wakolinso","chapter":"10","verse":"12","text":"Kwa vovose hakikugeza kukeliganyiza na wadya kuketogola woho wenye. Want'hu wakutenda woho wenye kunda kihimo cho kukehimila, wakeliganya woho wenye kwa wenye, awo ni wahezi."},{"book":"2 Wakolinso","chapter":"10","verse":"13","text":"Wefenyi wetu haujink'hile kihimo, kukefenya kwetu nokunde mwe kihimo che ndima kink'higwe ni Mnungu, indima kiku idamanya hata kwenyu."},{"book":"2 Wakolinso","chapter":"10","verse":"14","text":"Ivo hakijink'hile mihaka mwo widuvi wetu umwo chezaga kwenyu. Kwaviya ni suwe chandaga we nk'hongo kwiza kwenyu kuwegailani Mbuli Yedi ya Kilisito."},{"book":"2 Wakolinso","chapter":"10","verse":"15","text":"Hakikukefenyela ndima idya idamanywe ni want'hu watuhu kujink'ha kihimo kiya kink'higwe ni Mnungu. Ila chakawiila kugamba mhuwi wenyu nougenyele mwa nyuwe kwa mihaka akiikile Mnungu."},{"book":"2 Wakolinso","chapter":"10","verse":"16","text":"Aho nekidahe kubilikiza Mbuli Yedi mwe ziisi zint'huhu hale na nyuwe, naho hiyo mbuli ya kukefenya kwa ndima aidamanywe ni want'hu watuhu na kunt'hu kutuhu."},{"book":"2 Wakolinso","chapter":"10","verse":"17","text":"Saviya enga ivo viwandikwe, “Yeyose akuunga kukefenya akefenye mwa yadya yadamanywe ni Zumbe.”"},{"book":"2 Wakolinso","chapter":"10","verse":"18","text":"Kwaviya akuzumilwa hiyo yudya mnt'hu akukeona mwenye kugamba kazumilwa, ila ni yudya akuonwa ni Mnungu kugamba kazumilwa, uyo niye azumilwe."}]}