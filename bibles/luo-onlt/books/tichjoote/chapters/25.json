{"data":[{"book":"Tich Joote","chapter":"25","verse":"1","text":"Bangʼ ndalo adek ka Festo nosedonjo e loch, noa Kaisaria modhi nyaka Jerusalem,"},{"book":"Tich Joote","chapter":"25","verse":"2","text":"kendo kuno jodolo madongo gi jotend jo-Yahudi nokel e nyime mi giwacho ketho mane gidonjonego Paulo."},{"book":"Tich Joote","chapter":"25","verse":"3","text":"Ne gitemo saye mondo otimnegi ngʼwono owe Paulo odogi Jerusalem nikech negichano butone mondo ginege gie yo kodhi."},{"book":"Tich Joote","chapter":"25","verse":"4","text":"Festo nodwokogi niya, “Paulo otwe Kaisaria, kendo an awuon abiro dhi ire kuno mapiyo,"},{"book":"Tich Joote","chapter":"25","verse":"5","text":"kuom mano, oruru jotendu moko adhigo mondo gidhi gidonjne kuno, kaponi osetimo gimoro marach.”"},{"book":"Tich Joote","chapter":"25","verse":"6","text":"Bangʼ kane osebet kodgi kuom ndalo aboro kata apar, nolor odhi Kaisaria, eka kinyne nochoko bura mogolo chik mondo okel Paulo e nyime."},{"book":"Tich Joote","chapter":"25","verse":"7","text":"Kane Paulo odonjo, jo-Yahudi mane oyudo obiro koa Jerusalem nochungʼ olwore, ka gidonjone gi weche maricho ahinya, to ne ok ginyal nyiso ni wechego gin adier."},{"book":"Tich Joote","chapter":"25","verse":"8","text":"Eka Paulo nowacho kore, kodwokogi niya, “Onge gima aseketho kuom chik jo-Yahudi, kata kuom hekalu, kata kuom Kaisar.”"},{"book":"Tich Joote","chapter":"25","verse":"9","text":"To Festo mane dwaro mondo omor jo-Yahudi nowachone Paulo niya, “Bende inyalo yie mondo idhi Jerusalem mondo kuno ema adhi ayalie kuom wechegi?”"},{"book":"Tich Joote","chapter":"25","verse":"10","text":"Paulo nodwoke niya, “Sani achungʼ iyala gi Buch Kaisar, kendo ka ema owinjore ongʼadnae bura. Onge gima rach ma asetimo ne jo-Yahudi, kata in bende ingʼeyo wachno maber."},{"book":"Tich Joote","chapter":"25","verse":"11","text":"Ka dipo ni asetimo gimoro mowinjore gi tho, to ok atamora mondo kik nega. To ka nyalo bet ni ketho ma jo-Yahudigi odonjonago gin miriambo, to onge ngʼato man-gi teko mar chiwa e lwetgi. Kuom mano, akwayo mondo otera e nyim Kaisar.”"},{"book":"Tich Joote","chapter":"25","verse":"12","text":"Kane Festo osekuotho gi jobuche, nongʼado bura kowacho niya, “Isekwayo mondo oteri e nyim Kaisar omiyo kuno ema ibiro dhiye!”"},{"book":"Tich Joote","chapter":"25","verse":"13","text":"Bangʼ ndalo manok, ruoth Agripa kod Bernike nobiro Kaisaria mondo omos Festo."},{"book":"Tich Joote","chapter":"25","verse":"14","text":"Negibedo kanyo kuom ndalo mogwarore, omiyo Festo nopimo ne ruoth Agripa wach Paulo, kowachone niya, “Nitie ngʼat moro ka ma Feliks noweyo kotwe e od twech."},{"book":"Tich Joote","chapter":"25","verse":"15","text":"Kane adhi Jerusalem, jodolo madongo gi jodong jo-Yahudi nodonjone ka gidwaro mondo angʼadne buch tho."},{"book":"Tich Joote","chapter":"25","verse":"16","text":"“Ne anyisogi ni ok en kit jo-Rumi mondo ochiw ngʼato angʼata ne joma odonjone, kapok omiye thuolo mar wacho kore kuom weche modonjnego."},{"book":"Tich Joote","chapter":"25","verse":"17","text":"Kane gibiro ka, to ne aluongo bura ma ok odeko, kendo agolo Chik mondo kel ngʼatno e nyima."},{"book":"Tich Joote","chapter":"25","verse":"18","text":"To ka joma nodonjone nochungʼ mondo owuo, ne ok gihulo gima oketho kata mahundu moro ma notimo kaka ne aparo."},{"book":"Tich Joote","chapter":"25","verse":"19","text":"Kar timo kamano, to ne gimino mana kode wach kuom kit lemogi kendo kuom ngʼat moro miluongo ni Yesu, mane osetho, to Paulo oramo ni ngʼatno ngima."},{"book":"Tich Joote","chapter":"25","verse":"20","text":"Kane amedo nono tiend wachni, to notamo wangʼa, omiyo napenje ka doyie odhi Jerusalem mondo oyale kuno kuom wechegi."},{"book":"Tich Joote","chapter":"25","verse":"21","text":"Eka Paulo nokwayo mondo buche oter e nyim Kaisar. Omiyo nyocha agolo chik mondo odwoke e od twech nyaka chop aore ir Kaisar.”"},{"book":"Tich Joote","chapter":"25","verse":"22","text":"Eka Agripa nowachone Festo niya, “Daher mondo awinje weche ngʼatno an bende.”"},{"book":"Tich Joote","chapter":"25","verse":"23","text":"Kinyne Agripa kod Bernike nobiro gi dhialruok maduongʼ ka gidonjo e od bura. Negidonjo kaachiel gi jodong jolweny madongo kod jodong dalano mamoko mogen. Eka Festo nogolo chik mondo okel Paulo e nyimgi, mi nokele."},{"book":"Tich Joote","chapter":"25","verse":"24","text":"Bangʼe Festo nowacho niya, “Ruoth Agripa kaachiel gi ji duto man kodwa ka, uneno ngʼatni! Jo-Yahudi duto osekwaya chakre Jerusalem nyaka Kaisaria ka gikok ni ok owinjore oweye obed mangima."},{"book":"Tich Joote","chapter":"25","verse":"25","text":"An to ne ayudo kaonge gima osetimo mowinjore githo, to nikech odwaro mondo Kaisar ema oyale, asengʼado mondo otere Rumi."},{"book":"Tich Joote","chapter":"25","verse":"26","text":"To kata kamano, aonge gi wach malongʼo ma anyalo ndiko ni Agripa kuome. Emomiyo asekele e nyimu uduto ka, to moloyo e nyimi, in Ruoth Agripa, mondo ka wasenone eka wayud wach ma dwandik kuome."},{"book":"Tich Joote","chapter":"25","verse":"27","text":"Nikech nenorena ni onge tiende oro ngʼat motwe ka ok oyang maler kethone mokwongo.”"}]}