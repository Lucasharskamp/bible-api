{"data":[{"book":"Yudaya Mangɛe II","chapter":"5","verse":"1","text":"Sulemani to gɛ Alatala xa hɔrɔmɔbanxi tide, a naxa se birin naso a kui a baba Dawuda naxee fixi Ala ma, gbeti, xɛɛma, a nun se mɔɔli birin. A naxa e sa naafuli ragatade Ala xa banxi kui."},{"book":"Yudaya Mangɛe II","chapter":"5","verse":"2","text":"Na tɛmui, Sulemani naxa Isirayila forie, bɔnsɔɛ xunyie, nun Isirayila denbaya xunyie, maxili alako e xa te Alatala xa saatɛ kankira ra kelife Siyon, Dawuda xa taa."},{"book":"Yudaya Mangɛe II","chapter":"5","verse":"3","text":"Isirayilaka birin naxa e malan mangɛ yire alako e xa kike solofere nde sali raba."},{"book":"Yudaya Mangɛe II","chapter":"5","verse":"4","text":"Isirayila forie birin to mɛnni li, Lewikae naxa saatɛ kankira tongo,"},{"book":"Yudaya Mangɛe II","chapter":"5","verse":"5","text":"e a xanin a nun Ala xa Kiri Banxi Naralande, a nun se sɛniyɛnxi naxee nu na a kui. Lewi sɛrɛxɛdubɛe nan na wali rabaxi."},{"book":"Yudaya Mangɛe II","chapter":"5","verse":"6","text":"Mangɛ Sulemani nun Isirayila ɲama, naxee birin nu maxilixi, naxa ti saatɛ kankira ya ra. E naxa xuruse lanmae nun a xungbe gbegbe ba sɛrɛxɛ ra, naxan kɔnti mu nɔma kolonde."},{"book":"Yudaya Mangɛe II","chapter":"5","verse":"7","text":"Sɛrɛxɛdubɛe naxa Alatala xa saatɛ kankira dɔxɔ a dɔxɔde, Ala xa hɔrɔmɔbanxi kui, yire sɛniyɛnxi fisamante. E a dɔxɔ malekɛe gabutenyie bun ma."},{"book":"Yudaya Mangɛe II","chapter":"5","verse":"8","text":"Malekɛe gabutenyie nu italaxi saatɛ kankira nun a maxanin see xun ma."},{"book":"Yudaya Mangɛe II","chapter":"5","verse":"9","text":"Saatɛ kankira maxanin see findixi wuri kuyee nan na, naxee nu minima yire sɛniyɛnxi fisamante kui, kɔnɔ e mu nu nɔma tode hɔrɔmɔbanxi tande ma. Han to saatɛ kankira na mɛnni."},{"book":"Yudaya Mangɛe II","chapter":"5","verse":"10","text":"Sese mu nu na na saatɛ kankira kui, fo na walaxɛ firinyi Annabi Munsa naxee sa a kui. A na raba Xorebe geya yire, nɛ Alatala saatɛ xiri lɔxɔɛ, Isirayilakae mini tɛmui Misira."},{"book":"Yudaya Mangɛe II","chapter":"5","verse":"11","text":"Na tɛmui sɛrɛxɛdubɛe naxa mini yire sɛniyɛnxi kui. Sɛrɛxɛdubɛ naxee nu na na xundɛ kui, e birin nu bara sɛniyɛn."},{"book":"Yudaya Mangɛe II","chapter":"5","verse":"12","text":"Lewika bɛɛtibae, Asafi, Heman Yedutun, e xa die, nun e ngaxakerenyie, e birin maxirixi dugi fanyi gɛsɛ futi daaxi ra. E nu na sɛrɛxɛbade sogetede biri, maxasee nun kɔrae nu na e yi ra. Sɛrɛxɛdubɛ mixi kɛmɛ mɔxɔɲɛn fan nu na e sɛɛti ma, e sarae fema."},{"book":"Yudaya Mangɛe II","chapter":"5","verse":"13","text":"Sara fee nun bɛɛtibae naxa kafu e boore ma Alatala matɔxɔde e xa sarae, maxasee, nun kɔrae xui ra. E naxa Alatala tantu yi masenyi ra, «Ala xa hinnɛ gbo, a xa fonisireya mu ɲɔnma abadan!» Na tɛmui, nuxui naxa Alatala xa banxi rafe."},{"book":"Yudaya Mangɛe II","chapter":"5","verse":"14","text":"Sɛrɛxɛdubɛe mu nɔ lude naa e xa wali rabade na nuxui xa fe ra. Alatala xa nɔrɛ nu bara a xa banxi rafe."}]}