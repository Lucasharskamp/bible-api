{"data":[{"book":"Luke","chapter":"18","verse":"1","text":"Ek din Jisu pora chela khan ke dristanto pora hikaise kineka taikhan prathana kori thakibo lage aru kitia bhi mon chutu nokorile lage."},{"book":"Luke","chapter":"18","verse":"2","text":"Aru koise, “Ekta sheher te ekjon niyom chola manu thakise aru tai Isor ke bhoi nakore aru manu khan ke bhi hisab nakore."},{"book":"Luke","chapter":"18","verse":"3","text":"Aru etu sheher te ekta bidhowa mahila thakise, aru tai, etu manu usorte hodai ahi thake, aru koi, ‘Moi laga dushman khan logot pora moike niyai dibi.’"},{"book":"Luke","chapter":"18","verse":"4","text":"Bisi din pora tai etu mahila laga kaam kori dibo mon thaka nai, kintu etu mahila bisi kowa nimite tai nijorke koise, ‘Moi Isor ke bhoi nakore aru manu ke hisab nakore,"},{"book":"Luke","chapter":"18","verse":"5","text":"kintu etu mahila moike hodai digdar diya nimite, moi tai nimite niyai kori dibo, eneka kori dile tai aru hodai ahi kene moike digdar nokorile.’”"},{"book":"Luke","chapter":"18","verse":"6","text":"Titia Probhu pora aru koise, “Huni bhi etu thik nathaka ukil pora ki koise."},{"book":"Luke","chapter":"18","verse":"7","text":"Etiya Isor junke bachai loise taike sajai nadibo naki? Jun tai usorte din aru rati kandi thake? Taikhan laga kotha hunibo nimite deri rukhi thakibo naki?"},{"book":"Luke","chapter":"18","verse":"8","text":"Moi tumikhan ke koi ase, tai joldi pora niyai to ani dibo. Jitia Manu laga Putro ahibo, Tai etu duniya te biswas pabo na napabo?”"},{"book":"Luke","chapter":"18","verse":"9","text":"Aru Tai etu dristanto bhi koise jun taikhan nijorke dharmik manu ase koi thake aru dusra ke ghin kori thake,"},{"book":"Luke","chapter":"18","verse":"10","text":"“Duijon manu prathana kori bole nimite jaise- ekjon Pharisee, aru ekjon poisa utha manu."},{"book":"Luke","chapter":"18","verse":"11","text":"Aru Pharisee to tai alag phale khara kori kene tai nijor logote eneka prathana kori thakise, ‘Isor, moi Apnike dhanyavad di ase moi dusra manu khan nisena nohoi- chor, biya manu, paap kaam kori kene thaka manu aru poisa utha manu khan nisena bhi nohoi."},{"book":"Luke","chapter":"18","verse":"12","text":"Moi hapta te duibar upwas loi. Moi ki pai etu laga dos bhag bhi diye.’"},{"book":"Luke","chapter":"18","verse":"13","text":"Kintu poisa utha manu, durte khara kori kene, tai nijor matha bhi sorgo phale sa nai, kintu tai laga chati to marikena prathana korise, ‘Isor, moi uporte daya koribi, moi paapi manu.’"},{"book":"Luke","chapter":"18","verse":"14","text":"Moi tumikhan ke koi ase, etu Pharisee, jun poisa utha manu thakise, tai Isor usorte mohima paikena nijor ghor te jaise. Kelemane jun manu tai nijorke untcha uthabole bisare tai chutu hoi jabo, kintu jun manu nijorke chutu kore taike uthai dibo.”"},{"book":"Luke","chapter":"18","verse":"15","text":"Ek din kunba manu khan Jisu usorte bacha khan ke loi kene anise,Jisu laga hath taikhan uporte dikene asirbad dibole nimite. Kintu jitia chela khan pora etu dikhise, taikhan ke ahibo diya nai."},{"book":"Luke","chapter":"18","verse":"16","text":"Kintu Jisu taikhan ke matise aru koise, “Chutu bacha khan ke Moi usorte ahibo dibi, aru taikhan ke narukhabi. Kelemane Isor laga rajyo to taikhan nisena nimite ase."},{"book":"Luke","chapter":"18","verse":"17","text":"Moi hosa pora tumikhan ke koi ase, jun pora ekta bacha nisena hoi kene Isor rajyo ke swekar nakore, tai ji hoilebi ta te gusibo na paribo.”"},{"book":"Luke","chapter":"18","verse":"18","text":"Aru ekjon Yehudi cholawta manu Taike hudise, “Bhal hikhok, moi anonto jibon pabo nimite ki koribo lage?”"},{"book":"Luke","chapter":"18","verse":"19","text":"Titia Jisu taike jowab dise, “Moike kele bhal koi ase? Kun bhi bhal nai, khali Isor he bhal ase."},{"book":"Luke","chapter":"18","verse":"20","text":"Isor laga niyom tumikhan jane bebichar nokorile, manu ke nomorabi, chor nokoribi, manu laga misa kotha nokobi, baba, ama ke morom koribi.”"},{"book":"Luke","chapter":"18","verse":"21","text":"Kintu cholawta manu he koise, “Moi jawan pora etu sob manikena ahise.”"},{"book":"Luke","chapter":"18","verse":"22","text":"Jitia Jisu tai kowa kotha hunise, Tai koise, “Ekta kotha etiya bhi tumi mana nai: Tumi laga ki ase etu sob bikiri kori dibi aru gorib khan ke bhag kori dibi, titia tumi laga dhun sompoti sorgote thakibo- aru Moi laga pichete ahibi.”"},{"book":"Luke","chapter":"18","verse":"23","text":"Jitia cholawta manu Jisu laga kotha hunise, tai bisi mon dukh paise kele koile tai bisi dhuni manu thakise."},{"book":"Luke","chapter":"18","verse":"24","text":"Titia Jisu taike saikene koise, “Dhuni manu sorgote jabole kiman digdar ase!"},{"book":"Luke","chapter":"18","verse":"25","text":"Biji laga chenda pora ekta uth jabole asan ase, hoilebi dhuni manu Isor laga rajyote jabole nimite asani nohoi."},{"book":"Luke","chapter":"18","verse":"26","text":"Jun etu kotha hunise taikhan koise, “Tinehoile kun he poritran pabo?”"},{"book":"Luke","chapter":"18","verse":"27","text":"Kintu Jisu koise, “Juntu kaam manu napare, Isor he pare.”"},{"book":"Luke","chapter":"18","verse":"28","text":"Titia Peter he koise, “Sabi amikhan sob chari kene Apuni laga piche ahise.”"},{"book":"Luke","chapter":"18","verse":"29","text":"Titia Jisu taikhan ke koise, “Hosa pora Moi tumikhan ke koi ase jun manu tai laga ghor, maiki, bhai, ama, baba, bacha ke Isor laga rajyo nimite charise,"},{"book":"Luke","chapter":"18","verse":"30","text":"etu duniya te aru bisi napabo- aru ahibole duniya te, anonto jibon pabo.”"},{"book":"Luke","chapter":"18","verse":"31","text":"Titia Tai baroh jonke alag kori kene koise, “Sabi, amikhan Jerusalem te jabo, aru bhabobadi khan pora Manu laga Putro nimite Isor kotha ki likhise, etu sob purah hobole ase."},{"book":"Luke","chapter":"18","verse":"32","text":"Karone Taike Porjati khan hathte di dibo, aru Taike bodnam koribo, aru bisi sorom khila bo, aru Tai uporte thuk phelabo."},{"book":"Luke","chapter":"18","verse":"33","text":"Aru Taike chabuk pora maribo, aru morai dibo, aru tisra dinte, Tai aru bhi jee uthijabo.”"},{"book":"Luke","chapter":"18","verse":"34","text":"Kintu chela khan etu kotha bujhi panai, aru etu kotha taikhan pora lukai rakhise, aru ki kotha koise etu bujhi bo para nai."},{"book":"Luke","chapter":"18","verse":"35","text":"Etiya eneka hoise, jitia Jisu Jericho sheher te ahise, ekjon andha manu rasta kinar te bohi kene bhik mangi thakise."},{"book":"Luke","chapter":"18","verse":"36","text":"Tai manu khan hala kori kene jai thaka to hunise, tai hudise etu ki hoi ase."},{"book":"Luke","chapter":"18","verse":"37","text":"Taikhan andha manu ke koise, “Nazareth laga Jisu etu rasta pora jai ase.”"},{"book":"Luke","chapter":"18","verse":"38","text":"Titia tai kandikena jor pora koise, “Jisu, David laga Putro, moi uporte morom koribi.”"},{"book":"Luke","chapter":"18","verse":"39","text":"Jun manu Jisu age te jai thakise khong pora taike chup thaki bole koise. Kintu tai bisi hala kori thakise, “David laga Putro, moi uporte morom koribi.”"},{"book":"Luke","chapter":"18","verse":"40","text":"Titia Jisu khara kori kene etu manu ke usorte anibole koise. Aru jitia tai usorte ahise, Jisu taike hudise,"},{"book":"Luke","chapter":"18","verse":"41","text":"“Moi tumi nimite ki kori bole tumi itcha ase?” Tai koise, “Probhu, moi suku pora sabole itcha ase.”"},{"book":"Luke","chapter":"18","verse":"42","text":"Titia Jisu he taike koise, “Tumi laga suku khuli bhi. Tumi laga biswas pora tumi bhal hoise.”"},{"book":"Luke","chapter":"18","verse":"43","text":"Etu homoi te tai sabo parise aru Jisu pichete jaise, Isor ke mohima dikene, sob manu khan jitia etu dikhise, taikhan Isor ke stuti dise."}]}