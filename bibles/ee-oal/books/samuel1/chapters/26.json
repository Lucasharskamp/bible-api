{"data":[{"book":"Samuel 1","chapter":"26","verse":"1","text":"Zifitɔwo va Saul gbɔ le Gibea eye wogblɔ nɛ be, “Ɖe David mebe ɖe Hakila togbɛ si dze ŋgɔ Yesimon to la dzi oa?”"},{"book":"Samuel 1","chapter":"26","verse":"2","text":"Ale Saul yi Zif gbegbe kple eƒe ame akpe etɔ̃ (3,000) siwo wòtia tso Israel eye woyi be woadi David."},{"book":"Samuel 1","chapter":"26","verse":"3","text":"Saul ƒu asaɖa anyi ɖe mɔ si ɖo ta Hakila tɔgbɛ si dze ŋgɔ Yesimon mɔto, ke David ya nɔ gbegbea. Esi wòkpɔ be Saul ti ye yome va afi ma la,"},{"book":"Samuel 1","chapter":"26","verse":"4","text":"eɖo ŋkutsalawo ɖe gbea dzi eye woɖo kpe edzi nɛ be Saul va ɖo afi ma vavã."},{"book":"Samuel 1","chapter":"26","verse":"5","text":"David yi enumake eye wòde dzesi afi si tututu Saul kple Abner, Ner vi, ame si nye Saul ƒe aʋafia la dɔna. Saul dɔa asaɖa la me eye eƒe amewo ƒua asaɖa anyi ƒoa xlãe."},{"book":"Samuel 1","chapter":"26","verse":"6","text":"David bia Ahimelek, Hititɔ la kple Abisai, Yoab nɔviŋutsu, ame si dada nye Zeruya be, “Mi ame eve siawo dometɔ kae ayi Saul ƒe saɖa la me kplim?”"},{"book":"Samuel 1","chapter":"26","verse":"7","text":"Ale David kple Abisai yi Saul ƒe aʋakɔ la gbɔ le zã me. Wokpɔ Saul wòdɔ alɔ̃ eye wòtsɔ eƒe akplɔ tu anyigba le eƒe tagbɔ. Ke Abner kple eƒe aʋakɔ la ɖe to ɖee godoo."},{"book":"Samuel 1","chapter":"26","verse":"8","text":"Abisai do dalĩ na David be, “Mawu tsɔ wò futɔ de asi na wò egbe, ɖe mɔ nam matsɔ eya ŋutɔ ƒe akplɔ atu edzi eye mamimii ɖe anyigba. Mahiã be magatui edzi zi evelia kura o!”"},{"book":"Samuel 1","chapter":"26","verse":"9","text":"Ke David gblɔ na Abisai be, “Mègawui o elabena ame kae anye ame maɖifɔ ne ewu fia si Yehowa ŋutɔ tia?"},{"book":"Samuel 1","chapter":"26","verse":"10","text":"Gbe ɖeka la, Yehowa ŋutɔ ana wòaku kokoko, aku le aʋa me loo alo tsitsi ana wòaku."},{"book":"Samuel 1","chapter":"26","verse":"11","text":"Ke Yehowa melɔ̃ be mawu ame si eya ŋutɔ tia be wòanye fia o. Nu si míawɔ enye míatsɔ eƒe akplɔ kple eƒe tsinoze eye míadzo le afi sia!”"},{"book":"Samuel 1","chapter":"26","verse":"12","text":"Ale David tsɔ akplɔ la kple tsinoze la dzoe ke ame aɖeke mekpɔ wo o eye ame aɖeke menyɔ hã o elabena Yehowa na wodɔ alɔ̃ yi eme ʋĩi."},{"book":"Samuel 1","chapter":"26","verse":"13","text":"Wolia to si le go kemɛ la va se ɖe esime woɖo didiƒe aɖe."},{"book":"Samuel 1","chapter":"26","verse":"14","text":"Azɔ la, David do ɣli ɖo ɖe Saul kple Abner be, “Abner, nyɔ!”"},{"book":"Samuel 1","chapter":"26","verse":"15","text":"David ɖo eŋu fewuɖutɔe be, “Menye wòe nye ame gãtɔ kekeake le Israel oa? Ekema nu ka ta mèdzɔ wò aƒetɔ, fia la, ŋu esi ame aɖe va be yeawui o?"},{"book":"Samuel 1","chapter":"26","verse":"16","text":"Esia menyo kura o! Metsɔ Yehowa ka atam na wò be ele be nàku le wò ŋudzɔmanɔmanɔ ta. Afi ka fia la ƒe akplɔ kple eƒe tsinoze si nɔ eƒe tagbɔ la le?”"},{"book":"Samuel 1","chapter":"26","verse":"17","text":"Saul dze si David ƒe gbe eye wòbiae be, “David, wò vinyee nye ema?”"},{"book":"Samuel 1","chapter":"26","verse":"18","text":"Eye wòyi edzi be, “Nu ka ta nye aƒetɔ le eƒe subɔla yome tim? Nu ka mewɔ eye nu ka tututue nye nu vɔ̃ si mewɔ?"},{"book":"Samuel 1","chapter":"26","verse":"19","text":"Azɔ la, nye aƒetɔ, fia la nase eƒe subɔla ƒe nyawo. Nenye Yehowae na nètso ɖe ŋunye la, ekema mexɔ nye vɔsa. Ke nenye amegbetɔviwo ƒe ɖoɖoe la, ekema Yehowa ŋutɔ naƒo fi ade wo elabena wonyam dzoe le mía de ale be nyemate ŋu anɔ Yehowa ƒe amewo dome o eye woɖom ɖa be masubɔ mawu bubuwo."},{"book":"Samuel 1","chapter":"26","verse":"20","text":"Eya ta azɔ la, mègana nye ʋu naɖuɖu ɖe anyigba, afi si didi tso Yehowa gbɔ o. Israel fia va le axɔ̃ aɖe dim abe ale si ame dia tegli le towo dzi be yeawu ene.”"},{"book":"Samuel 1","chapter":"26","verse":"21","text":"Enumake Saul ʋu eme be, “Mewɔ nu vɔ̃. Trɔ va aƒe, vinye eye nyemagadze agbagba be mawɔ vɔ̃ aɖeke wò o, elabena èɖe nye agbe egbe; abunɛtɔe menye eye tɔnye medzɔ le go aɖeke me kura o.”"},{"book":"Samuel 1","chapter":"26","verse":"22","text":"David gblɔ na Saul be, “Amegã, wò akplɔe nye esi, na wò ɖekakpuiawo dometɔ ɖeka nava afi sia ava xɔe."},{"book":"Samuel 1","chapter":"26","verse":"23","text":"Yehowa ŋutɔ axe fe na ame si wɔ nyui kple ame si wɔ nuteƒe. Ao, nyemawu wò o, togbɔ be Yehowa tsɔ wò de asi nam hã."},{"book":"Samuel 1","chapter":"26","verse":"24","text":"Azɔ la, Yehowa naɖe nye agbe abe ale si meɖe tɔwò egbe ene; eye wòaɖem tso nye xaxawo katã me.”"},{"book":"Samuel 1","chapter":"26","verse":"25","text":"Saul gblɔ na David be, “Woayra wò, vinye David; àwɔ nu dzɔatsuwo eye ànye dziɖula gã aɖe.”"}]}