{"data":[{"book":"ΙΩΒ","chapter":"38","verse":"1","text":"Μετὰ δὲ τὸ παύσασθαι Ἐλιοὺν τῆς λέξεως, εἶπεν ὁ Κύριος τῷ Ἰὼβ διὰ λαίλαπος καὶ νεφῶν,"},{"book":"ΙΩΒ","chapter":"38","verse":"2","text":"Τίς οὗτος ὁ κρύπτων με βουλὴν, συνέχεν δὲ ῥήματα ἐν καρδίᾳ, ἐμὲ δὲ οἴεται κρύπτειν;"},{"book":"ΙΩΒ","chapter":"38","verse":"3","text":"Ζώσαι ὥσπερ ἀνὴρ τὴν ὀσφύν σου· ἐρωτήσω δέ σε, σὺ δέ μοι ἀποκρίθητι."},{"book":"ΙΩΒ","chapter":"38","verse":"4","text":"Ποῦ ἦς ἐν τῷ θεμελιοῦν με τὴν γῆν; ἀπάγγειλον δέ μοι εἰ ἐπίστῃ σύνεσιν."},{"book":"ΙΩΒ","chapter":"38","verse":"5","text":"Τίς ἔθετο τὰ μέτρα αὐτῆς, εἰ οἶδας; ἢ τίς ὁ ἐπαγαγὼν σπαρτίον ἐπʼ αὐτῆς;"},{"book":"ΙΩΒ","chapter":"38","verse":"6","text":"Ἐπὶ τίνος οἱ κρίκοι αὐτῆς πεπήγασι; τίς δέ ἐστιν ὁ βαλὼν λίθον γωνιαῖον ἐπʼ αὐτῆς;"},{"book":"ΙΩΒ","chapter":"38","verse":"7","text":"Ὅτε ἐγενήθησαν ἄστρα, ᾔνεσάν με φωνῇ μεγάλῃ πάντες ἄγγελοί μου."},{"book":"ΙΩΒ","chapter":"38","verse":"8","text":"Ἔφραξα δὲ θάλασσαν πύλαις, ὅτε ἐμαίμασσεν ἐκ κοιλίας μητρὸς αὐγῆς ἐκπορευομένη·"},{"book":"ΙΩΒ","chapter":"38","verse":"9","text":"Ἐθέμην δὲ αὐτῇ νέφος ἀμφίασιν, ὁμίχλῃ δὲ αὐτὴν ἐσπαργάνωσα."},{"book":"ΙΩΒ","chapter":"38","verse":"10","text":"Ἐθέμην δὲ αὐτῇ ὅρια, περιθεὶς κλεῖθρα καὶ πύλας."},{"book":"ΙΩΒ","chapter":"38","verse":"11","text":"Εἶπα δὲ αὐτῇ, μέχρι τούτου ἐλεύσῃ, καὶ οὐχ ὑπερβήσῃ, ἀλλʼ ἐν σεαυτῇ συντριβήσεταί σου τὰ κύματα."},{"book":"ΙΩΒ","chapter":"38","verse":"12","text":"Ἢ ἐπὶ σοῦ συντέταχα φέγγος πρωϊνόν; Ἑωσφόρος δὲ ἶδε τὴν ἑαυτοῦ τάξιν,"},{"book":"ΙΩΒ","chapter":"38","verse":"13","text":"ἐπιλαβέσθαι πτερύγων γῆς, ἐκτινάξαι ἀσεβεῖς ἐξ αὐτῆς;"},{"book":"ΙΩΒ","chapter":"38","verse":"14","text":"Ἢ σὺ λαβὼν γῆν πηλὸν, ἔπλασας ζῶον, καὶ λαλητὸν αὐτὸν ἔθου ἐπὶ γῆς;"},{"book":"ΙΩΒ","chapter":"38","verse":"15","text":"Ἀφεῖλες δὲ ἀπὸ ἀσεβῶν τὸ φῶς, βραχίονα δὲ ὑπερηφάνων συνέτριψας;"},{"book":"ΙΩΒ","chapter":"38","verse":"16","text":"Ἦλθες δὲ ἐπὶ πηγὴν θαλάσσης, ἐν δὲ ἴχνεσιν ἀβύσσου περιεπάτησας;"},{"book":"ΙΩΒ","chapter":"38","verse":"17","text":"Ἀνοίγονται δέ σοι φόβῳ πύλαι θανάτου, πυλωροὶ δὲ ᾅδου ἰδόντες σε ἔπτηξαν;"},{"book":"ΙΩΒ","chapter":"38","verse":"18","text":"Νενουθέτησαι δὲ τὸ εὖρος τῆς ὑπʼ οὐρανόν; ἀνάγγειλον δή μοι, πόση τίς ἐστι;"},{"book":"ΙΩΒ","chapter":"38","verse":"19","text":"Ποίᾳ δὲ γῇ αὐλίζεται τὸ φῶς; σκότους δὲ ποῖος ὁ τόπος;"},{"book":"ΙΩΒ","chapter":"38","verse":"20","text":"Εἰ ἀγάγοις με εἰς ὅρια αὐτῶν, εἰ δὲ καὶ ἐπίστασαι τρίβους αὐτῶν·"},{"book":"ΙΩΒ","chapter":"38","verse":"21","text":"Οἶδα ἄρα ὅτι τότε γεγέννησαι, ἀριθμὸς δὲ ἐτῶν σου πολύς;"},{"book":"ΙΩΒ","chapter":"38","verse":"22","text":"Ἦλθες δὲ ἐπὶ θησαυροὺς χιόνος, θησαυροὺς δὲ χαλάζης ἑώρακας;"},{"book":"ΙΩΒ","chapter":"38","verse":"23","text":"Ἀπόκειται δέ σοι εἰς ὥραν ἐχθρῶν, εἰς ἡμέραν πολέμων καὶ μάχης;"},{"book":"ΙΩΒ","chapter":"38","verse":"24","text":"Πόθεν δὲ ἐκπορεύεται πάχνη, ἢ διασκεδάννυται Νότος εἰς τὴν ὑπʼ οὐρανόν;"},{"book":"ΙΩΒ","chapter":"38","verse":"25","text":"Τίς δὲ ἡτοίμασεν ὑετῷ λάβρῳ ῥύσιν, ὁδὸν δὲ κυδοιμῶν,"},{"book":"ΙΩΒ","chapter":"38","verse":"26","text":"τοῦ ὑετίσαι ἐπὶ γῆν οὗ οὐκ ἀνήρ, ἔρημον οὗ οὐχ ὑπάρχει ἄνθρωπος ἐν αὐτῇ,"},{"book":"ΙΩΒ","chapter":"38","verse":"27","text":"τοῦ χορτάσαι ἄβατον καὶ ἀοίκητον, καὶ τοῦ ἐκβλαστῆσαι ἔξοδον χλόης;"},{"book":"ΙΩΒ","chapter":"38","verse":"28","text":"Τίς ἐστιν ὑετοῦ πατήρ; τίς δέ ἐστιν ὁ τετοκὼς βώλους δρόσου;"},{"book":"ΙΩΒ","chapter":"38","verse":"29","text":"Ἐκ γαστρὸς δὲ τίνος ἐκπορεύεται ὁ κρύσταλλος; πάχνην δὲ ἐν οὐρανῷ τίς τέτοκεν,"},{"book":"ΙΩΒ","chapter":"38","verse":"30","text":"ἣ καταβαίνει ὥσπερ ὕδωρ ῥέον; πρόσωπον ἀσεβοῦς τίς ἔπτηξε;"},{"book":"ΙΩΒ","chapter":"38","verse":"31","text":"Συνῆκας δὲ δεσμὸν Πλειάδος, καὶ φραγμὸν Ὠρίωνος ἤνοιξας;"},{"book":"ΙΩΒ","chapter":"38","verse":"32","text":"Ἢ διανοίξεις μαζουρὼθ ἐν καιρῷ αὐτοῦ, καὶ ἕσπερον ἐπὶ κόμης αὐτοῦ ἄξεις αὐτά;"},{"book":"ΙΩΒ","chapter":"38","verse":"33","text":"Ἐπίστασαι δὲ τροπὰς οὐρανοῦ, ἢ τὰ ὑπʼ οὐρανὸν ὁμοθυμαδὸν γινόμενα;"},{"book":"ΙΩΒ","chapter":"38","verse":"34","text":"καλέσεις δὲ νέφος φωνῇ, καὶ τρόμῳ ὕδατος λάβρου ὑπακούσεταί σου;"},{"book":"ΙΩΒ","chapter":"38","verse":"35","text":"Ἀποστελεῖς δὲ κεραυνοὺς καὶ πορεύσονται; ἐροῦσι δέ σοι, τί ἐστι;"},{"book":"ΙΩΒ","chapter":"38","verse":"36","text":"Τίς δὲ ἔδωκε γυναιξὶν ὑφάσματος σοφίαν, ἢ ποικιλτικὴν ἐπιστήμην;"},{"book":"ΙΩΒ","chapter":"38","verse":"37","text":"Τίς δὲ ὁ ἀριθμῶν νέφη σοφίᾳ, οὐρανὸν δὲ εἰς γῆν ἔκλινε;"},{"book":"ΙΩΒ","chapter":"38","verse":"38","text":"Κέχυται δὲ ὥσπερ γῆ κονία, κεκόλληκα δὲ αὐτὸν ὥσπερ λίθῳ κύβον."},{"book":"ΙΩΒ","chapter":"38","verse":"39","text":"Θηρεύσεις δὲ λέουσι βορὰν, ψυχὰς δὲ δρακόντων ἐμπλήσεις;"},{"book":"ΙΩΒ","chapter":"38","verse":"40","text":"Δεδοίκασι γὰρ ἐν κοίταις αὐτῶν, κάθηνται δὲ ἐν ὕλαις ἐνεδρεύοντες."},{"book":"ΙΩΒ","chapter":"38","verse":"41","text":"Τίς δὲ ἡτοίμασε κόρακι βοράν; νεοσσοὶ γὰρ αὐτοῦ πρὸς Κύριον κεκράγασι πλανώμενοι, τὰ σῖτα ζητοῦντες."}]}