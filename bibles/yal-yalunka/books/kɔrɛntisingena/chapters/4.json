{"data":[{"book":"Kɔrɛnti Singena","chapter":"4","verse":"1","text":"Na kui, muxune xa nxu yatɛ Alaa Muxu Sugandixina walikɛne nan na, Alaa wundo feene taxuxi naxanye ra."},{"book":"Kɔrɛnti Singena","chapter":"4","verse":"2","text":"Nba, tinxinna nan maxɔdinxi walikɛɛn ma."},{"book":"Kɔrɛnti Singena","chapter":"4","verse":"3","text":"Na mi fefe ra n tan xa, xa ɛ tan n yalagi hanma adamadiine kiti sadena nde. N tan yɛtɛɛn mi nɔɛ n yɛtɛ yalagɛ,"},{"book":"Kɔrɛnti Singena","chapter":"4","verse":"4","text":"bayo n xaxinla mi n yalagixi. Koni na mi a ligɛ a n tinxin, bayo Marigin nan n makitima."},{"book":"Kɔrɛnti Singena","chapter":"4","verse":"5","text":"Nanara, ɛ nama kitin sa benun a waxati saxin xa a li, benun Marigin xa fa, naxan dimin fe luxunxine raminima kɛnɛnni, a yi bɔɲɛ yi feene makɛnɛn. Nayi, birin a binyen sɔtɛ Ala yii."},{"book":"Kɔrɛnti Singena","chapter":"4","verse":"6","text":"Ngaxakedenne, n na feene birin falaxi n yɛtɛ nun Apolosi ma ɛ tan nan ma fe ra alogo nxɔ misaala xa sandani ito bunna yita ɛ ra fa fala “Ɛ nama dangu fe sɛbɛxine ra.” Ɛ yi waso ayi, ɛ muxune rafisa e bode xa."},{"book":"Kɔrɛnti Singena","chapter":"4","verse":"7","text":"Nanse i tan danguxi bodene ra? Nanse i yii, naxan mi soxi i yii? Xa a soxi i yii nɛn, nanfera i fa i yɛtɛ matɔxɔma alo i tan yɛtɛɛn nan a sɔtɔxi?"},{"book":"Kɔrɛnti Singena","chapter":"4","verse":"8","text":"Ɛ bata wasa sinma! Ɛ bata findi nafulu kanne ra sinma! Ɛ bata findi mangane ra, hali nxu tan mi naxan sɔtɔxi. A yi rafanɲɛ n ma ɛ xa findi mangane ra yati alogo nxu fan xa findi a ra ɛ xɔn."},{"book":"Kɔrɛnti Singena","chapter":"4","verse":"9","text":"Amasɔtɔ n yengi yi a ma fa fala Ala bata nxu tan xɛrane lu xanbin na alo muxu suxin naxanye yalagixi e xa faxa yamaan yɛɛ ramaxa seen na, nxu to bata findi mato seen na dunuɲa muxune birin yɛtagi e nun malekane."},{"book":"Kɔrɛnti Singena","chapter":"4","verse":"10","text":"Daxun nan nxu tan na Alaa Muxu Sugandixina fe ra. Koni xaxilimaan nan ɛ tan na Alaa Muxu Sugandixini. Sɛnbɛ mi nxu tan na, koni ɛ tan, sɛnbɛna ɛ tan na. Ɛ tan binyaxi, koni nxu tan yarabixi."},{"book":"Kɔrɛnti Singena","chapter":"4","verse":"11","text":"Kamɛna nxu suxuma han iki yɛtɛni e nun min xɔnla nun marabɛnna. Nxu ɲaxankataxi, sigatiin nan fa nxu ra."},{"book":"Kɔrɛnti Singena","chapter":"4","verse":"12","text":"Nxu taganma walɛ nxu yiine ra. E na nxu danga, nxu duba e xa. E na nxu bɛsɛnxɔnya, nxu limaniya."},{"book":"Kɔrɛnti Singena","chapter":"4","verse":"13","text":"E na nxu mafala, nxu tan yi e ralimaniya. Nxu bata findi dunuɲa ɲama bɔxɔn daxin na alo se xɔsixine han iki."},{"book":"Kɔrɛnti Singena","chapter":"4","verse":"14","text":"N mi ito sɛbɛxi ɛ ma alogo n xa ɛ rayagi, koni alogo n xa ɛ rakolon alo n xanunten diine."},{"book":"Kɔrɛnti Singena","chapter":"4","verse":"15","text":"Amasɔtɔ hali karamɔxɔ wuli fu yi tixi ɛ yɛɛ ra nun naxanye ɛ xaranma Alaa Muxu Sugandixina fe ma, fafe keden peen nan ɛ xa. Amasɔtɔ n bata findi ɛ fafe ra Alaa Muxu Sugandixin Yesu a fe yi, n Yesu a fe Xibaru Faɲin nali ɛ ma."},{"book":"Kɔrɛnti Singena","chapter":"4","verse":"16","text":"Nanara, n na ɛ mafanma, ɛ xa n naliga."},{"book":"Kɔrɛnti Singena","chapter":"4","verse":"17","text":"N Timɔte rasigama ɛ ma na nan ma. N nafan diin nan a tan na e nun tɔgɔndiya muxuna Marigina fe yi. A n ma kirane rabirama ɛ ma nɛn Alaa Muxu Sugandixin Yesu yi, n dɛnkɛlɛya yamane birin xaranma naxanye ma yiren birin yi."},{"book":"Kɔrɛnti Singena","chapter":"4","verse":"18","text":"Ɛ tan ndee ɛ yɛtɛ yigboma, a n mi fa fama ɛ fɛma sɔnɔn."},{"book":"Kɔrɛnti Singena","chapter":"4","verse":"19","text":"Koni xa Marigin tin, n fama nɛn ɛ fɛma iki sa. Nayi, n fama nɛn na muxu wasoxine sɛnbɛn kolondeni, hali e falan gbansanna mi a ra."},{"book":"Kɔrɛnti Singena","chapter":"4","verse":"20","text":"Amasɔtɔ falan xa mi Alaa Mangayaan na, fɔ sɛnbɛna."},{"book":"Kɔrɛnti Singena","chapter":"4","verse":"21","text":"Nanse rafan ɛ ma? N xa fa bosaan na ɛ yɛɛ ra? Hanma xanuntenyaan nun limaniyana?"}]}