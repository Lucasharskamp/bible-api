{"data":[{"book":"Ọrụ Ndị Ozi","chapter":"12","verse":"1","text":"Nʼoge ahụ, eze Herọd jidere ụfọdụ ndị so na chọọchị buru nʼobi ịkpagbu ha."},{"book":"Ọrụ Ndị Ozi","chapter":"12","verse":"2","text":"O jiri mma agha gbuo Jemis nwanne Jọn."},{"book":"Ọrụ Ndị Ozi","chapter":"12","verse":"3","text":"Mgbe ọ chọpụtara na omume ya tọrọ ndị Juu ụtọ, ọ gara nʼihu jidekwa Pita. Nke a mere nʼoge mmemme Achịcha Ekoghị eko."},{"book":"Ọrụ Ndị Ozi","chapter":"12","verse":"4","text":"Mgbe o jidere ya, o tinyere ya nʼụlọ mkpọrọ ebe o mere ka ndị agha chee ya nche, ndị agha anọ nʼotu oge, ndị agha anọ ọzọ nʼoge nke ọzọ. Ebumnobi ya bụ ịkpọpụta ya nʼihu ọha mmadụ kpee ya ikpe mgbe Mmemme Ngabiga gasịrị."},{"book":"Ọrụ Ndị Ozi","chapter":"12","verse":"5","text":"Mgbe e debere Pita nʼụlọ mkpọrọ, nzukọ esepụghị aka nʼikpe ekpere nʼihi ya nye Chineke."},{"book":"Ọrụ Ndị Ozi","chapter":"12","verse":"6","text":"Ma nʼabalị na-esota ụbọchị ahụ Herọd ga-akpụpụta ya, Pita nọ nʼụra nʼetiti ndị agha abụọ, e jiri eriri igwe kee ya nʼụkwụ nʼaka, ma ndị nche ọzọ nọkwa nʼọnụ ụzọ na-eche ya nche."},{"book":"Ọrụ Ndị Ozi","chapter":"12","verse":"7","text":"Na mberede mmụọ ozi Onyenwe anyị bịara guzoro nʼebe ahụ, ìhè nwukwara nʼime ụlọ mkpọrọ ahụ. Ọ kutụrụ Pita aka nʼakụkụ sị, “Ngwangwa, bilie ọtọ!” Eriri igwe ahụ dapụrụ nʼaka ya."},{"book":"Ọrụ Ndị Ozi","chapter":"12","verse":"8","text":"Mmụọ ozi ahụ sịrị ya, “Yiri uwe gị na akpụkpọụkwụ gị.” O mere otu ahụ, Mmụọ ozi ahụ gwakwara ya, “Yirikwa akwa mgbokwasị gị soro m.”"},{"book":"Ọrụ Ndị Ozi","chapter":"12","verse":"9","text":"Pita sooro ya nʼazụ, o chere na ọ na-ahụ ọhụ, ma ọ mataghị na ihe mmụọ ozi ahụ na-eme bụ ezie."},{"book":"Ọrụ Ndị Ozi","chapter":"12","verse":"10","text":"Ha gafere ndị nche nke mbụ na nke abụọ rute nʼọnụ ụzọ e si abanye nʼime obodo, nke bụ ọnụ ụzọ igwe. Ọnụ ụzọ igwe ahụ meghekwara nʼonwe ya, ha esite na ya gafee. Mgbe ha gara ije ruo ebe tere anya nʼama nke ọzọ, ngwangwa mmụọ ozi ahụ hapụrụ ya."},{"book":"Ọrụ Ndị Ozi","chapter":"12","verse":"11","text":"Mgbe ahụ kwa ka Pita ghọtara ihe niile mere. O kwuru, “Ugbu a, amatala m nʼezie, na Onyenwe anyị ezitela mmụọ ozi ya, ka ọ bịa zọpụta m site nʼaka eze Herọd na ihe niile ndị Juu na-atụ anya ya. Ugbu a ọ napụtakwala m site nʼọchịchọ ọjọọ niile nke ndị Juu.”"},{"book":"Ọrụ Ndị Ozi","chapter":"12","verse":"12","text":"Mgbe ọ ghọtara ihe merenụ, ọ gawara nʼụlọ Meri nne Jọn onye a na-akpọkwa Mak, ebe ọtụtụ mmadụ zukọtararị na-ekpe ekpere."},{"book":"Ọrụ Ndị Ozi","chapter":"12","verse":"13","text":"Mgbe ọ kụrụ aka nʼọnụ ụzọ ama, otu odibo nwanyị aha ya bụ Roda bịara ka o zaa ya."},{"book":"Ọrụ Ndị Ozi","chapter":"12","verse":"14","text":"Mgbe ọ nụrụ olu Pita, ọṅụ juru ya obi nke mere na ọ gbaara ọsọ laghachi azụ nʼemegheghị ụzọ. Ọ gara tisaa, “Ọ bụ Pita nọ nʼọnụ ụzọ!”"},{"book":"Ọrụ Ndị Ozi","chapter":"12","verse":"15","text":"Ha sịrị ya na ọ na-ekwu okwu dịka onye uche ya na-ezughị oke. Mgbe ọ nọgidesịrị ike na-ekwu otu ihe ahụ, ha sịrị, “Ọ ghaghị ị bụ mmụọ ozi ya.”"},{"book":"Ọrụ Ndị Ozi","chapter":"12","verse":"16","text":"Ma Pita nọgidere na-akụ aka nʼụzọ. Mgbe ha meghere ụzọ hụ ya, ọ gbagwojuru ha anya."},{"book":"Ọrụ Ndị Ozi","chapter":"12","verse":"17","text":"O feere ha aka ka ha mechie ọnụ. Ọ kọọrọ ha otu Onyenwe anyị si dupụta ya site nʼụlọ mkpọrọ. Ọ gwara ha, “Meenụ ka Jemis na ụmụnna anyị niile mata ihe ndị a.” Ọ pụrụ gawa ebe ọzọ."},{"book":"Ọrụ Ndị Ozi","chapter":"12","verse":"18","text":"Nʼisi ụtụtụ echi ya, oke ọgbaaghara dị nʼetiti ndị agha, ebe ha na-eche ihe mere Pita."},{"book":"Ọrụ Ndị Ozi","chapter":"12","verse":"19","text":"Mgbe Herọd chọgharịchara ya ma ọ chọtaghị ya, ọ jụrụ ndị nche ahụ ajụjụ dị iche iche. Nʼikpeazụ ọ nyere iwu ka e gbuo ha."},{"book":"Ọrụ Ndị Ozi","chapter":"12","verse":"20","text":"Nʼoge ahụ Herọd na-eweso ndị Taịa na Saịdọn iwe, ha zipụrụ ndị ozi ha izute ya. Ha buru ụzọ mee ka ha na Blastọs bụrụ enyi, onye eze tụkwasịrị obi nke na-elekọtakwa ime ụlọ ndina eze anya. Ha rịọrọ ya ka udo dịrị, nʼihi na a na-esi nʼobodo eze na-enwetara ha ihe oriri."},{"book":"Ọrụ Ndị Ozi","chapter":"12","verse":"21","text":"Nʼụbọchị nzukọ ahụ, Herọd gbokwasịrị uwe ndị eze ya nọkwasị nʼocheeze ya. O weere oke olu dị iche gwa nzukọ ahụ niile okwu."},{"book":"Ọrụ Ndị Ozi","chapter":"12","verse":"22","text":"Igwe mmadụ ahụ nọ na-eti mkpu, “Nke a abụghị olu mmadụ, ọ bụ olu chi!”"},{"book":"Ọrụ Ndị Ozi","chapter":"12","verse":"23","text":"Nʼotu oge ahụ, mmụọ ozi Onyenwe anyị tiri ya ihe otiti dị egwu nʼihi na o nyeghị Chineke otuto ma otu. Ikpuru ripịara ya ahụ, nke mere ka ọ nwụọ."},{"book":"Ọrụ Ndị Ozi","chapter":"12","verse":"24","text":"Ma okwu Chineke gara nʼihu na-aba ụba na-agbasakwa."},{"book":"Ọrụ Ndị Ozi","chapter":"12","verse":"25","text":"Mgbe ha rụchara ọrụ ha, Banabas na Sọl si Jerusalem lọghachi. Ha kpọọrọ Jọn onye a na-akpọkwa Mak nʼije ha."}]}