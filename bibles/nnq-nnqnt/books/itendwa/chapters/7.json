{"data":[{"book":"Itendwa","chapter":"7","verse":"1","text":"Nkung'i nkolongwa ngankonya Stefano, “Bo, ile yenje nga kweli?”"},{"book":"Itendwa","chapter":"7","verse":"2","text":"Stefano ngalenga, “Malongo bango na akinawawa, umbenakiange! Nnoongo juna kibumo ngabapitila awawa bito ana Ulaimu apabakiba kukilambo cha Masopotamia tango nukujendaje kutama kukilambo cha Halani."},{"book":"Itendwa","chapter":"7","verse":"3","text":"Nnoongo ngabalengela, ‘Mmoke pikilambo chinu na mululeke lungolo lwinu na nnyende kukilambo chambakunnaya.’"},{"book":"Itendwa","chapter":"7","verse":"4","text":"Kuyenie, Ulaimu ngaama kilambo chuku Kalidayo, ngajenda kutama kilambo chuku Halani. Kuboka pa kiu cha awamundu, Nnoongo ngammoya kukilambo cha Halani ngaika kutama pi kilambo chenje chantamanga ngoe."},{"book":"Itendwa","chapter":"7","verse":"5","text":"Nnoongo ampije Ulaimu kipande ati chimwe cha kilambo chenje kibe chakwe, ati yene, ngalagila kumpe kilambo chenje kibe chakwe na kibelei chakwe. Kingobu chenie Nnoongo echalagila genia jwombe Ulaimu akwetije mwana."},{"book":"Itendwa","chapter":"7","verse":"6","text":"Nnoongo ngannengela yene, ‘Kingolo chinu makipelekigwa kukilambo echikitawaligwa na bandu bange, na kwenio mababeka babe akabanda na katendanga mabaja kwayaka makomi komi ncheche."},{"book":"Itendwa","chapter":"7","verse":"7","text":"Nambu manahukumula bandu benia abapakummeka ubanda alenga Nnoongo. Kabe manuluboya lungolo lwinu kukilambo chenie luike kung'ongalela ne paali pamba.’"},{"book":"Itendwa","chapter":"7","verse":"8","text":"Kuboka penia Nnoongo ngampe Ulaimu lukobo lukuinigwa kiingi chukulaya lilagano. Yene Ulaimu nganhwina mwana jwakwe Isaka, lichoba lya nane kuboka pa kubelekwa. Isaka uyo nganhwina mwana jwakwe Yakobo. Na Yakobo ngaina ingota yakwe komi ni ibena, ngabenia akaoka bito.”"},{"book":"Itendwa","chapter":"7","verse":"9","text":"“Ingota ya Yakobo ngibe na bwiu ku ununa gwabe Yusufu nu kunhucha abe mmanda kukilambo cha Misili. Nambu Nnoongo akiba pamwe na Yusufu,"},{"book":"Itendwa","chapter":"7","verse":"10","text":"ngankombola mumalago gakwe goa. Kingobu Yusufu apaika nnongi ja nngwana juku Misili, Nnoongo ngampe malango nu kujeketeligwa nnongi ja Falao, ojwakiba Nngwana juku Misili. Penia Falao ngammeka Yusufu abe nkolongwa ju kilambo chenie na nyumba joa jikingwana."},{"book":"Itendwa","chapter":"7","verse":"11","text":"Kuboka penia, ngukupitila njala ngolongwa pikilambo choa cha Misili na cha Kanaani, ngijileta kulaga muno. Akahoko bito baotwije kupata chakulya chochoa chela,"},{"book":"Itendwa","chapter":"7","verse":"12","text":"na Yakobo apajoa kutenda ku Misili chakulya kibile, ngaituma ingota yakwe, akaoka bito, bajendange kwenio kwa mala ja kutumbula."},{"book":"Itendwa","chapter":"7","verse":"13","text":"Mumwanja gwabe gwa pabele, Yusufu ngakibeka amanyikane kwa akalongamundu, na Falao ngalumanya lungolo lwa Yusufu."},{"book":"Itendwa","chapter":"7","verse":"14","text":"Yene Yusufu ngalagila nhwalo kwa awamundu na akalongamundu boa, bandu makomi saba na nhwano, baikange ku Misili."},{"book":"Itendwa","chapter":"7","verse":"15","text":"Penia Yakobo ngajenda ku Misili okwa awaga jwombe na ingota yabe ngabawe."},{"book":"Itendwa","chapter":"7","verse":"16","text":"Mibele jabe ngijiletigwa kukilambo cha Shekemu, ngijichikigwa pilikabuli elyaemela Ulaimu kwa ela, kubandu ba kilambo cha Hamoli.”"},{"book":"Itendwa","chapter":"7","verse":"17","text":"“Kingobu apachaika cha Nnoongo apange tela na apalagana nu Ulaimu, ichabu ya bandu bala kwako ku Misili yakiba ijonjaki kube ngolongwa muno."},{"book":"Itendwa","chapter":"7","verse":"18","text":"Kuboka pa kupeta machoba ndu, nngwana jumwe jwanga mmanya Yusufu ngatumbu kutawala kwenio ku Misili."},{"book":"Itendwa","chapter":"7","verse":"19","text":"Ngababonela bandu ba kabi jito na katenda ubaja akawabito, kwakaamulicha bipiye ilemba yabe panja iwe."},{"book":"Itendwa","chapter":"7","verse":"20","text":"Kingobu chenie nga chabelekwa Musa, akiba mwana juna kualala muno. Ngabannela unyumba kawamundu kwa myei mitatu,"},{"book":"Itendwa","chapter":"7","verse":"21","text":"na kingobu Musa apapiigwa panja, mwana munkege jwa Falao ngantola, akannele andi mwana jwakwe."},{"book":"Itendwa","chapter":"7","verse":"22","text":"Musa ngaboligwa gambone goa ga bandu ba ku Misili ngakola kwa malobe na itendwa.”"},{"book":"Itendwa","chapter":"7","verse":"23","text":"“Musa apakiba na yaka makomi ncheche ngajenda kabona akalongomundu Akasilaeli babone apabatendigwa."},{"book":"Itendwa","chapter":"7","verse":"24","text":"Kwenio ngammona nnyakwe akaboneligwa, ngajenda kunkengela, nu kukubuya ngankoma Mmisili jwenio."},{"book":"Itendwa","chapter":"7","verse":"25","text":"Akita aka Isilaeli ajakwe kabi bamanyi kutenda Nnoongo ankingite jwombe kabekanga tengela, nambu angweto bamanyije."},{"book":"Itendwa","chapter":"7","verse":"26","text":"Malabo jakwe, ngababona aka Isilaeli abena bakaputana, ngajiga kabekanga tengela akalenga, ‘Mangweto makalongo, mboni ntenda kubonelana?’"},{"book":"Itendwa","chapter":"7","verse":"27","text":"Nambu ojwakiba akammonela nnyakwe ngankanga Musa kumbwega akakonya, ‘Bene abammekite mwe mme makilongoi na makengi bito?’"},{"book":"Itendwa","chapter":"7","verse":"28","text":"‘Bo, mpala kungoma anda apamankoma Mmisili jola licho?’"},{"book":"Itendwa","chapter":"7","verse":"29","text":"Musa apajoa genia, ngatila, ngajenda kutama kukilambo cha Midiani kwenio ngapata ingota ibena.”"},{"book":"Itendwa","chapter":"7","verse":"30","text":"“Apayaika yaka makomi ncheche, mpakachi jwa Angwana kuboka kumbengu ngampitila Musa pikindumba chikikiba chakajaka mwoto kupongoti papipi na kitombi cha Sinai."},{"book":"Itendwa","chapter":"7","verse":"31","text":"Musa ngaomongwa muno kukibona kile chenie, ngaegelela papipi aingakie. Nambu ngalijoa lilobe lya Angwana,"},{"book":"Itendwa","chapter":"7","verse":"32","text":"‘Ne na Nnoongo ba akaokabinu na Nnoongo jwa Ulaimu na Isaka na Yakobo.’ Musa ngalendema kukujogopa muno na ajigiteje kujendekea kulola."},{"book":"Itendwa","chapter":"7","verse":"33","text":"Angwana ngabannengela, ‘Nhwule ilatu yinu, magambu paali pannyemite pano pachwapi."},{"book":"Itendwa","chapter":"7","verse":"34","text":"Nagabweni mabaja agatendigwa ku bandu bango ku Misili. Nyoine nguto jabe, nane inke kakombola. Nhwike ngoe, mbakunkinga ku Misili.’”"},{"book":"Itendwa","chapter":"7","verse":"35","text":"“Musa jwenio nga jwajo ojwakanigwa na bandu ba Kuisilaeli, apabalenga, ‘Mene ojwammekite mwe mme makilongoi na matawala bito?’ Kukupetela mpakachi jola ojwampitila pikindumba echikikiba chakajaka mwoto, Nnoongo ngankinga Musa jwenio abe ntawala na nkomboi."},{"book":"Itendwa","chapter":"7","verse":"36","text":"Nga ojwabalongelea bandu ba Isilaeli baboke ku Misili ku ukamwa ikobo na gukuomongwa pa kilambo cha Misili nuku baali ja Shamu na kupongoti kukingobu cha yaka makomi ncheche."},{"book":"Itendwa","chapter":"7","verse":"37","text":"Musa nga ojwabalengela bandu ba Kuisilaeli, ‘Nnoongo manchagulilinga nnondoli andi ne kuboka kati ja akalongabinu mmene mangweto.’"},{"book":"Itendwa","chapter":"7","verse":"38","text":"Musa akiba pamwe na bandu ba Isilaeli pabakongana kwako kupongoti, akiba na akahokabito nga ojwalongela na mpakachi jwa Nnoongo pikitombi cha Sinai. Nga ojwakamuigwa malobe ga bwomi atupe twenga.”"},{"book":"Itendwa","chapter":"7","verse":"39","text":"“Nambu akaokabito ngabakana kumpenakia jwenio, ngabankanga kumbwega, ngabapala kubuja ku Misili."},{"book":"Itendwa","chapter":"7","verse":"40","text":"Ngabannenge Aluni, ‘Mututendekeye milongo ejipakutulongalea undela, magambu tumanyije agampatite Musa ojwatulongelea tuboke kukilambo cha Misili.’"},{"book":"Itendwa","chapter":"7","verse":"41","text":"Penia ngibikitendekeya kinyago echikilandine na likoga, ngibikipangi lilumbo nu kukibeke mpapala kukugongalela kilebe chibikitendekekie benekangweto."},{"book":"Itendwa","chapter":"7","verse":"42","text":"Nambu Nnoongo ngaboka kwabe, ngabaleka bagongalele ndondwa yu kumbengu, andi apiandikigwe mukitabu cha akalondoli ba Nnoongo,"},{"book":"Itendwa","chapter":"7","verse":"43","text":"Mangweto mukipotola kiteba cha nnongo Moleki,"},{"book":"Itendwa","chapter":"7","verse":"44","text":"“Liteba lyu uchaili likiba pamwe na akaokabito kupongoti, andi Nnoongo apannangila Musa alitendekeye, tela na chache echalaigwe na Nnoongo."},{"book":"Itendwa","chapter":"7","verse":"45","text":"Kuboka penia akaokabito ngabapokelana bombe kwa bombe mpaka kingobu cha Yoshua, apabakitola kilambo chache kuboka kwa ilambo eibabenga Nnoongo bandu bakwe nnongi jabe. Kiteba chenie ngikitama penia mpaka kingobu cha Daudi."},{"book":"Itendwa","chapter":"7","verse":"46","text":"Daudi akate kupaligwa na Nnoongo, na jwombe ngannyopa Nnoongo annyeketele kunchenge kitamo jwenio Nnoongo jwa Yakobo."},{"book":"Itendwa","chapter":"7","verse":"47","text":"Nambu Solomoni nga ojwanchengela Nnoongo nyumba.”"},{"book":"Itendwa","chapter":"7","verse":"48","text":"“Nambu, Nnoongo Nkolongwa kutamaje munyumba eichengigwe na bandu, anda apalenga nnondoli jwa Nnoongo,"},{"book":"Itendwa","chapter":"7","verse":"49","text":"‘Angwana balenga, mbengu nga kitebu chango chu kutawala,"},{"book":"Itendwa","chapter":"7","verse":"50","text":"Ilebe yenje yoa nipanginya neje?’”"},{"book":"Itendwa","chapter":"7","verse":"51","text":"Stefano ngajendekea kulongela, “Mangwetumwe makamitau!” “Myojo jinu mitopeu na mmi mangajoa kwa Nhwalo gwa Nnoongo! Mmi andi akahoka binu. Mangweto machoba goa mankananga Uhuke jwa Chwapi jwa Nnoongo."},{"book":"Itendwa","chapter":"7","verse":"52","text":"Bo, abi nnondoli jwa Nnoongo jwanga mmonela akaoka binu? Ngabakomanga angweto abakingigwe na Nnoongo kutangacha kuika kwakwe jwajo jwambone. Na ngoe mangweto mang'alwikinge nu kunkoma."},{"book":"Itendwa","chapter":"7","verse":"53","text":"Mangweto ngampokela Malagilo agaletigwa kwinu na Mpakachi kuboka kumbengu, nambu magajeketije.”"},{"book":"Itendwa","chapter":"7","verse":"54","text":"Bandu abakiba piki Kitamo cha akanahota apabajoa genia, ngabachimwanga muno, nu kuyaga mino kukuchimwa."},{"book":"Itendwa","chapter":"7","verse":"55","text":"Nambu Stefano kongo atweli Uhuke jwa Chwapi, ngalola kunani kumbengu, ngakibona kibumo cha Nnoongo na Yesu ajemite kingonu cha kalelo cha Nnoongo."},{"book":"Itendwa","chapter":"7","verse":"56","text":"Ngalenga, “Nnolange! Nijibona mbengu jiekuligwe na Mwana jwa Mundu ajemite kingonu cha kalelo cha Nnoongo!”"},{"book":"Itendwa","chapter":"7","verse":"57","text":"Penia, bandu boa abakiba pikitamo cha Akanahota ngabaibanga machikilo gabe kwa maboko gabe ngabatenda manjega. Kabe ngabanng'olokela boa pamwe,"},{"book":"Itendwa","chapter":"7","verse":"58","text":"ngabampia panja ja kilambo, ngabamputa maganga. Akachaili ngababeka makoti gabe pu ulenda gwa kakombo jumwe liina lyakwe Sauli."},{"book":"Itendwa","chapter":"7","verse":"59","text":"Ngabajendekea kumputa Stefano kwa maganga kongo akann'gongolela Nnoongo, kulenga, “Angwana ana Yesu, mupokele mwojo gwango!”"},{"book":"Itendwa","chapter":"7","verse":"60","text":"Ngakilikitila majugwa, ngaguta kulilobe likolongwa, “Angwana, makakombakeje kwa magambu gu ubaja gongo.” Kuboka pukulenga genia, ngawe."}]}