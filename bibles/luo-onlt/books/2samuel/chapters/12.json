{"data":[{"book":"2 Samuel","chapter":"12","verse":"1","text":"Jehova Nyasaye nooro Nathan ir Daudi. Kane ochopo ire nowachone niya, “Ne nitie ji ariyo moko e dala moro; achiel ne jamoko to machielo nodhier."},{"book":"2 Samuel","chapter":"12","verse":"2","text":"Jamoko ne nigi rombe mangʼeny gi dhok,"},{"book":"2 Samuel","chapter":"12","verse":"3","text":"to ngʼat modhier to ne onge gimoro makmana nyarombo ma sibini achiel mane osengʼiewo. Norite maber mana kaka norito nyithinde owuon. Nyarombono nopogone chiembe mochamo, ne omodho e okombene kendo nonindo e bade. Ne ochalne mana ka nyathine ma nyako."},{"book":"2 Samuel","chapter":"12","verse":"4","text":"“Koro jawuoth moro nobiro ir jamoko-cha, to jamokono ne ok okawo achiel kuom rombe kata dhoge mondo oyangʼ ni jawuodhno mane obiro ireno. Kata kamano, nyarombo ma sibini mar jadhierno ema noyangʼone wendo mane obiro ire.”"},{"book":"2 Samuel","chapter":"12","verse":"5","text":"Mirima malich ne omako Daudi gi ngʼatno mowachone Nathan niya, “Akwongʼora gi nying Jehova Nyasaye mangima ni ngʼat mane otimo kama owinjore otho!"},{"book":"2 Samuel","chapter":"12","verse":"6","text":"Nyaka ochul kar rombono moloyo nyadingʼwen, nikech ne otimo gima chalo kama, ka chunye onge gi kech.”"},{"book":"2 Samuel","chapter":"12","verse":"7","text":"Eka Nathan nodimbo wach ne Daudi niya, “In e ngʼatno! Ma e gima Jehova Nyasaye, ma Nyasach Israel wacho: ‘Ne awiri mondo ibed ruoth Israel, ne agoli e lwet Saulo."},{"book":"2 Samuel","chapter":"12","verse":"8","text":"Ne amiyi od ruodhi mondo obed mari, kendo naketo monde ruodhi e lweti. Ne amiyi dhout Israel gi dhood Juda. To ka magi ne ok oromi to pod ne anyalo miyi moko."},{"book":"2 Samuel","chapter":"12","verse":"9","text":"Angʼo momiyo isechayo wach Jehova Nyasaye ka itimo gima rach machal kama e wangʼe? Ne inego Uria ja-Hiti gi ligangla mi ikawo chiege mondo obed mari iwuon. Ne inege gi ligangla jo-Amon."},{"book":"2 Samuel","chapter":"12","verse":"10","text":"Kuom mano, negruok gi ligangla ok norum e odi, nikech ne ichaya mi ikawo chi Uria ja-Hiti mobedo mari iwuon.’"},{"book":"2 Samuel","chapter":"12","verse":"11","text":"“Ma e gima Jehova Nyasaye wacho: ‘Anakelni masira kowuok e odi iwuon. Mana kineno kama gi wangʼi iwuon abiro kawo mondi kendo miyogi achiel kuom joma chiegni kodi, kendo obiro terore kod mondegi odiechiengʼ alanga."},{"book":"2 Samuel","chapter":"12","verse":"12","text":"Nitimo gino apanda, to an abiro timo ma odiechiengʼ alanga e nyim jo-Israel.’ ”"},{"book":"2 Samuel","chapter":"12","verse":"13","text":"Eka Daudi nowachone Nathan niya, “Asekethone Jehova Nyasaye.”"},{"book":"2 Samuel","chapter":"12","verse":"14","text":"To nikech gima isetimo, isemiyo jowasigu ojaro Jehova Nyasaye, omiyo wuodi monywolno biro tho.”"},{"book":"2 Samuel","chapter":"12","verse":"15","text":"Bangʼ kane Nathan osedhi dala, Jehova Nyasaye nogoyo nyathi ma chi Uria nosenywolo ni Daudi gi tuo."},{"book":"2 Samuel","chapter":"12","verse":"16","text":"Daudi nolamo Nyasaye mondo kik nyathi tho. Notweyo chiemo kendo nodhi e ode mi onindo piny e lowo otieno ka otieno."},{"book":"2 Samuel","chapter":"12","verse":"17","text":"Jodongo mag ode nochungʼ bathe mondo gichunge owe nindo piny e lowo, to notamore, kendo ne ok onyal chamo chiemo moro amora."},{"book":"2 Samuel","chapter":"12","verse":"18","text":"To chiengʼ mar abiriyo nyathi notho, jotij Daudi ne luor nyise ni nyathi osetho, nikech negiparo niya, “Kane nyathi pod ngima, ne wawuoyo gi Daudi to ne ok owinjowa. Koro to wadhi wacho ne nangʼo ka nyathi osetho? Onyalo timo gimoro marach.”"},{"book":"2 Samuel","chapter":"12","verse":"19","text":"Daudi noneno ka jotije kuodho wach kendgi mine ongʼeyo ni nyathi osetho. Nopenjo niya, “Nyathi osetho?”"},{"book":"2 Samuel","chapter":"12","verse":"20","text":"Daudi noa malo e lowo. Kane oseluokore, nowirore gi mo moloko lewni mane orwako, nodhi e od Jehova Nyasaye mi olemo. Bangʼe nodhi e ode owuon, mine okwayo chiemo momiye mochamo."},{"book":"2 Samuel","chapter":"12","verse":"21","text":"Jotije nopenje niya, “Itimori kama nangʼo? Kane nyathi pod ngima, ne itweyo chiemo kendo ne iywak. To ka nyathi koro osetho, to ichungʼ kendo ichiemo!”"},{"book":"2 Samuel","chapter":"12","verse":"22","text":"Nodwokogi niya, “Kane nyathi pod ngima ne atweyo chiemo kendo aywak. Nikech ne aparo ni, ‘Ngʼama dingʼe? Dipo ka Jehova Nyasaye nyalo timona ngʼwono miwe nyathi obed mangima.’"},{"book":"2 Samuel","chapter":"12","verse":"23","text":"To nikech koro osetho, angʼo dimi atwe chiemo? Bende daduoge obed mangima? An ema abiro dhi ire to en ok onyal duogo ira.”"},{"book":"2 Samuel","chapter":"12","verse":"24","text":"Daudi nohoyo Bathsheba chiege, nodhi ire mobedo kode e achiel. Nonywolo wuowi kendo negichake ni Solomon. Jehova Nyasaye ne ohere;"},{"book":"2 Samuel","chapter":"12","verse":"25","text":"kendo nikech Jehova Nyasaye nohere, nomiyo Nathan janabi wach ni mondo ochake ni Jedidia."},{"book":"2 Samuel","chapter":"12","verse":"26","text":"Kata kamano Joab nodhi nyime kedo gi Raba e piny jo-Amon kendo nomako kar ruoth mochiel motegno."},{"book":"2 Samuel","chapter":"12","verse":"27","text":"Joab nooro joote ir Daudi, kowacho niya, “Asekedo gi Raba ma amako kargi mar pi."},{"book":"2 Samuel","chapter":"12","verse":"28","text":"Koro bi gi jolweny duto mondo ilwor dala maduongʼ kendo ikawe. Ka ok kamano to abiro kawo dala maduongʼno kendo ibiro luonge gi nyinga.”"},{"book":"2 Samuel","chapter":"12","verse":"29","text":"Omiyo Daudi nochoko jolweny duto modhigo Raba mi omonje kendo okawe."},{"book":"2 Samuel","chapter":"12","verse":"30","text":"Nogolo osimbo mar duongʼ ewi ruodhgi, ma pek dhahabu mane olosego ne romo kilo piero adek gangʼwen kendo noduse gi kite ma nengogi tek mi osidhne Daudi. Noyako gik mangʼeny e dala maduongʼno"},{"book":"2 Samuel","chapter":"12","verse":"31","text":"kendo nokawo ji duto mane ni e dalano, moketogi e tij ngʼeto gi musimeno kod tiyo gi chumbe gi ledhi; bende ne oketogi jolos matafare. Notimo ma ni mier duto mag jo-Amon. Eka Daudi gi jolwenje duto nodok Jerusalem."}]}