{"data":[{"book":"Maliki","chapter":"16","verse":"1","text":"Litsuwa lya Sabato halimalile, Mariya Magidalena, Mariya mai wake Jakobu na Salome waghula ghamafuta, waghenda kulubaka lukuli lwa Yesu."},{"book":"Maliki","chapter":"16","verse":"2","text":"Nemitondo Jumapili litsua halilawile, waghenda kune likabuli."},{"book":"Maliki","chapter":"16","verse":"3","text":"Hawang'ali wamnzila weghutsa, “Yuhi yatsolibimbilisa libwe lili mne libani lye likabuli?”"},{"book":"Maliki","chapter":"16","verse":"4","text":"Lekeni hawalolile, walyona libwe lila likulu libimbilisighwa."},{"book":"Maliki","chapter":"16","verse":"5","text":"Apfo wengila mne likabuli, wamwona imunu yapfalile lighwanda tselu, nawo wakangawala."},{"book":"Maliki","chapter":"16","verse":"6","text":"Imunu yula kawalongela, “Mleke kukangawala, mwombama Yesu Mnatsareti yawambighwe. Ng'alibaha bae, katsilihuka! Mlole hanu hawamwikile."},{"book":"Maliki","chapter":"16","verse":"7","text":"Lelo mghende mkawalongele iwanang'ina wake na Petiri, ‘Yesu kowalongola Galilaya, baho mtsomwona ka pfawalongele.’ ”"},{"book":"Maliki","chapter":"16","verse":"8","text":"Apfo walawa kunze mwe likabuli, watsuma aku wodedema na kukangawala. Ng'awamlongele imunu wowose bae imbuli ayo kwaapfila tsawapfuka."},{"book":"Maliki","chapter":"16","verse":"9","text":"Yesu hayatsilihuke kulawa mne lifwa lupfilipfili mne litsuwa lya Jumapili, kamlawila Mariya Magidalena iyamlapfile ipfinyamkela saba."},{"book":"Maliki","chapter":"16","verse":"10","text":"Naye kaghenda kuwalongela wayaghe awala iwakalile na Yesu, iwang'ali wakona usungu na kulila."},{"book":"Maliki","chapter":"16","verse":"11","text":"Hawahulike Yesu katsilihuka na ipinga ayo kamwona, ng'awatoghole bae."},{"book":"Maliki","chapter":"16","verse":"12","text":"Hambele Yesu kawalawila iwanang'ina wake weli aku kana chihanga chingi, hawang'ali woghenda kumghunda."},{"book":"Maliki","chapter":"16","verse":"13","text":"Nawo woya wawalongela wayawo. Lekeni nawo ng'awatoghole bae."},{"book":"Maliki","chapter":"16","verse":"14","text":"Hambele chidogho Yesu kawalawila iwanang'ina kumi na yumwe hawang'ali wakuja. Kawakembela kwaapfila ng'awang'ali wotoghola bae na wasughu kuwatoghola awala iwamwonile kamghima."},{"book":"Maliki","chapter":"16","verse":"15","text":"Apfo kawalongela, “Mghende mne isi yose muwapetele Imbuli Inoghile wapfilumbe wose."},{"book":"Maliki","chapter":"16","verse":"16","text":"Imunu wowose iyotoghola na kubatitsighwa, katsokombolighwa, ila imunu wowose iyolema kutoghola katsohighighwa."},{"book":"Maliki","chapter":"16","verse":"17","text":"Na ipfitango pfino pfoghenda hamwe na awala iwotoghola, Kwa taghwa lyangu watsolapfa ipfinyamkela, na watsolonga kwa lugha ya sambi."},{"book":"Maliki","chapter":"16","verse":"18","text":"Hata wang'akinda iwanzoka na kunwa sumu ng'awatsolaghighwa bae. Watsowekila ghamoko ghawo iwatamu, nawo watsohona.”"},{"book":"Maliki","chapter":"16","verse":"19","text":"Yesu hayamalitse kulonga ne iwanang'ina wake, kasolighwa kulanga, kakala ghumoko ghwa kujilo ghwe Imulungu."},{"book":"Maliki","chapter":"16","verse":"20","text":"Kuya iwanang'ina wala waghenda chila hanu kupeta Imbuli Inoghile. Ne Imtwatsa kasang'ana nawo, kalangusa ka kahamwe nawo kwe ipfitango ipfighalile ne Imbuli ayo."}]}