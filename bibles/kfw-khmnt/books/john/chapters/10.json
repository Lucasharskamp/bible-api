{"data":[{"book":"John","chapter":"10","verse":"1","text":"“Kei'n inthiangnga nangnidiang kanati, keelngam omna innkot makheiya kaheiluutmak, takkha khattiang kalla kahongluut miring kha, inruup khat-um daku eii;"},{"book":"John","chapter":"10","verse":"2","text":"kot makheiya kaheiluut ama kha keelngamngai akakhaalpa kha eii."},{"book":"John","chapter":"10","verse":"3","text":"Kot ka-ngaak pa'n ama sik-ah kot amalongpi; keelngam ngai'n ama rasa kha injet, halli ama'n ama keelngam ngaikha inramingnga akoiya tuoltiang akeiruoi."},{"book":"John","chapter":"10","verse":"4","text":"Ama'n ata-ngaiseng aheisuok puisuo phakhan, ama'n inmani ngai ma-ah asi, halli keelngam ngai'n ama nukkha injui, ajarchu inmani'n ama rasa kha injet."},{"book":"John","chapter":"10","verse":"5","text":"Inmani'n mi leiilaak nukkha juinunu, takkha inmani'n ama diangnga inphut intaandelsik eii, ajarchu inmani'n ama rasa kha jetmu.”"},{"book":"John","chapter":"10","verse":"6","text":"Jisu'n inmani diang hiwa minkhinahi aleiti, takkha ama itikha inmani'n leijetmu."},{"book":"John","chapter":"10","verse":"7","text":"Khawa jarra Jisu'n woikhat inlet-ah inmani diang aleiti, “Kei'n inthiangnga nangnidiang kanati, Kei keelngam ngaisik kot kha ka eii."},{"book":"John","chapter":"10","verse":"8","text":"Kei matiangnga kaheiwa rakip ngaikha inruup khat-um daku in-eii; takkha keelngam ngai'n inmani diang leira-ngaimu."},{"book":"John","chapter":"10","verse":"9","text":"Kei kot kha ka eii. Kei kadiang kaheiluut miring khan ringna amusik eii; ama'n aheiluut khat-um asuoksik eii halli sachik-um amusik eii."},{"book":"John","chapter":"10","verse":"10","text":"Inruup khachu kamaruupsik, kathatsik, khat-um kaminmangsik bit-ah iheiwa kha eii; Keichu inmani'n ringna inmunasik khat-um insam omlekleiya ringna inmunasik-ah kijuo kha eii.”"},{"book":"John","chapter":"10","verse":"11","text":"“Kei akatha keelngam kakhaalpa kha ka eii. Akatha keelngam kakhaal pa'n keelngam ngaisik bit-ah aringkhuo apeii."},{"book":"John","chapter":"10","verse":"12","text":"In-iniak mi, keelngam kakhaalpa ka-emak khat-um keelngam ata ka-emak ama khanchu, malang iheiwa amuli, ama'n keelngam ngaikha adaduoiya ataandel; khawa jarra malang khan keelngam ngaikha asur khat-um inmani ngaikha apuut choomdar."},{"book":"John","chapter":"10","verse":"13","text":"In-iniak miring khan ataandel ajarchu keelngam ngaikha ama'n iteii minriangmak."},{"book":"John","chapter":"10","verse":"14","text":"Kei akatha keelngam kakhaalpa kha ka eii; kei keelngam ngaikha kei'n kajet khat-um kei keelngam ngai'n kei innajet."},{"book":"John","chapter":"10","verse":"15","text":"Kapa khan kei inajet angnga kei innum Kapa kha kajet, halli kei keelngam ngaisik-ah kei'n karingkhuo kapeii. Matt 11:27; Luk 10:22"},{"book":"John","chapter":"10","verse":"16","text":"Hiwa keelngam inn hinna kaommak kei keelngam lekkhat inlaom; Kei'n inmani ngai-um kalaheiruoisik eii, inmani'n kei kachong injuisik eii, halli miring inkhatbit-in ikhaal keelngam rahooi in-esik eii.”10:16. inmani'n kei kachong injuisik eii; manuscript lekkhat in hintho ah injia omsik eii."},{"book":"John","chapter":"10","verse":"17","text":"“Hiwa jarra Kapa'n kei anaminriang, ajarchu kei'n woikhat inlet-ah leirit nasik-ah karingkhuo kapeii."},{"book":"John","chapter":"10","verse":"18","text":"Tuteii inkhat innum karingkhuo keidiang makheiya leimu, takkha Kei kapum tak-in kipesuok kha eii. Kei'n kapesuok sik-ah ranak kanei, khat-um leikirnook nasik-ah ranak kanei; Hiwa hi-eii Kapa in keidiang thoro inati chongpeii.”"},{"book":"John","chapter":"10","verse":"19","text":"Woikhat inlet-ah hiwa chongngai jarra Jihudi ngai karra rupniya inkhoithenjei."},{"book":"John","chapter":"10","verse":"20","text":"Inmani katam tak-in inleiti, “Ama suungnga raikhuo om! amahi inweetjei; Ang sik-ah ama chongkha ningra-ngaime?”"},{"book":"John","chapter":"10","verse":"21","text":"Leiilak ngai'n inleiti, “Raikhuo kaluut miring in hinthoa riltheinuni! raikhuo in amit kacho mi mindam mator-abe?”"},{"book":"John","chapter":"10","verse":"22","text":"Phalbi ahei-ephakhan, Biak-inn Minthiangna kahoi kha Jerusalemma inleitho."},{"book":"John","chapter":"10","verse":"23","text":"Jisu'n Solomon Tuolngur inti Biak-inn khan asiya aleiom phakhan,"},{"book":"John","chapter":"10","verse":"24","text":"Jihudi ngai'n ama kha inlei-uumma inleirakel, “Angchen kasoot nang in keinidiang inngam-samna nanapesik me? keinidiang inthiangnga tiro, nang Messiah kha na-ebe?”"},{"book":"John","chapter":"10","verse":"25","text":"Jisu'n aleimasang, “Kei'n nangnidiang katisuojei, takkha nangni'n keidiang na-ngamna makchu. Kapa ramingnga ka-itho chuon ngaikhan, kei rathuulla sakhi in-eii;"},{"book":"John","chapter":"10","verse":"26","text":"Takkha nangni'n ngamnamakchu, ajarchu nangni kei keelngam emakchu."},{"book":"John","chapter":"10","verse":"27","text":"Kei keelngam ngai'n karasa injet; kei'n inmani ngaikha kajet, halli inmani'n kei kanuk innajui."},{"book":"John","chapter":"10","verse":"28","text":"Kei'n hektik kaboi ringna kha inmani diang kapeii, halli inmani'n supthi thinanujei, halli tuteii inkhat innum kei kakut makheiya inmani ngaikha nakasut theinunu."},{"book":"John","chapter":"10","verse":"29","text":"Inmani ngai keidiang kanapeii kei Kapa kha angrakip neek-ah alokwiai,10:29. kanapeii kei Kapa kha angrakip neek-ah alokwiai; manuscript lekkhat in hin tia injia Kei kapa, inmani kha kei kadiang kanapeii, ama kha alokwiai. halli tuteii inkhat innum inmani ngaikha Kapa kut makheiya kasut theinunu."},{"book":"John","chapter":"10","verse":"30","text":"Kapa li Kei inkhatbit kin eii.”"},{"book":"John","chapter":"10","verse":"31","text":"Jihudi ngai'n inlet-ah amadiang deengna sik-ah lung inleiruut."},{"book":"John","chapter":"10","verse":"32","text":"Jisu'n inmani diang aleiti, “Kei'n Kapa diangnga inphut chuon katha katamtak nangnidiang kanaminmujei; angkachang jarrame nangni'n keidiang lungnga ningna deengsik?”"},{"book":"John","chapter":"10","verse":"33","text":"Jihudi ngai'n inleimasang, “Keini'n chuon katha nathojarra lungnga kinnadeengsik emak, takkha Pathian narilthai jarra eii; ajarchu miring na-epumma Pathian ka-eii nati.” Levi 24:16"},{"book":"John","chapter":"10","verse":"34","text":"Jisu'n inmani diang aleimasang, “Nangni sinadan khan hintia injiajei ‘Nangni pathian ngai ning eii.’ Minpkla 82:6"},{"book":"John","chapter":"10","verse":"35","text":"Pathian chong kajuotungjei inmani ngaidiang Pathian in pathian ngai tia akoi-inle (Pathian chong inthiang kha mangtheinuni),"},{"book":"John","chapter":"10","verse":"36","text":"‘Kei Pathian Sapa ka-eii kati jarra’ Apa'n aminthiangnga manmasituolla ijuotirjei amadiang nangni'n Pathian narilthai ninglatibe?"},{"book":"John","chapter":"10","verse":"37","text":"Kei'n Kapa chuon ngaikha kathomak inchu, nangni'n keidiang na-ngamnamaru."},{"book":"John","chapter":"10","verse":"38","text":"Takkha kei'n chuon ngaikha katho inchu, nangni'n keidiang ningna ngamnamak innum, Kapa khan keidiang om halli Kei'n Kapa diang kaom tihi ningjetnasik chuon ngaikha ngamnaru.”"},{"book":"John","chapter":"10","verse":"39","text":"Woikhat inlet-ah inmani'n ama kha surnasik inleijong, takkha inmani ngai kutchung makheiya asuok-ah aleisi."},{"book":"John","chapter":"10","verse":"40","text":"Halli Jisu'n inlet-ah Jordan tuidung arakaanna John in mansakhet-ah baptize aleiminthona munkhan aleisi, halli khawa khan ama'n aleiom. Jn 1:28"},{"book":"John","chapter":"10","verse":"41","text":"Mipui katamtak amadiang inheiwa-ah inleiti, “John chu inlak chuon iteii leithomak, takkha John in hiwa mipa jarra ileiril rakip ngaikha adik.”"},{"book":"John","chapter":"10","verse":"42","text":"Halli khawa khan mipui katamtak-in amadiang inlei-ngamna."}]}