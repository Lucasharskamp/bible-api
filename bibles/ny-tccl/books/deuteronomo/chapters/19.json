{"data":[{"book":"Deuteronomo","chapter":"19","verse":"1","text":"Yehova Mulungu wanu akadzawononga anthu amene dziko lawo akukupatsani, ndipo inu mukawapirikitsa ndi kukhazikika mʼmizinda ndi mʼnyumba zawo,"},{"book":"Deuteronomo","chapter":"19","verse":"2","text":"mukapatule mizinda itatu imene ili pakati pa dziko lomwe Yehova Mulungu akukupatsani kukhala lanu."},{"book":"Deuteronomo","chapter":"19","verse":"3","text":"Mudzakonze misewu ndi kuligawa patatu dzikolo limene Yehova Mulungu wanu akukupatsani ngati cholowa chanu, kuti aliyense wopha munthu akhoza kuthawirako."},{"book":"Deuteronomo","chapter":"19","verse":"4","text":"Ili ndi lamulo lokhudza munthu amene wapha mnzake mosazindikira osati mwadala, nathawira kumeneko kupulumutsa moyo wake. Ndi munthu amene wapha mnzake mosazindikira, popanda maganizo oyipa."},{"book":"Deuteronomo","chapter":"19","verse":"5","text":"Mwachitsanzo, munthu atapita ku nkhalango ndi mnzake kukadula mitengo, ndiye posamula nkhwangwa kuti adule mtengo, nkhwangwa ikhoza kuguluka nʼkukagwera mnzake uja nʼkumupha. Munthu ameneyo akhoza kuthawira ku umodzi mwa mizindayo napulumutsa moyo wake."},{"book":"Deuteronomo","chapter":"19","verse":"6","text":"Kupanda kutero ndiye kuti wolipsira akhoza kumuthamangitsa mwaukali ndi kumugwira ngati mtunda utalika, ndipo akhoza kumupha ngakhale kuti sanayenera kufa popeza sanaphe mnzake mwadala."},{"book":"Deuteronomo","chapter":"19","verse":"7","text":"Ichi ndi chifukwa chake ndikukulamulani kuti mudzipatulire nokha mizinda itatu."},{"book":"Deuteronomo","chapter":"19","verse":"8","text":"Ngati Yehova Mulungu wanu akulitsa malire anu monga analonjezera pa malumbiro ndi makolo anu, nakupatsani dziko lonse monga analonjezera,"},{"book":"Deuteronomo","chapter":"19","verse":"9","text":"chifukwa chotsatira bwino malamulo onse amene ndikukuwuzani lero, kukonda Yehova Mulungu wanu ndi kuyenda mʼnjira zake nthawi zonse, ndiye kuti mukuyenera kupatula mizinda itatu yowonjezera."},{"book":"Deuteronomo","chapter":"19","verse":"10","text":"Muchite zimenezi kuti musakhetse magazi wosalakwa mʼdziko lanu limene Yehova Mulungu wanu akukupatsani ngati cholowa, ndipo kuti musapezeke ndi mlandu wokhetsa magazi."},{"book":"Deuteronomo","chapter":"19","verse":"11","text":"Koma ngati munthu adana ndi mnzake namubisalira panjira nʼkumuvulaza mpaka kumupha, nathawira ku umodzi mwa mizindayi,"},{"book":"Deuteronomo","chapter":"19","verse":"12","text":"akuluakulu a mu mzinda wake akamugwire ndi kumubwezera ku mzinda wake namupereka kwa wolipsira kuti aphedwe."},{"book":"Deuteronomo","chapter":"19","verse":"13","text":"Osamumvera chisoni. Muyenera kuchotsa tchimo lokhetsa magazi wosalakwa mu Israeli kuti zinthu zizikuyenderani bwino."},{"book":"Deuteronomo","chapter":"19","verse":"14","text":"Musamasunthe mwala wa malire anu ndi mnzanu amene anayikidwa ndi makolo anu pa cholowa chimene mulandire mʼdziko limene Yehova Mulungu wanu akukupatsani."},{"book":"Deuteronomo","chapter":"19","verse":"15","text":"Mboni imodzi siyokwanira kupeza munthu kuti ndi wolakwa pa mlandu uliwonse umene wapalamula. Nkhani itsimikizike ndi umboni wa anthu awiri kapena atatu."},{"book":"Deuteronomo","chapter":"19","verse":"16","text":"Ngati mboni yonama ifuna kunamizira munthu mlandu,"},{"book":"Deuteronomo","chapter":"19","verse":"17","text":"anthu awiri okhudzidwa ndi mlanduwo ayenera kuyima pamaso pa Yehova pali ansembe ndi oweruza amene ali pa ntchito pa nthawiyo."},{"book":"Deuteronomo","chapter":"19","verse":"18","text":"Oweruza afufuze bwinobwino, ndipo ngati zatsimikizika kuti mboniyo ndi yabodza, yopereka umboni wonama pa mʼbale wake,"},{"book":"Deuteronomo","chapter":"19","verse":"19","text":"ndiye kuti amuchitire iyeyo zimene anafuna kuchitira mʼbale wakezo. Muyenera kuchotsa choyipa pakati panu."},{"book":"Deuteronomo","chapter":"19","verse":"20","text":"Anthu ena onse adzamva zimenezi nachita mantha, ndipo choyipa choterechi sichidzachitikanso pakati panu."},{"book":"Deuteronomo","chapter":"19","verse":"21","text":"Osachita chisoni, moyo uzilipira moyo, diso kulipira diso, dzino kulipira dzino, dzanja kulipira dzanja ndi phazi kulipira phazi."}]}