{"data":[{"book":"John","chapter":"6","verse":"1","text":"Nomuli, Jesus ga duu adu laa lodo Tai o Galilee (dela e haga ingoo bolo Tiberias)."},{"book":"John","chapter":"6","verse":"2","text":"Dogologowaahee e daudali a Mee, i di nadau gidee ana mee haga goboina haga hili digau magi."},{"book":"John","chapter":"6","verse":"3","text":"Jesus gaa hana gi di gowaa nnoonua, gaa noho i baahi ana dama agoago."},{"book":"John","chapter":"6","verse":"4","text":"Tagamiami Pasoobaa la gu hoohoo mai."},{"book":"John","chapter":"6","verse":"5","text":"Jesus gaa mmada gi digau dogologowaahee e lloomoi gi de Ia, gei Mee ga heeu gi Philip, “Dehee di gowaa e mee di hui mai tadau meegai e dohu di haangai nia daangada aanei?”"},{"book":"John","chapter":"6","verse":"6","text":"Mee ne helekai beenei belee hagamada Philip. Gei Mee e iloo hua dana mee belee hai."},{"book":"John","chapter":"6","verse":"7","text":"Philip ga helekai, “Nia meegai ginigini dee bau gi digau aanei le hui gi nia bahihadu silber e logo i di lua lau.”"},{"book":"John","chapter":"6","verse":"8","text":"Tama agoago i golo dono ingoo go Andrew, tuaahina o Simon Peter, ga helekai gi Mee,"},{"book":"John","chapter":"6","verse":"9","text":"“Tama daane i ginei ana palaawaa e lima ge lua iga. Malaa, e dee dohu gi nia daangada huogodoo aanei!”"},{"book":"John","chapter":"6","verse":"10","text":"Jesus ga helekai gi digaula, “Haganoho ina digaula gii noho gi lala.” (Di gowaa deelaa e logo geinga tolo) Malaa, digau huogodoo guu noho gi lala. Nia daane holongo e lima mana (5,000)."},{"book":"John","chapter":"6","verse":"11","text":"Jesus ga dahi aga nia palaawaa, ga danggee gi God, ga duwwe gi digaula. Mee gaa hai nia iga labelaa beelaa, gei digaula huogodoo gu miami baagawa."},{"book":"John","chapter":"6","verse":"12","text":"Di madagoaa digaula ne maaluu, Mee ga helekai gi ana dama agoago, “Hagabudu ina nia mee ala ne dubu, hudee hagauwwou ina.”"},{"book":"John","chapter":"6","verse":"13","text":"Gei digaula gu hagabudu nia maa huogodoo, guu haa nia gada e madangaholu maa lua ne dubu i nia palaawaa e lima, ala ne gai go nia daangada."},{"book":"John","chapter":"6","verse":"14","text":"Nia daangada huogodoo ne gidee nia mee haga goboina a Jesus ne hai, ga helekai, “E donu huoloo, deenei soukohp dela belee hanimoi gi henuailala!”"},{"book":"John","chapter":"6","verse":"15","text":"Jesus gu iloo Ia bolo digaula ga lloomoi, ga huuhuuli Ia gii king, gei Mee gaa hana labelaa gi daha modogoia gi nia gonduu."},{"book":"John","chapter":"6","verse":"16","text":"Hiahi ia di mee, gei ana dama agoago ga lloo ia gi di tai,"},{"book":"John","chapter":"6","verse":"17","text":"gaa kaga gi hongo di boodi, gaa hula laa lodo di tai gi muli gi Capernaum. Gu booia di mee, gei Jesus digi hanimoi."},{"book":"John","chapter":"6","verse":"18","text":"Di madangi guu gono maaloo, guu hai di tai gi bagibagia."},{"book":"John","chapter":"6","verse":"19","text":"Nia dama agoago gu aalo di nadau boodi, holongo nia maele e dolu be e haa, gaa mmada gi Jesus e haele mai i hongo tai, gei digaula gu uli nadau gai, gu mmaadagu huoloo."},{"book":"John","chapter":"6","verse":"20","text":"Jesus ga helekai, “Goodou hudee mmaadagu, ma ko Au.”"},{"book":"John","chapter":"6","verse":"21","text":"Digaula gu tenetene huoloo gu haga uda a Mee gi lodo di boodi, gei di boodi guu dau i di gowaa dela belee hula ginai digaula."},{"book":"John","chapter":"6","verse":"22","text":"Dono daiaa, gei digau dogologowaahee ala nogo noho i tongotai, gu gidee bolo ma di boodi hua e dahi dela nogo i golo. Digaula gu iloo, bolo Jesus digi hana dalia ana dama agoago, digaula ne hula hua mada ginaadou."},{"book":"John","chapter":"6","verse":"23","text":"Nia boodi mai Tiberias ga lloomoi gi tongotai, hoohoo gi di gowaa digau dogologowaahee nogo gai nadau palaawaa, i muli hua Tagi ne hai dana danggee ang gi God."},{"book":"John","chapter":"6","verse":"24","text":"Di madagoaa digau dogologowaahee ne gidee bolo Jesus gu hagalee i golo mo ana dama agoago, digaula gaa kaga gi nia boodi, gaa hula gi Capernaum, e halahala a Mee."},{"book":"John","chapter":"6","verse":"25","text":"Di madagoaa nia daangada ne gidee a Jesus i baahi i golo di tai, digaula ga helekai gi Mee, “Tangada Agoago, Goe ne dau i kinei ana hee?”"},{"book":"John","chapter":"6","verse":"26","text":"Jesus ga helekai, “Au e hagi adu gi goodou di tonu: Goodou e halahala Au, i godou maaluu di gai nia palaawaa, gei hagalee i godou modongoohia agu mogobuna."},{"book":"John","chapter":"6","verse":"27","text":"Hudee ngalua gi nia meegai ala e mee di mooho. Ngaalua gi nia meegai ala iai di mouli dono hagaodi ai, ala e gowadu go Tama Tangada, idimaa, Tamana go God la guu wanga di maaga haga mogobuna gi hongo o Mee.”"},{"book":"John","chapter":"6","verse":"28","text":"Digaula ga heeu gi Mee, “Gimaadou e hai di madau aha, gii mee ai gimaadou di hai nia mee a God ala e hiihai ginai bolo gi heia?”"},{"book":"John","chapter":"6","verse":"29","text":"Jesus ga helekai, “Di mee a God e hiihai ginai gi heia bolo goodou gi hagadonu ina dana Dama dela ne hagau mai.”"},{"book":"John","chapter":"6","verse":"30","text":"Digaula ga heeu, “Di mogobuna behee dela e hai Kooe gaa mmada ginai gimaadou, ga hagadonu Goe? Goe gaa hai dau aha?"},{"book":"John","chapter":"6","verse":"31","text":"Madau maadua namua ne gai nadau ‘manna’ i lodo di anggowaa, be nia helekai di Beebaa Dabu e helekai boloo:"},{"book":"John","chapter":"6","verse":"32","text":"Jesus ga helekai, “Au e hagi adu gi goodou di tonu: Hagalee go Moses dela ne gowadu gi goodou nia palaawaa mai i di langi. Ma go dogu Damana dela e gowadu nia palaawaa donu mai i di langi.Nia ahina hai palaawaa"},{"book":"John","chapter":"6","verse":"33","text":"Di palaawaa a God dela e gowadu, la go Mee dela ne haneia i di langi gaa wanga di mouli gi henuailala.”"},{"book":"John","chapter":"6","verse":"34","text":"Digaula ga tangi gi Mee, “Meenei, gaamai di palaawaa deenei i nia madagoaa huogodoo.”"},{"book":"John","chapter":"6","verse":"35","text":"Jesus ga helekai, “Au go di palaawaa haga mouli. Be koai hua dela ga hanimoi gi di Au, geia hagalee hiigai. Be koai hua dela e hagadonu Au, geia hagalee hieinu."},{"book":"John","chapter":"6","verse":"36","text":"Au gu hagi adu gi goodou bolo goodou gu gidee Au, gei digi hagadonu."},{"book":"John","chapter":"6","verse":"37","text":"Digau huogodoo ala ga gaamai go dogu Damana, ga lloomoi gi di Au. Gei Au hagalee kili digaula gi daha,"},{"book":"John","chapter":"6","verse":"38","text":"idimaa Au ne haneia i di langi belee hai di hiihai o Mee dela ne hagau mai Au, hagalee go dogu hiihai."},{"book":"John","chapter":"6","verse":"39","text":"Deenei di hiihai o Maa dela ne hagau mai Au, bolo Au gi hudee diagia tei dangada i ginaadou ala ne gaamai go Mee, bolo gi haga mouli ina digaula huogodoo i di laangi hagaodi."},{"book":"John","chapter":"6","verse":"40","text":"Idimaa, di hiihai dogu Damana le e hai bolo digau huogodoo ala ma gaa mmada gi Tama, ga hagadonu a Mee, ga hai mee gi di mouli dee odi. Gei Au ga haga mouli aga digaula i di laangi hagaodi.”"},{"book":"John","chapter":"6","verse":"41","text":"Digau o Jew ga daamada ga leelee hagamuhimuhi i Mee, idimaa, Mee ne helekai boloo, ‘Au go di palaawaa dela ne haneia i di langi.’"},{"book":"John","chapter":"6","verse":"42","text":"Digaula ga helekai, “Taane deenei go Jesus, la hagalee go tama daane a Joseph? Gidaadou e iloo tamana mo tinana o Maa. Mee e helekai behee dela bolo Ia ne haneia i di langi?”"},{"book":"John","chapter":"6","verse":"43","text":"Jesus ga helekai, “Hudee leelee hagamuhimuhi i godou mehanga."},{"book":"John","chapter":"6","verse":"44","text":"Tangada e mee di hanimoi gi di Au ai, maa Tamana dela ne hagau mai Au, digi dugu mai a mee, gei Au ga haga mouli aga a mee i di laangi hagaodi."},{"book":"John","chapter":"6","verse":"45","text":"Ma guu lawa di hihi ai nia soukohp boloo,"},{"book":"John","chapter":"6","verse":"46","text":"“Deenei la hagalee hai bolo tangada la guu mmada gi Tamana. Go Mee mai baahi o God, deelaa hua go Mee ne mmada gi Tamana."},{"book":"John","chapter":"6","verse":"47","text":"Au e hagi adu di tonu: Koai e hagadonu Au, geia e hai mee gi di mouli dee odi."},{"book":"John","chapter":"6","verse":"48","text":"“Au go di palaawaa o di mouli."},{"book":"John","chapter":"6","verse":"49","text":"Godou maadua mmaadua nogo gai nadau ‘manna’ i lodo di anggowaa, gei digaula guu mmade."},{"book":"John","chapter":"6","verse":"50","text":"Deenei di hai o di palaawaa dela ne haneia i di langi: Be koai hua dela gaa gai di maa, geia hagalee made."},{"book":"John","chapter":"6","verse":"51","text":"Au go di palaawaa mouli dela ne haneia i di langi. Be koai hua ma gaa gai di palaawaa deenei, ia e mouli gaa hana hua beelaa. Di palaawaa dela e wanga ko Au gi mee, la go ogu goneiga bolo gi mouli ai henuailala.”"},{"book":"John","chapter":"6","verse":"52","text":"Deenei di mee ne hidi ai digau o Jew ne daamada ga lagalagamaaloo i nadau mehanga, ga heheeu, “Dehee di hai Taane deenei e mee di gaamai ono goneiga e gai go gidaadou?”"},{"book":"John","chapter":"6","verse":"53","text":"Jesus ga helekai, “Au e hagi adu di tonu: Maa goodou hagalee gai nia goneiga ge hagalee e inu nia dodo o Tama Tangada, goodou di godou mouli ai."},{"book":"John","chapter":"6","verse":"54","text":"Be koai hua dela e gai ogu goneiga mo e inu ogu dodo, ia e hai mee gi di mouli dee odi, gei Au ga haga mouli aga a mee i di laangi hagaodi."},{"book":"John","chapter":"6","verse":"55","text":"Idimaa, ogu goneiga la go nia meegai donu, gei ogu dodo la go nia wai inu donu."},{"book":"John","chapter":"6","verse":"56","text":"Be koai hua gaa gai ogu goneiga, ga inu ogu dodo, ia e noho i ogu lodo, Au e noho i ono lodo."},{"book":"John","chapter":"6","verse":"57","text":"Tamana dela e mouli ne hagau mai Au, gei Au e mouli mai i Mee. E hai gadoo be tangada dela ma gaa gai ogu goneiga, ia e mouli mai i di Au."},{"book":"John","chapter":"6","verse":"58","text":"Deenei la go di palaawaa dela ne haneia i di langi. Di palaawaa deenei la hagalee hai be nia palaawaa o godou maadua mmaadua ne gai i mua, nomuli digaula gaa mmade. Tangada dela gaa gai di palaawaa deenei, e mouli gaa hana hua beelaa.”"},{"book":"John","chapter":"6","verse":"59","text":"Jesus ne hai ana helekai aanei i dono madagoaa nogo agoago i lodo synagogee i Capernaum."},{"book":"John","chapter":"6","verse":"60","text":"Dogologo i ana dama agoago ne longono nnelekai aanei, ga helekai, “Di agoago deenei le e haingadaa. Ma koai e mee di hagalongo gi di maa?”"},{"book":"John","chapter":"6","verse":"61","text":"Jesus gu modongoohia nadau leelee logo, ga helekai gi digaula, “Nia helekai aanei gu haga paagege goodou?"},{"book":"John","chapter":"6","verse":"62","text":"E hai behee maa goodou gaa mmada gi Tama Tangada ma gaa hana gi nua gi di gowaa nogo noho iei Mee i mua?"},{"book":"John","chapter":"6","verse":"63","text":"Di Hagataalunga o God dela e dugu mai di mouli, gei nia mogobuna dangada le e balumee. Agu helekai le e gaamai di Hagataalunga haga mouli a God."},{"book":"John","chapter":"6","verse":"64","text":"Gei hunu goodou hagalee hagadonu.” (Jesus gu modongoohia hua mai i di matagidagi digau ala hagalee hagadonu, mo tangada dela ga hagi anga Ia.)"},{"book":"John","chapter":"6","verse":"65","text":"Gei Mee ga duudagi adu boloo, “Deenei tadinga dagu mee ne hagi adu gi goodou boloo: Tangada e mee di hanimoi gi di Au ai, maa Tamana digi dumaalia anga.”"},{"book":"John","chapter":"6","verse":"66","text":"Mai i nia helekai aanei, digau dogologo i digau nogo daudali a Mee guu huli gi muli, gu diiagi a Mee."},{"book":"John","chapter":"6","verse":"67","text":"Gei Jesus ga helekai gi ana dama agoago dilongoholu maa lua, “Gei goodou, goodou e hiihai e hula labelaa?”"},{"book":"John","chapter":"6","verse":"68","text":"Simon Peter ga helekai gi Mee, “Meenei Tagi, ma koai dela belee hula ginai gimaadou? Nia helekai ala e iai di mouli dee odi, la aalaa hua i do baahi.6.68 Matthew 16.16; Mark 8.29; Luke 9.20"},{"book":"John","chapter":"6","verse":"69","text":"Gimaadou gu hagadonu ge gu iloo bolo Goe go di Tama Dabuaahia dela ne hanimoi i baahi o God.”"},{"book":"John","chapter":"6","verse":"70","text":"Jesus ga helekai, “Au ne hili goodou dilongoholu maa lua, gei tangada e dahi i goodou la tangada huaidu!”"},{"book":"John","chapter":"6","verse":"71","text":"Mee nogo leelee i Judas, tama daane Simon Iscariot. Ma e aha maa mee tangada e dahi i ana dama agoago, gei go mee dela ga hagi anga a Jesus."}]}