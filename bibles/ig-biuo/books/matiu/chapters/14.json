{"data":[{"book":"Matiu","chapter":"14","verse":"1","text":"Nʼoge a Herọd eze na-achị Galili nụrụ ihe banyere Jisọs."},{"book":"Matiu","chapter":"14","verse":"2","text":"Ọ gwara ndị na-ejere ya ozi okwu sị ha, “Onye a bụkwanụ Jọn omee baptizim. O sitela na ndị nwụrụ anwụ bilie dịkwa ndụ ọzọ. Ọ bụ ya mere ike ịrụ ọrụ ebube ndị a ji dị nʼime ya.”"},{"book":"Matiu","chapter":"14","verse":"3","text":"Nʼihi na, Herọd jidere Jọn kee ya agbụ tinye ya nʼụlọ mkpọrọ, nʼihi Herodịas nwunye Filip nwanne ya nwoke."},{"book":"Matiu","chapter":"14","verse":"4","text":"Nʼihi na Jọn gwara ya, “Ọ bụghị ihe ziri ezi nʼiwu ka ị kpọrọ ya.”"},{"book":"Matiu","chapter":"14","verse":"5","text":"Herọd chọrọrị igbu ya, ma ọ tụrụ egwu ndị mmadụ, nʼihi na ha weere Jọn dị ka onye amụma."},{"book":"Matiu","chapter":"14","verse":"6","text":"Ma mgbe a na-eme mmemme icheta ọmụmụ Herọd, ada Herodịas tere egwu nʼihu Herọd, na nʼihu ndị ọbịa bịara nʼụbọchị ahụ. Obi tọrọ Herọd ụtọ nke ukwuu."},{"book":"Matiu","chapter":"14","verse":"7","text":"Nke a mere o ji ṅụọ iyi kwee nkwa inye ya ihe ọbụla ọ rịọrọ."},{"book":"Matiu","chapter":"14","verse":"8","text":"Ma dị ka nne ya si haziere ya, ọ rịọrọ eze Herọd sị, “Nye m isi Jọn omee baptizim nʼefere ugbu a.”"},{"book":"Matiu","chapter":"14","verse":"9","text":"Arịrịọ a wutere eze Herọd, ma nʼihi iyi ọ ṅụrụ na nʼihi ndị ọbịa ya niile, ọ chọghị ịla azụ nʼokwu ya. O nyere iwu ka e meere ya ihe ọ chọrọ."},{"book":"Matiu","chapter":"14","verse":"10","text":"O ziri ozi ka e bipụ isi Jọn nʼụlọ mkpọrọ."},{"book":"Matiu","chapter":"14","verse":"11","text":"E tinyere isi ya nʼefere bunye nwaagbọghọ ahụ. Ọ naara ya bulaara nne ya."},{"book":"Matiu","chapter":"14","verse":"12","text":"Ndị na-eso ụzọ ya bịara buru ozu ya gaa lie. Ha gara kọọrọ Jisọs ihe mere."},{"book":"Matiu","chapter":"14","verse":"13","text":"Mgbe Jisọs nụrụ akụkọ a, ọ banyere nʼụgbọ mmiri gaa nʼọzara, ebe ọ ga-anọdụrụ onwe ya. Ma mgbe igwe mmadụ nụrụ ya, ha si obodo dị iche iche sooro ya nʼukwu ala."},{"book":"Matiu","chapter":"14","verse":"14","text":"Mgbe o sitere nʼụgbọ mmiri ahụ rịdata, ọ hụrụ oke igwe mmadụ. O nwere ọmịiko nʼebe ha nọ, gwọọ ndị ọrịa nʼetiti ha."},{"book":"Matiu","chapter":"14","verse":"15","text":"Nʼoge anyasị ụbọchị ahụ, ndị na-eso ụzọ ya bịakwutere ya sị ya, “Chi na-achọ iji. Ebe a abụkwaghị ebe ndị mmadụ bi. O nweghị nri a ga-azụta nʼọzara a. Zilaga igwe mmadụ ndị a ka ha gaa nʼime obodo zụọra onwe ha nri.”"},{"book":"Matiu","chapter":"14","verse":"16","text":"Ma Jisọs gwara ha sị, “Ọ dịghị mkpa na ha ga-ala. Nyenụ ha nri ka ha rie.”"},{"book":"Matiu","chapter":"14","verse":"17","text":"Ha zara ya sị, “Ọ bụ naanị ogbe achịcha ise na azụ abụọ ka anyị nwere.”"},{"book":"Matiu","chapter":"14","verse":"18","text":"Ọ sịrị ha, “Wetaranụ m ha nʼebe a.”"},{"book":"Matiu","chapter":"14","verse":"19","text":"Ọ gwara igwe mmadụ ahụ ka ha nọdụ ala nʼahịhịa. O weere ogbe achịcha ise na azụ abụọ ahụ welie anya ya elu nye Chineke ekele. Ọ nyawara achịcha ahụ, nye ha ndị na-eso ụzọ ya, ndị na-eso ụzọ ya nyere ha igwe mmadụ ahụ."},{"book":"Matiu","chapter":"14","verse":"20","text":"Onye ọbụla riri rijuo afọ. Emesịa, ndị na-eso ụzọ Jisọs tụtụkọtara iberibe achịcha dara nʼala tụtụjuo ha nkata iri na abụọ."},{"book":"Matiu","chapter":"14","verse":"21","text":"Ma ndị riri nri ahụ dị puku ụmụ nwoke ise, nʼagụnyeghị ụmụ nwanyị, na ụmụntakịrị."},{"book":"Matiu","chapter":"14","verse":"22","text":"Mgbe nke a gasịrị, ọ gwara ndị na-eso ụzọ ya ka ha banye nʼụgbọ malite ịgafe ofe ọzọ nke osimiri ahụ. Ma ya onwe ya nọdụrụ maka izilaga ndị mmadụ ahụ."},{"book":"Matiu","chapter":"14","verse":"23","text":"Mgbe ọ zilagasịrị igwe mmadụ ahụ, ọ rigooro nʼelu ugwu ikpe ekpere, naanị ya. Mgbe oge anyasị ruru, naanị ya nọkwa na-ebe ahụ."},{"book":"Matiu","chapter":"14","verse":"24","text":"Ma nʼoge a ụgbọ mmiri ahụ esitela nʼebe ala dị nso gamie nʼelu osimiri, ebili mmiri na-ebugharịkwa ya, nʼihi na ifufe ahụ na-emegide ya."},{"book":"Matiu","chapter":"14","verse":"25","text":"Ma ihe dị ka site nʼelekere atọ ruo elekere isii nke ụtụtụ, Jisọs bịakwutere ha, na-aga ije nʼelu osimiri."},{"book":"Matiu","chapter":"14","verse":"26","text":"Mgbe ndị na-eso ụzọ ya hụrụ ya ka ọ na-aga ije nʼelu osimiri ahụ, obi lọrọ ha mmiri, ha sị, “Ọ bụkwanụ mmụọ o!” Ha tiri mkpu nʼihi egwu."},{"book":"Matiu","chapter":"14","verse":"27","text":"Ma ngwangwa Jisọs sịrị ha, “Nweenụ obi ike! O bụ m; unu atụla egwu.”"},{"book":"Matiu","chapter":"14","verse":"28","text":"Pita zara ya, “Onyenwe anyị, ọ bụrụ na ọ bụ gị, sị m bịakwute gị nʼelu mmiri.”"},{"book":"Matiu","chapter":"14","verse":"29","text":"Ọ sịrị ya, “Bịa!”"},{"book":"Matiu","chapter":"14","verse":"30","text":"Ma mgbe ọ hụrụ oke ebili mmiri ahụ ka ọ na-amagharị; egwu tụrụ ya. Ma mgbe ọ malitere imikpu nʼime mmiri ahụ, o tiri mkpu sị, “Onyenwe m! Zọpụta m!”"},{"book":"Matiu","chapter":"14","verse":"31","text":"Na-atụfughị oge, Jisọs setịpụrụ aka ya dọpụta Pita. Ọ sịrị ya, “Gị onye okwukwe nta, nʼihi gịnị ka i ji nwee obi abụọ!”"},{"book":"Matiu","chapter":"14","verse":"32","text":"Ma mgbe ha rịbanyere nʼime ụgbọ ahụ ifufe ahụ kwụsịkwara."},{"book":"Matiu","chapter":"14","verse":"33","text":"Ndị ahụ nọ nʼụgbọ ahụ kpọrọ isiala nye ya sị, “Nʼezie, ị bụ Ọkpara Chineke.”"},{"book":"Matiu","chapter":"14","verse":"34","text":"Mgbe ha gafere nʼofe nke ọzọ, ha bịarutere nʼala Genesaret."},{"book":"Matiu","chapter":"14","verse":"35","text":"Mgbe ndị obodo ahụ matara na ọ bụ ya, ha zisara ozi gburugburu obodo niile ahụ, ma dutere ya ndị niile ahụ na-adịghị ike."},{"book":"Matiu","chapter":"14","verse":"36","text":"Ha rịọrọ ya ka o kwenye ka ha metụ ọ bụladị ọnụ uwe ya aka. Ndị niile metụrụ ya aka ka a gwọrọ."}]}