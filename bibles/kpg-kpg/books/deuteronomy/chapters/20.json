{"data":[{"book":"Deuteronomy","chapter":"20","verse":"1","text":"“Goodou ma gaa hula belee heebagi gi godou hagadaumee, gaa mmada gi nia kulumaa mono hoodo, mono gau dauwa ala e dogologo i goodou, hudee mmaadagu i digaula. Dimaadua di godou God, dela ne haga dagaloaha goodou mai Egypt, ga madalia goodou."},{"book":"Deuteronomy","chapter":"20","verse":"2","text":"I mua goodou ga heebagi, tangada hai mee dabu e hana gi mua e helekai gi godou gau dauwa boloo,"},{"book":"Deuteronomy","chapter":"20","verse":"3","text":"‘Nia daane o Israel, hagalongo! Dangi nei goodou gaa hula gi tauwa. Hudee mmaadagu i godou hagadaumee, be lodo paagege, be uli godou gai."},{"book":"Deuteronomy","chapter":"20","verse":"4","text":"Dimaadua di godou God le e hana dalia goodou, ga gowadu di maaloo gi goodou.’"},{"book":"Deuteronomy","chapter":"20","verse":"5","text":"“Gei nia dagi dauwa ga agoago gi nia daane ga helekai, ‘Maa iai taane i kinei dogo hau hua dono hale malaa digi hagadabu ina? Maa i golo, gei mee gii hana gi dono hale. Maa mee ga hagalee hana, gaa made hua i lodo tauwa, ge tuai dangada ga hagadabu di hale o maa."},{"book":"Deuteronomy","chapter":"20","verse":"6","text":"Maa iai taane i kinei, dogo dogi hua dana hadagee waini, gei digi hai dono madagoaa e hadi ana ‘grape’? Maa i golo, gei mee e hana gi dono hale. Maa mee ga hagalee hana, gaa made hua i lodo tauwa, ge tuai dangada ga hiaagina ang gi deia nia waini aalaa."},{"book":"Deuteronomy","chapter":"20","verse":"7","text":"Maa tangada i kinei dogo hagababa hua belee hai dono lodo? Maa i golo, geia gii hana gi dono hale gi dee made hua i lodo tauwa, ge tuai dangada gaa noho gi di hagababa o maa.’"},{"book":"Deuteronomy","chapter":"20","verse":"8","text":"“Nia dagi dauwa ga helekai labelaa gi nia daane boloo, ‘Maa iai taane i kinei guu lodo bagege gu madagu? Maa tangada beenei i golo, gei mee gii hana gi dono hale gi de hagabagege go mee nia hagamataane o digau ala i golo.’"},{"book":"Deuteronomy","chapter":"20","verse":"9","text":"Di madagoaa nia dagi dauwa ne lawa nadau leelee gi digau dauwa, digaula ga hilihili nia dagi mai nia buini dagi dahi."},{"book":"Deuteronomy","chapter":"20","verse":"10","text":"“I mua goodou ma gaa hula ga heebagi gi di waahale, gei goodou wanga ina di madagoaa digaula e hagamodongoohia di nadau magedaa."},{"book":"Deuteronomy","chapter":"20","verse":"11","text":"Maa digaula gaa huge nia bontai bolo ginaadou gu magedaa, digaula hagatau e hai godou hege, ge digaula gaa hai godou moomee ala e hono gi digaula."},{"book":"Deuteronomy","chapter":"20","verse":"12","text":"Maa digau di waahale deelaa ga hagalee hai bolo ginaadou gu magedaa, e heebagi hua, gei goodou haganiga ina di nadau waahale gi godou gau dauwa."},{"book":"Deuteronomy","chapter":"20","verse":"13","text":"Di madagoaa Dimaadua di godou God, gaa hai goodou gii kumi di waahale deelaa, gei goodou daaligidia nia daane huogodoo ala i golo."},{"book":"Deuteronomy","chapter":"20","verse":"14","text":"Goodou guu mee di lahi nia ahina, nia damagiigi, nia manu, mo nia mee huogodoo ala i lodo di waahale. Goodou guu mee di hai hegau gi nia mee o godou hagadaumee huogodoo. Dimaadua gu gowadu nia maa gi goodou."},{"book":"Deuteronomy","chapter":"20","verse":"15","text":"Deelaa di godou hai e hai gi nia waahale ala e mogowaa mo tenua dela ga noho ai goodou."},{"book":"Deuteronomy","chapter":"20","verse":"16","text":"“Gei goodou ma gaa kumi nia waahale i lodo tenua Dimaadua di godou God, dela e gowadu gi goodou, daaligidia nia daangada huogodoo gii mmade."},{"book":"Deuteronomy","chapter":"20","verse":"17","text":"Daaligidia nia daangada aanei hagatau: digau Hittite, Amor, Canaan, Perizzite, Hivite, mo digau Jebus, be di hai Dimaadua ne hagi adu gi goodou bolo gi heia."},{"book":"Deuteronomy","chapter":"20","verse":"18","text":"Daaligidia digaula gii mmade, gi dee hai goodou go digaula gii hala ang gi Dimaadua, i di nadau aago goodou gi heia nia mee hagaginagina dangada ala e hai go ginaadou ma ga daumaha gi nadau god."},{"book":"Deuteronomy","chapter":"20","verse":"19","text":"“Goodou ma gaa hai bolo e kumi di godou waahale, hudee hele ina gi lala nia laagau ala e hai ono huwa ma e aha maa di kumi o di waahale le e duainau. Geina nia huwa o nia maa, hudee hunahuna ina nia laagau. Nia laagau la hagalee nia hagadaumee ni goodou."},{"book":"Deuteronomy","chapter":"20","verse":"20","text":"Goodou e mee di hele nia laagau ala i golo, gaa hai godou hagabae duuli, gaa dae loo gi di kumi o di waahale."}]}