{"data":[{"book":"Yaya","chapter":"6","verse":"1","text":"Na xanbi, Isa naxa giri Galile Baa naakiri ma, e naxan xili falama Tiberiyasi Baa."},{"book":"Yaya","chapter":"6","verse":"2","text":"Ɲama gbegbe nu biraxi a fɔxɔ ra, barima e nu a xa tɔnxuma makaabaxie toxi, a nu naxee rabama furemae bɛ."},{"book":"Yaya","chapter":"6","verse":"3","text":"Isa naxa te geya fari, a sa dɔxɔ naa a nun a fɔxirabirɛe."},{"book":"Yaya","chapter":"6","verse":"4","text":"Yuwifie xa Sayamalekɛ Dangi Sali nu bara makɔrɛ."},{"book":"Yaya","chapter":"6","verse":"5","text":"Isa to a ya rasiga, a naxa ɲama gbegbe to fa ra a yire, a naxa Filipu maxɔrin, «Won sa nɔma taami sarade minden alako yi mixi birin xa e dɛge?»"},{"book":"Yaya","chapter":"6","verse":"6","text":"A na fala nɛ alako a xa Filipu mato, barima Isa ɲan nu a kolon a fafe naxan nabade."},{"book":"Yaya","chapter":"6","verse":"7","text":"Filipu naxa a yaabi, «Hali won taami sara xi kɛmɛ firin wali sare nan na, na mu a niyama yi ɲama mixi birin xa nɔ taami xuntundi sɔtɔde.»"},{"book":"Yaya","chapter":"6","verse":"8","text":"Isa fɔxirabirɛ Andire, Simɔn Piyɛri xunya, a naxa a fala,"},{"book":"Yaya","chapter":"6","verse":"9","text":"«Mɛngi taami suuli na yi xɛmɛ dimɛdi yi ra, a nun yɛxɛ firin, kɔnɔ na findixi munse ra yi ɲama bɛ?»"},{"book":"Yaya","chapter":"6","verse":"10","text":"Isa naxa a masen, «Wo a fala ɲama bɛ e xa e magoro.» Ɲooge xinde gbegbe to nu na naa, mixie naxa dɔxɔ bɔxi, e xɛmɛ mixi wulu suuli ɲɔndɔn."},{"book":"Yaya","chapter":"6","verse":"11","text":"Na tɛmui, Isa naxa na taami suuli tongo, a Ala tantu, a e itaxun ɲama magoroxi ma, a a raba na ki nɛ yɛxɛ fan na. Birin naxa a sɔtɔ, han e birin naxa wasa."},{"book":"Yaya","chapter":"6","verse":"12","text":"Ɲama to luga, Isa naxa a fala a fɔxirabirɛe bɛ, «Wo donse dɔnxɔɛ xuntunyie malan, alako sese naxa makana.»"},{"book":"Yaya","chapter":"6","verse":"13","text":"Na kui, e naxa mixie xa donse dɔnxɔɛ xuntunyie malan han debe fu nun firin naxa rafe. Na birin fatan mɛngi taami gundi suuli nan na."},{"book":"Yaya","chapter":"6","verse":"14","text":"Ɲama to Isa xa tɔnxuma makaabaxi to, e naxa a fala, «Muxu bara namiɲɔnmɛ naxan mamɛ a xa fa duniɲa ma, a tan nan yati yi ki!»"},{"book":"Yaya","chapter":"6","verse":"15","text":"Isa to a kolon a e nu fafe a suxude nɛ e xa a findi mangɛ ra, a naxa keli e xun ma, a sa lu a kerenyi ma geya fari."},{"book":"Yaya","chapter":"6","verse":"16","text":"Nunmare to so, Isa fɔxirabirɛe naxa goro baa dɛ ra,"},{"book":"Yaya","chapter":"6","verse":"17","text":"e baki kunkui kui, e xa baa igiri sigafe ra Kapɛrɛnamu. Dimi nu bara sin, kɔnɔ Isa mu nu gbilen e yire sinden."},{"book":"Yaya","chapter":"6","verse":"18","text":"Foye belebele naxa mini, baa naxa xaaɲɛ."},{"book":"Yaya","chapter":"6","verse":"19","text":"E to laala ba kilo suuli xa na mu senni ɲɔndɔn, e naxa Isa to ɲɛrɛ ra ye fari, a fafe e mabiri kunkui yire. E naxa gaaxu."},{"book":"Yaya","chapter":"6","verse":"20","text":"Kɔnɔ Isa naxa a fala e bɛ, «N tan nan a ra. Wo naxa gaaxu.»"},{"book":"Yaya","chapter":"6","verse":"21","text":"E to nu wama a xa te kunkui kui, kunkui naxa e sigade li keren na."},{"book":"Yaya","chapter":"6","verse":"22","text":"Kuye naxa iba ɲama ra baa dɛ, Isa fɔxirabirɛe kunkui tongo dɛnnaxɛ. E nu a kolon a na kunkui kerenyi nan nu na naa, a fa li Isa mu baki a kui, fo a fɔxirabirɛe doro."},{"book":"Yaya","chapter":"6","verse":"23","text":"Kunkui gbɛtɛ naxee keli Tiberiyasi, nee naxa e li mɛnni, e taami don dɛnnaxɛ, Marigi naxan so e yi a to gɛ Ala tantude."},{"book":"Yaya","chapter":"6","verse":"24","text":"Mixie to a kolon a Isa mu nu na mɛnni sɔnɔn, a fɔxirabirɛe fan mu na, e fan naxa baki kunkuie kui, e giri Kapɛrɛnamu, Isa fende."},{"book":"Yaya","chapter":"6","verse":"25","text":"E to Isa li baa naakiri ma, e naxa a maxɔrin, «Karamɔxɔ, i faxi be mun tɛmui?»"},{"book":"Yaya","chapter":"6","verse":"26","text":"Isa naxa e yaabi, «A nɔndi ki ma n xa a fala wo bɛ, wo mu n fenfe xɛ n to tɔnxuma makaabaxi raba wo ya xɔri. Wo n fenfe nɛ wo to lugaxi taami ra."},{"book":"Yaya","chapter":"6","verse":"27","text":"Wo naxa wali duniɲa baloe xa fe ra, naxan bɔrɔma. Wo xa wali baloe nan ma fe ra naxan buma, a abadan kisi fi wo ma. Adama xa Di nan na baloe fima wo ma, barima Baba Ala bara a tan nan matɔnxuma a xa Mixi Sugandixi ra.»"},{"book":"Yaya","chapter":"6","verse":"28","text":"Na kui, ɲama naxa Isa maxɔrin, «Muxu lanma muxu xa munse raba alako muxu xa nu kɛwalie raba Ala wama naxee xɔn?»"},{"book":"Yaya","chapter":"6","verse":"29","text":"Isa naxa e yaabi, «Ala wama kɛwali naxan xɔn, a findixi yi nan na: Wo xa danxaniya a xa xɛɛra ma.»"},{"book":"Yaya","chapter":"6","verse":"30","text":"E man naxa a maxɔrin, «I tɔnxuma makaabaxi mundun nabama muxu ya xɔri alako muxu xa la i ra? I fa kɛwali mundun nabama?"},{"book":"Yaya","chapter":"6","verse":"31","text":"Muxu benbae taami nde don nɛ gbengberenyi ma naxan goro kelife koore ma. A sɛbɛxi Kitaabui kui, ‹Ala naxa taami fi e ma baloe ra, naxan keli koore ma.›»"},{"book":"Yaya","chapter":"6","verse":"32","text":"Isa man naxa a masen e bɛ, «N xa a masen wo bɛ a nɔndi ki ma, Annabi Munsa mu koore taami fi wo ma. N Baba nan koore taami yati fima wo ma."},{"book":"Yaya","chapter":"6","verse":"33","text":"Barima taami naxan fatanxi Ala ra, a tan nan goroma keli koore, a kisi fi duniɲa ma.»"},{"book":"Yaya","chapter":"6","verse":"34","text":"Na kui, e naxa a fala a bɛ, «Marigi, muxu ki na taami ra tɛmui birin.»"},{"book":"Yaya","chapter":"6","verse":"35","text":"Isa naxa e yaabi, «N tan nan na kisi taami ra. Naxan na fa n tan ma, a mu kaamɛ kolonma abadan. Naxan na danxaniya n tan ma, a mu ye xɔli kolonma sɔnɔn."},{"book":"Yaya","chapter":"6","verse":"36","text":"Kɔnɔ alɔ n a falaxi wo bɛ ki naxɛ, hali wo to bara n to, wo mu laxi n na."},{"book":"Yaya","chapter":"6","verse":"37","text":"Baba Ala mixi naxan birin fima n ma, a fama nɛ n ma, n mu mɛɛma e ra abadan,"},{"book":"Yaya","chapter":"6","verse":"38","text":"barima n kelixi koore ma n Xɛɛma waxɔnfe nan nabade. N mu faxi n yɛtɛ waxɔnfe xa rabade."},{"book":"Yaya","chapter":"6","verse":"39","text":"N Xɛɛma wama nɛ n xa a xa mixi birin nakeli faxɛ ma lɔxɔ dɔnxɔɛ. A mixi naxee fixi n ma, hali keren naxa lɔɛ."},{"book":"Yaya","chapter":"6","verse":"40","text":"Na nan findixi n Baba sagoe ra, a naxan yo na danxaniya a xa Di ma, na kanyi xa abadan kisi sɔtɔ, n man xa a rakeli faxɛ ma lɔxɔ dɔnxɔɛ ma.»"},{"book":"Yaya","chapter":"6","verse":"41","text":"Na kui, Yuwifie naxa so a mafalafe, barima a nu bara a fala, «N tan nan na taami ra naxan goro keli koore.»"},{"book":"Yaya","chapter":"6","verse":"42","text":"E nu a falama nɛ, e naxɛ, «Isa xa mu yi ki, Yusufu xa di? Won mu a nga nun a baba kolon? A fa a falama di, a a goroxi nɛ keli koore?»"},{"book":"Yaya","chapter":"6","verse":"43","text":"Isa naxa e yaabi, «Wo ba wɔyɛnfe wo bore tagi na mɔɔli ra."},{"book":"Yaya","chapter":"6","verse":"44","text":"Mixi yo mu nɔma fade n ma, xa Baba Ala, naxan n xɛɛxi, mu a kanyi mabɛndun n ma. N fan fama a kanyi rakelide faxɛ ma lɔxɔ dɔnxɔɛ."},{"book":"Yaya","chapter":"6","verse":"45","text":"A sɛbɛxi namiɲɔnmɛe xa Kitaabui kui, ‹Ala fama nɛ e birin xarande.› Naxan yo na Baba Ala xui ramɛ, a a xa masenyi suxu, na kanyi tan fama nɛ n ma."},{"book":"Yaya","chapter":"6","verse":"46","text":"Mixi yo mu na naxan bara Baba Ala to, bafe mixi ra naxan fatanxi Ala ra. Na keren nan bara Baba Ala to.»"},{"book":"Yaya","chapter":"6","verse":"47","text":"«N xa a fala wo bɛ a nɔndi ki ma, naxan na danxaniya n ma, a bara abadan kisi sɔtɔ."},{"book":"Yaya","chapter":"6","verse":"48","text":"N tan nan na kisi taami ra."},{"book":"Yaya","chapter":"6","verse":"49","text":"Wo benbae taami don nɛ gbengberenyi ma, kɔnɔ e birin naxa faxa."},{"book":"Yaya","chapter":"6","verse":"50","text":"Taami naxan goroxi keli koore, a na be. Naxan yo na yi tan don, na kanyi mu faxama."},{"book":"Yaya","chapter":"6","verse":"51","text":"N tan nan na na kisi taami ra naxan goroxi keli koore. Naxan yo na yi taami tan don, a kisima nɛ abadan. Yi taami findixi n fate nan na, n naxan fima sɛrɛxɛ ra alako duniɲa xa kisi sɔtɔ.»"},{"book":"Yaya","chapter":"6","verse":"52","text":"Na kui, sɔnxɔɛ naxa mini Yuwifie tagi, e nu a fala, «Pe, yi xɛmɛ nɔma a fate sube sode won yi ra di, won xa a don?»"},{"book":"Yaya","chapter":"6","verse":"53","text":"Isa naxa a masen e bɛ, «N xa a fala wo bɛ a nɔndi ki ma, xa wo mu Adama xa Di fate sube don, xa wo mu a wuli min, kisi mu wo bɛ."},{"book":"Yaya","chapter":"6","verse":"54","text":"Naxan n sube donma, a n wuli min, na kanyi kisima nɛ abadan, n a rakelima nɛ faxɛ ma lɔxɔ dɔnxɔɛ."},{"book":"Yaya","chapter":"6","verse":"55","text":"N fate nan findixi baloe yati ra. N wuli nan findixi minse yati ra."},{"book":"Yaya","chapter":"6","verse":"56","text":"Naxan n sube donma, a n wuli min, n bara sabati na kanyi i, a fan bara sabati n fan i."},{"book":"Yaya","chapter":"6","verse":"57","text":"Baba Ala to n xɛɛxi, kisi fatanma naxan na, kisi na n fan yi a tan saabui ra. Na mɔɔli man na, naxan baloma n tan ma, na kanyi kisima n saabui ra."},{"book":"Yaya","chapter":"6","verse":"58","text":"Taami naxan goroxi keli koore, a na be. A mu luxi alɔ wo benbae taami naxan don. E tan faxa nɛ. Naxan yi taami tan donma, na kanyi kisima nɛ abadan.»"},{"book":"Yaya","chapter":"6","verse":"59","text":"Isa yi masenyi ti nɛ a nu mixie kawandima tɛmui naxɛ Kapɛrɛnamu salide kui."},{"book":"Yaya","chapter":"6","verse":"60","text":"E to a xa masenyi mɛ, a fɔxirabirɛ wuyaxi naxa a fala, «Yi masenyi tan xɔrɔxɔ de! Nde nɔma tinde a ra?»"},{"book":"Yaya","chapter":"6","verse":"61","text":"Isa to a kolon a a fɔxirabirɛe na yi wɔyɛnyi falafe e bore tagi, a naxa e maxɔrin, «N ma masenyi bara wo raxɔnɔ?"},{"book":"Yaya","chapter":"6","verse":"62","text":"Xa a sa li go, wo sa Adama xa Di to te ra koore ma, a kelixi dɛnnaxɛ?"},{"book":"Yaya","chapter":"6","verse":"63","text":"Ala Xaxili Sɛniyɛnxi nan kisi fima mixi ma. Fate bɛndɛ tan mu nɔma sese ra. N masenyi naxan tixi wo bɛ, a Ala Xaxili Sɛniyɛnxi nun kisi sɔtɔ ki nan masenma."},{"book":"Yaya","chapter":"6","verse":"64","text":"Kɔnɔ mixi ndee na wo ya ma, naxee mu danxaniyaxi.» Isa na fala nɛ barima kabi a fɔlɛ, a nu a kolon naxee mu danxaniyaxi, a nun naxan fama a yanfade, a a sa kuntigie bɛlɛxɛ."},{"book":"Yaya","chapter":"6","verse":"65","text":"A man naxa a masen, «Na nan a ra, n a falaxi nɛ wo bɛ, a mixi yo mu nɔma fade n xɔn ma, xa Baba Ala mu na danxaniya fi a ma.»"},{"book":"Yaya","chapter":"6","verse":"66","text":"Na xanbi, a fɔxirabirɛ gbegbe naxa ɲanige masara, e gbilen a fɔxɔ ra."},{"book":"Yaya","chapter":"6","verse":"67","text":"Na kui, Isa naxa a fɔxirabirɛ fu nun firinyie maxɔrin, «Wo tan go? Wo fan wama kelife n xun ma?»"},{"book":"Yaya","chapter":"6","verse":"68","text":"Simɔn Piyɛri naxa a yaabi, «Marigi, xa muxu gbilen i fɔxɔ ra, muxu fa sigama nde xɔn ma? Abadan kisi masenyi na i tan nan yi."},{"book":"Yaya","chapter":"6","verse":"69","text":"Muxu bara la a ra, muxu man bara gɛ a kolonde, a i tan nan na Ala xa Sɛniyɛntɔɛ ra.»"},{"book":"Yaya","chapter":"6","verse":"70","text":"Isa naxa e yaabi, «N tan xa mu wo sugandi, wo tan mixi fu nun firinyie? Kɔnɔ mixi keren na wo ya ma, adama sentanɛ nan a ra.»"},{"book":"Yaya","chapter":"6","verse":"71","text":"A nu Simɔn Isikariyoti xa di Yudasi nan ma, naxan nu na a fɔxirabirɛ fu nun firinyie ya ma. A tan nan nu fama a yanfade, a a sa kuntigie bɛlɛxɛ."}]}