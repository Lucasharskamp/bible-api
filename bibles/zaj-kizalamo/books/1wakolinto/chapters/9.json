{"data":[{"book":"1WAKOLINTO","chapter":"9","verse":"1","text":"Nie siilegehe? Nie sili mtumigwa wa Kilisto? Nie simonile Mndewa wetu Yesu? Mweye hamuli malawililo ga sang'hano yangu inimsang'hanikile Mndewa?"},{"book":"1WAKOLINTO","chapter":"9","verse":"2","text":"Hata kamba nie sili mtumigwa wa Kilisto mwa wanhu wayagwe, ila nie na mtumigwa wa Kilisto kumwenu. Kwavija mweye mwa kilaguso cha utumigwa wangu mkuilumba hamoja na Mndewa."},{"book":"1WAKOLINTO","chapter":"9","verse":"3","text":"Ino iyo mbuli yondaniwalongele awo wondawanibeze."},{"book":"1WAKOLINTO","chapter":"9","verse":"4","text":"Tweye hatulumbile kugweleligwa vakuja na vinhu va kung'wa sama ya sang'hano yetu?"},{"book":"1WAKOLINTO","chapter":"9","verse":"5","text":"Tweye hatulumbile kuilongoza na mwehe yamtogole Kilisto mmianza yetu kamba watumigwa wayagwe wa Kilisto na wandugu wa Mndewa na Petulo viwatendile?"},{"book":"1WAKOLINTO","chapter":"9","verse":"6","text":"Ama nie na Banaba twiyeka iwo tulondigwa tusang'hanike wenyego mmbuli za ugima wetu?"},{"book":"1WAKOLINTO","chapter":"9","verse":"7","text":"Yalihi yosang'hanika na sang'hano ya uasikali bila kulonda maliho? Yalihi yali na mgunda wa zabibu yoleka kuja mujo wake? Yalihi yali na dale da ng'hondolo yoleka kung'wa matombo gake?"},{"book":"1WAKOLINTO","chapter":"9","verse":"8","text":"Nie nolonga gano mngelegeza za kiunhu? Malagizo ga Musa hagalonga gago?"},{"book":"1WAKOLINTO","chapter":"9","verse":"9","text":"Kwavija yandikigwa Mmalagizo ga Musa kamba, “sambiumfunge ng'ombe mulomo kipigiti yahahugusa muhindi mkuubojaga.” Avo hano Mulungu kolonga mbuli ya ng'ombe?"},{"book":"1WAKOLINTO","chapter":"9","verse":"10","text":"Kweli hano Mulungu halonga mbuli zino sama yetu? Kweli mbuli zino zandikigwa sama yetu. Kwavija mulimi na ayo yohuna wolondigwa watende vino mkutamanila kuigolela fungu da vakuja."},{"book":"1WAKOLINTO","chapter":"9","verse":"11","text":"Kamba tuhahanda mbeyu inogile ya muloho mmwenu, yowa mbuli ng'hulu kamba tuhahuna vinhu va mulukuli kulawa mmwenu?"},{"book":"1WAKOLINTO","chapter":"9","verse":"12","text":"Kamba watumigwa wayagwe wa Mulungu wolondigwa kutazigwa na mweye, avo tweye hatulondigwa ng'hani kutazigwa na mweye?"},{"book":"1WAKOLINTO","chapter":"9","verse":"13","text":"Ham'vimanyile kamba awo wosang'hanika Kung'anda ya Mulungu wopata vakuja vao kulawa himo? Na awo wosang'hanika na kulava nhosa hakilingo cha kulavila nhosa wopata fungu kulawa m'vinhu vija vilavigwa nhosa?"},{"book":"1WAKOLINTO","chapter":"9","verse":"14","text":"Vivija, Mndewa kalagiza kamba awo woupeta Usenga Unogile wolondigwa watamanile kupata vinhu va kulutenda lukuli lupate ugima kulawa Muusenga Unogile."},{"book":"1WAKOLINTO","chapter":"9","verse":"15","text":"Hata avo haduhu hata mbuli imwe iniisang'hanikile mmwanza wa mbuli zino zinilumbile nie kuzipata. Na sandike gano giladi nitamanile kamba munitendele nie mbuli zino. Vinoga nie nidanganhike kubanza munhu yanisegezele nafasi yangu ya kuitopa."},{"book":"1WAKOLINTO","chapter":"9","verse":"16","text":"Hata avo nihaupeta Usenga Unogile, sidaha kuitopa, kwavija nishulutizwa kuupeta. Na kamba siupetile Usenga Unogile, nojona!"},{"book":"1WAKOLINTO","chapter":"9","verse":"17","text":"Kamba nihaisagule sang'hano ino mkulonda mwenyego, nihatamanile maliho. Ila kamba siisagule mkulonda mwenyego, noitenda kamba sang'hano yangu yaanondile Mulungu niitende."},{"book":"1WAKOLINTO","chapter":"9","verse":"18","text":"Avo maliho gangu choni? Maliho gangu igo gano, mhome ya kuupeta Usenga Unogile bila kulonda kinhu, bila kulola gaja ganilondigwa kupata msang'hano yangu ya Usenga Unogile."},{"book":"1WAKOLINTO","chapter":"9","verse":"19","text":"Hata kamba nie sili nyakadala wa munhu yoyose, ila noitenda nene mwenyego niwe nyakadala wa wanhu wose, giladi nimgalile wanhu bwando Kilisto kamba vihadahika."},{"book":"1WAKOLINTO","chapter":"9","verse":"20","text":"Mwa Wayahudi, nikala kamba Muyahudi giladi niwagale Wayahudi ha Kilisto. Mwa awo wowinza Malagizo ga Musa, nikala kamba imwe wa awo wowinza Malagizo ga Musa, hata kamba nie sigawinza Malagizo ga Musa, giladi niwagale ha Kilisto awo wowinza Malagizo ga Musa."},{"book":"1WAKOLINTO","chapter":"9","verse":"21","text":"Mwa awo walekile kufungigwa na Malagizo ga Musa, nikala kamba munhu yalekile kufungigwa na Malagizo ga Musa, hata kamba nie sifunguligwe kulawa Mmalagizo ga Mulungu, kwavija nie nifungigwa na Malagizo ga Kilisto, giladi niwagale ha Kilisto awo walekile kufungigwa na Malagizo ga Musa."},{"book":"1WAKOLINTO","chapter":"9","verse":"22","text":"Mwa awo wanyekile muinhamanila, nikala kamba munhu yanyekile, giladi niwagale ha Kilisto awo wanyekile. Nigaluka vinhu vose mwa wanhu wose, giladi mnzila yoyose wayagwe wakomboligwe."},{"book":"1WAKOLINTO","chapter":"9","verse":"23","text":"Nigatenda gano gose sama ya Usenga Unogile, giladi na nie mhate fungu da motelo zake."},{"book":"1WAKOLINTO","chapter":"9","verse":"24","text":"Ham'vitangile kamba hali na mkimbilo, wanhu bwando wokimbila, ila imwe yeiyeka iyo yogweleligwa nhunza? Kimbileni kamba avo, giladi mgweleligwe nhunza."},{"book":"1WAKOLINTO","chapter":"9","verse":"25","text":"Kila munhu yozahila kuhuma koizuila mkutenda vinhu bwando. Wotenda vino giladi wagweleligwe nhunza ibanangika, ila tweye totenda vino giladi tugweleligwe nhunza yondaikale milongo yose."},{"book":"1WAKOLINTO","chapter":"9","verse":"26","text":"Avo nie sikimbila kamba munhu ija yokimbila bila kutamanila kinhu. Nie sitoa ng'honde kamba munhu ija yotoa ng'honde ubeho."},{"book":"1WAKOLINTO","chapter":"9","verse":"27","text":"Nolugaza lukuli lwangu na kulutenda nyakadala wangu, giladi nihawapetela wayagwe Usenga Unogile na nie mwenyego sambinilemigwe."}]}