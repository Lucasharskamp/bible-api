{"data":[{"book":"Hojii","chapter":"10","verse":"1","text":"Namichi Qorneelewoos jedhamu tokko Qiisaariyaa keessa ture; innis kutaa, “Humna waraana Iixaaliyaa” jedhamu keessatti ajajaa dhibbaa ture."},{"book":"Hojii","chapter":"10","verse":"2","text":"Qorneelewoosii fi maatiin isaa hundinuu warra Waaqaaf bulanii fi warra Waaqa sodaatan turan; innis warra rakkataniif arjummaadhaan kenna ture; yeroo hundas Waaqa kadhata ture."},{"book":"Hojii","chapter":"10","verse":"3","text":"Innis gaafa tokko ergamaa Waaqaa tokko isaa gara isaa dhufee, “Yaa Qorneelewoos!” jedhuun guyyaa keessaa gara saʼaatii sagaliitti ifaan ifatti mulʼataan arge."},{"book":"Hojii","chapter":"10","verse":"4","text":"Qorneelewoosis sodaan ija babaasee isa ilaalee, “Yaa Gooftaa, maal barbaadda?” jedhee gaafate."},{"book":"Hojii","chapter":"10","verse":"5","text":"Amma Yoopheetti nama ergiitii Simoon isa Phexros jedhamu sana as fichisiisi."},{"book":"Hojii","chapter":"10","verse":"6","text":"Innis namicha gogaa duugu kan Simoon jedhamu kan manni isaa qarqara galaanaatti argamu tokko bira jira.”"},{"book":"Hojii","chapter":"10","verse":"7","text":"Qorneelewoosis yommuu ergamaan Waaqaa kan isatti dubbate sun deemetti tajaajiltoota isaa keessaa nama lama, warra isa eegan keessaa immoo loltuu Waaqaaf bulu tokko waamee,"},{"book":"Hojii","chapter":"10","verse":"8","text":"waan kana hunda itti himee Yoopheetti isaan erge."},{"book":"Hojii","chapter":"10","verse":"9","text":"Guyyaa itti aanuttis utuu warri ergaman sun karaa jiranuu, yeroo isaan magaalaatti dhiʼaatanitti Phexros gara saʼaatii jaʼaatti kadhannaaf bantii manaatti ol baʼe."},{"book":"Hojii","chapter":"10","verse":"10","text":"Innis beelaʼee waan nyaatu barbaade; utuu isaan qopheessaafii jiranuus akka waan yaadaan fudhatamee taʼe."},{"book":"Hojii","chapter":"10","verse":"11","text":"Samii banamee fi waan akka wayyaa balʼaa tokkos isaa roga isaa afraniin qabamee lafatti gad buufamu arge."},{"book":"Hojii","chapter":"10","verse":"12","text":"Wayyaan sunis bineensota miilla afurii, uumamawwan lafa irra looʼanii fi simbirroota samii kanneen gosa hundaa of keessaa qaba ture."},{"book":"Hojii","chapter":"10","verse":"13","text":"Sagaleen tokkos, “Yaa Phexros, kaʼiitii qaladhuu nyaadhu” jedheen."},{"book":"Hojii","chapter":"10","verse":"14","text":"Phexros garuu deebisee, “Yaa Gooftaa, hin taʼu! Ani takkumaa waan balfamaa yookaan waan xuraaʼaa hin nyaanne” jedhe."},{"book":"Hojii","chapter":"10","verse":"15","text":"Sagaleen sunis yeroo lammaffaa, “Ati waan Waaqni qulqulleesseen xuraaʼaa hin jedhin” jedheen."},{"book":"Hojii","chapter":"10","verse":"16","text":"Wanni kunis yeroo sadii taʼe; wayyaan sunis yommusuma deebiʼee samiitti ol fudhatame."},{"book":"Hojii","chapter":"10","verse":"17","text":"Utuu Phexros waaʼee hiikkaa mulʼata sanaa dinqisiifachaa jiruus namoonni Qorneelewoos erge sun mana Simoon iyyaafachaa dhufanii karra dura dhaabatan."},{"book":"Hojii","chapter":"10","verse":"18","text":"Isaanis lallabanii, “Simoon inni Phexros jedhamu tokko as jiraa?” jedhanii gaafatan."},{"book":"Hojii","chapter":"10","verse":"19","text":"Ammas utuu Phexros waaʼee mulʼata sanaa yaadaa jiruu, Hafuurri Qulqulluun akkana isaan jedhe; “Yaa Simoon, kunoo namoonni sadii si barbaaduutti jiru."},{"book":"Hojii","chapter":"10","verse":"20","text":"Kaʼiitii gad buʼi. Isaan wajjin deemuus hin shakkin; anatu isaan ergeetii.”"},{"book":"Hojii","chapter":"10","verse":"21","text":"Phexrosis gara namoota sanaatti gad buʼee, “Namni isin barbaadaa jirtan ana; maaliif dhuftani?” jedheen."},{"book":"Hojii","chapter":"10","verse":"22","text":"Jarri sunis akkana jedhanii deebisan; “Nu ajajaa dhibbaa kan Qorneelewoos jedhamu tokko biraa dhufne; inni nama qajeelaa fi nama Waaqa sodaatu kan Yihuudoota hunda birattis kabajamuu dha; ergamaan Waaqaa qulqulluun tokko akka inni mana isaatti si waamsisee waan ati jettu dhagaʼuuf isatti dubbate.”"},{"book":"Hojii","chapter":"10","verse":"23","text":"Phexrosis namoota sana manatti ol galchee keessumsiise."},{"book":"Hojii","chapter":"10","verse":"24","text":"Isaanis guyyaa itti aanu Qiisaariyaatti galan; Qorneelewoosis firoota isaatii fi michoota isaa warra isatti dhiʼaatan walitti waamee isaan eegaa ture."},{"book":"Hojii","chapter":"10","verse":"25","text":"Akkuma Phexros mana seeneen Qorneelewoos isa simatee isaaf sagaduuf jedhee miilla isaa irratti kufe."},{"book":"Hojii","chapter":"10","verse":"26","text":"Phexros garuu, “Kaʼi! Anis namumaatii” jedhee ol isa qabe."},{"book":"Hojii","chapter":"10","verse":"27","text":"Phexrosis isa wajjin dudubbachaa mana seenee namoota walitti qabaman hedduu arge."},{"book":"Hojii","chapter":"10","verse":"28","text":"Innis akkana isaaniin jedhe; “Akka Yihuudiin tokko nama ormaa wajjin tokkummaa qabaachuu fi itti dhiʼaachuun seera keenya hin taʼin isin mataan keessan iyyuu beektu; garuu Waaqni akka ani nama tokkoonuu jibbamaa yookaan xuraaʼaa hin jenne natti argisiiseera."},{"book":"Hojii","chapter":"10","verse":"29","text":"Kanaaf yommuu isin nama natti ergitanitti ani mormii tokko malee dhufe; egaa waan isin na waamtaniif beekuu nan barbaada.”"},{"book":"Hojii","chapter":"10","verse":"30","text":"Qorneelewoosis akkana jedhee deebise: “Bultii afuriin dura, saʼaatiidhuma kanatti, ani saʼaatii sagalitti mana kootti kadhachaan ture. Akkuma tasaa namichi wayyaa adii qaanqee uffatu tokko na dura dhaabatee"},{"book":"Hojii","chapter":"10","verse":"31","text":"akkana jedhe; ‘Yaa Qorneelewoos, Waaqni kadhannaa kee dhagaʼeera; kennaa ati hiyyeeyyiif kennitus yaadateera."},{"book":"Hojii","chapter":"10","verse":"32","text":"Yoopheetti nama ergiitii Simoon isa Phexros jedhamu sana waamsisi. Inni mana Simoon namicha gogaa duugu kan qarqara galaanaa jiraatu sanaa jira.’"},{"book":"Hojii","chapter":"10","verse":"33","text":"Kanaaf ani yeruma sana nama ergeen si waamsise; atis baga dhufte. Egaa nu hundinuu waan akka ati nutti himtu Gooftaan si ajaje hunda dhagaʼuuf jennee as fuula Waaqaa dura jirra.”"},{"book":"Hojii","chapter":"10","verse":"34","text":"Phexrosis akkana jedhee dubbachuu jalqabe; “Ani amma akka Waaqni nama Wal hin caalchifne dhugumaan nan hubadha."},{"book":"Hojii","chapter":"10","verse":"35","text":"Garuu saba hundumaa keessaa namni isa sodaatuu fi namni waan qajeelaa hojjetu kam iyyuu fuula isaa duratti fudhatamaa dha."},{"book":"Hojii","chapter":"10","verse":"36","text":"Isin ergaa Waaqni karaa Yesuus Kiristoosiin nagaa labsuudhaan saba Israaʼelitti erge sana beektu; Yesuus Kiristoos kun Gooftaa waan hundaa ti."},{"book":"Hojii","chapter":"10","verse":"37","text":"Isin waan Cuuphaa Yohannis lallabee booddee Galiilaadhaa jalqabee Yihuudaa hunda keessatti taʼe sana ni beektu."},{"book":"Hojii","chapter":"10","verse":"38","text":"Kunis akka Waaqni Yesuus nama Naazreeti sana Hafuura Qulqulluu fi humnaan dibee fi akka Yesuus waan gaarii hojjechaa fi warra humna diiyaabiloos jala turan fayyisaa biyya hunda keessa nanaannaʼee dha; Waaqni isa wajjin tureetii."},{"book":"Hojii","chapter":"10","verse":"39","text":"“Nus waan inni biyya Yihuudootaatii fi Yerusaalem keessatti hojjete hundaaf dhuga baatota. Isaanis fannoo irratti fannisanii isa ajjeesan."},{"book":"Hojii","chapter":"10","verse":"40","text":"Waaqni immoo guyyaa sadaffaatti warra duʼan keessaa isa kaase; akka inni namatti mulʼatus godhe."},{"book":"Hojii","chapter":"10","verse":"41","text":"Inni nama hundatti hin mulʼanne; garuu nu dhuga baatota Waaqni duraan dursee filatettii fi erga inni warra duʼan keessaa kaʼee booddee isa wajjin nyaannee dhugnetti mulʼate."},{"book":"Hojii","chapter":"10","verse":"42","text":"Innis akka nu namootatti lallabnuu fi akka inni nama Waaqni warra jiranii fi warra duʼan irratti abbaa murtii godhee muude taʼe akka dhugaa baanuuf nu ajaje."},{"book":"Hojii","chapter":"10","verse":"43","text":"Raajonni hundinuu akka namni isatti amanu hundi maqaa isaatiin dhiifama cubbuu argatu waaʼee isaa dhugaa baʼu.”"},{"book":"Hojii","chapter":"10","verse":"44","text":"Utuma Phexros amma illee waan kana dubbachaa jiruu, Hafuurri Qulqulluun warra dubbii sana dhagaʼaa turan hunda irra buʼe."},{"book":"Hojii","chapter":"10","verse":"45","text":"Amantoonni dhagna qabatan kanneen Phexros wajjin dhufan sun waan kennaan Hafuura Qulqulluu Namoota Ormaa irrati illee dhangalaʼeef ni dinqifatan;"},{"book":"Hojii","chapter":"10","verse":"46","text":"isaan jaraa afaan haaraa dubbatanii fi Waaqas jajatan dhagaʼaniiruutii."},{"book":"Hojii","chapter":"10","verse":"47","text":"“Akka namoonni akkuma keenya Hafuura Qulqulluu argatan kunneen hin cuuphamneef namni bishaan dhowwachuu dandaʼu eenyu?”"},{"book":"Hojii","chapter":"10","verse":"48","text":"Innis akka isaan maqaa Yesuus Kiristoositti cuuphaman ajaje; isaanis akka Phexros bultii xinnoo isaan bira turuuf isa kadhatan."}]}