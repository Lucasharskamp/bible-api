{"data":[{"book":"Hagagida","chapter":"12","verse":"1","text":"Di ada haga gologolo dangada ga gila aga i di langi: Di ahina e hai dono gahu gi di laa, gei di malama la i lala ono babaawae. Gei e hai dono hau gi di hau madangaholu maa lua ono heduu."},{"book":"Hagagida","chapter":"12","verse":"2","text":"Mee hoohoo ga haanau, di mmae mo di duadua o di haanau guu hai a mee gi dangidangi."},{"book":"Hagagida","chapter":"12","verse":"3","text":"Di ada labelaa ga gila aga i di langi: Di manu ‘dragon’ mmee damanaiee, ono libogo e hidu, ge madangaholu madaagoo, mo ono hau king dagidahi i hongo ono libogo.12.3 Daniel 7.7"},{"book":"Hagagida","chapter":"12","verse":"4","text":"Dono hugu gaa mmoli dahi baahi e dolu o nia heduu gi daha mo di langi, gaa kili eia nia maa gi henuailala. Mee gaa duu i mua di ahina belee gai di tama a maa ma ga haanau.12.4 Daniel 8.10"},{"book":"Hagagida","chapter":"12","verse":"5","text":"Di ahina deelaa ga haanau dana dama daane, dela gaa dagi nia henua llauehe huogodoo gi togodogo baalanga. Gei di tama la ga daa gi daha hagalimalima gaa lahi gi God i dono lohongo king.12.5 Isaiah 66.7; Pisalem 2.9"},{"book":"Hagagida","chapter":"12","verse":"6","text":"Di ahina deelaa gaa lele gi di anggowaa, gi di gowaa a God ne hagatogomaalia gi mee, e madamada humalia ai ei mee i lodo nia laangi e mana maa lua lau modoono (1,260)."},{"book":"Hagagida","chapter":"12","verse":"7","text":"Tauwa ga daamada i di langi. Michael mo ana gau di langi ga heebagi gi di manu ‘dragon’, gei di manu ‘dragon’ mo ana gau di langi ga heebagi gi digaula.12.7 Daniel 10.13,21; 12.1; Jude 9"},{"book":"Hagagida","chapter":"12","verse":"8","text":"Gei di manu ‘dragon’ la gu magedaa, gei mee mo ana gau di langi la gu hagalee dumaalia ginai gii noho i di langi."},{"book":"Hagagida","chapter":"12","verse":"9","text":"Di manu ‘dragon’ damanaiee la guu hudu gi daha mo di langi, deenei la go di gihaa namua dela e haga ingoo bolo ‘Devil’ be go Setan, dela e halahalau henuailala hagatau. Mee mo ana gau di langi huogodoo la ne kili gi lala gi henuailala.12.9 Genesis 3.1; Luke 10.18"},{"book":"Hagagida","chapter":"12","verse":"10","text":"Gei au ga longono di lee damana i di langi e helekai, “Dolomeenei di hagamouli a God la gu hanimoi! Dolomeenei tadau God gu hagi aga dono mogobuna king! Dolomeenei dana Mesaia gu hagi aga dono mogobuna dagi! Idimaa, Mee dela nogo duu i mua tadau God, nogo haga huaidu tadau duaahina hagadonu boo mo aa, la guu hudu gi daha mo di langi.12.10 Job 1.9-11; Zechariah 3.1"},{"book":"Hagagida","chapter":"12","verse":"11","text":"Tadau duaahina hagadonu gu maaloo i mee, mai i nia dodo o Tama siibi mo mai i di tonu dela e hagadele go digaula. Digaula guu baba hua di dugu anga nadau mouli gii mmade, i di gili di tonu deelaa."},{"book":"Hagagida","chapter":"12","verse":"12","text":"Goodou i di langi gi tenetene, go goodou huogodoo ala e noho i golo! Gei e huaidu huoloo ang gi henuailala mo di moana! Idimaa, Setan la gu hanimoi gi goolua, gei mee e hagawelewele huoloo, idimaa, mee e iloo ia bolo dono madagoaa dela e dubu la gu bodobodo.”"},{"book":"Hagagida","chapter":"12","verse":"13","text":"Di madagoaa di manu ‘dragon’ ne iloo ia bolo ia guu hudu gi henuailala, geia ga daamada ga halahala di ahina dela ne haanau dana dama daane."},{"book":"Hagagida","chapter":"12","verse":"14","text":"Nia bakau llauehe e lua o di manu ‘eagle’ ne wanga gi di ahina deelaa belee maangi iei mee gi dono lohongo i lodo di anggowaa, go di gowaa dela ga madamada humalia iei mee i nia ngadau e dolu mo di baahi, e benebene gi daha mo di manu ‘dragon’.12.14 Daniel 7.25; 12.7"},{"book":"Hagagida","chapter":"12","verse":"15","text":"Di manu ‘dragon’ gaa bui ana wai mai i lodo dono ngudu i muli di ahina, bolo gi dehee a mee gi daha."},{"book":"Hagagida","chapter":"12","verse":"16","text":"Gei henuailala ga hagamaamaa di ahina, ne huge dono ngudu, gaa holo nia wai ala ne lloomoi i di ngudu di manu ‘dragon’."},{"book":"Hagagida","chapter":"12","verse":"17","text":"Di manu ‘dragon’ ga hagawelewele gi di ahina deelaa, gaa hana belee heebagi gi nia hagadili o di ahina, ala e daudali nnaganoho o God gei e manawa dahi gi di tonu dela ne hagagida go Jesus."},{"book":"Hagagida","chapter":"12","verse":"18","text":"Gei di manu ‘dragon’ gaa duu i tongotai."}]}