{"data":[{"book":"Mako","chapter":"6","verse":"1","text":"Yesu nkuuka anepo nkuhwena kuchijiji chavelekwije, akuno apapatènè na vakuhundwa vake."},{"book":"Mako","chapter":"6","verse":"2","text":"Liduva lya Kuyewelela, nkutandilika kuvahunda vanu muing'ande ya kunnyuwila Nnungu. Vanu vohe vampilikêne nkukangana, nkuhaula kuchidoni, “Dachi, àlamaite dachi mahundo anelo lammalele? Lúnda lwa namuna ntwani alu lwapete ayu munu? Lola masaibu lalatenda kwa makono lake!"},{"book":"Mako","chapter":"6","verse":"3","text":"Kwani ayu akee ayula fundi selemala mwana wa Maliya, nkuluwe Yakobo na Yose na Yuda na Simoni? Dachi, alumbuvake tenda tuikanavo upano petu?” Bahi vanang'o nkusunala namene kwajili yanga nang'e, nkuhita kunkulupila."},{"book":"Mako","chapter":"6","verse":"4","text":"Yesu nkuvahaulila kuchidoni, “Nabii nanga kwakapata eshima ikànave chihi nkaya yake na kwa alangavake na nng'ande mwake.”"},{"book":"Mako","chapter":"6","verse":"5","text":"Yesu nanga panatendile masaibu aneko, henga ávavikidile chihi makono vagonjo kadiki na kuvalamya."},{"book":"Mako","chapter":"6","verse":"6","text":"Yesu ánikangana ing'anya vanu nanga pavachikulupila."},{"book":"Mako","chapter":"6","verse":"7","text":"Yesu nkuvachema avala vakuhundwa kumi na mbili, nkuvatuma vavili-vavili. Nkuveng'a mamulaka la kuvausa anamindenga."},{"book":"Mako","chapter":"6","verse":"8","text":"Nkuvalaija wachidoni, “Munanyakule chinu chohecho kwajili ya mwanda, ila nyakula chihi isimbo. Munanyakule nkate wala mpatila wala dihela pachitondo."},{"book":"Mako","chapter":"6","verse":"9","text":"Walanga vilatu, henga nnanyakule nkogo wa akiba.”"},{"book":"Mako","chapter":"6","verse":"10","text":"Nkuvahaulila kavila kuchidoni, “Paing'ande ivambempwechelela, ikalanga anemo mpaka pamumbeuka paimanga aneyo."},{"book":"Mako","chapter":"6","verse":"11","text":"Na pachinu pohepo pavambehita kumpwechelela na kumpilikanila, ukananga anepo na muvakane kwa kulipumunanga litutunga lya mmadodo lenu ilanguje kuva, vene vànitandola kulahita malove la Nnungu.”"},{"book":"Mako","chapter":"6","verse":"12","text":"Anepo vakuhundwa nkuukananga, nkuhwena unavahubilila vanu valeke masambi lavo."},{"book":"Mako","chapter":"6","verse":"13","text":"Nkuvausa anamindenga vohe, nkuvapaka mahuta la seituni vagonjo vohe, na kuvalamya."},{"book":"Mako","chapter":"6","verse":"14","text":"Nfalume Helode ánipilikana habali dyanga Yesu, kwa kuva lina lyanga Yesu líniumana kila pachinu. Vanu vanji nkuhaula kuchidoni, “Yohana Nkúbatisa ànifufulwa, njo mana àvele na dimongo dya masaibu dikôla madengo nkati mwake.”"},{"book":"Mako","chapter":"6","verse":"15","text":"Vanji nkuhaula kuchidoni, “Nang'e nni Eliya.”"},{"book":"Mako","chapter":"6","verse":"16","text":"Henga Helode papilikene uchocho, nkuchidoni, “Aneyo àmbekuva Yohana Nkúbatisa ungunanchekete muti, henga ànifufulwa!”"},{"book":"Mako","chapter":"6","verse":"17","text":"Mwene Helode njo ánalaijije Yohana akamulwe na kutaywa nnilungu. Átendile uchocho ing'anya Helode ánnombile Helodiya, ánavele n'jawe Filipo, nnung'une wake mwene."},{"book":"Mako","chapter":"6","verse":"18","text":"Yohana ánnyaulidile Helode kuchidoni, “Ikáluhusiwa wako kwikalana na nkongwe wa nnung'uno.”"},{"book":"Mako","chapter":"6","verse":"19","text":"Bahi Helodiya nkuva wanchima Yohana, nkulambela ammwalale, henga nanga panahulwile ing'anya yanga Helode."},{"book":"Mako","chapter":"6","verse":"20","text":"Helode áninnyopa namene Yohana kwa kuva ánimala kuva Yohana nni munu wanaswe atênda lalalembela Nnungu, bahi nkuva wanchunga. Helode ánanowelwa namene kumpilikanila Yohana, henga kila pachimalila kumpilikanila, ánahinginika namene muntima mwake."},{"book":"Mako","chapter":"6","verse":"21","text":"Liduva limo Helodiya nkupata wasa wa kummwalala Yohana. Liduva anelyo lyávele liduva lya sikukuu ya kuvelekwa kwa Nfalume Helode. Helode ávatendedile ing'ole vakulu vake na vakulu va matiyala na vakulu va chilambo cha ku Galilaya."},{"book":"Mako","chapter":"6","verse":"22","text":"Bahi mwali wanga Helodiya ániinjila nkuvina saana, nkunhangalaja Helode na vayeni vake. Nfalume nkunnyaulila ayula mwali kuchidoni, “Nguyuwe chinu chohecho chulambela, nangu nguchinikwing'e.”"},{"book":"Mako","chapter":"6","verse":"23","text":"Nkunnyaulila kavila kuchidoni, “Chinu chohecho chumbenguyuwa, nguchinikwing'e ata kuiva nusu ya ufalume wangu.”"},{"book":"Mako","chapter":"6","verse":"24","text":"Anepo ayula mwali nkuuka, nkunammuja anyokwe kuchidoni, “Ninnyuwe chamani?”"},{"book":"Mako","chapter":"6","verse":"25","text":"Ayula mwali nkutukuta mpaka kwanga nfalume nkunnyaulila kuchidoni, “Ngùlembela uning'e uvino nsahani muti wanga Yohana Nkúbatisa.”"},{"book":"Mako","chapter":"6","verse":"26","text":"Nfalume nkuva nnihindambi likulu, henga nanga panahulwile kunnyitila ing'anya ya vayeni vanavakumbwile na kwapila kwanaapidile."},{"book":"Mako","chapter":"6","verse":"27","text":"Upala, nfalume nkuntuma litiyala, nkunnaija aide na muti wanga Yohana Nkúbatisa. Ayula litiyala nkuhwena nnilungu, nkunancheketa Yohana muti."},{"book":"Mako","chapter":"6","verse":"28","text":"Anepo nkuida na muti nsahani, nkumwing'a ayula mwali, nanang'e nkunamwing'a anyokwe."},{"book":"Mako","chapter":"6","verse":"29","text":"Vakuhundwa vanga Yohana pavapilikene anelo, nkuhwena unautwala mmili wanga Yohana, nkuusika."},{"book":"Mako","chapter":"6","verse":"30","text":"Bahi avala vakuhundwa vanga Yesu nkuuyang'ana kwanga Yesu, nkunnyaulila lammalele lávatendìlè na lávahundìlè."},{"book":"Mako","chapter":"6","verse":"31","text":"Yesu nkuvahaulila kuchidoni, “Tuhweneng'ane mpaka pachinu pakávele na vanu uchinga mukayewelele kadiki.” Átangwele uchocho kwa kuva apala pachinu pávele na vanu vohe namene vachikamola na kuuka. Yesu na vakuhundwa vake nanga pavanapete wasa wa kulya chakulya."},{"book":"Mako","chapter":"6","verse":"32","text":"Nkukwelanga muingalava weka nkuukananga, nkuhwena pachinu pakávele na vanu."},{"book":"Mako","chapter":"6","verse":"33","text":"Henga vanu nkuvona pavachiukananga, nkumala kuvachihwena. Vanu vohe vachihaloka kila imanga, nkutukutila kwa madodo ukula kwapite Yesu na vakuhundwa vake, nkulitandya kuhwika."},{"book":"Mako","chapter":"6","verse":"34","text":"Yesu pasulupwike muingalava, nkulyona likuwa lya vanu vohe, nkuvavikila chididi, kwa kuva vávele muchi dingandolo dikávele na nchunga. Bahi nkutandilika kuvahunda vitukutuku vyohe."},{"book":"Mako","chapter":"6","verse":"35","text":"Pachikamwele chinalyulo, vakuhundwa vake nkummwenela Yesu, nkunnyaulila kuchidoni, “Apano patuvele nni palilanga na hambi liduva lìniswa."},{"book":"Mako","chapter":"6","verse":"36","text":"Bahi valaile vanu vahwene mmawelu na n'dimanga dya pepi uchinga vakalisumile chakulya.”"},{"book":"Mako","chapter":"6","verse":"37","text":"Henga Yesu nkuvahaulila kuchidoni, “Veng'e mwenu chakulya.”"},{"book":"Mako","chapter":"6","verse":"38","text":"Yesu nkuvauja kuchidoni, “Mùvele na mikate mingapi? Hwena nahoti mukalole.”"},{"book":"Mako","chapter":"6","verse":"39","text":"Bahi Yesu nkuvahaulila vakuhundwa vake vavahaulile vanu vammalele vaikalange matunji-matunji, muwahi mmihi."},{"book":"Mako","chapter":"6","verse":"40","text":"Nkuikala matunji-matunji la vanu mia-mia na matunji la vanu amsini-amsini."},{"book":"Mako","chapter":"6","verse":"41","text":"Anepo Yesu nkuitwala aila mikate nnyano na avala ahomba vavili, nkulola muha kulihunde, nkunshukulu Nnungu. Nkuimeyanya aila mikate pamo na ahomba vavili, nkuveng'a vakuhundwa vake vavayavile vanu."},{"book":"Mako","chapter":"6","verse":"42","text":"Vanu vammalele nkulya na kusiba."},{"book":"Mako","chapter":"6","verse":"43","text":"Vakuhundwa vake nkulokotanga vibeduli vya mikate iisalidîle na vibeduli vya ahomba, nkuumbaja makalala kumi na mbili."},{"book":"Mako","chapter":"6","verse":"44","text":"Na vanu vanalile aila mikate vávele malinga valume alufu nnyano ukàleka vavana na akongwe."},{"book":"Mako","chapter":"6","verse":"45","text":"Upala Yesu nkuvakulumisa vakuhundwa vake vakwele muingalava, vannongolele kuhwena ku Betisaida, ng'ambo ya litanda, akuno nang'e avenkulilaìlà likuwa lya vanu."},{"book":"Mako","chapter":"6","verse":"46","text":"Pamalidile kuvalaila vanu, nkuhwena kulichinga unayuwa."},{"book":"Mako","chapter":"6","verse":"47","text":"Pachikamwele chinalyulo, ingalava nkuva ching'ati litanda, Yesu nanang'e ávele chihi weka pachinu pakávele medi."},{"book":"Mako","chapter":"6","verse":"48","text":"Bahi nkuvona vakuhundwa vake chivachilaga amula muingalava, kwa kuva, lipungo línavapungila namene. Kulyamba, Yesu nkuvakoja vakuhundwa vake akuno waonga muha medi, nkùlembela kuvapunda."},{"book":"Mako","chapter":"6","verse":"49","text":"Vanang'o pavammwene avenkwòngà muha medi, vátenda lindelya, nkuva uvakuta ding'uto,"},{"book":"Mako","chapter":"6","verse":"50","text":"kwa kuva, vammalele pavammwene vániyopa namene."},{"book":"Mako","chapter":"6","verse":"51","text":"Anepo Yesu nkukwela muingalava muvanavele vakuhundwa, lipungo nkunyalala. Vakuhundwa vake nkukangana namene,"},{"book":"Mako","chapter":"6","verse":"52","text":"ing'anya nanga pavanakameke mana ya alila lisaibu lya kuyenjeja mikate, kwa kuva, mitima yavo ínikamajanga kumala."},{"book":"Mako","chapter":"6","verse":"53","text":"Yesu na vakuhundwa vake pavayombweke litanda, nkuhwika chilambo cha ku Genesaleti, anepo nkuimija ingalava yavo."},{"book":"Mako","chapter":"6","verse":"54","text":"Pavahumite chihi muingalava, upala vanu nkummala mwelehu Yesu."},{"book":"Mako","chapter":"6","verse":"55","text":"Anepo vanu nkupita uvatukuta nchilambo chammalele uvavanyakula vagonjo mminanda, na kuvapelekeja kila pachinu pavanapilikene kuva Yesu àvele anepo."},{"book":"Mako","chapter":"6","verse":"56","text":"Na kila pachinu Yesu panapite, mmijiji na n'dimanga na mmawelu, vanu nkuvavika vagonjo mmakojano. Nkunnyuwa avaluhusu van'guse kananga lupepe lwa lijoho lyake. Na vammalele vanan'gusije vánilama mwalehu."}]}