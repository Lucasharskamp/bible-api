{"data":[{"book":"جامعه","chapter":"9","verse":"1","text":"پس از بررسی تمام این چیزها فهمیدم که هر چند زندگی اشخاص درستکار و خردمند در دست خداست، ولی رویدادهای خوشایند و ناخوشایند برای آنان رخ می‌دهد و انسان نمی‌فهمد چرا؟"},{"book":"جامعه","chapter":"9","verse":"2","text":"این رویدادها برای همهٔ انسانها رخ می‌دهد، چه درستکار باشند چه بدکار، چه خوب باشند چه بد، چه پاک باشند چه ناپاک، چه دیندار باشند چه بی‌دین. فرقی نمی‌کند که انسان خوب باشد یا گناهکار، قسم دروغ بخورد یا از قسم خوردن بترسد."},{"book":"جامعه","chapter":"9","verse":"3","text":"یکی از بدترین چیزهایی که در زیر این آسمان اتفاق می‌افتد این است که همه نوع واقعه برای همه رخ می‌دهد. به همین دلیل است که انسان مادامی که زنده است دیوانه‌وار به شرارت روی می‌آورد."},{"book":"جامعه","chapter":"9","verse":"4","text":"فقط برای زنده‌ها امید هست. سگ زنده از شیر مرده بهتر است!"},{"book":"جامعه","chapter":"9","verse":"5","text":"زیرا زنده‌ها اقلاً می‌دانند که خواهند مرد! ولی مرده‌ها چیزی نمی‌دانند. برای مرده‌ها پاداشی نیست و حتی یاد آنها نیز از خاطره‌ها محو می‌شود."},{"book":"جامعه","chapter":"9","verse":"6","text":"محبتشان، نفرتشان و احساساتشان، همه از بین می‌رود و آنها دیگر تا ابد در زیر این آسمان نقشی نخواهند داشت."},{"book":"جامعه","chapter":"9","verse":"7","text":"پس برو و نان خود را با لذت بخور و شراب خود را با شادی بنوش و بدان که این کار تو مورد قبول خداوند است."},{"book":"جامعه","chapter":"9","verse":"8","text":"همیشه شاد و خرم باش!"},{"book":"جامعه","chapter":"9","verse":"9","text":"در این روزهای بیهودهٔ زندگی که خداوند در زیر این آسمان به تو داده است با زنی که دوستش داری خوش بگذران، چون این است پاداش همهٔ زحماتی که در زندگی خود، زیر این آسمان می‌کشی."},{"book":"جامعه","chapter":"9","verse":"10","text":"هر کاری که می‌کنی آن را خوب انجام بده، چون در عالم مردگان، که بعد از مرگ به آنجا خواهی رفت، نه کار کردن هست، نه نقشه کشیدن، نه دانستن و نه فهمیدن."},{"book":"جامعه","chapter":"9","verse":"11","text":"من متوجه چیز دیگری نیز شدم و آن این بود که در دنیا همیشه سریعترین دونده، برندهٔ مسابقه نمی‌شود و همیشه قویترین سرباز در میدان جنگ پیروز نمی‌گردد. اشخاص دانا همیشه شکمشان سیر نیست و افراد عاقل و ماهر همیشه به ثروت و نعمت نمی‌رسند، بلکه در همگی دست زمان و حادثه در کار است."},{"book":"جامعه","chapter":"9","verse":"12","text":"انسان هرگز نمی‌داند چه بر سرش خواهد آمد. همان‌طور که ماهی در تور گرفتار می‌شود و پرنده به دام می‌افتد، انسان نیز وقتی که انتظارش را ندارد در دام بلا گرفتار می‌گردد."},{"book":"جامعه","chapter":"9","verse":"13","text":"در زیر این آسمان با نمونه‌ای از حکمت روبرو شدم که بر من تأثیر عمیقی گذاشت:"},{"book":"جامعه","chapter":"9","verse":"14","text":"شهر کوچکی بود که عده کمی در آن زندگی می‌کردند. پادشاه بزرگی با سپاه خود آمده، آن را محاصره نمود و تدارک حمله به شهر را دید."},{"book":"جامعه","chapter":"9","verse":"15","text":"در آن شهر مرد فقیری زندگی می‌کرد که بسیار خردمند بود. او با حکمتی که داشت توانست شهر را نجات دهد. اما هیچ‌کس او را به یاد نیاورد."},{"book":"جامعه","chapter":"9","verse":"16","text":"آنگاه فهمیدم که اگرچه حکمت از قوت بهتر است، با وجود این اگر شخص خردمند، فقیر باشد خوار شمرده می‌شود و کسی به سخنانش اعتنا نمی‌کند."},{"book":"جامعه","chapter":"9","verse":"17","text":"ولی با این حال، سخنان آرام شخص خردمند از فریاد پادشاه نادانان بهتر است."},{"book":"جامعه","chapter":"9","verse":"18","text":"حکمت از اسلحهٔ جنگ مفیدتر است، اما اشتباه یک نادان می‌تواند خرابی زیادی به بار آورد."}]}