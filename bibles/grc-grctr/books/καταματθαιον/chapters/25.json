{"data":[{"book":"ΚΑΤΑ ΜΑΤΘΑΙΟΝ","chapter":"25","verse":"1","text":"Τότε ὁμοιωθήσεται ἡ βασιλεία τῶν οὐρανῶν δέκα παρθένοις, αἵτινες λαβοῦσαι τὰς λαμπάδας αὐτῶν ἐξῆλθον εἰς ἀπάντησιν τοῦ νυμφίου."},{"book":"ΚΑΤΑ ΜΑΤΘΑΙΟΝ","chapter":"25","verse":"2","text":"Πέντε δὲ ἦσαν ἐξ αὐτῶν 25.2 φρόνιμοι, καὶ αἱ πέντε μωραί ¦ φρόνιμοι, καὶ πέντε μωραί El. ¦ μωραί, καὶ αἱ πέντε φρόνιμοι Er.φρόνιμοι, καὶ αἱ πέντε μωραί."},{"book":"ΚΑΤΑ ΜΑΤΘΑΙΟΝ","chapter":"25","verse":"3","text":"Αἵτινες μωραί, λαβοῦσαι τὰς λαμπάδας ἑαυτῶν, οὐκ ἔλαβον μεθ᾿ ἑαυτῶν ἔλαιον·"},{"book":"ΚΑΤΑ ΜΑΤΘΑΙΟΝ","chapter":"25","verse":"4","text":"αἱ δὲ φρόνιμοι ἔλαβον ἔλαιον ἐν τοῖς ἀγγείοις αὐτῶν μετὰ τῶν λαμπάδων αὐτῶν."},{"book":"ΚΑΤΑ ΜΑΤΘΑΙΟΝ","chapter":"25","verse":"5","text":"Χρονίζοντος δὲ τοῦ νυμφίου, ἐνύσταξαν πᾶσαι καὶ ἐκάθευδον."},{"book":"ΚΑΤΑ ΜΑΤΘΑΙΟΝ","chapter":"25","verse":"6","text":"Μέσης δὲ νυκτὸς κραυγὴ γέγονεν, Ἰδού, ὁ νυμφίος ἔρχεται, ἐξέρχεσθε εἰς ἀπάντησιν αὐτοῦ."},{"book":"ΚΑΤΑ ΜΑΤΘΑΙΟΝ","chapter":"25","verse":"7","text":"Τότε ἠγέρθησαν πᾶσαι αἱ παρθένοι ἐκεῖναι, καὶ ἐκόσμησαν τὰς λαμπάδας αὐτῶν."},{"book":"ΚΑΤΑ ΜΑΤΘΑΙΟΝ","chapter":"25","verse":"8","text":"Αἱ δὲ μωραὶ ταῖς φρονίμοις εἶπον, Δότε ἡμῖν ἐκ τοῦ ἐλαίου ὑμῶν, ὅτι αἱ λαμπάδες ἡμῶν σβέννυνται."},{"book":"ΚΑΤΑ ΜΑΤΘΑΙΟΝ","chapter":"25","verse":"9","text":"Ἀπεκρίθησαν δὲ αἱ φρόνιμοι, λέγουσαι, Μήποτε οὐκ ἀρκέσῃ ἡμῖν καὶ ὑμῖν· πορεύεσθε δὲ μᾶλλον πρὸς τοὺς πωλοῦντας καὶ ἀγοράσατε ἑαυταῖς."},{"book":"ΚΑΤΑ ΜΑΤΘΑΙΟΝ","chapter":"25","verse":"10","text":"Ἀπερχομένων δὲ αὐτῶν ἀγοράσαι, ἦλθεν ὁ νυμφίος· καὶ αἱ ἕτοιμοι εἰσῆλθον μετ᾿ αὐτοῦ εἰς τοὺς γάμους, καὶ ἐκλείσθη ἡ θύρα."},{"book":"ΚΑΤΑ ΜΑΤΘΑΙΟΝ","chapter":"25","verse":"11","text":"Ὕστερον δὲ ἔρχονται καὶ αἱ λοιπαὶ παρθένοι, λέγουσαι, Κύριε, Κύριε, ἄνοιξον ἡμῖν."},{"book":"ΚΑΤΑ ΜΑΤΘΑΙΟΝ","chapter":"25","verse":"12","text":"Ὁ δὲ ἀποκριθεὶς εἶπεν, Ἀμὴν λέγω ὑμῖν, οὐκ οἶδα ὑμᾶς."},{"book":"ΚΑΤΑ ΜΑΤΘΑΙΟΝ","chapter":"25","verse":"13","text":"Γρηγορεῖτε οὖν, ὅτι οὐκ οἴδατε τὴν ἡμέραν οὐδὲ τὴν ὥραν, ἐν ᾗ ὁ υἱὸς τοῦ ἀνθρώπου ἔρχεται."},{"book":"ΚΑΤΑ ΜΑΤΘΑΙΟΝ","chapter":"25","verse":"14","text":"Ὥσπερ γὰρ ἄνθρωπος ἀποδημῶν ἐκάλεσε τοὺς ἰδίους δούλους, καὶ παρέδωκεν αὐτοῖς τὰ ὑπάρχοντα αὐτοῦ·"},{"book":"ΚΑΤΑ ΜΑΤΘΑΙΟΝ","chapter":"25","verse":"15","text":"καὶ ᾧ μὲν ἔδωκε πέντε τάλαντα, ᾧ δὲ δύο, ᾧ δὲ ἕν, ἑκάστῳ κατὰ τὴν ἰδίαν δύναμιν· καὶ ἀπεδήμησεν εὐθέως."},{"book":"ΚΑΤΑ ΜΑΤΘΑΙΟΝ","chapter":"25","verse":"16","text":"Πορευθεὶς δὲ ὁ τὰ πέντε τάλαντα λαβὼν εἰργάσατο ἐν αὐτοῖς, καὶ ἐποίησεν ἄλλα πέντε τάλαντα."},{"book":"ΚΑΤΑ ΜΑΤΘΑΙΟΝ","chapter":"25","verse":"17","text":"Ὡσαύτως καὶ ὁ τὰ δύο ἐκέρδησε καὶ αὐτὸς ἄλλα δύο."},{"book":"ΚΑΤΑ ΜΑΤΘΑΙΟΝ","chapter":"25","verse":"18","text":"Ὁ δὲ τὸ ἓν λαβὼν ἀπελθὼν ὤρυξεν ἐν τῇ γῇ, καὶ ἀπέκρυψε τὸ ἀργύριον τοῦ κυρίου αὐτοῦ."},{"book":"ΚΑΤΑ ΜΑΤΘΑΙΟΝ","chapter":"25","verse":"19","text":"Μετὰ δὲ χρόνον πολὺν ἔρχεται ὁ κύριος τῶν δούλων ἐκείνων, καὶ συναίρει μετ᾿ αὐτῶν λόγον."},{"book":"ΚΑΤΑ ΜΑΤΘΑΙΟΝ","chapter":"25","verse":"20","text":"Καὶ προσελθὼν ὁ τὰ πέντε τάλαντα λαβὼν προσήνεγκεν ἄλλα πέντε τάλαντα, λέγων, Κύριε, πέντε τάλαντά μοι παρέδωκας· ἴδε, ἄλλα πέντε τάλαντα ἐκέρδησα ἐπ᾿ αὐτοῖς."},{"book":"ΚΑΤΑ ΜΑΤΘΑΙΟΝ","chapter":"25","verse":"21","text":"Ἔφη δὲ αὐτῷ ὁ κύριος αὐτοῦ, Εὖ, δοῦλε ἀγαθὲ καὶ πιστέ, ἐπὶ ὀλίγα ἦς πιστός, ἐπὶ πολλῶν σε καταστήσω· εἴσελθε εἰς τὴν χαρὰν τοῦ κυρίου σου."},{"book":"ΚΑΤΑ ΜΑΤΘΑΙΟΝ","chapter":"25","verse":"22","text":"Προσελθὼν δὲ καὶ ὁ τὰ δύο τάλαντα λαβὼν εἶπε, Κύριε, δύο τάλαντά μοι παρέδωκας· ἴδε, ἄλλα δύο τάλαντα ἐκέρδησα ἐπ᾿ αὐτοῖς."},{"book":"ΚΑΤΑ ΜΑΤΘΑΙΟΝ","chapter":"25","verse":"23","text":"Ἔφη αὐτῷ ὁ κύριος αὐτοῦ, Εὖ, δοῦλε ἀγαθὲ καὶ πιστέ, ἐπὶ ὀλίγα ἦς πιστός, ἐπὶ πολλῶν σε καταστήσω· εἴσελθε εἰς τὴν χαρὰν τοῦ κυρίου σου."},{"book":"ΚΑΤΑ ΜΑΤΘΑΙΟΝ","chapter":"25","verse":"24","text":"Προσελθὼν δὲ καὶ ὁ τὸ ἓν τάλαντον εἰληφὼς εἶπε, Κύριε, ἔγνων σε ὅτι σκληρὸς εἶ ἄνθρωπος, θερίζων ὅπου οὐκ ἔσπειρας, καὶ συνάγων ὅθεν οὐ διεσκόρπισας·"},{"book":"ΚΑΤΑ ΜΑΤΘΑΙΟΝ","chapter":"25","verse":"25","text":"καὶ φοβηθείς, ἀπελθὼν ἔκρυψα τὸ τάλαντόν σου ἐν τῇ γῇ· ἴδε, ἔχεις τὸ σόν."},{"book":"ΚΑΤΑ ΜΑΤΘΑΙΟΝ","chapter":"25","verse":"26","text":"Ἀποκριθεὶς δὲ ὁ κύριος αὐτοῦ εἶπεν αὐτῷ, Πονηρὲ δοῦλε καὶ ὀκνηρέ, ᾔδεις ὅτι θερίζω ὅπου οὐκ ἔσπειρα, καὶ συνάγω ὅθεν οὐ διεσκόρπισα·"},{"book":"ΚΑΤΑ ΜΑΤΘΑΙΟΝ","chapter":"25","verse":"27","text":"ἔδει οὖν σε βαλεῖν τὸ ἀργύριόν μου τοῖς τραπεζίταις, καὶ ἐλθὼν ἐγὼ ἐκομισάμην ἂν τὸ ἐμὸν σὺν τόκῳ."},{"book":"ΚΑΤΑ ΜΑΤΘΑΙΟΝ","chapter":"25","verse":"28","text":"Ἄρατε οὖν ἀπ᾿ αὐτοῦ τὸ τάλαντον, καὶ δότε τῷ ἔχοντι τὰ δέκα τάλαντα."},{"book":"ΚΑΤΑ ΜΑΤΘΑΙΟΝ","chapter":"25","verse":"29","text":"Τῷ γὰρ ἔχοντι παντὶ δοθήσεται καὶ περισσευθήσεται· ἀπὸ δὲ τοῦ μὴ ἔχοντος, καὶ ὃ ἔχει ἀρθήσεται ἀπ᾿ αὐτοῦ."},{"book":"ΚΑΤΑ ΜΑΤΘΑΙΟΝ","chapter":"25","verse":"30","text":"Καὶ τὸν ἀχρεῖον δοῦλον ἐκβάλλετε εἰς τὸ σκότος τὸ ἐξώτερον. Ἐκεῖ ἔσται ὁ κλαυθμὸς καὶ ὁ βρυγμὸς τῶν ὀδόντων."},{"book":"ΚΑΤΑ ΜΑΤΘΑΙΟΝ","chapter":"25","verse":"31","text":"Ὅταν δὲ ἔλθῃ ὁ υἱὸς τοῦ ἀνθρώπου ἐν τῇ δόξῃ αὐτοῦ, καὶ πάντες οἱ ἅγιοι ἄγγελοι μετ᾿ αὐτοῦ, τότε καθίσει ἐπὶ θρόνου δόξης αὐτοῦ,"},{"book":"ΚΑΤΑ ΜΑΤΘΑΙΟΝ","chapter":"25","verse":"32","text":"καὶ συναχθήσεται ἔμπροσθεν αὐτοῦ πάντα τὰ ἔθνη, καὶ ἀφοριεῖ αὐτοὺς ἀπ᾿ ἀλλήλων, ὥσπερ ὁ ποιμὴν ἀφορίζει τὰ πρόβατα ἀπὸ τῶν ἐρίφων·"},{"book":"ΚΑΤΑ ΜΑΤΘΑΙΟΝ","chapter":"25","verse":"33","text":"καὶ στήσει τὰ μὲν πρόβατα ἐκ δεξιῶν αὐτοῦ, τὰ δὲ ἐρίφια ἐξ εὐωνύμων."},{"book":"ΚΑΤΑ ΜΑΤΘΑΙΟΝ","chapter":"25","verse":"34","text":"Τότε ἐρεῖ ὁ βασιλεὺς τοῖς ἐκ δεξιῶν αὐτοῦ, Δεῦτε, οἱ εὐλογημένοι τοῦ πατρός μου, κληρονομήσατε τὴν ἡτοιμασμένην ὑμῖν βασιλείαν ἀπὸ καταβολῆς κόσμου."},{"book":"ΚΑΤΑ ΜΑΤΘΑΙΟΝ","chapter":"25","verse":"35","text":"Ἐπείνασα γάρ, καὶ ἐδώκατέ μοι φαγεῖν· ἐδίψησα, καὶ ἐποτίσατέ με· ξένος ἤμην, καὶ συνηγάγετέ με·"},{"book":"ΚΑΤΑ ΜΑΤΘΑΙΟΝ","chapter":"25","verse":"36","text":"γυμνός, καὶ περιεβάλετέ με· ἠσθένησα, καὶ ἐπεσκέψασθέ με· ἐν φυλακῇ ἤμην, καὶ ἤλθετε πρός με."},{"book":"ΚΑΤΑ ΜΑΤΘΑΙΟΝ","chapter":"25","verse":"37","text":"Τότε ἀποκριθήσονται αὐτῷ οἱ δίκαιοι, λέγοντες, Κύριε, πότε σὲ εἴδομεν πεινῶντα, καὶ ἐθρέψαμεν; Ἢ διψῶντα, καὶ ἐποτίσαμεν;"},{"book":"ΚΑΤΑ ΜΑΤΘΑΙΟΝ","chapter":"25","verse":"38","text":"Πότε δέ σε εἴδομεν ξένον, καὶ συνηγάγομεν; Ἢ γυμνόν, καὶ περιεβάλομεν;"},{"book":"ΚΑΤΑ ΜΑΤΘΑΙΟΝ","chapter":"25","verse":"39","text":"Πότε δέ σε εἴδομεν ἀσθενῆ, ἢ ἐν φυλακῇ, καὶ ἤλθομεν πρός σε;"},{"book":"ΚΑΤΑ ΜΑΤΘΑΙΟΝ","chapter":"25","verse":"40","text":"Καὶ ἀποκριθεὶς ὁ βασιλεὺς ἐρεῖ αὐτοῖς, Ἀμὴν λέγω ὑμῖν, ἐφ᾿ ὅσον ἐποιήσατε ἑνὶ τούτων τῶν ἀδελφῶν μου τῶν ἐλαχίστων, ἐμοὶ ἐποιήσατε."},{"book":"ΚΑΤΑ ΜΑΤΘΑΙΟΝ","chapter":"25","verse":"41","text":"Τότε ἐρεῖ καὶ τοῖς ἐξ εὐωνύμων, Πορεύεσθε ἀπ᾿ ἐμοῦ, οἱ κατηραμένοι, εἰς τὸ πῦρ τὸ αἰώνιον, τὸ ἡτοιμασμένον τῷ διαβόλῳ καὶ τοῖς ἀγγέλοις αὐτοῦ."},{"book":"ΚΑΤΑ ΜΑΤΘΑΙΟΝ","chapter":"25","verse":"42","text":"Ἐπείνασα γάρ, καὶ οὐκ ἐδώκατέ μοι φαγεῖν· ἐδίψησα, καὶ οὐκ ἐποτίσατέ με·"},{"book":"ΚΑΤΑ ΜΑΤΘΑΙΟΝ","chapter":"25","verse":"43","text":"ξένος ἤμην, καὶ οὐ συνηγάγετέ με· γυμνός, καὶ οὐ περιεβάλετέ με· ἀσθενής, καὶ ἐν φυλακῇ, καὶ οὐκ ἐπεσκέψασθέ με."},{"book":"ΚΑΤΑ ΜΑΤΘΑΙΟΝ","chapter":"25","verse":"44","text":"Τότε ἀποκριθήσονται αὐτῷ καὶ αὐτοί, λέγοντες, Κύριε, πότε σὲ εἴδομεν πεινῶντα, ἢ διψῶντα, ἢ ξένον, ἢ γυμνόν, ἢ ἀσθενῆ, ἢ ἐν φυλακῇ, καὶ οὐ διηκονήσαμέν σοι;"},{"book":"ΚΑΤΑ ΜΑΤΘΑΙΟΝ","chapter":"25","verse":"45","text":"Τότε ἀποκριθήσεται αὐτοῖς, λέγων, Ἀμὴν λέγω ὑμῖν, ἐφ᾿ ὅσον οὐκ ἐποιήσατε ἑνὶ τούτων τῶν ἐλαχίστων, οὐδὲ ἐμοὶ ἐποιήσατε."},{"book":"ΚΑΤΑ ΜΑΤΘΑΙΟΝ","chapter":"25","verse":"46","text":"Καὶ ἀπελεύσονται οὗτοι εἰς κόλασιν αἰώνιον· οἱ δὲ δίκαιοι εἰς ζωὴν αἰώνιον."}]}