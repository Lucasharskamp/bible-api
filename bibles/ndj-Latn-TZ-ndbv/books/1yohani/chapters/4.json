{"data":[{"book":"1 Yohani","chapter":"4","verse":"1","text":"Vaghanja vangu, mukotoo kumjumila kila mundu yawomba kava na Mfuki wa Chapanga, ila mumulembeshi uswanu leki mfuki ayu akufuma kwa Chapanga, nongwa vambuyi va udesi vatangalili vafumbuka kala mumlima."},{"book":"1 Yohani","chapter":"4","verse":"2","text":"Ayi ndi ndambu ya kumumanya mundu yalongoshiwa na Mfuki wa Chapanga, kila mundu yoyonda pajumila kucha Yesu Kilistu ayisili kwa njimba ya chiwundu, mundu ayu kava na Mfuki wa Chapanga."},{"book":"1 Yohani","chapter":"4","verse":"3","text":"Lakini mundu yamlimba Kilistu, kavahela Mfuki yafumili kwa Chapanga. Mundu ayu kana mfuki wa mlimba Yesu Kilistu, yumwi mwapikanishili kala kucha akwisa na ponopa kayisa kala mumlima!"},{"book":"1 Yohani","chapter":"4","verse":"4","text":"Lakini yumwi ndi vana va Chapanga, muva vaweshi kwa vala vambuyi va udesi, nongwa Mfuki yaveli mugati ya yumwi kana liwovi pitu yula mfuki yaveli mugati ya vandu va mumlima."},{"book":"1 Yohani","chapter":"4","verse":"5","text":"Vambuyi va udesi vakuwomba filongu fya mlima na mlima weni ukuvapikana nongwa veni va mlima."},{"book":"1 Yohani","chapter":"4","verse":"6","text":"Lakini yufwi tuva va Chapanga mweni. Mundu yamumanya Chapanga akutupikana, mundu yangajila kumumanya Chapanga akutupikana ha. Topi, kwa deha ayi tukumanya kucha valinganila ng'odu ayu Mfuki wa nakaka na mfuki wa udesi."},{"book":"1 Yohani","chapter":"4","verse":"7","text":"Vaghanja vangu twitami nongwa utami ukufuma kwa Chapanga. Mundu yaveli na utami ayu mwana wa Chapanga, kamumanya Chapanga."},{"book":"1 Yohani","chapter":"4","verse":"8","text":"Mundu yangajila wutami kamumanya Chapanga ha nongwa Chapanga ndi wutami."},{"book":"1 Yohani","chapter":"4","verse":"9","text":"Chapanga alangushili wutami waki kwa yufwi pamlayishili mwana mundu wa paweka pamlima ili tuvi na unofu kwa njila ya mweni."},{"book":"1 Yohani","chapter":"4","verse":"10","text":"Naha ndi wutami wuvelili, yufwi twavelili tumtama ha Chapanga ila mweni atutamili yufwi mbaka amlayishili Mwana mundu wa paweka ghavi litambiku lya kutuwushila sambi shetu."},{"book":"1 Yohani","chapter":"4","verse":"11","text":"Vaghanja vangu payiva Chapanga atutamili naha na yufwi tukudayiliwa kwitama."},{"book":"1 Yohani","chapter":"4","verse":"12","text":"Kwahela mundu yamuwonili kamu Chapanga lakini leki patudayila, Chapanga akwikala mukwilumba na yufwi na utami wuvelili telatela wa Chapanga mugati yaki."},{"book":"1 Yohani","chapter":"4","verse":"13","text":"Tumanya kucha tukwikala mukwilumba na Chapanga na mweni Chapanga akwikala mukwilumba na yufwi, nongwa mweni katugayila Mfuki waki."},{"book":"1 Yohani","chapter":"4","verse":"14","text":"Yufwi tuwona na kuvatovilela vamonga kucha Tati amulayishili mwana waki ghavi Mlowola wa vandu va mlima wosi."},{"book":"1 Yohani","chapter":"4","verse":"15","text":"Mundu yajumila kucha Yesu mwana wa Chapanga, Chapanga akwikala mukwilumba mugati na mundu ayu na mweni akwikala mugati ya Chapanga."},{"book":"1 Yohani","chapter":"4","verse":"16","text":"Topi, yufwi tumanya na kujumila utami waveli nawu Chapanga kwa yufwi."},{"book":"1 Yohani","chapter":"4","verse":"17","text":"Kwadeha ayi utami wuva telatela mugati yetu ili tuweshi kuva tungajila lyova lijuva lila lya highilu nongwa ngalilu yetu apa pamlima yiva kucha ya Kilistu."},{"book":"1 Yohani","chapter":"4","verse":"18","text":"Paveli na utami pava na lyogha ha, yina, lakini utami wuvelili telatela wukuvinga lyova lyosi. Mundu yavelili na lyogha kava ha telatela muutami, topi lyogha likwisa kwanongwa mundu akutila asabu."},{"book":"1 Yohani","chapter":"4","verse":"19","text":"Yufwi tuva na utami kwanongwa Chapanga atutamili yufwi kukandila dahili."},{"book":"1 Yohani","chapter":"4","verse":"20","text":"Mundu pawomba akumtama Chapanga, kunu akumkalalila mlongu waki mundu ayu mdesi. Nongwa mundu yangajila kumtama mlongu mundu yamuwona, aweshi ng'odu kumtama Chapanga yangajila kumuwona."},{"book":"1 Yohani","chapter":"4","verse":"21","text":"Topi, ali ndi lilawu lyatugayilili Kilistu, mundu yoyonda yamtama Chapanga akudayiliwa wuwula wula amtami mlongu mundu."}]}