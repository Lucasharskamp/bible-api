{"data":[{"book":"1 Samaʼila","chapter":"27","verse":"1","text":"Dawuda ya yi tunani a ransa ya ce, “Wata rana Shawulu zai kashe ni, abu mafi kyau da zan yi shi ne in tsere zuwa ƙasar Filistiyawa. Da haka Shawulu zai fid da zuciya ga nemana a ƙasar Isra’ila, a can kuwa zan tsira daga hannunsa.”"},{"book":"1 Samaʼila","chapter":"27","verse":"2","text":"Sai Dawuda tare da mutanensa, mutum ɗari shida suka tashi suka haye zuwa wurin Akish ɗan Mawok, sarkin Gat."},{"book":"1 Samaʼila","chapter":"27","verse":"3","text":"Dawuda da mutanensa suka zauna a Gat tare da Akish. Kowa ya kasance tare da iyalinsa. Dawuda kuwa yana tare da matansa biyu. Ahinowam daga Yezireyel da Abigiyel matar Nabal da ya mutu daga Karmel."},{"book":"1 Samaʼila","chapter":"27","verse":"4","text":"Da Shawulu ya sami labari cewa Dawuda ya gudu zuwa Gat, bai ƙara fita nemansa ba."},{"book":"1 Samaʼila","chapter":"27","verse":"5","text":"Sai Dawuda ya ce wa Akish, “In na sami tagomashi a gabanka ka ba ni wani wuri a cikin biranenka in zauna a can. Don me bawanka zai kasance tare da kai a gidan sarauta?”"},{"book":"1 Samaʼila","chapter":"27","verse":"6","text":"A ranar Akish ya ba shi Ziklag wanda tun dā take ta sarkin Yahuda."},{"book":"1 Samaʼila","chapter":"27","verse":"7","text":"Dawuda ya zauna a yankin Filistiyawa shekara ɗaya da wata huɗu."},{"book":"1 Samaʼila","chapter":"27","verse":"8","text":"Dawuda da mutanensa suka haura suka yaƙi Geshurawa, da Girziyawa, da Amalekawa. (Waɗannan su ne mazaunan ƙasar a dā, tun daga Shur har zuwa ƙasar Masar.)"},{"book":"1 Samaʼila","chapter":"27","verse":"9","text":"Duk lokacin da ya yaƙi wani wuri, ba ya barin namiji ko mace da rai, amma sai ya kwashe tumaki, da shanu, da jakuna, da raƙuma, da riguna, sa’an nan yă koma wurin Akish."},{"book":"1 Samaʼila","chapter":"27","verse":"10","text":"Idan Akish ya ce, “Ina ka kai hari yau?” Sai Dawuda yă ce, “Na kai hari a Negeb ta Yahuda, ko Negeb ta Yerameyel, ko Negeb na Keniyawa.”"},{"book":"1 Samaʼila","chapter":"27","verse":"11","text":"Bai bar a kawo namiji ko mace da rai a Gat ba, gama yana tunani, “Za su ba da sanarwa a kanmu su ce, ‘Ga abin da Dawuda ya yi.’ ” Haka ya yi ta yi dukan rayuwarsa a ƙasar Filistiyawa."},{"book":"1 Samaʼila","chapter":"27","verse":"12","text":"Akish ya amince da Dawuda sosai, har ya ce wa kansa, “Ga shi ya mai da kansa abin ƙi ga mutanensa Isra’ilawa, zai zama bawana har abada.”"}]}