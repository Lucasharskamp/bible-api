{"data":[{"book":"Wuok","chapter":"29","verse":"1","text":"“Ma e gima nyaka itim e kinde miwalogi mondo gitina kaka jodolo: Kaw nyarwath kod imbe ariyo maonge songa."},{"book":"Wuok","chapter":"29","verse":"2","text":"Bende kaw mogo mar ngano mayom ma ok oketie thowi modwal gi mo mondo ilosgo makati kod kek kaachiel gi chapat mowir gi mo."},{"book":"Wuok","chapter":"29","verse":"3","text":"Ketgi ei adita kendo ikel gigo, kaachiel gi nyarwath kod imbe ariyo-ka."},{"book":"Wuok","chapter":"29","verse":"4","text":"Eka ikel Harun gi yawuote e dhoranga Hemb Romo kendo ilwokgi gi pi."},{"book":"Wuok","chapter":"29","verse":"5","text":"Kaw lewnigo magin kandho gi kandho moumo law akor miluongo ni efod, gi kandho mar law mayom mar dolo miluongo ni efod kod law akor mondo irwakne Harun. Twe law mayom mar dolo miluongo ni efod kuome gi okandane motwangʼ maber."},{"book":"Wuok","chapter":"29","verse":"6","text":"Rwakne kilemba e wiye kendo itwene san mopamorecha e lela wangʼe kaka osimbo maler."},{"book":"Wuok","chapter":"29","verse":"7","text":"Kaw mor pwodhruok kiolo e wiye mondo ipwodhego."},{"book":"Wuok","chapter":"29","verse":"8","text":"Kel yawuote kendo irwaknegi kandho"},{"book":"Wuok","chapter":"29","verse":"9","text":"kendo isidhnegi kilemba e wiyegi. Bangʼe twe okanda kuom Harun gi yawuote. Tich dolo en margi kaluwore gi singruok mochwere."},{"book":"Wuok","chapter":"29","verse":"10","text":"“Kel rwadh-cha yo ka nyim Hemb Romo kendo Harun gi yawuote noyie lwetgi e wiye."},{"book":"Wuok","chapter":"29","verse":"11","text":"Yangʼe e nyim Jehova Nyasaye e dhoranga Hemb Romo."},{"book":"Wuok","chapter":"29","verse":"12","text":"Kaw remb rwadhno moko kendo iwirie tunge kendo mar misango gi lith lweti to modongʼ to ipuk e bwo kendo mar misangono."},{"book":"Wuok","chapter":"29","verse":"13","text":"Eka ikaw boche duto mogawo jamb-ich gi moumo chuny gi nyiroke ariyo kod boche mogawogi kendo iwangʼ-gi e kendo mar misango"},{"book":"Wuok","chapter":"29","verse":"14","text":"To wangʼ ring rwadhno gi piene kaachiel gi wen oko mar kambi. En misango mar golo richo."},{"book":"Wuok","chapter":"29","verse":"15","text":"“Kaw achiel kuom imbego kendo Harun kaachiel gi yawuote noyie lwetgi e wiye."},{"book":"Wuok","chapter":"29","verse":"16","text":"Yangʼe kendo ikaw rembe ikir e bethe kendo mar misango koni gi koni."},{"book":"Wuok","chapter":"29","verse":"17","text":"Pog ring imno lemo lemo kendo ilwok jamb-ich gi tiendene kichokogi kaachiel gi wich kod lemo mamoko."},{"book":"Wuok","chapter":"29","verse":"18","text":"Bangʼe wangʼ imno duto ewi kendo mar misango. En misango miwangʼo pep ne Jehova Nyasaye madungʼ tik mangʼwe ngʼar, ma en misango motim ni Jehova Nyasaye gi mach."},{"book":"Wuok","chapter":"29","verse":"19","text":"“Kaw im machielo kendo Harun gi yawuote noyie lwetgi e wiye."},{"book":"Wuok","chapter":"29","verse":"20","text":"Yangʼ imno kendo ikaw rembe moko mi imien e it Harun ma korachwich kod it yawuote ma korachwich kod lith lwetgi mathuon ma korachwich kod lith tiendegi ma korachwich, to remo modongʼ to ikir e bath kendo mar misango moluoro."},{"book":"Wuok","chapter":"29","verse":"21","text":"Kaw remo moko mantie e kendo mar misango gi mor pwodhruok moko kendo kire kuom Harun gi lepe kendo kuom yawuote gi lepgi. Eka en gi yawuote gi lepgi nobed maler."},{"book":"Wuok","chapter":"29","verse":"22","text":"“Kaw boche im, gi boche mag sembe gi boche mogawo jamb-ich gi boche moimo chuny gi nyiroke ariyo kod boche mogawogi kaachiel gi bam ma korachwich (ma e im miwalogo jodolo)."},{"book":"Wuok","chapter":"29","verse":"23","text":"Bende kaw achiel kuom makati ma ok oketie thowi moketi ei okapu e nyim Jehova Nyasaye gi kek molos gi mo kod chapat."},{"book":"Wuok","chapter":"29","verse":"24","text":"Ketgi duto e lwet Harun gi yawuote kendo ofwagi e nyim Jehova Nyasaye kaka misango mifwayo."},{"book":"Wuok","chapter":"29","verse":"25","text":"Bangʼe kawgi oko e lwetgi kendo iwangʼ-gi e kendo mar misango kaachiel gi misango miwangʼo pep kaka misango madum tik mangʼwe ngʼar ne Jehova Nyasaye, ma en misango miwangʼone Jehova Nyasaye gi mach."},{"book":"Wuok","chapter":"29","verse":"26","text":"Bangʼ ka isekawo agoko mar im mitimogo nyasi mar walo Harun, fwaye e nyim Jehova Nyasaye kaka misango mifwayo kendo mano nobed lemo ma kori."},{"book":"Wuok","chapter":"29","verse":"27","text":"“Pwodh lemo mag im mane otimgo misango mar walo Harun kod yawuote ma gin agoko kaka misango mifwayo gi em mane ochiw."},{"book":"Wuok","chapter":"29","verse":"28","text":"Magi ema nobed lemo ma Harun gi yawuote yudo kuom jo-Israel. En e chiwo ma jo-Israel nochiw ni Jehova Nyasaye kawuok e misengini mag lalruok."},{"book":"Wuok","chapter":"29","verse":"29","text":"“Lep Harun mopwodhi mag dolo nyaka dongʼ ni yawuote gi nyikwaye bangʼ thone mondo mi owirgi gi mo kiketogi kaka jodolo."},{"book":"Wuok","chapter":"29","verse":"30","text":"Wuod Harun manoket kare kaka jadolo kendo ma nobi e Hemb Romo mondo oti tij dolo e Kama Ler norwak lewnigo kuom ndalo abiriyo."},{"book":"Wuok","chapter":"29","verse":"31","text":"“Kaw im miwalogo ngʼato kiketo jadolo kendo ited ringe kama ler."},{"book":"Wuok","chapter":"29","verse":"32","text":"Harun gi yawuote nyaka cham ring imno kaachiel gi makati manie okapu e dhoranga Hemb Romo."},{"book":"Wuok","chapter":"29","verse":"33","text":"Nyaka gicham chiwogo mane otimnegigo pwodhruok kiwalogi kaka jodolo. To onge ngʼat machielo moyiene chamo chiemono nikech gin gik mopwodhi."},{"book":"Wuok","chapter":"29","verse":"34","text":"To ka ringʼo kata makati mopwodhgigo odongʼ nyaka okinyi, to nyaka wangʼe. Ok owinjore chame nikech en gima ler."},{"book":"Wuok","chapter":"29","verse":"35","text":"“Tim ne Harun kod yawuote gik moko duto masechiki, ka ikawo ndalo abiriyo mondo iwalgi kaka jodolo."},{"book":"Wuok","chapter":"29","verse":"36","text":"Kuom ndalogo odiechiengʼ ka odiechiengʼ nyaka itim misango mar golo richo gi rwath mondo pwodhgigo kuom richo, kamano inipwodh kendo mar misango, kiwire gi mo kendo iwalego ne tich Nyasaye."},{"book":"Wuok","chapter":"29","verse":"37","text":"Kuom ndalo abiriyo pwodh kendo mar misango kendo kete obed maler. Eka kendo mar misango biro bedo maler moloyo kendo gimoro amora morere kuome nobed maler."},{"book":"Wuok","chapter":"29","verse":"38","text":"“Gima nyaka ichiw e kendo mar misango pile ka pile ema: nyirombe ariyo mahikgi achiel achiel."},{"book":"Wuok","chapter":"29","verse":"39","text":"Chiw achiel gokinyi to machielo godhiambo."},{"book":"Wuok","chapter":"29","verse":"40","text":"Chiw nyarombo mokwongono gi mogo mayom moromo gorogoro achiel gi nus moruw gi mo mobi e olemb zeituni moromo lita achiel, kendo ichiw divai moromo lita achiel kaka misango miolo piny"},{"book":"Wuok","chapter":"29","verse":"41","text":"Chiw nyarombo machielo godhiambo kendo ichiwe kaachiel gi chiwo mar cham kod misango miolo piny mana kaka chiwo mokwongo, ma en misango madungʼ tik mangʼwe ngʼar, miwangʼo pep ne Jehova Nyasaye."},{"book":"Wuok","chapter":"29","verse":"42","text":"“Ne tienge duto, misango miwangʼo pep ni nyaka chiw ndalo duto e dhoranga Hemb Romo e nyim Jehova Nyasaye. Kanyo ema abiro romoe kodu kendo wuoyoe kodu;"},{"book":"Wuok","chapter":"29","verse":"43","text":"bende kanyo ema abiro romoe gi jo-Israel, mi duongʼna nomi kanyo bed maler."},{"book":"Wuok","chapter":"29","verse":"44","text":"“Kuom mano abiro puodho Hemb Romo gi kendo mar misango mondo obed maler kendo abiro puodho Harun gi yawuote mondo otina kaka jodolo."},{"book":"Wuok","chapter":"29","verse":"45","text":"Bangʼ mano abiro dak kod jo-Israel kendo abiro bedo Nyasachgi."},{"book":"Wuok","chapter":"29","verse":"46","text":"Gibiro ngʼeyo ni an Jehova Nyasaye ma Nyasachgi ema ne agologi e piny Misri mondo omi adag kodgi. An e Jehova Nyasaye ma Nyasachgi."}]}