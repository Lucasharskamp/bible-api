{"data":[{"book":"Kwan","chapter":"9","verse":"1","text":"Jehova Nyasaye nowuoyo gi Musa e Thim mar Sinai e dwe mokwongo mar higa mar ariyo bangʼ kane gisewuok Misri. Nowachone niya,"},{"book":"Kwan","chapter":"9","verse":"2","text":"“Ket jo-Israel otim nyasi mar Pasaka e kinde moketne mowinjore."},{"book":"Kwan","chapter":"9","verse":"3","text":"Tim nyasini e kinde moketne, ma en kinde mag odhiambo mar odiechiengʼ mar apar gangʼwen mar dweni, kaluwore gi chikene kod buchene duto.”"},{"book":"Kwan","chapter":"9","verse":"4","text":"Omiyo Musa nowacho ne jo-Israel mondo otim nyasi mar Pasaka,"},{"book":"Kwan","chapter":"9","verse":"5","text":"kendo negitimo kamano e Thim mar Sinai e kinde mag odhiambo mar odiechiengʼ mar apar gangʼwen mar dwe mokwongo. Jo-Israel notimo gik moko duto mana kaka Jehova Nyasaye nochiko Musa."},{"book":"Kwan","chapter":"9","verse":"6","text":"To jomoko kuomgi ne ok obedo e nyasi mar Pasaka e odiechiengʼno nikech negibedo mogak bangʼ mulo ringre joma otho. Omiyo negibiro ir Musa kod Harun mana godiechiengno"},{"book":"Kwan","chapter":"9","verse":"7","text":"mi giwachone Musa niya, “Wasebedo mogak nikech wamulo ringre joma otho, to en angʼo momiyo ditamwa chiwo misango ne Jehova Nyasaye kaka jo-Israel mamoko e kinde moketne?”"},{"book":"Kwan","chapter":"9","verse":"8","text":"Musa nodwokogi niya, “Horeuru nyaka angʼe gima Jehova Nyasaye wacho kuomu.”"},{"book":"Kwan","chapter":"9","verse":"9","text":"Eka Jehova Nyasaye nowacho ne Musa niya,"},{"book":"Kwan","chapter":"9","verse":"10","text":"“Nyis jo-Israel kama: ‘Ka ngʼato angʼata kuomu kata nyikwau obedo mogak nikech ringruok motho kata ka gidhi wuoth, to pod ginyalo mana timo nyasi mar Pasaka mar Jehova Nyasaye."},{"book":"Kwan","chapter":"9","verse":"11","text":"Nyasini ginitim chiengʼ mar apar gangʼwen mar dwe mar ariyo e seche mag odhiambo. Ginicham nyarombo, kaachiel gi makati ma ok oketie thowi kod alode makech."},{"book":"Kwan","chapter":"9","verse":"12","text":"Kik giwe chiemogo machop okinyi bende kik gitur choke rombono. E kinde ma gitimo nyasi mar Pasaka nyaka gine ni giluwo chike duto."},{"book":"Kwan","chapter":"9","verse":"13","text":"To ka ngʼat ma ok ogak kendo ma ok odhi wuoth otamore timo nyasi mar Pasaka, ngʼatno nyaka gol oko kuom jogi nikech ne ok ochiwo misango ne Jehova Nyasaye e kinde moketne. Ngʼat ma kamano noyud kum moromore gi richone."},{"book":"Kwan","chapter":"9","verse":"14","text":"“ ‘Japiny moro modak kodu madwaro timo nyasi mar Pasaka mar Jehova Nyasaye nyaka tim kamano kaluwore gi chikene kod buchene. Nyaka ubed gi chike machalre ne japiny moro kod ngʼat monywol e gwengʼno.’ ”"},{"book":"Kwan","chapter":"9","verse":"15","text":"E odiechiengʼ mane osetiek gero kar lemo, ma en Hema mar Singruok, bor polo noume. Chakre odhiambo nyaka okinyi bor polo mane oumo kar lemo ne chalo ka mach."},{"book":"Kwan","chapter":"9","verse":"16","text":"Mano e kaka nochalo ka bor polo oume godiechiengʼ to gotieno ochalo ka mach."},{"book":"Kwan","chapter":"9","verse":"17","text":"E kinde moro amora ma bor polo ne oa ewi Hema, jo-Israel ne chako wuoth; to e kinde ma bor polo nopiyo ewi Hema, jo-Israel ne goyo kambi."},{"book":"Kwan","chapter":"9","verse":"18","text":"Kane Jehova Nyasaye ogolo chik, to jo-Israel ne chako wuoth, kendo kane ogolo chik to negigoyo kambi. E kinde duto ma bor polo nosiko ewi kar lemo, negisiko e kambi."},{"book":"Kwan","chapter":"9","verse":"19","text":"Kane bor polo osiko koumo kar lemo kuom thuolo malach, jo-Israel norito buche Jehova Nyasaye kendo ne ok giwuok."},{"book":"Kwan","chapter":"9","verse":"20","text":"Seche moko bor polo neumo kar lemo kuom ndalo manok kende; to ka Jehova Nyasaye nogolo chik to negidak, bangʼe kochako ogolo chik to gichako wuoth."},{"book":"Kwan","chapter":"9","verse":"21","text":"Seche moko bor polo ne ni kanyo chakre odhiambo nyaka okinyi kende, to kane oyawore gokinyi to negichako wuoth. Bed ni en odiechiengʼ kata otieno, to e kinde ma bor polo noyawore, negichako wuoth."},{"book":"Kwan","chapter":"9","verse":"22","text":"Bed ni bor polo nosiko koumo kar lemo kuom ndalo ariyo, dwe achiel kata higa achiel, to jo-Israel ne siko e kambi kendo ne ok gichak wuoth; to ka bor polono ne oyawore, to negichako wuoth."},{"book":"Kwan","chapter":"9","verse":"23","text":"Kane Jehova Nyasaye ogolo chik negibet e kambi, kendo kane ochako ogolo chik to negichako wuoth. Negirito weche Jehova Nyasaye, kaluwore gi chik mane ochiwo kokalo kuom Musa."}]}