{"data":[{"book":"Bathesalonia I","chapter":"5","verse":"1","text":"Mo gotlhe go tlaa diragala leng? Tota ga ke tlhoke go bua sepe kaga gone, bakaulengwe ba ba rategang,"},{"book":"Bathesalonia I","chapter":"5","verse":"2","text":"gonne lo itse sentle gore ga go na ope yo o itseng. Letsatsi leo la Morena le tlaa tla go lebetswe jaaka legodu mo bosigong."},{"book":"Bathesalonia I","chapter":"5","verse":"3","text":"E tlaa re fa batho ba re, “Gotlhe go siame, sengwe le sengwe se ritibetse ebile go na le kagiso”, jalo ka tshoganetso tshenyego e kgolo e tlaa ba wela ka bofefo jaaka ditlhabi tsa pelegi tsa mosadi di simolola fa ngwana wa gagwe a tsholwa. Mme batho ba, ga ba kitla ba falola ka gope, ga go kitla go nna le lefelo la go iphitlha."},{"book":"Bathesalonia I","chapter":"5","verse":"4","text":"Mme bakaulengwe ba ba rategang, ga lo mo lefifing ka dilo tse, ebile ga lo na go hakgamala jaaka legodu fa letsatsi leo la Morena le tla."},{"book":"Bathesalonia I","chapter":"5","verse":"5","text":"Gonne lotlhe lo bana ba lesedi le ba motshegare, mme ga lo ba lefifi le ba bosigo."},{"book":"Bathesalonia I","chapter":"5","verse":"6","text":"Jalo itlhokomeleng, lo se robale jaaka ba bangwe. Lebelelang go bowa ga gagwe lo bo lo nne boitekanelo."},{"book":"Bathesalonia I","chapter":"5","verse":"7","text":"Bosigo ke nako ya go robala le nako e batho ba tagwang ka yone."},{"book":"Bathesalonia I","chapter":"5","verse":"8","text":"Mme a rona ba re nnang mo leseding re nne boitekanelo re sireleditswe ke thebe ya tumelo le lorato, mme re apare tsholofelo ya boitumelo ya poloko jaaka tlhoro ya itshireletso."},{"book":"Bathesalonia I","chapter":"5","verse":"9","text":"Gonne Modimo ga o a re tlhophela go tshololela bogale jwa One mo go rona, fa e se go re boloka ka Morena wa rona Jesu Keresete."},{"book":"Bathesalonia I","chapter":"5","verse":"10","text":"O re swetse gore re tle re nne nae ka malatsi otlhe, re sule le re tshela ka nako ya fa a bowa."},{"book":"Bathesalonia I","chapter":"5","verse":"11","text":"Ke gone kgothatsanang lo agane, fela jaaka lo setse lo dira."},{"book":"Bathesalonia I","chapter":"5","verse":"12","text":"Bakaulengwe ba ba rategang, tlotlang bagolwane ba phuthego ya lona ba ba dirang ka natla mo go lona ebile ba lo tlhagisa mo go tsotlhe tse di sa siamang."},{"book":"Bathesalonia I","chapter":"5","verse":"13","text":"Ba tlotleng thata lo bo lo ba neye lorato ka pelo yotlhe gonne ba leka thata go lo thusa. Mme gakologelwang se, go seka ga nna komano mo go lona."},{"book":"Bathesalonia I","chapter":"5","verse":"14","text":"Bakaulengwe ba ba rategang, tlhagisang ba ba ditshwakga; gomotsang ba ba tshogileng; pepetletsang ba ba bokoa; lo bo lo nne pelotelele mo go mongwe le mongwe."},{"book":"Bathesalonia I","chapter":"5","verse":"15","text":"Lo bone gore ope a seka a busolosa bosula ka bosula, mme ka malatsi otlhe lo leke go diralana molemo."},{"book":"Bathesalonia I","chapter":"5","verse":"16","text":"Itumeleng ka metlha yotlhe."},{"book":"Bathesalonia I","chapter":"5","verse":"17","text":"Nnang lo rapele ka malatsi otlhe."},{"book":"Bathesalonia I","chapter":"5","verse":"18","text":"Lebogang ka malatsi otlhe go sa re sepe gore go diragala eng, gonne mo ke go rata ga Modimo mo go lona ba lo leng ba ga Keresete Jesu."},{"book":"Bathesalonia I","chapter":"5","verse":"19","text":"Se hupetseng Mowa O O Boitshepo."},{"book":"Bathesalonia I","chapter":"5","verse":"20","text":"Se tshegeng ka tshotlo ba ba porofitang,"},{"book":"Bathesalonia I","chapter":"5","verse":"21","text":"mme sekasekang sengwe le sengwe se se buiwang gore lo tlhomamise gore se boammaaruri, mme fa se le boammaaruri, se amogeleng."},{"book":"Bathesalonia I","chapter":"5","verse":"22","text":"Ithibeng mo mofuteng mongwe le mongwe wa bosula."},{"book":"Bathesalonia I","chapter":"5","verse":"23","text":"A Modimo wa kagiso ka sebele o lo ntlafatse gotlhelele; gape a mowa wa lona le pelo ya lona le mebele ya lona e nne e nonofile e sena molato go fitlhelela letsatsi leo le Morena wa rona Jesu Keresete a tlaa tlang ka lone gape."},{"book":"Bathesalonia I","chapter":"5","verse":"24","text":"Modimo o o go bileditseng go nna ngwana wa One, o tlaa go direla mo gotlhe, fela jaaka o solofeditse."},{"book":"Bathesalonia I","chapter":"5","verse":"25","text":"Bakaulengwe ba ba rategang, re rapeleleng."},{"book":"Bathesalonia I","chapter":"5","verse":"26","text":"Ntumedisetsang bakaulengwe botlhe koo ka seatla."},{"book":"Bathesalonia I","chapter":"5","verse":"27","text":"Ke lo laola mo leineng la Morena go balela Bakeresete botlhe lokwalo lo."},{"book":"Bathesalonia I","chapter":"5","verse":"28","text":"Mme a masego a a itekanetseng a a tswang kwa go Morena wa rona Jesu Keresete a nne le lona lotlhe."}]}