{"data":[{"book":"Ɛsedalase","chapter":"9","verse":"1","text":"Niima vaiti poluma, kundiɠii tanigaa ti maaɓuɠani bà, ti ɠɛ mà: «Izilayɛle nuɓusɛiti, ta zalaɠa ɠula nuiti, naa ʋɛɛ Levi nuiti ba, ti la maaɠoozani zooi nii zu nuɓusɛiti ba, ti la kɛɛni ti ʋa zeɠe zii niiti ta-ɠɔzɔba vaiti polu: Kanaan nuiti, Ɠɛte nuiti, Felɛze nuiti, Yeɓuse nuiti, Amɔn nuiti, Moaɓe nuiti, Ezipete nuiti, ta Amool nuiti."},{"book":"Ɛsedalase","chapter":"9","verse":"2","text":"Mazɔlɔɔ ti naati ti-loun anzanuiti fuluʋɛ ɓɔɠɔ ʋɛ, ta ti-loun zunuiti bɛ, ti zii ɲadegai zupua ga zooi nii zu nuɓusɛiti. Zou zɛʋɛ ɠundiɠiiti ta kundiɠiiti ka ti ɠɛa ga nu mɔungiti ti siɛ ʋele ɲɔi ɠɛ.»"},{"book":"Ɛsedalase","chapter":"9","verse":"3","text":"Gè naa mɛnigai ma, gè nà-seɠeiti ta nà-seɠe maazu zeɠei ʋalini ga, gè ɗa nɔ̀undeɠaiti ta kpɛ̀lɛi volofolo ma kidaaʋiligi maaʋele ma, gè zei gaazuɠilii zu."},{"book":"Ɛsedalase","chapter":"9","verse":"4","text":"Gè yɛni zeini ná eyɛsu kpɔkɔ zalaɠa ɠula ziɛgi zeeli. Niiti kpein ti ɠɛni luazu Izilayɛle ná-GALAGI ná-tukpɔi ʋa, naama nuiti ta-ɠɛɛwoti ɲɔiti daalɔɠɔma, ti ɠulaai duɔlai zu, naati ti ʋaani, ti zei kòba."},{"book":"Ɛsedalase","chapter":"9","verse":"5","text":"Kpɔkɔ zalaɠa ɠula ziɛgi zu, gè wuzeɠeni, gè ɠula nà-gaazuɠilii zu, nà-seɠeiti ta nà-seɠe maazu zeɠei ʋaliai ga, gè ʋilɛni ɲìibiɠa, gè yeemaale nà-GALAGI, Ɠɔoɠɔ GALAGI ma,"},{"book":"Ɛsedalase","chapter":"9","verse":"6","text":"gè maanɛɛnɛ ɠani: «Nà-GALAGI, niima unfe kaa le! Ee, nà-GALAGI, nà unfesu vɔlɔ ga gè ʋa ɠaazuwuzeɠe, gè wɛlɛ è ʋa. Mazɔlɔɔ gá-vaaɠaaza golaiti ti wola mɔinɗa, ti gi maaɓɔlea, gi-zɔgiti ti ɠaaɠooza, ti zei geeɠɔlɔgi ʋa."},{"book":"Ɛsedalase","chapter":"9","verse":"7","text":"É zo gi-ɠɛɛni ta-voloiti ma, é zeeli za ma, gá ga sɔba nuiti nɔ, gá-vaaɠaaza golaiti maaʋele ɠa é kɛa, gá-o, gá-masagiti-yo, gá-zalaɠa ɠula nuiti, è gi lɔa la zii ɠiligiti ta-masagiti zea, è gi ve boɠa zɔkpɔi ta duɔlai ya, gi ɠɛ toomai ta unfegi laawu, eɠɛʋelei é la za."},{"book":"Ɛsedalase","chapter":"9","verse":"8","text":"Kɛlɛ niima ziɛgi zu, Ɠɔoɠɔ GALAGI, gá-ƓALAGI, è undaanɛ ɠɛa gi ʋɛ yeeɠɛɠala go laawu, ga nui tanigaa ti yɛ vulua gi zaama, ti ɠale ma, ti ʋa, ti zei ɗa-you ɲadegai zu, è gi-ɠaazuʋɛti seɠea ma, ti volo, è zɛnvu go ve gi ʋɛ ga luɔlai zaama."},{"book":"Ɛsedalase","chapter":"9","verse":"9","text":"Gi ɠɛa duɔlai zu, kɛlɛ è la ɠɛlɛni gi ʋa. È Pɛɛlese masagiti gaazu ʋagɔ logɛ gi ʋa, ti vaaʋɛ bu ga ti gi-yɛnvui yɛ gi ya, nii a kɛ gi gá-ƓALAGI zei ʋɛlɛi lo ʋolu, ta gi koloɠolosuʋɛti buzeɠe ʋolu, ta gi lɔɔɠuzu ʋagɔ zɔlɔɔ Zuda ta Zeluzalɛme."},{"book":"Ɛsedalase","chapter":"9","verse":"10","text":"«Kɛlɛ lee ɠa gá bo niina naa pɛ poluma, ee, gá-ƓALAGI! Mazɔlɔɔ gi ɠɛlɛa ɗa-lɔgiti ba,"},{"book":"Ɛsedalase","chapter":"9","verse":"11","text":"niiti è ti veai gi ya ga ɗa-wotiɠɛ nuiti maaʋele, GALA goo wo nuiti, è ɠɛni gi ma: ‹Zooi nii wo ʋaazu sɔlɔɔsu, kɔzɔʋɛ, tɔɔzei zii niiti ti zeini su ti ɠɔzɔʋɛ, tama ti sulaavegɛ ga ta-ɠɔzɔba vaiti eyɛsu é zeeli kwɛgi pɛ ma."},{"book":"Ɛsedalase","chapter":"9","verse":"12","text":"Naa ɠa é ba, à mina wo-loun anzanuiti fe ti-loun zunuiti bɛ ga anza, à mina ti-loun anzanuiti fulu wo-loun zunuiti bɛ ga anza, à mina yiizoolɛ ga ta-yiilɛigi ta ta-undaanɛɛi ma vaa, naazu wa zɛbɛi zɔlɔɔ, wo ɗa zooi ʋaalɔnɔ pagɔiti mi, wo ma zooi yɛ wo-lointi zea ga poganii eyɛsu ɠɔ.›"},{"book":"Ɛsedalase","chapter":"9","verse":"13","text":"Nii kpein seeliai gi ma, naa ɠulaʋɛ gá-ɠotoiti ta gi-zɔ ɲɔu wolaiti su, kɛlɛ anɛɛ naa ʋe, è la gi zoni ga ʋelei soloogai la gá-vaaɠaaza golaiti ma, è vaaʋɛ bu ga è gi-mɔta goi yɛ ná."},{"book":"Ɛsedalase","chapter":"9","verse":"14","text":"Leeni vaa zu gá li ɗa-lɔgiti koloɠolosu ʋolu, ga gi ɗa vului ɠɛ yɔɠɔzu gá zii niiti ti kɔzɔba vaiti kɛɛzu? È la yiiɠaawana gi ma naazu ɓaa, é ʋa gi pɛ suwuɠaaleʋe, kulaba la ba?"},{"book":"Ɛsedalase","chapter":"9","verse":"15","text":"Izilayɛle ná-GALAGI, Ɠɔoɠɔ GALAGI, è lelebogɛ, naa ɠa é kɛa, è gi mɔta goi gi yɛ ga vulua za, wɛlɛ gi ʋa è ɠakala ga gá-ɠotoiti, tama niima ɠɛʋelei nii zu, gi la zooga losu kpaan è ɠakala.»"}]}