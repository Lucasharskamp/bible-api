{"data":[{"book":"Tɔ Sɛʋɛi Velesiɛi","chapter":"25","verse":"1","text":"Kpɔɛ a ɠɛna zunu felegɔiti zɔɠɔzu, ta li tukpɔɠaaleʋezuʋɛ, zɔi peai, faa la ɠɛa naa ʋa, sɔba nui ʋeelala."},{"book":"Tɔ Sɛʋɛi Velesiɛi","chapter":"25","verse":"2","text":"Ni maanɛɛʋɛ ga é loɠa, tukpɔɠaaleʋe nui ɠa pɛɛ zooi ma, é doɠa pee nui ɠaazu ga kpakɔ ɲɛ tiegɔi, nii soloogai ná-faa ɠoloɠologi ma."},{"book":"Tɔ Sɛʋɛi Velesiɛi","chapter":"25","verse":"3","text":"Kɛlɛ é la loɠaa, é ʋa ɓudɛ kpakɔ ɲɛ ʋuunaanigɔi (40) maazu, ti ʋa yɛ doɠazu, ti ʋa pooʋa ma gola, wo ʋa wo-ɠɛɛloin ɠaazu unfe seɠe."},{"book":"Tɔ Sɛʋɛi Velesiɛi","chapter":"25","verse":"4","text":"À mina nikɛi laaʋɛ ɠili, a ɠɛna moloi ɠaalia ga."},{"book":"Tɔ Sɛʋɛi Velesiɛi","chapter":"25","verse":"5","text":"Ɠɛɛɠɛlointi ta zeina ada ɠila, gilagi za, é la doun zunu yɛni, nii saai, naa anzai la ɠula koii ʋa, é ʋa zei nu ɠili bɛ, kɛlɛ kɛɛɠɛloin ɠa ʋilɛ polu, é sei ga anza, é kɛɛɠɛloun vai laazeeli."},{"book":"Tɔ Sɛʋɛi Velesiɛi","chapter":"25","verse":"6","text":"Doun zunu mɔungi anzanui naa sɔlɔɔsu, toɠa leve ga kɛɛɠɛloin saai naa ná-doun zunui, naa ɠa a kɛ daaseigi naa mina loo ya Izilayɛle nuiti saama."},{"book":"Tɔ Sɛʋɛi Velesiɛi","chapter":"25","verse":"7","text":"Ni wɔin la zunui naa ma ga é ʋa nimɔɠɔi zei, anzanui ɠa li taa ɠundiɠiiti pɔ bɛ taa ziɠidaʋɛ, é ɠɛ ti ma: «Nìmɔɠɔi ɠɛlɛʋɛ ga é mina kɛɛɠɛloin laaseigi yɛ Izilayɛle nuiti saama, é la pɔ é ʋa sèi, nɛ̀i gè ga nimɔɠɔi.»"},{"book":"Tɔ Sɛʋɛi Velesiɛi","chapter":"25","verse":"8","text":"Taa ɠundiɠiiti ta toli, ti ɓɔɛ pɔ. Ni a lona kpaan, é ɠɛ ma: «Gè la pɔ gè ʋa seɠe,»"},{"book":"Tɔ Sɛʋɛi Velesiɛi","chapter":"25","verse":"9","text":"nimɔɠɔi ɠa maaɓuɠa ba taa ɠundiɠiiti gaazu, é naa ná-saʋalagi ɠula kɔɠɔ ʋa, é laaɗɛi ʋu gaazu. Toɠa bo, é wooɠula la, é ɠɛ ma: «Zunui nii é la pɔ ga kɛɛɠɛloin ná-pɛlɛi ɠaa ʋa lɔ, naama nui ɠa ɠɛ ga nii ɠɛʋelei.»"},{"book":"Tɔ Sɛʋɛi Velesiɛi","chapter":"25","verse":"10","text":"Daaseigi ɠa ʋɛɛ ba Izilayɛle nuiti saama ga: «Zunui nii kɔɠɔa zaʋalagi ɠulaai kɔɠɔa, naa ná-pɛlɛi»."},{"book":"Tɔ Sɛʋɛi Velesiɛi","chapter":"25","verse":"11","text":"Siɛgi zu zunu felegɔiti ti ɲɛpii ɠɔɔzu la, ni gilagi anzai a maaɓuɠana ti ʋa, é ɠɛ é sinigi ɠula zɔi ya, naa ɓe doɠazu, anzanui naa a yeemaalena, é zunui zo tuɠɔ,"},{"book":"Tɔ Sɛʋɛi Velesiɛi","chapter":"25","verse":"12","text":"wa zeei leʋe ba. À mina maawɔinɠa."},{"book":"Tɔ Sɛʋɛi Velesiɛi","chapter":"25","verse":"13","text":"Kilo ɠɔtui ma zii felegɔ mina ɠɛ wo ya wa-ɓɔlɔi zu, gilagi wui, zɔi wuɲɛgi veɠa."},{"book":"Tɔ Sɛʋɛi Velesiɛi","chapter":"25","verse":"14","text":"Kɔɠɔ ganii ma zii felegɔ mina ɠɛ wo ya wa-ʋɛlɛi wu, gilagi wola wɔɔlɔ, zɔi wola lɔi."},{"book":"Tɔ Sɛʋɛi Velesiɛi","chapter":"25","verse":"15","text":"Kilo ɠɔtui ta kɔɠɔ ganii, niiti ta ɠɛ wo ya, kɛni ti zɔle, ti zoloo su kpein nɔ, naa ɠa a kɛ wo-zii zuɠooza naama yooi zu, nii Ɠɔoɠɔ GALAGI wa-ƓALAGI feezu wo ʋɛ."},{"book":"Tɔ Sɛʋɛi Velesiɛi","chapter":"25","verse":"16","text":"Mazɔlɔɔ nu nɔpɛ é ziɛzu ɠana, nu nɔpɛ é yaava vai naa ɠɛɛzu, naama nui ɠa ga kɔzɔba nu Ɠɔoɠɔ GALAGI wa-ƓALAGI ɠaazu."},{"book":"Tɔ Sɛʋɛi Velesiɛi","chapter":"25","verse":"17","text":"À ɠizɛ su ʋelei Amalɛke nuiti ti wo zoni da pelei zu, wo ɠulazuʋɛ Ezipete yooi zu,"},{"book":"Tɔ Sɛʋɛi Velesiɛi","chapter":"25","verse":"18","text":"ʋelei ti ʋilɛni la wo ʋolu, ti ʋoluzu nuiti so, fikɛ la ɠɛni wo zu, wo ɓɔlɔai, tɔɔzei ti la ɠɛni luazu GALA ba."},{"book":"Tɔ Sɛʋɛi Velesiɛi","chapter":"25","verse":"19","text":"Siɛgi zu Ɠɔoɠɔ GALAGI wa-ƓALAGI dooɠo feezu la wo ʋɛ, é wo ɠula wo zili nuiti zea, ti wo-maaɠoolii zu, zooi naa zu é feezu wo ʋɛ ga wɔnɔ, à Amalɛke nuiti ma zuwu ɠaaleʋe geeɠɔlɔgi wu, ti-laaseigi ɓale, ta-ɠisiɛi ɲɛɛlɛ. À mina yeema naa ma pa, wo kɛ."}]}