{"data":[{"book":"Matayo","chapter":"27","verse":"1","text":"Mtondo tondo, wakulu wa walava nt'hambiko wose hamwenga ne wadala vilongozi va want'hu wadamanyaga mzungu wawe wamgele Yesu mokumkoma."},{"book":"Matayo","chapter":"27","verse":"2","text":"Niyo wamkakiliza mp'hingu no kumlongoza kumwigala kwa Pilato, mkulu wo mkowa asagulwe ni mkulu we Kilumi."},{"book":"Matayo","chapter":"27","verse":"3","text":"Aho Yuda msezengi eze aone kugamba Yesu kasengelwa kukomwa, nakakeiva usungu momoyo wakwe, niyo awavuzila yadya matundu milongo katatu, kwa wakulu wa walava nt'hambiko ne wadala vilongozi wa want'hu."},{"book":"Matayo","chapter":"27","verse":"4","text":"Niyo Yuda umsezengi agamba, “Hindamanya wavu kwaviya hisezenga mnt'hu heedamanye lema dyodyose.”"},{"book":"Matayo","chapter":"27","verse":"5","text":"Yuda ayaduulaga amatundu kwe nyumba idya ya Mnungu, niyo ahalawa, no kugenda kukenyulika yehe mwenye."},{"book":"Matayo","chapter":"27","verse":"6","text":"Wakulu wa walava nt'hambiko wayalogotaga amatundu wakagamba, “Hivo vedi kuyagela amatundu aya mwe kindolo cho kumlavila Mnungu malavo, kwaviya matundu aya ni ya sakame.”"},{"book":"Matayo","chapter":"27","verse":"7","text":"Weze wazumilane kwa idyo, matundu yadya wayaguilaga nk'honde ya kilongo hande hant'hu ha kuwamosa msanga want'hu wageni."},{"book":"Matayo","chapter":"27","verse":"8","text":"Naho nivo vikuleka hant'hu aho hetangwa “Mgunda ya Sakame” hata diyelo."},{"book":"Matayo","chapter":"27","verse":"9","text":"Niho yadya alongaga mlotezi Yelemia kunda kindedi kugamba, “Nawaguha matundu milongo mitatu, nicho kihimo cha want'hu wa Izilaeli wazumilaga kumliha."},{"book":"Matayo","chapter":"27","verse":"10","text":"Naho matundu waziguilaga hant'hu hana ulongo wa kilongo enga viya Zumbe anisigiilaga miye.”"},{"book":"Matayo","chapter":"27","verse":"11","text":"Yesu akimaalaga ha Pilato mkulu wo Mkoa aho amuuzaga, “Weye ni weye Seuta ywe Kiyahudi?”"},{"book":"Matayo","chapter":"27","verse":"12","text":"Mna hahitulaga dyodyose aho akalongelezwa ni Wakulu wa walava nt'hambiko ne wadala vilongozi wa want'hu."},{"book":"Matayo","chapter":"27","verse":"13","text":"Pilato niyo amgamba, “Aya yose wakukulongelezela wayeva?”"},{"book":"Matayo","chapter":"27","verse":"14","text":"Mna Yesu alemelaga kulonga mbuli yoyose, imtendile Pilato mkulu wo Mkowa kwehelwa."},{"book":"Matayo","chapter":"27","verse":"15","text":"Handaga ni kihendo kugamba, want'hu wakabula mwe dizuwa dye Pasaka, mkulu wo Mkoa alekelaga mvugailwa yumwenga wakumuunga."},{"book":"Matayo","chapter":"27","verse":"16","text":"Elo kwandaga na mvugailwa yumwenga amanyikisaga, etangagwa Balaba."},{"book":"Matayo","chapter":"27","verse":"17","text":"Ivo want'hu weze waduganyike, Pilato awauzaga, “Mwaunga miye niwakomoeleni ani mwa wafungwa awa, Balaba hegu Yesu akwitangwa Kilisito mkombozi?”"},{"book":"Matayo","chapter":"27","verse":"18","text":"Awamanyaga vedi kugamba Wayahudi wandaga wakamlongeleza Yesu haheina lema."},{"book":"Matayo","chapter":"27","verse":"19","text":"Umwo Pilato andaga kekala he nyumba yo kukantila masa, mkaziwe amwigailaga ulosi kugamba, “Usekunda na mbuli naye mnt'hu uyo uywedi, kwaviya hionesa makulu mwe sozi, ikilo chomboke mwa yehe.”"},{"book":"Matayo","chapter":"27","verse":"20","text":"Wakulu wa walava nt'hambiko hamwenga na wadala vilongozi wa want'hu, wawatendaga want'hu kumgamba Pilato amlekele Balaba mna Yesu akantilwe kukomwa."},{"book":"Matayo","chapter":"27","verse":"21","text":"Mna Pilato awauzaga want'hu kugamba, “Niani mkuunga nimlekele?”"},{"book":"Matayo","chapter":"27","verse":"22","text":"Pilato awauzaga naho, “Uyu Yesu akwitangwa Kilisito nimtende vivihi?”"},{"book":"Matayo","chapter":"27","verse":"23","text":"Pilato niyo auza vituhu, “Kabanangai?”"},{"book":"Matayo","chapter":"27","verse":"24","text":"Pilato eze aone kugamba hakuzumilwa kwa dyodyose, mna henuka nk'humbizi, aguhaga mazi, niyo ahaka mikono yakwe wakamsinya wose, niyo awagamba, “Kukomwa kwo umnt'hu uyu hakwi mwangu, nomkaule nyuwe wenye.”"},{"book":"Matayo","chapter":"27","verse":"25","text":"Want'hu wose niyo wamhitula, “Sakame yakwe ileke inde mwetu hamwenga na wana wetu.”"},{"book":"Matayo","chapter":"27","verse":"26","text":"Pilato niyo amlekela Balaba, eze Yesu eze atoigwe mikotya, niyo awenk'ha Yesu vileke wakamuwamba mo mti wa masulmizo."},{"book":"Matayo","chapter":"27","verse":"27","text":"Wank'hondo wa Pilato niyo wamgela Yesu he nyumba yo mkulu wo Mkowa, niyo wose wamzugulukila."},{"book":"Matayo","chapter":"27","verse":"28","text":"Niyo wamhambula zisuke zakwe, no kumvala suke ya kiseuta."},{"book":"Matayo","chapter":"27","verse":"29","text":"Naho niyo wadamanya taji ya miwa, niyo wamtungizila mo mtwi enga taji, niyo wamwink'ha ngoda ya kiseuta momkono wakwe wo kulume, akajika wamfikila madi, niyo wajumbwizila wakagamba, “Ndamsa we Zumbe we Kiyahudi.”"},{"book":"Matayo","chapter":"27","verse":"30","text":"Wamtweelaga mate mwa meso, niyo wamtoa ngoda mwo mtwi."},{"book":"Matayo","chapter":"27","verse":"31","text":"Weze wabinde kumtendela ujumbwizi, wamhambulaga idya isuke ye kiseuta, no kumvala zia izakwe. Aho niyo wamlongoza kuse kwo kumuwamba mwo mti msalaba."},{"book":"Matayo","chapter":"27","verse":"32","text":"Umwo wandaga wakaita, wabwiilaga mnt'hu kulawa Kilene etangagwa Simoni, niyo wadya wank'hondo wamtigizaga kukinula msalaba cha Yesu."},{"book":"Matayo","chapter":"27","verse":"33","text":"Wabulaga hamwenga hakwitangwa Goligota, “Hant'hu ha kibela cha Mtwi.”"},{"book":"Matayo","chapter":"27","verse":"34","text":"Niho wamwink'hilaga, mazi ya gwaduke, mna eze alume niyo ayalemela."},{"book":"Matayo","chapter":"27","verse":"35","text":"Nawamuwamba mo mti wa masulmizo niyo wakepangila izisuke zakwe kwa kuzitoela kula."},{"book":"Matayo","chapter":"27","verse":"36","text":"Niyo wekala aaho wakamwamila."},{"book":"Matayo","chapter":"27","verse":"37","text":"Halanga homtwi wakwe wawandikaga ivo viwandikwe yalekile wakamgela mwa masa, ya kugamba, “Uyu niye Yesu, Zumbe ywa Wayahudi.”"},{"book":"Matayo","chapter":"27","verse":"38","text":"Naho nawawambigwa mwe viwambilo watuhu waidi wandaga wahoki, yumwenga kulume mtuhu kumoso."},{"book":"Matayo","chapter":"27","verse":"39","text":"Want'hu wandaga wakomboka, wamhomolaga, uku wakasingisa imitwi yawe, na kugamba,"},{"book":"Matayo","chapter":"27","verse":"40","text":"“Weye hiwe wagambaga wadaha kuimola Inyumba ino ya Mnungu niyo izenga naho kwa mazuwa matatu! Uneva niwe Mwana ywa Mnungu keyokole kulawa kwo msalaba.”"},{"book":"Matayo","chapter":"27","verse":"41","text":"Wakulu wa walava nt'hambiko hamwenga na wahinizi we zi Sigilizi na wadya wadala vilongozi, wamgelaga mabelo wakagamba,"},{"book":"Matayo","chapter":"27","verse":"42","text":"“Ayokolaga weyawe, hakudaha kukeyokola ye mwenye! Yehe hi zumbe wa Waizilaeli? Naakeseleze elo kulawa mwe kiwambilo, naswe nekimhuwile!"},{"book":"Matayo","chapter":"27","verse":"43","text":"Kamhuwila Mnungu no kuke gamba yehe Mwana ywa Mnungu. Vedi, goja kikaule uneva Mnungu amuunga kindedi naa myokole!”"},{"book":"Matayo","chapter":"27","verse":"44","text":"Wadya awahoki wawambigwe hamwenga na yehe nao niyo wamkalaliza."},{"book":"Matayo","chapter":"27","verse":"45","text":"Kukongela sa mtandatu, mpaka sa kanda kisingi handaga na ziza mwe isi yose."},{"book":"Matayo","chapter":"27","verse":"46","text":"Ize ibuze mwe sa kanda Yesu alavaga diizwi akagamba, “Eloi, Eloi, lama sabakitani?” Nuko kugamba, “Mnungu, Mnungu wanasa vivihi?”"},{"book":"Matayo","chapter":"27","verse":"47","text":"Want'hu wamwenga mwa wadya wandaga aaho weze weve, nawagamba, “Uyu amwitanga Eliya.”"},{"book":"Matayo","chapter":"27","verse":"48","text":"Aaho niyo yumwenga aguluka no kuguha nk'hata imemile mazi yagwaduke niyo iisomeka mwo lukombosha nokugeza kumnywesa."},{"book":"Matayo","chapter":"27","verse":"49","text":"Wadya wamwenga niyo wagamba, “Mnekeni kikaule uneva Eliya neeze amhonye.”"},{"book":"Matayo","chapter":"27","verse":"50","text":"Yesu niyo akweza diizwi kwa kuila, niyo aseleza umoyo."},{"book":"Matayo","chapter":"27","verse":"51","text":"Niyo dipazia dyandile mwe Nyumba ya Mnungu dyatatuka hagati, kulawa kulanga mpaka hasi. Isi niyo yasingisika nyuwe niyo zatulika."},{"book":"Matayo","chapter":"27","verse":"52","text":"Vikuta vagubukaga, want'hu wafaga, wasuntilwa wa Mnungu niyo wafosa mwe vikuta."},{"book":"Matayo","chapter":"27","verse":"53","text":"Weze wafose mwe vikuta, naho Yesu eze ande kauyuka, waitaga kwo mzi Akukile Yelusalemu, uko waonagwa, ni want'hu wengi."},{"book":"Matayo","chapter":"27","verse":"54","text":"Yudya mkulu wa wank'hondo, hamwenga na wank'hondo wadya wandanye wakamwamila Yesu weze waone idisingisa hamwenga ne zimbuli zilaile hadya, wogohesaga, niyo wagamba, “Ikindedi uyu andaga Mwana ywa Mnungu.”"},{"book":"Matayo","chapter":"27","verse":"55","text":"Kwandaga na wavele wengi, wandaga wakasinya kwa luhale. Woho nawo wamtimilaga Yesu kulawa Galilaya, naho wandaga wakaika mwambiza."},{"book":"Matayo","chapter":"27","verse":"56","text":"Mwa awoho wandaga aaho maliamu Magedalena, Maliamu nine dya Yakobo na Yusufu, na mkaza Zebedayo."},{"book":"Matayo","chapter":"27","verse":"57","text":"Ize inde mwalagulo, mgoli yumwenga kulawa Alimatayo, akwitangwa Yusufu yehe naye andaga mwanamp'hina ywa Yesu."},{"book":"Matayo","chapter":"27","verse":"58","text":"Amwiitilaga Pilato no kuulombeza umwili wa Yesu. Pilato asiigilaga kugamba Yusufu enk'higwe umwili wa Yesu."},{"book":"Matayo","chapter":"27","verse":"59","text":"Yusufu niyo auguha umwili wa Yesu no kuuvala sanda yedi,"},{"book":"Matayo","chapter":"27","verse":"60","text":"niyo akuwiika kwe kikuta chakwe mwenye akedamanyilaga, kwa kuupuka mwo luwe lutogile, niyo atongolosa iwe kulu, no kugubika ho mwingiilo we kikuta icho, niyo ahalawa."},{"book":"Matayo","chapter":"27","verse":"61","text":"Maliamu Magedalena na yudya Maliamu umtuhu, wekalaga hadya wakaika kukaula ikikuta."},{"book":"Matayo","chapter":"27","verse":"62","text":"Zuwa ditimile dyandaga zuwa dya Kuhumula. Wakulu wa walava nt'hambiko hamwenga na Mafalisayo wabwilanaga kwa Pilato"},{"book":"Matayo","chapter":"27","verse":"63","text":"niyo wamgamba, “Zumbe, kikumbukila kugamba yudya mdant'hi aho andaga mgima agambaga, ‘Mwe dizuwa dya katatu neninde hiuyuka.’"},{"book":"Matayo","chapter":"27","verse":"64","text":"Sigiila kugamba hadya he kikuta hamilwe kindedi ndedi mwa mazuwa aya matatu, vileke wanamp'hina wakwe wasekudaha kuita, niyo waubawa umwili udya, niyo wawagamba want'hu kugamba, kauyuka. Lulimi ulu lwa kaidi nolunde lwiihisa kujink'ha ludya lwa nk'hongo.”"},{"book":"Matayo","chapter":"27","verse":"65","text":"Pilato niyo awagamba, “Yamileni,” “Iteni niyo mwamila kikuta kwa udahi wenyu wose”"},{"book":"Matayo","chapter":"27","verse":"66","text":"Ivo wahalawaga niyo wakuika wamizi kwe kikuta, kwa kukanda kikuta, no kuika want'hu wakwamila."}]}