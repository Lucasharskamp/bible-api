{"data":[{"book":"Sálmarnir","chapter":"89","verse":"1-2","text":"Ég vil syngja um miskunn Drottins að eilífu! Ungir sem gamlir skulu fá að heyra um trúfesti þína."},{"book":"Sálmarnir","chapter":"89","verse":"3","text":"Elska þín og náð vara að eilífu og trúfesti þín stendur óhögguð eins og himinninn."},{"book":"Sálmarnir","chapter":"89","verse":"4-5","text":"Svo segir Drottinn Guð: „Ég hef gert sáttmála við Davíð, minn útvalda þjón. Ég hef unnið þann eið, að afkomendur hans skuli sitja á konungsstóli héðan í frá og að eilífu!“"},{"book":"Sálmarnir","chapter":"89","verse":"6","text":"Himinninn lofi máttarverk þín, Drottinn og herskarar englanna vegsami trúfesti þína."},{"book":"Sálmarnir","chapter":"89","verse":"7","text":"Því að hver á himnum kemst í samjöfnuð við Guð? Hinn mesti meðal englanna, hver er hann við hlið Drottins?!"},{"book":"Sálmarnir","chapter":"89","verse":"8","text":"Hinir voldugu englar nálgast hann með ótta og virðingu. Hann er ægilegur í þeirra augum."},{"book":"Sálmarnir","chapter":"89","verse":"9","text":"Drottinn, þú konungur hinna himnesku hersveita, enginn kemst í samjöfnuð við þig! Trúfestin er einkenni þitt!"},{"book":"Sálmarnir","chapter":"89","verse":"10","text":"Þú hefur hemil á ofstopa hafsins, stöðvar óveðursöldur. Með einu orði lægir þú þær."},{"book":"Sálmarnir","chapter":"89","verse":"11","text":"Þú rotaðir skrímslið, það lá marflatt – og tvístraðir óvinum þínum með undramætti."},{"book":"Sálmarnir","chapter":"89","verse":"12","text":"Himinninn og jörðin, allt er það þitt. Þú skapaðir það."},{"book":"Sálmarnir","chapter":"89","verse":"13","text":"Þú skapaðir norðrið og suðrið líka. Tabor og Hermon kætast, hin háu fjöll, sem hönd þín gjörði."},{"book":"Sálmarnir","chapter":"89","verse":"14","text":"Mikill er máttur þinn! Hægri hönd þín er upphafin í mætti og dýrð!"},{"book":"Sálmarnir","chapter":"89","verse":"15-16","text":"Tvær eru undirstöður hásætis þíns: Réttvísi og réttlæti, og miskunn og trúfesti eru fylgdarsveinar þínir. Sælir eru þeir sem heyra fagnaðarópið – þeir sem ganga í ljósinu sem stafar frá Drottni."},{"book":"Sálmarnir","chapter":"89","verse":"17","text":"Þín vegna gleðjast þeir alla daga og fagna yfir þínum réttlátu verkum."},{"book":"Sálmarnir","chapter":"89","verse":"18","text":"Þú ert styrkur þeirra. Þetta er undursamlegt! Já, við hressumst og gleðjumst því við vitum að þú hefur velþóknun á okkur!"},{"book":"Sálmarnir","chapter":"89","verse":"19","text":"Sjálfur Drottinn er okkar vörn og hann, hinn heilagi í Ísrael – sjálfur Guð – hefur gefið okkur konung."},{"book":"Sálmarnir","chapter":"89","verse":"20","text":"Þú talaðir við spámann þinn í sýn og sagðir: „Ég hef fundið rétta manninn meðal fólksins, hann skal verða konungur!"},{"book":"Sálmarnir","chapter":"89","verse":"21","text":"Það er Davíð, þjónn minn! Ég hef smurt hann minni heilögu olíu."},{"book":"Sálmarnir","chapter":"89","verse":"22","text":"Ég vil veita honum kraft og styrkja hann á göngunni."},{"book":"Sálmarnir","chapter":"89","verse":"23","text":"Óvinir hans skulu ekki fella hann, né illmennin kúga hann."},{"book":"Sálmarnir","chapter":"89","verse":"24","text":"Ég mun láta hann sjá er ég eyði óvinum hans og þurrka út hatursmenn hans."},{"book":"Sálmarnir","chapter":"89","verse":"25","text":"Ég mun stöðugt vernda hann og blessa og umvefja hann elsku minni. Mín vegna mun hann verða mikill."},{"book":"Sálmarnir","chapter":"89","verse":"26","text":"Ríki hans mun ná frá Miðjarðarhafi til Evfratfljóts."},{"book":"Sálmarnir","chapter":"89","verse":"27","text":"Hann mun segja við mig: „Þú ert faðir minn, Guð minn, klettur hjálpræðis míns.“"},{"book":"Sálmarnir","chapter":"89","verse":"28","text":"Ég mun líta á hann sem frumgetinn son minn og gera hann fremstan meðal konunga jarðarinnar."},{"book":"Sálmarnir","chapter":"89","verse":"29","text":"Ég mun elska hann að eilífu og vera honum góður. Ég mun halda sáttmála minn við hann að eilífu."},{"book":"Sálmarnir","chapter":"89","verse":"30","text":"Hann mun aldrei skorta erfingja og hásæti hans mun standa um eilífð eins og himinninn."},{"book":"Sálmarnir","chapter":"89","verse":"31-33","text":"Ef afkomendur hans hafna lögmáli mínu og óhlýðnast mér, þá mun ég hegna þeim,"},{"book":"Sálmarnir","chapter":"89","verse":"34","text":"en aldrei mun ég þó hætta að miskunna þeim, né bregðast loforði mínu."},{"book":"Sálmarnir","chapter":"89","verse":"35","text":"Nei, sáttmála minn mun ég alls ekki rjúfa. Ekkert orða minna tek ég aftur."},{"book":"Sálmarnir","chapter":"89","verse":"36-37","text":"Ég hef heitið Davíð því (og hinn heilagi Guð talar sannleika) að konungsætt hans mun vara um aldir alda, já rétt eins og sólin!"},{"book":"Sálmarnir","chapter":"89","verse":"38","text":"Konungdómur hans skal standa að eilífu eins og tunglið, – trúfasta vitnið á himninum!“"},{"book":"Sálmarnir","chapter":"89","verse":"39","text":"En, – hvers vegna hefur þú þá útskúfað mér?! Hafnað þeim sem þú valdir til konungs?"},{"book":"Sálmarnir","chapter":"89","verse":"40","text":"Hefur þú rofið sáttmálann við hann? Þú sem kastaðir kórónu hans í skítinn!"},{"book":"Sálmarnir","chapter":"89","verse":"41","text":"Múra hans hefur þú brotið og rifið niður varnarvirkin."},{"book":"Sálmarnir","chapter":"89","verse":"42","text":"Allir vegfarendur ræna hann. Hann er til háðungar nágrönnum sínum."},{"book":"Sálmarnir","chapter":"89","verse":"43","text":"Þú magnaðir óvini hans gegn honum, og nú kætast þeir!"},{"book":"Sálmarnir","chapter":"89","verse":"44","text":"Þú slóst sverð hans til jarðar og neitaðir honum um hjálp í bardaganum."},{"book":"Sálmarnir","chapter":"89","verse":"45","text":"Þú hefur bundið enda á vegsemd hans og hrint hásæti hans um koll."},{"book":"Sálmarnir","chapter":"89","verse":"46","text":"Hann lítur út sem öldungur þótt ungur sé, og það er af þínum völdum. Þú hefur hulið hann skömm."},{"book":"Sálmarnir","chapter":"89","verse":"47","text":"Ó, Drottinn, hve lengi á þetta ástand að vara? Ætlar þú að fela þig fyrir mér að eilífu? Hve lengi á reiði þín að brenna?"},{"book":"Sálmarnir","chapter":"89","verse":"48","text":"Mundu hve mannsævin er stutt og að verk okkar flestra eru hégómleg og smá."},{"book":"Sálmarnir","chapter":"89","verse":"49","text":"Enginn maður lifir endalaust. Öll deyjum við að lokum. Og hver getur stigið upp úr gröf sinni?"},{"book":"Sálmarnir","chapter":"89","verse":"50","text":"Drottinn, hvar er nú kærleikur þinn til mín? Hvar er gæskan sem þú lofaðir Davíð með eiði?"},{"book":"Sálmarnir","chapter":"89","verse":"51","text":"Veistu það, Drottinn, að öll þjóðin hæðist að mér!"},{"book":"Sálmarnir","chapter":"89","verse":"52","text":"Óvinir þínir spotta mig, manninn sem þú útvaldir til konungs."},{"book":"Sálmarnir","chapter":"89","verse":"53","text":"En þrátt fyrir allt og allt, sé Drottinn lofaður um eilífð! Amen, amen."}]}