{"data":[{"book":"Abaebbulaniya","chapter":"6","verse":"1","text":"Noolwekyo tulekeraawo okuyiga ebintu bya Kristo ebisookerwako, tukule mu by’omwoyo. Tulekeraawo okwogera ku bisookerwako byokka, ng’okwenenya ebikolwa ebireeta okufa, by’ebikolwa eby’obulombolombo, naye tuteekwa n’okuba n’okukkiriza mu Katonda."},{"book":"Abaebbulaniya","chapter":"6","verse":"2","text":"Tulekeraawo okuyigiriza obulombolombo obw’okubatizibwa, n’obw’okussibwako emikono, n’enjigiriza ey’okuzuukira kw’abafu, n’okusalirwa omusango ogw’olubeerera."},{"book":"Abaebbulaniya","chapter":"6","verse":"3","text":"Katonda nga bw’asiima, tukule mu mwoyo."},{"book":"Abaebbulaniya","chapter":"6","verse":"4","text":"Kizibu okuzza mu kwenenya abo abaamala okufuna ekitangaala ne balega ku birungi eby’omu ggulu, ne bafuuka abassa ekimu mu Mwoyo Omutukuvu,"},{"book":"Abaebbulaniya","chapter":"6","verse":"5","text":"ne bamanya obulungi bw’ekigambo kya Katonda, ne balega ku maanyi ag’emirembe egigenda okujja,"},{"book":"Abaebbulaniya","chapter":"6","verse":"6","text":"naye ne bava ku Katonda. Baba bakomerera Omwana wa Katonda omulundi ogwokubiri, ne bamuswaza mu lwatu."},{"book":"Abaebbulaniya","chapter":"6","verse":"7","text":"Ettaka ligasa omulimi, bwe lifuna obulungi enkuba, ne lisigibwamu ensigo era ne muvaamu ebibala ebirungi. Ne Katonda aliwa omukisa."},{"book":"Abaebbulaniya","chapter":"6","verse":"8","text":"Naye bwe libaza amatovu, n’amaggwa, ettaka eryo teriba lya mugaso liba kumpi n’okukolimirwa. Ku nkomerero, ebimezeeko byokebwa."},{"book":"Abaebbulaniya","chapter":"6","verse":"9","text":"Naye abaagalwa, newaakubadde twogera bwe tutyo mmwe tetubabuusabuusa. Tumanyi nga mulina ebintu ebirungi era mukola ebintu ebiraga nti muli mu kkubo ery’obulokozi."},{"book":"Abaebbulaniya","chapter":"6","verse":"10","text":"Kubanga Katonda mwenkanya tayinza kwerabira mulimu gwammwe omunene bwe gutyo, n’okwagala kwe mwagala erinnya lye, era amanyi bwe mwaweereza abantu be, era bwe mukyeyongera okubaweereza."},{"book":"Abaebbulaniya","chapter":"6","verse":"11","text":"Era twagala buli omu ku mmwe yeeyongere okulaganga obunyiikivu obwo okutuusiza ddala ku nkomerero, lwe mulifuna ekyo kye musuubira."},{"book":"Abaebbulaniya","chapter":"6","verse":"12","text":"Tetwagala mube bagayaavu, wabula mube ng’abo abakkiriza era abagumiikiriza ne bafuna ekyasuubizibwa."},{"book":"Abaebbulaniya","chapter":"6","verse":"13","text":"Katonda bwe yasuubiza Ibulayimu, nga bwe wataali mulala gw’ayinza kwerayirira amusinga, yeerayirira yekka."},{"book":"Abaebbulaniya","chapter":"6","verse":"14","text":"Yalayira ng’agamba nti, “Ndikuweera ddala omukisa, era n’okukwaza nnaakwazanga.”"},{"book":"Abaebbulaniya","chapter":"6","verse":"15","text":"Bw’atyo Ibulayimu bwe yalindirira n’obugumiikiriza, n’aweebwa ekyasuubizibwa."},{"book":"Abaebbulaniya","chapter":"6","verse":"16","text":"Abantu balayira omuntu abasinga obukulu, ku nkomerero kye balayidde kye kisalawo."},{"book":"Abaebbulaniya","chapter":"6","verse":"17","text":"Ne Katonda bw’atyo, kyeyava ateekawo ekirayiro ng’ayagala okukakasiza ddala abasika b’ekisuubizo nti talijjulula ekyo kye yasuubiza."},{"book":"Abaebbulaniya","chapter":"6","verse":"18","text":"Katonda yakikola bw’atyo, okutulaga ebintu bibiri ebitajjulukuka, nti akuuma ekisuubizo kye awamu n’ekirayiro kye. Talimba. Noolwekyo ffe abaddukira gy’ali okutulokola, tusaana okuba abagumu kubanga talirema kutuwa ebyo bye yasuubiza."},{"book":"Abaebbulaniya","chapter":"6","verse":"19","text":"Essuubi eryo lye linywereza ddala emmeeme zaffe ng’ennanga bw’enyweza eryato. Essuubi eryo lituyingiza munda w’eggigi."},{"book":"Abaebbulaniya","chapter":"6","verse":"20","text":"Yesu eyatusooka yo, eyo gye yayingira ku lwaffe, bwe yafuuka Kabona Asinga Obukulu ow’emirembe gyonna, ng’olubu lwa Merukizeddeeki bwe luli."}]}