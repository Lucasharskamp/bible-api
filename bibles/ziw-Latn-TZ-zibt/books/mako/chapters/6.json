{"data":[{"book":"Mako","chapter":"6","verse":"1","text":"Yesu niyo ahalawa hadya, aita ko mzi wakwe na wanampina wakwe niyo wambasa."},{"book":"Mako","chapter":"6","verse":"2","text":"Mwe Zuwa dya Kuhumula, akonga kuhinya mwe nyumba yo kuvikila. Wantu walozize wamwivile, niyo wamwehelwa, wauzana, “Yose yano kayalavya hi? Ni nguvu zani enkigwe kubula kudamanya mpituko zino?"},{"book":"Mako","chapter":"6","verse":"3","text":"Vino yuno suyo yudya msongola, mwana Maliyamu na lumbu dya Yakobo na Yusufu na Yuda na Simoni? Walumbuze hawehano hamwenga na suwe?” Niyo wamlemela."},{"book":"Mako","chapter":"6","verse":"4","text":"Yesu awagamba, “Muwoni atunywa chila hantu, mnalo kwawe na walukolo wakwe na kwe nyumba yakwe hakutunywa.”"},{"book":"Mako","chapter":"6","verse":"5","text":"Yesu hadamanye mpituko yo yose hadya, mna kajelekela wanyonje wajeche mikono na kuwahonya."},{"book":"Mako","chapter":"6","verse":"6","text":"Kehelwa vidala, kwa viya wantu hawazumile."},{"book":"Mako","chapter":"6","verse":"7","text":"Awetanga wadya wanampina mlongo na waidi, awasigila waidi idi. Awenka udahi mwe mpepo nchafu."},{"book":"Mako","chapter":"6","verse":"8","text":"Naho nakawagamba, “Msekuguha shanduku hegu chochose mwe ntambo yenyu mna nkome du. Msekuguha nkande hegu mkwiji hegu hela mwe misipi yenyu."},{"book":"Mako","chapter":"6","verse":"9","text":"Valani vilatu, mna mse kuguha suche ntuhu."},{"book":"Mako","chapter":"6","verse":"10","text":"Nyumba yoyose mkunga mhokelwe, ikalani aho kubula hadya mkuhalaila mo mzi uwo."},{"book":"Mako","chapter":"6","verse":"11","text":"Naho mnengila mwe mzi niyo hamhokelwe hegu hamtegelezwe, halaweni, naho mkung'unte tifili mwe viga vyenu. Idyo nadite ukuzi mwawo.”"},{"book":"Mako","chapter":"6","verse":"12","text":"Niyo waita na kuwagambila wantu weile masa yawo."},{"book":"Mako","chapter":"6","verse":"13","text":"Wawalavya wantu mpepo zilozize na kuwakuluguta mavuta wanyonje walozize na kuwahonya."},{"book":"Mako","chapter":"6","verse":"14","text":"Helode keva izimbuli izo kwa chausa cha zina dya Yesu nadimanyika chila hantu. Wantu watuhu nawakagamba, “Ni Yohana Mta kubatiza kauyuka. Nivyo vikuleka ana nguvu za kudamanya mpituko.”"},{"book":"Mako","chapter":"6","verse":"15","text":"Watuhu wagamba, “Yuno ni Eliya.”"},{"book":"Mako","chapter":"6","verse":"16","text":"Helode eze eve, agamba, “Yuno ni Yohana Mta kubatiza nimkantile umtwi kauyuka!”"},{"book":"Mako","chapter":"6","verse":"17","text":"Helode mwenye nakasigila Yohana agwilwe ajelwa mndani. Kadamanya ivyo kwa chausa cha Helodiya mkaziwe. Mvyele uyo na ni mkaza Filipo, mlukolo ywa Helode."},{"book":"Mako","chapter":"6","verse":"18","text":"Yohana Mta kubatiza nakamlonga Helode ulo na ulo, “Sigilizi zagamba, havikungigwa weye kuguha mkaza mlukolo ywako.”"},{"book":"Mako","chapter":"6","verse":"19","text":"Ivyo Helodiya nana maya mo moyo kwa chausa cha Yohana, nakalonda amkome. Mnalo niyo adunduga kwa chausa cha Helode."},{"book":"Mako","chapter":"6","verse":"20","text":"Helode nakamogoha Yohana kwa viya nakamanya Yohana ni mntu mta kuwoneka ywedi kulongozi kwa Chohile naho ni mkuka, ivyo nakamwamila. Nakaungisa kumtegeleza, hatahegu nakakangawala chila nkanana akamwetegeleza."},{"book":"Mako","chapter":"6","verse":"21","text":"Helodiya ketukila niyo apata luhenyo lwa kumkoma, yendaga zuwa dya kwelekwa kwa Helode, chipindi adamanyaga ngasu ya nkande kwa wachimaila wo ulongozi wakwe na wakulu wawa nkondo na wakulu wa Galilaya."},{"book":"Mako","chapter":"6","verse":"22","text":"Mwana ywa Helodiya kengila, niyo aseziga vyedi, kawelesesa Helode na wajeni wakwe. Seuta amgamba uyo mndele, “Nilombeza chochose ukunga, nami nahwinke.”"},{"book":"Mako","chapter":"6","verse":"23","text":"Helode elisa, “Nahwinke chochose ukunga, hata ukaunga inusu yo useuta wangu!”"},{"book":"Mako","chapter":"6","verse":"24","text":"Yudya mndele niyo afosa akamuuze nine, “Nunge chibwani?”"},{"book":"Mako","chapter":"6","verse":"25","text":"Yudya mndele ahadya akumpuka kubula kwa seuta na kumgamba, “Naunga uninke ivino haluse umtwi wa Yohana Mta kubatiza mwe sahani.”"},{"book":"Mako","chapter":"6","verse":"26","text":"Seuta niyo engilwa ni usungu vidala, mna kadunduga kulemela kwa viya nakelisa, na wose wendile wehadya nawamwiva."},{"book":"Mako","chapter":"6","verse":"27","text":"Ahadya niyo seuta asigila mnkondo amwigaile umtwi wa Yohana Mta kubatiza. Niyo mnkondo uyo aita kwe chifungo na kumkanta Yohana umtwi."},{"book":"Mako","chapter":"6","verse":"28","text":"Awigala umtwi mwe sahani na kumwinka yudya mndele. Naye niyo amwinka nine."},{"book":"Mako","chapter":"6","verse":"29","text":"Wanampina wa Yohana weze weve imbuli iyo, waita kuguha umwili wakwe na kuuhamba."},{"book":"Mako","chapter":"6","verse":"30","text":"Wasigilwa wachintana kwa Yesu na kumgambila vyose wadamanye na kuhinya."},{"book":"Mako","chapter":"6","verse":"31","text":"Nakuna wantu walozize wendile wakengila na kufosa, ivyo vimtenda Yesu na wanampina wakwe waswese luhenyo lwa kudya. Yesu awagamba, “Chiteni hantu hechedu chitende wenye, chani mhumule hadodo.”"},{"book":"Mako","chapter":"6","verse":"32","text":"Niyo wakwela mwe ngalawa wowo wenye, waita hantu hechedu."},{"book":"Mako","chapter":"6","verse":"33","text":"Mnalo wantu wenji wawawona wakahalawa nakuwamanya. Niyo wantu kulaila mwe mizi yose waguluka, wawalongwela kubula."},{"book":"Mako","chapter":"6","verse":"34","text":"Yesu eze asele mwe ingalawa, awona fyo dya wantu. Niyo awafila mbazi kwa viya wekala saviya ngoto hezina mdimi. Niyo akonga kuwahinya mbuli zilozize."},{"book":"Mako","chapter":"6","verse":"35","text":"Umo dikahunga, wadya wanampina wambasa na kumgamba, “Hano chili chi he nyika, zuwa nadyo dyaswa."},{"book":"Mako","chapter":"6","verse":"36","text":"Walage wantu waite mwe zinkonde ne zikaya zimjihi wakagule chochose cha kudya.”"},{"book":"Mako","chapter":"6","verse":"37","text":"Yesu awahitula, “Wenkeni nyuwe nkande wadye.”"},{"book":"Mako","chapter":"6","verse":"38","text":"Yesu awauza, “Mna migate mingahi? Hitani mkakaule.” Weze wamanye, wamgamba, “Kuna migate mishano na samaki mbili.”"},{"book":"Mako","chapter":"6","verse":"39","text":"Yesu niyo awagamba wanampina wakwe wawagambile wantu wekale mabungabunga mwa mani maisi."},{"book":"Mako","chapter":"6","verse":"40","text":"Wantu niyo wekala hasi mwe mabungabunga hano maganagana, hano mwe milongo mishanoshano."},{"book":"Mako","chapter":"6","verse":"41","text":"Niyo Yesu aguha idya migate mishano na ziya samaki mbili, asinya kulanga kwembingu na kumjimbika Chohile. Aibesula idya migate na kuwenka wanampina wakwe wawenke wantu. Awapangila wantu wose na wadya wasamaki waidi."},{"book":"Mako","chapter":"6","verse":"42","text":"Chila yumwe kadya na kwiguta."},{"book":"Mako","chapter":"6","verse":"43","text":"Wanampina walogota mabesu ye migate na samaki yasigale ntangulu mlongo na mbili."},{"book":"Mako","chapter":"6","verse":"44","text":"Wagosi awodu wadile nendile ni magana milongo mishano."},{"book":"Mako","chapter":"6","verse":"45","text":"Ahadya Yesu awaunga wanampina wakwele mwe ngalawa wamlongwele Betisaida, ntendele ya kaidi ye diziwa. Yeye nendile akawalaga wantu waite."},{"book":"Mako","chapter":"6","verse":"46","text":"Eze awalage wadya wantu, niyo aita he kagulu akalombeze."},{"book":"Mako","chapter":"6","verse":"47","text":"Zuwa dize diswe, ngalawa ne imgati mwe diziwa, mna Yesu ne ichedu mo mjingu."},{"book":"Mako","chapter":"6","verse":"48","text":"Awawona wadya wanampina wakwe wakavumba mwe ngalawa, kwa viya nawakahigana na nkung'unto. Mavukuvuku, awalaila kuno akajenda mlanga mwa mazi. Nakaunga awajinke,"},{"book":"Mako","chapter":"6","verse":"49","text":"mna weze wamwone ajenda mlanga mwa mazi, waguta, wakafanyanya ni chizuli."},{"book":"Mako","chapter":"6","verse":"50","text":"Wose niyo wengila woga weze wamwone."},{"book":"Mako","chapter":"6","verse":"51","text":"Aho eingila mwe ingalawa umo naweli, na inkung'unto niyo yaleka. Wanampina wose wehelwa vitendese"},{"book":"Mako","chapter":"6","verse":"52","text":"kwaviya nahawanati kumanya vyedi imana yakwe yo kuwalisa wadya magana milongo mishano, myoyo yawo na ni midala kumanya."},{"book":"Mako","chapter":"6","verse":"53","text":"Watambuka idiziwa na kubula ntendele ya kaidi ye isi ya Genesaleti. Aho niyo wajela nanga ingalawa."},{"book":"Mako","chapter":"6","verse":"54","text":"Weze walawe mwe ingalawa, ahadya niyo wantu wambunkula Yesu."},{"book":"Mako","chapter":"6","verse":"55","text":"Niyo wagulukila mwe mizi, kose wevile Yesu kawoneka. Wamwigaila wanyonje wawo mwe zisazi."},{"book":"Mako","chapter":"6","verse":"56","text":"Chila hantu Yesu abwile mwe zikaya hegu mizi hegu mwe zinkonde wantu wegala wose wendile wakalumwa mwa magwilo. Wamlombeza vikadahika wakufye idiheto dyakwe. Wose wakuvize wahona."}]}