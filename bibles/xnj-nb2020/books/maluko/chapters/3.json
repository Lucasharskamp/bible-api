{"data":[{"book":"Maluko","chapter":"3","verse":"1","text":"Yesu akayingila kavili munyumba ya kukonganekela Vayawudi na mugati mula kwavili na mundu mweagogodili chiwoko."},{"book":"Maluko","chapter":"3","verse":"2","text":"Mugati mula kwavi na vandu vangi pagati yavi valindilayi kumlola Yesu, ngati akumlamisa mundu yula Ligono la Kupumulila, muni valonda chindu cha kumtakila."},{"book":"Maluko","chapter":"3","verse":"3","text":"Yesu akamjovela mundu yula mweagogodili chiwoko, “Bwela uyima palongolo ya vandu.”"},{"book":"Maluko","chapter":"3","verse":"4","text":"Kangi Yesu akavakota, “Malagizu gitu yijova wuli pa Ligono la Kupumulila? Chabwina kumtangatila mundu amala kumlemasa? Kusangula amala kukoma?”"},{"book":"Maluko","chapter":"3","verse":"5","text":"Yesu akavalolokesa voha cha ligoga, mtima ukamvina ndava ya kunonopa kwa mitima yavi. Kangi akamjovela mundu yula “Golosayi chiwoko chaku.” Namwene akachigolosa ndi chikalama kavili."},{"book":"Maluko","chapter":"3","verse":"6","text":"Bahapo Vafalisayu vakahuma kuvala, vakajovesana pamonga na vandu va chikundi cha Helodi ndava ya mpangu wa kumkoma Yesu."},{"book":"Maluko","chapter":"3","verse":"7","text":"Yesu na vawuliwa vaki vakawuka penapo, vakahamba pamhana ya nyanja na msambi wa vandu wamulandili. Vandu venavo vahumili ku Galilaya na ku Yudea,"},{"book":"Maluko","chapter":"3","verse":"8","text":"na ku Yelusalemu na ku Idumea na kumwambu ya mfuleni Yoludani na ku Tilo na Sidoni. Vandu venavo vamahele vamuhambalili Yesu ndava ya kuyuwana mambu gamahele geakitili."},{"book":"Maluko","chapter":"3","verse":"9","text":"Ndava ya msambi wa vandu Yesu akavajovela vawuliwa vaki vamutendelekela watu udebe, ndava ya kuyepa msambi wa vandu ukoto kumuhinya."},{"book":"Maluko","chapter":"3","verse":"10","text":"Ndava avalamisi vandu vamahele, hinu voha vevavi na matamu vakavya kumuhinya muni vahotola kumpamisa."},{"book":"Maluko","chapter":"3","verse":"11","text":"Vandu vevatalaliwi na mizuka mihakau ndi kila pavamuwene Yesu vakagwilingana palongolo yaki, na kuywanga, “Veve ndi Mwana wa Chapanga!”"},{"book":"Maluko","chapter":"3","verse":"12","text":"Nambu Yesu akayihakalila kwa makakala mizuka mihakau yila yikotoka kummanyisa kwa vandu."},{"book":"Maluko","chapter":"3","verse":"13","text":"Kangi Yesu akahamba kuchitumbi akavakemela veavaganili, ndi vakamhambila,"},{"book":"Maluko","chapter":"3","verse":"14","text":"mwene akavahagula vandu kumi na vavili akavakemela vamitumi, muni vavyai pamonga nayu muni avatuma kukokosa,"},{"book":"Maluko","chapter":"3","verse":"15","text":"mewa vavyai na uhotola wa kuvinga mizuka."},{"book":"Maluko","chapter":"3","verse":"16","text":"Hinu, kumi na vavili vevahaguliwi vala. Simoni ndi Yesu ampeli liina la Petili,"},{"book":"Maluko","chapter":"3","verse":"17","text":"na Yakobo na Yohani vana va Zebedayo, venavo Yesu avapeli valongo vavili liina lingi avakemili Bonelige, mana yaki “Vana va Kubuluma amala, vandu va chipyau.”"},{"book":"Maluko","chapter":"3","verse":"18","text":"Vangi vavi Andelea na Filipi na Batolomei na Matei na Tomasi na Yakobo mwana wa Alufayo na Tadayo na Simoni mweikemiwa Zeloti, ndava avili mundu wa kukengelela mulima waki,"},{"book":"Maluko","chapter":"3","verse":"19","text":"na Yuda Isikalioti mweabweli kumugeukila Yesu."},{"book":"Maluko","chapter":"3","verse":"20","text":"Kangi Yesu akahamba kunyumba, kwenuko msambi wa vandu ukamlanda kavili, Yesu na vawuliwa vaki nakuvya na nafwasi ya kulya."},{"book":"Maluko","chapter":"3","verse":"21","text":"Hinu valongo vaki pevayuwini genago, vakawuka kuhamba kumkamula muni vaholalela manya ipenga."},{"book":"Maluko","chapter":"3","verse":"22","text":"Pagati ya vawula vangi va Malagizu vevahelili kuhuma ku Yelusalemu, vakajova, “Mwenuyu atalaliwi na Belizebuli! Kwa makakala ga mkulu wa mizuka akuyivinga mizuka.”"},{"book":"Maluko","chapter":"3","verse":"23","text":"Yesu akavakemela akavajovela kwa miluhumu, “Setani ihotola wuli kumvinga Setani?"},{"book":"Maluko","chapter":"3","verse":"24","text":"Ngati unkosi umonga ulekangini chikundi chikundi weutovana, unkosi wenuwo nakuhotola kusindimala."},{"book":"Maluko","chapter":"3","verse":"25","text":"Ngati vandu va nyumba yimonga valekangini chikundi chikundi yati yigwa."},{"book":"Maluko","chapter":"3","verse":"26","text":"Hinu ngati, unkosi wa Setani ulekangini chikundi chikundi, wisindimala lepi, ndi wivya lepi na makakala.”"},{"book":"Maluko","chapter":"3","verse":"27","text":"“Avi lepi mundu mweihotola kuzangila nyumba ya mundu mweavi na makakala na kumnyaga vindu vyaki changali hoti kumkunga mundu mwenuyo. Penapo ndi yati ihotola kumnyaga vindu vyaki.”"},{"book":"Maluko","chapter":"3","verse":"28","text":"“Chakaka nikuvajovela, vandu yativilekesewa kumbudila Chapanga kwoha na kumliga kwavi kwoha."},{"book":"Maluko","chapter":"3","verse":"29","text":"Nambu mweakumliga Mpungu Msopi, katu Chapanga akumlekekesa lepi, ndi ivya mbudingana wa magono goha gangali mwishu.”"},{"book":"Maluko","chapter":"3","verse":"30","text":"Yesu ajovili genago ndava vandu vajovili kuvya, “Ana mzuka.”"},{"book":"Maluko","chapter":"3","verse":"31","text":"Nyina wa Yesu na valongo vaki vakabwela vakayima pavala, vakamtuma mundu mmonga akamkemela mugati mula."},{"book":"Maluko","chapter":"3","verse":"32","text":"Msambi wa vandu watamili kumtindila Yesu mundu mmonga akamjovela, “Lola nyina waku na valongo vaku vavi kuvala, vakukulonda.”"},{"book":"Maluko","chapter":"3","verse":"33","text":"Yesu akavajovela, “Nyina wangu na valongo vangu ndi vayani?”"},{"book":"Maluko","chapter":"3","verse":"34","text":"Kangi akavalola voha vevatamili kumtindila mwene, akajova “Mlola! Nikuvalola ava ngati Nyina wangu na valongo vangu."},{"book":"Maluko","chapter":"3","verse":"35","text":"Mundu yoyoha yula mweihenga gakumganisa Chapanga, mwenuyo ndi mhaja wangu kavili mlumbu wangu mewa nyina wangu.”"}]}