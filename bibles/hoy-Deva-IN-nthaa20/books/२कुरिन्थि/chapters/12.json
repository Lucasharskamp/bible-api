{"data":[{"book":"२ कुरिन्थि","chapter":"12","verse":"1","text":"यतिकी घमण्ड माळोद नान साटी ठीक हैलेच तरी भी माळोद बिळतद; इदुरसाटी ना प्रभु उन कोळ्द दर्शनगोळ अदिक प्रकाशगोळ्द चर्चा माळाईन."},{"book":"२ कुरिन्थि","chapter":"12","verse":"2","text":"ना मसीह दा ऊंद मंळसा अक अरूतीन; जो चौदा वर्ष आग्याव कि मालूम ईला शरीर सहित, मालूम ईला शरीर रहित, परमेश्वर अरूतान; हिंग मंळसा तिसरा स्वर्ग ताका नेगुकु आदुन."},{"book":"२ कुरिन्थि","chapter":"12","verse":"3","text":"ना हिंग मंळसा अक अरूतीन कि मालूम ईला शरीर सहित, या मालूम ईला शरीर रहित परमेश्वर अच अरूतान"},{"book":"२ कुरिन्थि","chapter":"12","verse":"4","text":"कि स्वर्गलोक मा नेगुकु आदुन, अदिक हिंग मातगोळ केळदुन जो माताळकु आगालव; अदिक आ मातगोळी बाय मा तरोद बराबर हैलेच."},{"book":"२ कुरिन्थि","chapter":"12","verse":"5","text":"हिंग मंळसा मा रा ना घमण्ड माळाईन, लेकीन तान मा तान निर्बलतागोळी बिटकु, तान बारा दा घमण्ड माळतीदील."},{"book":"२ कुरिन्थि","chapter":"12","verse":"6","text":"यतिकी अगर ना घमण्ड माळोद चाहसाईन भी रा मूर्ख आगतीदील, यतिकी ना सही माताळाईन; तरी भी रूक्सेगतिन, हिंग आगबाळुल कि ह्यांग नानी यावारा नोळतान या नान से केळतान, नानी अदुर देल यक्कुल समसुल."},{"book":"२ कुरिन्थि","chapter":"12","verse":"7","text":"इदुरसाटी कि ना परमेश्वर उन प्रकाशन इन यक्‍कुलता अन कारण तुम्मेगाईन, नान मय दा ऊंद मुळ्ल नळ्सकु आत, मतलब शैतान उन ऊंद स्वर्गदूत नानी बुक्‍की बडुल अदिक घमण्ड माळदुर देल नानी रोक्सकु ईटुल."},{"book":"२ कुरिन्थि","chapter":"12","verse":"8","text":"ईदुर बारा दा ना प्रभु से मुर घन विनती माळीन कि ईद नान से दुर आगेगुल."},{"book":"२ कुरिन्थि","chapter":"12","verse":"9","text":"अदिक आव नान से अंदुन, “नान अनुग्रह नीन साटी हापाळ आद; यतिकी नान सामर्थ्य निर्बलता दा सिद्ध आगतद.” इदुरसाटी ना हापाळ खुशी देल तान निर्बलतागोळ मा घमण्ड माळाईन कि मसीह अन्द सामर्थ्य नान मा सावली माळतेला ईरूल."},{"book":"२ कुरिन्थि","chapter":"12","verse":"10","text":"ई कारण ना मसीह अन्द साटी निर्बलतागोळ दा, अपमान गोळ दा, अदिक गरीबी दा, अदिक उपद्रवगोळ दा, अदिक संकटगोळ दा खुश आईन; यतिकी याग ना निर्बल ईरतीन आग अच सामर्थी आगतीन."},{"book":"२ कुरिन्थि","chapter":"12","verse":"11","text":"ना मूर्ख रा बन्सदीन, लेकीन नीव अच नानी ईद माळोर साटी मजबुर माळदीर. नीव रा नान प्रशंसा माळायदीर, यतिकी अगर ना येनु हैलेच, तरी भी आ धोड्डेर से धोड्डेर प्रेरितगोळ से यातोदारा मात दा गोर्त हैलेच."},{"book":"२ कुरिन्थि","chapter":"12","verse":"12","text":"सही प्रेरितगोळ्द लक्षण भी नीम न्याड्या सप्पा प्रकार इन धीरज सांगुळ चमत्कारगोळ, अदिक अदभुत क्याल्सागोळ, अदिक सामर्थ्य अन्द क्याल्सागोळ देल तोर्सकु आदव."},{"book":"२ कुरिन्थि","chapter":"12","verse":"13","text":"नीव याता मात दा दुसरा मंडलीगोळ देल गोर्त ईरीर, सिर्फ इदुर दा कि ना नीम मा तान भार हाक्‍कीदिल. नान ईद अन्याय माफ माळी."},{"book":"२ कुरिन्थि","chapter":"12","verse":"14","text":"ना तिसरा घन नीम हात्‍ती बरली तयार आईन, अदिक ना नीम मा यातोदारा भार हाकतिदिल, यतिकी ना नीम धन दौलत ईला उलटा नीमी का चाहासतीन. यतिकी चिकोरगोळी मोय-आप्प उन साटी धन दौलत जमा माळोद बिळाल, पर मोय-आप्प उक चिकोरगोळ साटी धन जमा माळोद बिळतद."},{"book":"२ कुरिन्थि","chapter":"12","verse":"15","text":"ना नीम आत्मागोळ साटी हापाळ खुशी देल खर्च माळाईन, उलटा खुद भी खर्च आगेगाईन. येन याट यक्कुल ना नीम से प्यार ईटतीन, आट अच गोर्त नीव नान से प्यार ईट्टीर?"},{"book":"२ कुरिन्थि","chapter":"12","verse":"16","text":"हिंग आग सकतद कि ना नीम मा भार हाकीदिल, लेकीन चतुराई देल नीमी ध्वाका कोटकु फसुस कोंडीन!"},{"book":"२ कुरिन्थि","chapter":"12","verse":"17","text":"भला, यारी ना नीम हात्‍ती कळुदीन, येन आंदुर दा टु यारदारा द्वारा ना छल कपट माळकु नीम से येनारा ताकोम कोंडीन?"},{"book":"२ कुरिन्थि","chapter":"12","verse":"18","text":"ना तीतुस उक विनती माळदीन अदिक आऊन सांगुळ ऊंद वार्ट उक कळुदीन, रा तीतुस छल कपट माळकु नीम से येनारा ताकोंडुन का? नाव ऊंद अच आत्मा देल सारखा अच हादी देल नळदिदील का?"},{"book":"२ कुरिन्थि","chapter":"12","verse":"19","text":"नीव ईगासताका सम्सतिदीर कि नाव नीम मुंद खुद इन बचाव माळेतेव. नाव रा परमेश्वर उक उपस्थित जान्सकु मसीह दा माताळतेव, अदिक हे प्रियगोळा, सप्पा मातगोळ नीम उन्नती साटी अच अनतेव."},{"book":"२ कुरिन्थि","chapter":"12","verse":"20","text":"नानी अंज्क आद, ईदारा हिंग आगबाळुल कि ना बंदकु ह्यांग चाहासतीन, हांंग नीमी नोळतीदिल; अदिक नानी भी ह्यांग नीव चाहसालीर हांग अच नोळीर; अदिक नीम दा झगळा, जलन, सिट्ट, विरोध, ईर्ष्या, चुगली, अभिमान अदिक चेंगळ आगुल;"},{"book":"२ कुरिन्थि","chapter":"12","verse":"21","text":"अदिक ईलारा हिंग आगबाळुल कि नान परमेश्वर नान मात्‍त नीम मान्या बंदुर मा नान मा दबाव हाकुल अदिक नानी हापाळ मुंदुर साटी मात्‍त शोक माळोद बिळुल, यार पयले पाप माळीदुर अदिक खराब क्याल्सा अदिक व्यभिचार अदिक वासना देल, जो आंदुर माळदुर, मन तिर्गुसिदील."}]}