{"data":[{"book":"Tiuteronomi Kasege","chapter":"11","verse":"1","text":"Hagi Ra Anumzana tamagri Anumzamofona tamavesi nenteta kasege'ane, tra ke'anena amage antetma avaririho."},{"book":"Tiuteronomi Kasege","chapter":"11","verse":"2","text":"Hagi tamagesa antahiho, menina ama nanekea ke'za antahi'za osu'naza mofavretamigura nosuanki, maka zama Ra Anumzana tamagri Anumzamo'ma himamu hankave'ane azanutu'ma tazeri fatgoma hia zama ke'naza vahe'motagu nehue."},{"book":"Tiuteronomi Kasege","chapter":"11","verse":"3","text":"Hagi Isipi kini ne' Feronte'ene maka Isipi mopafinema erifore'ma hu'nea avame'zane kaguvazanena tamagra ke'naze."},{"book":"Tiuteronomi Kasege","chapter":"11","verse":"4","text":"Hagi Isipi sondia vahe'mo'za hosi afu'zmine, karisi zaminema eri'za tamavariri'za neazageno, Ra Anumzamo'ma Koranke hagerimpi zamahe fanane hu'nea zana tamagra'a ko ke'naze."},{"book":"Tiuteronomi Kasege","chapter":"11","verse":"5","text":"Hagi ka'ma kokampima kegava huramanteno tamavreno amare'ma e'neana ko ke'naze."},{"book":"Tiuteronomi Kasege","chapter":"11","verse":"6","text":"Hagi Rubeni nagapinti Eliapu mofavrerare Datanine Abiramukiznima, Ra Anumzamo'ma mopama eri aka'ma higeno maka a' mofavreznine fenoznine seli nozninema mopa agu'ama fre'naza zana tamagra'a ko ke'naze."},{"book":"Tiuteronomi Kasege","chapter":"11","verse":"7","text":"Hianagi tamagra'a tamavufinti, Ra Anumzamo'ma hihamu'ane zama erifore hu'neazana ke'naze."},{"book":"Tiuteronomi Kasege","chapter":"11","verse":"8","text":"E'ina hu'negu menima avaririho hu'nama neramamua kasegea kegava nehuta, avariri so'e hiho. E'ina hanutma tamagra hankavetita anama omerinaku'ma nehaza mopa omerigahaze."},{"book":"Tiuteronomi Kasege","chapter":"11","verse":"9","text":"Kema antahitama avaririsuta, amirimo'ene tumerimo'enema avite'nea mopama Ra Anumzamo'ma tamagehe'ine, tamagri'enema tamigahue huno'ma huhampri tamante'nea mopa omeritma za'zate manitma vugahaze."},{"book":"Tiuteronomi Kasege","chapter":"11","verse":"10","text":"Na'ankure omeri santiharenaku'ma unefraza mopa Isipi mopama atretma e'naza mopagna osu'neankita, hozama antesaza hozafina ne'zamo'ma hagenogura tina afita ontagigahaze."},{"book":"Tiuteronomi Kasege","chapter":"11","verse":"11","text":"Hianagi menima ufre'zama nehaza mopafina, agonaramine aguporaminena me'negeno, kora runente."},{"book":"Tiuteronomi Kasege","chapter":"11","verse":"12","text":"Hagi e'i ana mopa Ra Anumzana tamagri Anumzamo'a kafuma agafa huno kafuma vagamareno'ma hania knafina, avunteno kegava nehia mopa me'ne."},{"book":"Tiuteronomi Kasege","chapter":"11","verse":"13","text":"Hagi menima neramua kasegema avariri so'e nehuta, Ra Anumzana tamagri Anumzamofoma tamagu tamenteti'ene huta avesinteta mono'ma huntesageno'a,"},{"book":"Tiuteronomi Kasege","chapter":"11","verse":"14","text":"Agra mopatamifina ko'ma ru knarera atresigeno kora rugahie. Hagi ese' ko'ene henka kora nerinketma, witine wainine olivi masavetaminena eri nompina antegahaze."},{"book":"Tiuteronomi Kasege","chapter":"11","verse":"15","text":"Ana nehuno mopatamifina zagagafamo'zama nesaza trazana tami'nigeno hage'za rama'a nehanageta, tamagra ne'zana neramu hugahaze."},{"book":"Tiuteronomi Kasege","chapter":"11","verse":"16","text":"Hagi antahintahitamimo'ma savari'ma hanigetama Ra Anumzama atreta havi anumzama nevaririta mono hunte'zankura kva hiho."},{"book":"Tiuteronomi Kasege","chapter":"11","verse":"17","text":"Hagi ana'ma hanuta Ra Anumzamofona azeri arimpa ahesageno, mona kahana eriginkeno, kora orina, ne'zamo'a fanane hinketa, Ra Anumzamo'ma knare mopama tami'zama nehia mopafina ame huta frigahaze."},{"book":"Tiuteronomi Kasege","chapter":"11","verse":"18","text":"E'ina hu'negu amama neramasmua nanekea antahintahi tamifine tamagu'afine eri antenkeno meno. Ana nanekea tamazante'ene kokovite'ene anakinte'nenkeno avame'za me'neno tamagemakani zankura, mika zupa huramagesa huvava hino."},{"book":"Tiuteronomi Kasege","chapter":"11","verse":"19","text":"Mofavretmimofona ama ana nanekea rempi huzmiho. Hagi nontmifi manisarero, kama vano hanafino, mase'narero, otisarera ama nanekea huge antahige hiho."},{"book":"Tiuteronomi Kasege","chapter":"11","verse":"20","text":"Ama ana nanekea no kaha zafare'ene kuma keginamofo kafante'ene krenteho."},{"book":"Tiuteronomi Kasege","chapter":"11","verse":"21","text":"E'i ana'ma hanageno'a, Ra Anumzamo'ma tamagehe'ima huvempa huno zamigahue huno'ma hu'nea mopafina, tamagrane mofavre nagataminena za'za kna manitma vugahaze. Monamo'ma mesga huno mopa agofetu meaza hutma manigahaze."},{"book":"Tiuteronomi Kasege","chapter":"11","verse":"22","text":"Hagi nagrama menima avaririhoma hu'na neramua kasegema tamage hutma nevariritma, Ra Anumzana tamagri Anumzamofoma avesinenteta, avu'avazama'a nevaririta, Agri'ma azeri hankavematisageno'a,"},{"book":"Tiuteronomi Kasege","chapter":"11","verse":"23","text":"Ra Anumzamo'a ana mopafi vahera zamahe natitresigetma, tamagri'ma tamagatere'za rama'a hu'za tusi'a hankave vahetami mani'naza vahe'mofo mopa omerigahaze."},{"book":"Tiuteronomi Kasege","chapter":"11","verse":"24","text":"Hagi maka kumapima tamagiama rentesaza mopamo'a, tamagri mopa megahie. Sauti kaziga ka'ma mopareti vuno noti kaziga Lebanoni agonare uhanatigahie. Hagi zage hanati kaziga Yufretisi tinteti vuno, zage fre kaziga Mediterenia hagerinte uhanatigahie."},{"book":"Tiuteronomi Kasege","chapter":"11","verse":"25","text":"Hagi mago vahe'mo'e huno hankavetino hara hu tamagateoregahze. Na'ankure Ra Anumzana tamagri Anumzamo'a huvempama hu'nea kante anteno mika vahera kama vanarega zamazeri koro hinke'za, tamagrikura tusi koro hugahaze."},{"book":"Tiuteronomi Kasege","chapter":"11","verse":"26","text":"Hagi keho, menina asomu'ma eri kane, sifnafima mani kane tamaveri nehue."},{"book":"Tiuteronomi Kasege","chapter":"11","verse":"27","text":"Hagi tamagrama Ra Anumzana tamagri Anumzamofo kasegema menima neramasamua kema avaririsuta, asomu erigahaze."},{"book":"Tiuteronomi Kasege","chapter":"11","verse":"28","text":"Hianagi Anumzamofo kema menima neramasamua kema atreta havifima nevuta, keta antahita osu'nesaza havi anumzama avaririsuta, kazusifi manigahaze."},{"book":"Tiuteronomi Kasege","chapter":"11","verse":"29","text":"Hagi Ra Anumzana tamagri Anumzamo'ma tamavreno ana mopafima ufrena, ana mopama omenerisuta, Gerisimi agonareti asomu kea huama nehutma, Ebali agonareti kazusi hunte kea huama hiho."},{"book":"Tiuteronomi Kasege","chapter":"11","verse":"30","text":"(E'ina agonararena Jodani timofo zage fre kaziga Araba, Kenani vahe'ma nemaniza mopamofo mago kaziga asoparega Gilgali Moreama me'nea oki zafaramimofo tava'onte me'na'e.)"},{"book":"Tiuteronomi Kasege","chapter":"11","verse":"31","text":"Hagi kofa'a knafi Jodani tina takaheta, Ra Anumzana tamagri Anumzamo'ma tami'nea mopa omeriku nevaze. Hagi ana mopa omerita umanisuta,"},{"book":"Tiuteronomi Kasege","chapter":"11","verse":"32","text":"amama neramasamua kasegene tra kenena avariri so'e nehutma, kegava hiho."}]}