{"data":[{"book":"EPHESIANS","chapter":"3","verse":"1","text":"Teenei ko taku vana e taku ai ki TeAtua. Nau nei e karapusi i aa nau e heheuna i Jesus Christ i te vasi kootou naa tama teelaa seai ma ni Jew."},{"book":"EPHESIANS","chapter":"3","verse":"2","text":"Kootou ku oti te llono maa TeAtua, i tana manava laaoi, ni kaumai naa heuna nei ki kauatu se taukareka maa kootou."},{"book":"EPHESIANS","chapter":"3","verse":"3","text":"TeAtua ni hakailoa mai tana hakataakoto see ilotia te henua raa kiaa nau. (Nau ku oti te sissii atu aku tamaa taratara i te mee nei."},{"book":"EPHESIANS","chapter":"3","verse":"4","text":"Aa ki mee kootou e tokatoka i aku mee ni sissii raa, kootou ma ki illoa i taku atamai i naa vana teelaa see ilotia i Christ.)"},{"book":"EPHESIANS","chapter":"3","verse":"5","text":"Imua raa te mee huu nei ni see tarataraina ki naa tama te maarama nei, aa teenei are TeAtua ku hakailotia a Ia te mee naa. Teenaa TeAitu raa e hakailotia a Ia te mee huu nei ki naa aposol ma naa pure TeAtua e ttapu."},{"book":"EPHESIANS","chapter":"3","verse":"6","text":"Te taratara huu raa e mee maa naa tama teelaa seai ma ni Jew raa ku llave hakapaa ma naa Jew i naa mee taukalleka TeAtua e hookii; naa tama naa ku mee ma ni tama te manava tokotasi, aa laatou ma ki vaevae naa mee TeAtua ni purepure ake iloto te inoa Jesus Christ.3.6 Col 1.26-27"},{"book":"EPHESIANS","chapter":"3","verse":"7","text":"Nau ni tukua TeAtua ki heheuna nau iaa Ia no hakaea te Lono Taukareka, teelaa ni kaumai ai a Ia tana laaoi ma ana mahi ki heheuna iaa nau."},{"book":"EPHESIANS","chapter":"3","verse":"8","text":"A nau nei i laro naa tama hakkaatoa TeAtua, tevana iaa TeAtua ni kaumai te heuna nei ki kaavea te Lono Taukareka i te hai mee Christ ki naa tama teelaa seai ma ni Jew,"},{"book":"EPHESIANS","chapter":"3","verse":"9","text":"aa ki kkite te henua katoo i te ara te mee huu TeAtua e maanatu ki mee nei ki haia laatou ki heheuna. TeAtua, te tama ni penapena naa mee hakkaatoa raa, ni hakalluu tana mee nei i naa setau katoo ku oti te llaka nei."},{"book":"EPHESIANS","chapter":"3","verse":"10","text":"TeAtua ni mee peenei iaa Ia e hiihai ma ki hakaari i te saaita nei i naa tiputipu katoo tana atamai ki naa tama hakamaatua ma naa hakamau hakkaatoa i naa nohorana i te lani. Teenaa naa tama naa ma ki hakkiitea naa tama te lotu raa i te mee nei."},{"book":"EPHESIANS","chapter":"3","verse":"11","text":"Teenei ko tana hakataakoto ni noho mai ma Ia imua iloo, aa teenei ku ttino mai i Jesus Christ, TeAriki taatou."},{"book":"EPHESIANS","chapter":"3","verse":"12","text":"I taatou e tautari ki Christ aa i taatou e illoa hakaraaoi iloo iaa Ia raa, taatou nei ku see ppore te oo atu no nnoho imua TeAtua."},{"book":"EPHESIANS","chapter":"3","verse":"13","text":"Aa teenei nau ku mee atu ki kootou: kootou ki see mamannatu tammaki maa i aa nau e hakallono isu maa kootou. Naa vana nei e ssura ki kauatu se taukareka maa kootou."},{"book":"EPHESIANS","chapter":"3","verse":"14","text":"Teenei ko taku vana e tuu ai peenei ki aku turi imua te Tamana,"},{"book":"EPHESIANS","chapter":"3","verse":"15","text":"te tama teelaa naa haanauna katoo i te lani ma te maarama nei e too ai naa ora laatou."},{"book":"EPHESIANS","chapter":"3","verse":"16","text":"Nau e kainnoo ki TeAtua ki kauatu tana Aitu ki haimahi naa hakataakoto kootou, iaa Ia e sura te kau mee e taukalleka,"},{"book":"EPHESIANS","chapter":"3","verse":"17","text":"aa nau e taku ki penapena Christ tana hare iloto naa hatumanava kootou, ki noho Ia ma kootou iloto naa manava kootou. Nau e taku maa naa ora kootou ki hakatahito ki te manava laaoi,"},{"book":"EPHESIANS","chapter":"3","verse":"18","text":"teenaa ki haimahi kootou hakapaa ma naa tama katoo TeAtua, ki illoa hakaraaoi kootou i te taaraki, te huarooroa, te konotuu, aa te nnoto te laaoi Christ."},{"book":"EPHESIANS","chapter":"3","verse":"19","text":"Nau e hiihai maa kootou ki oomai no illoa i tana laaoi teelaa e hainattaa te ilotia, ki hakakaatoa atu te tiputipu TeAtua i kootou."},{"book":"EPHESIANS","chapter":"3","verse":"20","text":"TeAtua e takkoto ana mahi e heheuna iloto taatou raa, e lavaa te haia a Ia naa mee e ttoe iaa i naa mee taatou e kainnoo aa ma naa mee taatou e mannatu."},{"book":"EPHESIANS","chapter":"3","verse":"21","text":"Naa tama e lotu raa ki hakanau iaa Ia iloto te inoa Jesus Christ i te kau saaita hakkaatoa! Amen."}]}