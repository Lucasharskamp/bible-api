{"data":[{"book":"Kumbukumbu","chapter":"31","verse":"1","text":"Musa kagendelele kuwalongela Waisilaili wose,"},{"book":"Kumbukumbu","chapter":"31","verse":"2","text":"“Nina miyaka gana na malongo maidi na sidaha kutenda usang'hano. Mndewa Mulungu kanilongela, ‘Hwizaloka lwanda lwa Yoludani.’"},{"book":"Kumbukumbu","chapter":"31","verse":"3","text":"Mndewa Mulungu, Mulungu wenu, kezamulongolelani kuloka ulwanda na kuwakoma wanhu weli uko muladi musole isi yawo. Yoshua kezakuwa mulangulizi wenu fana viyalongile Mndewa Mulungu."},{"book":"Kumbukumbu","chapter":"31","verse":"4","text":"Mndewa Mulungu kezawananga wanhu wa zisi izo fana viya viyawanangile Sihoni na Ogu, wafalume wa Waamoli na isi yawo."},{"book":"Kumbukumbu","chapter":"31","verse":"5","text":"Mndewa Mulungu kezamtendani muwahume. Mwizawatendela fana vinimulagilizileni."},{"book":"Kumbukumbu","chapter":"31","verse":"6","text":"Mwime chigangamavu na muwe magalu, sekemuwadumbe, mana Mndewa Mulungu, Mulungu wenu, kezakuwa hamwe na mweye. Hezamulekani hebu hezamwasani.”"},{"book":"Kumbukumbu","chapter":"31","verse":"7","text":"Maabaho Musa kamtanga Yoshua na kamulongela haulongozi ha Waisilaili wose, “Wime chigangamavu na uwe galu, mana weye kwizawalanguliza wanhu wano kuhita kuna iisi ija Mndewa Mulungu iyawalaganile wasaho zawo, weye kwizaweng'ha waihazi."},{"book":"Kumbukumbu","chapter":"31","verse":"8","text":"Mndewa Mulungu mwenyewo kezamulongolelani na kuwa hamwe na mweye, hezamulekani hebu hezamwasani. Ivo sekemudumbe hebu sekemufe moyo.”"},{"book":"Kumbukumbu","chapter":"31","verse":"9","text":"Musa kandika malagilizo ya Mndewa Mulungu na kaweng'ha wakulu wa nhambiko weli wana wa Lawi, wowapapile sanduku da lagano da Mndewa Mulungu. Iviya kaweng'ha walala wose wa Isilaili."},{"book":"Kumbukumbu","chapter":"31","verse":"10","text":"Maabaho Musa kawalagiliza, kalonga, “Uhelelo wa chila mwaka wesaba, mwaka wa kuwalekelela wanhu wodaigwa, muna Didugila da Vibanda,"},{"book":"Kumbukumbu","chapter":"31","verse":"11","text":"Waisilaili wose vondaweze haulongozi wa Mndewa Mulungu, Mulungu wenu, hanhu hondayahasagule, molondeka muwasomele malagilizo yano."},{"book":"Kumbukumbu","chapter":"31","verse":"12","text":"Waduganyeni wanhu, walume na wanaake na wana na nyambenyambe wowokala muna yamabululu yenu, muladi wadahe kuhulika na kuifunza kumdumba Mndewa Mulungu, Mulungu wenu na kusondelela chigangamavu malagilizo yano."},{"book":"Kumbukumbu","chapter":"31","verse":"13","text":"Kwa kutenda ivo, wana wawo weli hawanahulika malagilizo yano, wezahulika na kuifunza kumdumba Mndewa Mulungu, Mulungu wenu, lusita lose lowokala muna iisi yomuhita kukala kuumwambu wa lwanda lwa Yoludani.”"},{"book":"Kumbukumbu","chapter":"31","verse":"14","text":"Maabaho Mndewa Mulungu kamulongela Musa, “Siku yako ya kudanganika yahabehi. Mtange Yoshua, mwize hamwe muna dihema da Mulungu muladi nimtende yawe mulangulizi.” Ivo Musa na Yoshua wahita kuna dihema da Mulungu."},{"book":"Kumbukumbu","chapter":"31","verse":"15","text":"Maabaho Mndewa Mulungu kawalawilila muna dihema muna imhanda ya wingu yoimile muna ulwivi lwa hema."},{"book":"Kumbukumbu","chapter":"31","verse":"16","text":"Mndewa Mulungu kamulongela Musa, “Sambi kwahabehi kudanganika, maabaho wanhu wezanileka na kusondelela milungu imwenga ya isi iyo kondawahite kukala fana wanhu wowotenda ugoni. Wezanileka na kubena lagano donitendile nawo."},{"book":"Kumbukumbu","chapter":"31","verse":"17","text":"Siku iyo nizawehila na nizawaleka, nizachifisa chihanga changu, wezanangigwa. Wezapata yehile mengi na manhesa mbaka wavimanye kuwa yayo yose yawapata kwaviya Mulungu hali nawo."},{"book":"Kumbukumbu","chapter":"31","verse":"18","text":"Nizafisa chihanga changu, kwaviya watenda mbuli zihile na kutambikila milungu imwenga."},{"book":"Kumbukumbu","chapter":"31","verse":"19","text":"“Lelo, yandika wila uno na uwafunze Waisilaili, muladi uwe ukalangama wangu kumwawo."},{"book":"Kumbukumbu","chapter":"31","verse":"20","text":"Vondaniwagale muna iisi ili na ulongo unogile, fana viniwalaganile wasaho zawo, uko wezakuwa na ndiya zose ziwolonda na wezakala vinogile, mbali wezahinduka na kutambikila milungu imwenga. Wezanilema na kubena lagano jangu,"},{"book":"Kumbukumbu","chapter":"31","verse":"21","text":"na wezapata manhesa mengi. Mbali wila uno wizagendelela kwimbigwa na wizakuwa fana ukalangama kumwawo. Hata sambi ning'hali sinawagala kuna isi iniilaganile kuweng'ha, nomanya magesa yawo.”"},{"book":"Kumbukumbu","chapter":"31","verse":"22","text":"Siku iyo iyo Musa kandika wila uno na kawafunza Waisilaili."},{"book":"Kumbukumbu","chapter":"31","verse":"23","text":"Maabaho Mndewa Mulungu kamulagiliza Yoshua mwana wa Nuni, kamulongela, “Wime chigangamavu na uwe galu, mana kwizawalongoza Waisilaili muna iisi yoniwalahile kuweng'ha, niye nizakuwa hamwe na weye.”"},{"book":"Kumbukumbu","chapter":"31","verse":"24","text":"Musa viyakomeleze kwandika mbuli za malagilizo yano yose muna ichitabu,"},{"book":"Kumbukumbu","chapter":"31","verse":"25","text":"kawalagiliza Walawi wowapapile sanduku da lagano da Mndewa Mulungu,"},{"book":"Kumbukumbu","chapter":"31","verse":"26","text":"“Soleni chitabu chino cha malagilizo na muchike hamgwazo ya sanduku da lagano da Mndewa Mulungu, Mulungu wenu, muladi chiwe ukalangama kumwenu."},{"book":"Kumbukumbu","chapter":"31","verse":"27","text":"Mana nivimanya vimwili waasi na vimwili na mizoyo midala. One mumuleka Mndewa Mulungu lusita ning'hali mgima hamwe na mweye, izakuwaze nihadanganika?"},{"book":"Kumbukumbu","chapter":"31","verse":"28","text":"Waduganyeni haulongozi wangu walala wose wa makabila yenu na walangulizi wenu wose, muladi nidahe kulonga mbuli zino wazihulike, ulanga na isi vilave ukalangama kusonhela wawo."},{"book":"Kumbukumbu","chapter":"31","verse":"29","text":"Mana novimanya kuwa nihadanganika mwizakuwa wehi na kuleka nzila inimulongeleni muisondelele. Siku zikwiza mwizagaya kwaviya mwizatenda wihi haulongozi ha Mndewa Mulungu na kumtenda yehilwe kwa sang'hano zenu.”"},{"book":"Kumbukumbu","chapter":"31","verse":"30","text":"Maabaho Musa kalonga mbuli zose za wila uno haulongozi ha Waisilaili wose."}]}