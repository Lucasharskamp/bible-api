{"data":[{"book":"مەتا","chapter":"28","verse":"1","text":"دوای شەممە لە بەرەبەیانی یەکەم ڕۆژی هەفتەدا، مریەمی مەجدەلی و مریەمەکەی دیکە هاتن تەماشای گۆڕەکە بکەن."},{"book":"مەتا","chapter":"28","verse":"2","text":"لەناکاو بوومەلەرزەیەکی بەهێز ڕوویدا، چونکە فریشتەیەکی یەزدان لە ئاسمانەوە هاتە خوارەوە، چوو بەردەکەی گلۆر کردەوە و لەسەری دانیشت."},{"book":"مەتا","chapter":"28","verse":"3","text":"ڕوخساری وەک بروسکە وابوو، جلەکانی وەک بەفر سپی بوون."},{"book":"مەتا","chapter":"28","verse":"4","text":"پاسەوانەکان لە ترسی ئەو لەرزین و وەک مردوویان لێ هات."},{"book":"مەتا","chapter":"28","verse":"5","text":"بەڵام فریشتەکە بە ژنەکانی گوت: «مەترسن، چونکە دەزانم بە شوێن عیسای لەخاچدراودا دەگەڕێن."},{"book":"مەتا","chapter":"28","verse":"6","text":"ئەو لێرە نییە، هەروەک خۆی فەرمووی، هەستاوەتەوە. وەرن سەیری ئەو شوێنە بکەن کە لێی درێژکرابوو."},{"book":"مەتا","chapter":"28","verse":"7","text":"خێرا بڕۆن و بە قوتابییەکانی بڵێن: ”ئەو لەنێو مردوواندا هەستاوەتەوە، پێش ئێوە دەچێتە جەلیل، لەوێ دەیبینن.“ ئەوەتا پێم گوتن.»"},{"book":"مەتا","chapter":"28","verse":"8","text":"دوو ژنەکە خێرا لەلای گۆڕەکە ڕۆیشتن، بە ترس و خۆشییەکی گەورەوە ڕایانکرد، بۆ ئەوەی هەواڵ بدەنە قوتابییەکانی."},{"book":"مەتا","chapter":"28","verse":"9","text":"ئەوە بوو عیسا تووشیان هات و فەرمووی: «سڵاو!» ئەمانیش چوونە پێشەوە، پێی عیسایان گرت و کڕنۆشیان بۆ برد."},{"book":"مەتا","chapter":"28","verse":"10","text":"عیسا پێی فەرموون: «مەترسن، بڕۆن بە براکانم بڵێن با بچنە جەلیل، لەوێ دەمبینن.»"},{"book":"مەتا","chapter":"28","verse":"11","text":"کە دەڕۆیشتن، هەندێک لە پاسەوانەکان هاتنە ناو شار و ئەوەی ڕوویدابوو بۆ کاهینانی باڵایان گێڕایەوە."},{"book":"مەتا","chapter":"28","verse":"12","text":"ئەوانیش لەگەڵ پیران کۆبوونەوە و ڕاوێژیان کرد، زیوێکی زۆریان دایە سەربازەکان و"},{"book":"مەتا","chapter":"28","verse":"13","text":"گوتیان: «بڵێن، ”کاتێک ئێمە خەوتبووین، قوتابییەکانی لە شەودا هاتن و دزییان.“"},{"book":"مەتا","chapter":"28","verse":"14","text":"ئەگەر ئەمەش لەلای فەرمانڕەوا بیسترا، ئەوا ڕازی دەکەین و لە کێشە و گرفت دەتانپارێزین.»"},{"book":"مەتا","chapter":"28","verse":"15","text":"ئەوانیش زیوەکەیان وەرگرت و چۆن فێرکران، وایانکرد، ئیتر ئەم قسەیە هەتا ئەمڕۆش لەناو جولەکەدا بڵاو بووەتەوە."},{"book":"مەتا","chapter":"28","verse":"16","text":"ئیتر یازدە قوتابییەکە چوونە جەلیل، بۆ ئەو کێوەی عیسا فەرمانی پێدابوون."},{"book":"مەتا","chapter":"28","verse":"17","text":"کاتێک ئەویان بینی کڕنۆشیان بۆ برد، بەڵام هەندێکیان گومانیان کرد."},{"book":"مەتا","chapter":"28","verse":"18","text":"عیسا لێیان نزیک بووەوە و پێی فەرموون: «هەموو دەسەڵاتێکم لە ئاسمان و لەسەر زەوی دراوەتێ."},{"book":"مەتا","chapter":"28","verse":"19","text":"کەواتە بڕۆن، هەموو نەتەوەکان بکەنە قوتابی، بە ناوی باوک و کوڕ و ڕۆحی پیرۆز لە ئاویان هەڵبکێشن،"},{"book":"مەتا","chapter":"28","verse":"20","text":"فێریان بکەن با کار بکەن بە هەموو ئەو شتانەی کە ڕامسپاردوون. دڵنیابن من هەموو ڕۆژێک لەگەڵتانم، هەتا کۆتایی زەمان.»"}]}