{"data":[{"book":"प्रेरितों","chapter":"8","verse":"1","text":"शाऊल स्तिफनुसो री मौता रे पूरी तरह ते शामिल था।"},{"book":"प्रेरितों","chapter":"8","verse":"2","text":"तेबे कुछ भग्त लोके स्तिफुनुस कब्रा रे राखेया और तेसखे बऊत दु:ख कित्तेया।"},{"book":"प्रेरितों","chapter":"8","verse":"3","text":"शाऊल मण्डल़िया खे ऊजाड़ने लगी रा था और कअरे-कअरे कूसी की मर्द और जवाणसा विश्वासिया खे कसिटी-कसिटी की जेला रे पाओ था।"},{"book":"प्रेरितों","chapter":"8","verse":"4","text":"जो विश्वासी ओरे-पोरे ऊईगे थे, सेयो सुसमाचार सुणांदे ऊए, कुमदे-फिरदे रये।"},{"book":"प्रेरितों","chapter":"8","verse":"5","text":"फिलिप्पुस सामरिया प्रदेशो रे एक नगरो रे जाई की मसीह रा प्रचार करने लगेया"},{"book":"प्रेरितों","chapter":"8","verse":"6","text":"और जो गल्ला फिलिप्पुसे बोलिया सेयो लोके सुणी की और जो चमत्कार से दखाओ था तिना खे देखी की एक मन ऊई की त्यान लगाया।"},{"book":"प्रेरितों","chapter":"8","verse":"7","text":"कऊँकि फिलिप्पुसो री आज्ञा ते बऊत जणेया ते दुष्टात्मा जोरे-जोरे साथे चींगी की निकल़ी गिया और बऊत सारे अदरंगो रे रोगी और लंगड़े बी ठीक कित्ते।"},{"book":"प्रेरितों","chapter":"8","verse":"8","text":"तेबे तेस नगरो रे बऊत शान्ति ऊईगी।"},{"book":"प्रेरितों","chapter":"8","verse":"9","text":"इजी ते पईले तेती शमौन नाओं रा एक मांणू रओ था, जो जादू-टौणा करी की सामरिया जातिया रे लोका खे हैरान करो था और आपणे आपू खे कोई बड़ा मांणू बताओ था।"},{"book":"प्रेरितों","chapter":"8","verse":"10","text":"और सब छोटेया ते लयी की बड़ेया तक तेसखे मानो थे और बोलो थे, “ये मांणू परमेशरो री से सामर्थ ए, जेतेखे महान् बोलोए।”"},{"book":"प्रेरितों","chapter":"8","verse":"11","text":"तिने बऊत दिनो ते सेयो आपणे जादूओ रे कामो साथे हैरान करी राखे थे। तेबेई तो सेयो तेसखे बऊत मानो थे।"},{"book":"प्रेरितों","chapter":"8","verse":"12","text":"पर जेबे तिने फिलिप्पुसो पाँदे विश्वास कित्तेया, जो परमेशरो रे राज्य रा और प्रभु यीशु मसीह रे नाओं रा सुसमाचार सुणाओ था, तेबे लोक, क्या मर्द क्या जवाणसा, सब बपतिस्मा लणे लगे।"},{"book":"प्रेरितों","chapter":"8","verse":"13","text":"तेबे शमौने आपू बी विश्वास कित्तेया और बपतिस्मा लई की फिलिप्पुसो साथे रणे लगेया, से चिह्न और बड़े-बड़े सामर्था रे काम देखी की हैरान ओ था।"},{"book":"प्रेरितों","chapter":"8","verse":"14","text":"जेबे प्रेरिते, जो यरूशलेम नगरो रे रओ थे, सुणेया कि सामरिया रे लोके परमेशरो रा वचन मानी ला रा, तेबे पतरस और यूहन्ना तिना गे पेजे।"},{"book":"प्रेरितों","chapter":"8","verse":"15","text":"तेबे तिने जाई की तिना खे प्रार्थना कित्ती, ताकि पवित्र आत्मा खे पाओ।"},{"book":"प्रेरितों","chapter":"8","verse":"16","text":"कऊँकि से एबुए तक केसी पाँदे नि उतरेया था, तिने तो बस प्रभु यीशुए रे नाओं ते बपतिस्मा लयी राखेया था।"},{"book":"प्रेरितों","chapter":"8","verse":"17","text":"तेबे पतरसे और यूहन्ने तिना पाँदे आथ राखे और पवित्र आत्मा तिना पाँदे आया।"},{"book":"प्रेरितों","chapter":"8","verse":"18","text":"जेबे शमौने देखेया कि प्रेरिता रे आथ राखणे ते पवित्र आत्मा दित्तेया जाओआ, तेबे तिने तिना गे पैसे ल्याई की तिना खे बोलेया,"},{"book":"प्रेरितों","chapter":"8","verse":"19","text":"“ये सामर्थ माखे बी देयो ताकि जेस केसी पाँदे आथ राखूँ, तेसखे पवित्र आत्मा मिलो।”"},{"book":"प्रेरितों","chapter":"8","verse":"20","text":"पतरसे तेसखे बोलेया, “तेरे पैसे तां साथे ई नाश ओ, कऊँकि तैं परमेशरो रा दान पैसेया साथे खरीदणे रे बारे रे सोचेया।"},{"book":"प्रेरितों","chapter":"8","verse":"21","text":"एते सेवा रे तेरा मेरा कोई लेणा-देणा निए कऊँकि तेरा मन परमेशरो सामणे सच्चा निए।"},{"book":"प्रेरितों","chapter":"8","verse":"22","text":"इजी री खातर आपणी एसा बुराईया ते मन फिराई की प्रभुए ते प्रार्थना कर, ऊई सकोआ कि तेरे मनो रा बिचार माफ ऊई जाओ।"},{"book":"प्रेरितों","chapter":"8","verse":"23","text":"कऊँकि आऊँ देखणे लगी रा कि ताखे इतणी जल़न ओई और पापो रे बन्दनो रे पड़े राए।”"},{"book":"प्रेरितों","chapter":"8","verse":"24","text":"शमौने जवाब दित्तेया, “तुसे मेरिया तंईं प्रभुए ते प्रार्थना करो कि जो गल्ला तुसे बोलिया, तिना बीचा ते कोई बी मां पाँदे नि पड़ो।”"},{"book":"प्रेरितों","chapter":"8","verse":"25","text":"तेबे सेयो गवाई देई की और प्रभु यीशुए रा वचन सुणाई की यरूशलेमो खे वापस ऊईगे और तिने सामरिया रे बऊत सारे गांव रे सुसमाचार सुणाया।"},{"book":"प्रेरितों","chapter":"8","verse":"26","text":"तेबे प्रभुए रे एक स्वर्गदूते फिलिप्पुसो खे बोलेया, “उठी की दक्खणा री तरफा खे, तेसा बाटा रे जा, जो यरूशलेमो ते गाजा नगरो खे जाओई। ये रेगिस्तान बाट ए।”"},{"book":"प्रेरितों","chapter":"8","verse":"27","text":"फिलिप्पुस उठी की चली गा। बाटा रे तेसरी मुलाकात एक खोजे ते ऊई, जो कूश देशो री राणी कन्दाके रा मन्त्री और खजान्ची था। से भक्ति करी की यरूशलेमो ते वापस आऊणे लगी रा था।"},{"book":"प्रेरितों","chapter":"8","verse":"28","text":"से आपणे रथो रे था बैठेया रा और यशायाह भविष्यबक्ते री कताब पढ़दा ऊआ आपणे देशो खे जाणे लगी रा था।"},{"book":"प्रेरितों","chapter":"8","verse":"29","text":"तेबे पवित्र आत्मे फिलिप्पुसो खे बोलेया, “नेड़े जाई की एस रथो साथे ऊई जा।”"},{"book":"प्रेरितों","chapter":"8","verse":"30","text":"फिलिप्पुसे तेसरी तरफा खे दौड़ी की से यशायाह भविष्यबक्ते री कताब पढ़दे ऊए सुणेया और पूछेया, “जो तूँ पढ़ने लगी रा क्या समजणे बी लगी रा?”"},{"book":"प्रेरितों","chapter":"8","verse":"31","text":"तिने बोलेया, “जदुओ तक माखे कोई समजयाओ गा नि, तदुओ तक माखे किंयाँ समज आऊणा?” तेबे तिने फिलिप्पुसो ते बिनती कित्ती कि रथो पाँदे चढ़ी की मां साथे बैठी जा।"},{"book":"प्रेरितों","chapter":"8","verse":"32","text":"पवित्र शास्त्रो रा जो पाठ से पढ़ने लगी रा था, से ये था"},{"book":"प्रेरितों","chapter":"8","verse":"33","text":"तेसरी दीनता रे तेसरा न्याय नि ऊआ और तेसरे बखतो रे लोका रे बारे रे केस बताणा,"},{"book":"प्रेरितों","chapter":"8","verse":"34","text":"तेबे खोजे फिलिप्पुसो ते पूछेया, “आऊँ तांते बिनती करूँआ कि भविष्यबक्ता ये किजी रे बारे रे बोलणे लगी रा आपणे या केसी दूजे रे बारे रे?”"},{"book":"प्रेरितों","chapter":"8","verse":"35","text":"तेबे फिलिप्पुसे बोलणा शुरू कित्तेया और एते ई शास्त्रो ते शुरू करी की तेसखे प्रभु यीशुए रा सुसमाचार सुणाया।"},{"book":"प्रेरितों","chapter":"8","verse":"36","text":"बाटा रे चलदे ऊए सेयो पाणिए रे कनारे पऊँछे, तेबे खोजे बोलेया, “देख, एती पाणी ए, एबे माखे बपतिस्मा लणे ते कुण रोकी सकोआ?”"},{"book":"प्रेरितों","chapter":"8","verse":"37","text":"फिलिप्पुसे बोलेया, “जे तूँ सारे मनो ते विश्वास करेया, तो लई सकोआ।” तिने बोलेया, “आऊँ विश्वास करूँआ कि यीशु मसीह परमेशरो रा पुत्र ए।”"},{"book":"प्रेरितों","chapter":"8","verse":"38","text":"तेबे तिने रथ खड़ा करने री आज्ञा दित्ती और खोजा और फिलिप्पुस दोनो जणे पाणिए बीचे गये और फिलिप्पुसे तेसखे बपतिस्मा दित्तेया।"},{"book":"प्रेरितों","chapter":"8","verse":"39","text":"जेबे सेयो पाणिए ते निकल़ी की पाँदे आए, तेबे प्रभुए रा पवित्र आत्मा फिलिप्पुसो खे चकी की लयी गा। और खोजे से फेर नि देखेया और से खुश ऊईगा कि परमेशरे आऊँ बचाईता और आपणे देशो खे चली गा।"},{"book":"प्रेरितों","chapter":"8","verse":"40","text":"तेबे फिलिप्पुस अशदोद नगरो रे आयी की निकल़ेया और जदुओ तक कैसरिया नगरो रे नि पऊँछेया, तदुओ तक नगरो-नगरो रे सुसमाचार सुणांदा रया।"}]}