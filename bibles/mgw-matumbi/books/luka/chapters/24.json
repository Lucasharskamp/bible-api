{"data":[{"book":"Luka","chapter":"24","verse":"1","text":"Jumapili, kindai' bulabula, balu' alwawa baayi'i kulisiko, baapu'twi galu' mauta ganannungya gagabi'kilwe wiso."},{"book":"Luka","chapter":"24","verse":"2","text":"Liwe liimbiyilwe kuutalu na lisikoBaalikoli li'lu' liwe liimbiliyilwe kuutalu na lisiko,"},{"book":"Luka","chapter":"24","verse":"3","text":"pabaayingi nkati, baaubwenili ntwi wa Bwana Yesu."},{"book":"Luka","chapter":"24","verse":"4","text":"Pabaabile kabasangala kwa likowe lyo, imukya bandu abi'li' babaaweti ngu'bo yene mmelemetya muno bayi'mi papipi nabo."},{"book":"Luka","chapter":"24","verse":"5","text":"Balu' alwawa baatiyogopa muno, ngabayinamika ibu'ngi' yabe. Apo balu' bandu ngabaabakia, “Kwa ki'li' mumpala ywabile nkoti mumapango ga awi'li?"},{"book":"Luka","chapter":"24","verse":"6","text":"Abileli pano, ayu'kite. Muku'mbu'ki gammakie paabile ku'lu' ku Galilaya,"},{"book":"Luka","chapter":"24","verse":"7","text":"‘Ipalikwa Mwana wa Mundu apiyilwe kwa bandu baakau, nabembe balu'a kummamba munsalaba na lisu'ba lyenetatu alu'a yu'ka.’”"},{"book":"Luka","chapter":"24","verse":"8","text":"Apo balu' alwawa ngabaku'mbu'kya mayi'gi'yo gake,"},{"book":"Luka","chapter":"24","verse":"9","text":"ngabaki'li'bu'ka bu'ka kulipango, na kwabakia balu' banamasi' ku'mi na yumo na apwasi bi'ngi'."},{"book":"Luka","chapter":"24","verse":"10","text":"Babaapiyike makowe go kwa atumilwe baai, Malia Makatalena, Yoana na Malia mau' ba Yakobi, pamope na alwawa bi'ngi' babalongwaniye nabo."},{"book":"Luka","chapter":"24","verse":"11","text":"Banamasi' pabagayu'wine makowe go baagabweni kati gangali ntwe kwa nyo bau'bi'li lili."},{"book":"Luka","chapter":"24","verse":"12","text":"Lakini Petili aabutwike lubi'lo mpaka kulipango, palitike no lingulya nkati, ngaibona sanda bai. Ngabuyangana kaya ku'no kasangala kwa galu' gagapitike."},{"book":"Luka","chapter":"24","verse":"13","text":"Lisu'ba lyolyolyo, apwasi abi'li' ba Yesu baai kabayenda kukilambo simo sakikemelwa Emau, ulipau wake kilometa ku'mi na yimo bu'ka ku Yelusalemu."},{"book":"Luka","chapter":"24","verse":"14","text":"Baabile kabalongelya makowe go gagapitike."},{"book":"Luka","chapter":"24","verse":"15","text":"Pabaabile kabalongela no laluyana, Yesu mwene ngapitya, ngalongwana nabo."},{"book":"Luka","chapter":"24","verse":"16","text":"Baamweni, lakini Nnu'ngu' aatabite malango ga kunkwipwa."},{"book":"Luka","chapter":"24","verse":"17","text":"Ngaalaluya, “Mulongela ki'li' ku'no kannyenda?” Nabembe baayi'mi liki, no uta ngi'njaki'nja ya kuminyo yabe kwo usunika."},{"book":"Luka","chapter":"24","verse":"18","text":"Yumo, ywakemelwa Kileopa, ngannyangwa, “Wenga ngawang'eni kisako ku Yelusalemu wokotoka tanga gagapitike kwo masu'ba gano?”"},{"book":"Luka","chapter":"24","verse":"19","text":"Naywembe ngaalaluya, “Makowe gaku'?” Bembe ngabannyangwa, “Makowe gagampatike Yesu wa ku Nasaleti. Ywembe aai nnondoli ywa Nnu'ngu' nku'lu' mwene makakala go panga makowe no yi'gana nnu'ngi' ya Nnu'ngu' na bandu boti."},{"book":"Luka","chapter":"24","verse":"20","text":"Api'ndo ba dini na atawala bitu baampiyike asenulwe waa, ngabammamba munsalaba."},{"book":"Luka","chapter":"24","verse":"21","text":"Lakini twenga tuu'bi'lyage panga ywembe nga ywalu'a kwikombwa Isilaili. Bu'ka pagapangilwe makowe ga goti, li'no lisu'ba lyenetatu."},{"book":"Luka","chapter":"24","verse":"22","text":"Kai', alwawa bitu bi'ngi' baatikutung'ang'amuya. Baayi'i kulisiko kindai' bulabula."},{"book":"Luka","chapter":"24","verse":"23","text":"Baaikolili yi'ga yake. Baaki'li'bwike kababaya panga bapitilwe na malaika ywabakie panga ai nkoti."},{"book":"Luka","chapter":"24","verse":"24","text":"Aitu bi'ngi' baayi'i kulisiko lingulya wiso galu' gabalongei balu' alwawa, gaai nyinyonyo ila ywembe baamwenili.”"},{"book":"Luka","chapter":"24","verse":"25","text":"Kuundi'la Yesu ngaabakia, “Mboni mwalogeloge nyo, na myoyo yinu ndopau kwo kotoka kugau'bi'lya goti gagalongelilwe na alondoli ba Nnu'ngu'?"},{"book":"Luka","chapter":"24","verse":"26","text":"Buli, yali'nganili Kilisitu ateselwe, li'nga ayingi muutukupu wake?”"},{"book":"Luka","chapter":"24","verse":"27","text":"Ngaawanikia mayi'gi'yo gake goti ga mu Maandiko Mapeleteu tumbulya Musa mpaka alondoli ba Nnu'ngu' boti."},{"book":"Luka","chapter":"24","verse":"28","text":"Pabaegeli palu' pakilambo sabayendage, Yesu ngapanga kati ayendelya na mwanja."},{"book":"Luka","chapter":"24","verse":"29","text":"Lakini bembe ngabannu'ba kababaya, “Utame pamope na twe, kwendapilya na kilo kiegelile.” Bai, ngaika palu' pakilambo, no yingya nnyumba tama pamope nabo."},{"book":"Luka","chapter":"24","verse":"30","text":"Waatami lya pamope nabo, ngatola likati kulilu'bya na kulimetwana, na kwabagana."},{"book":"Luka","chapter":"24","verse":"31","text":"Popopo minyo gabe gaatibanjwa, ngabankwipwa, lakini ywembe baimuki abu'i na baamwenili kai'."},{"book":"Luka","chapter":"24","verse":"32","text":"Bai, ngababakiana, “Panga myoyo yitu yabileli kaiyaka nkati yitu paabile katuawanikia Maandiko Mapeleteu mu'lu' mundi'la?”"},{"book":"Luka","chapter":"24","verse":"33","text":"Ngababu'ka saa yi'yi'lu'yi'lu', ki'li'bu'ka ku Yelusalemu, ngabaakolya balu' banamasi' ku'mi na yumo na balu' apwasi bi'ngi' bababile pamope nabo bakongolekine"},{"book":"Luka","chapter":"24","verse":"34","text":"kababaya, “Kakape Bwana ayu'kite, ampiti Simoni.”"},{"book":"Luka","chapter":"24","verse":"35","text":"Bai, balu' apwasi abi'li' ngabaayaulya ayabe galu' gabagapatike mundi'la, na mwabapatike kuntanga kwa kulimetwa likati."},{"book":"Luka","chapter":"24","verse":"36","text":"Pabaabile kabaabakia go, baimuki mwene Yesu aayi'mi pakatikati yabe, ngaabakia, “Amani ibe namwenga.”"},{"book":"Luka","chapter":"24","verse":"37","text":"Baating'ang'amuka no yogopa kwa mwanjaa baganiage balibweni lyoka."},{"book":"Luka","chapter":"24","verse":"38","text":"Lakini ywembe ngaabakia, “Kwa mwanjaa ki'li' muyogobala? Mboni mubaa na kyukala mumyoyo yinu?"},{"book":"Luka","chapter":"24","verse":"39","text":"Mulolekeye moko na magu'lu' gangu', nga nenga namwene. Munipapaye munibone kwa mwanjaa lyoka ntu'pu' yi'ga wala yupaa kati mwamunibona.”"},{"book":"Luka","chapter":"24","verse":"40","text":"Paayomwi longela go, ngaalaya moko na magu'lu' gake."},{"book":"Luka","chapter":"24","verse":"41","text":"Pabaabile balo banau'bi'lyali kwa mwanjaa ya pulaa yabe na kabasangala, ngaalaluya, “Mubile naso kilyo sosoti pano?”"},{"book":"Luka","chapter":"24","verse":"42","text":"Ngabampeya kitomwa sa omba mmanika."},{"book":"Luka","chapter":"24","verse":"43","text":"Ngakitola no lya, boti kabammona."},{"book":"Luka","chapter":"24","verse":"44","text":"Bu'kapo ngaabakia, “Yi'no nga ikomekeyo ya makowe ganammakie panaabile pamope namwenga. Panga yaapalikwe yomwa goti gagaandikilwe kwa mwanjaa ya nenga mu salya ya Musa, muitabu ya alondoli ba Nnu'ngu' na mukitabu sa Zabuli.”"},{"book":"Luka","chapter":"24","verse":"45","text":"Bu'kapo, ngaayu'gu'lya malango gabe li'nga bapate kugatanga Maandiko Mapeleteu."},{"book":"Luka","chapter":"24","verse":"46","text":"Ngaabakia, “Ngamo mwaiandikilwe, panga Kilisitu aateselwa na lisu'ba lyenetatu aayu'ka bu'ka kuuwi'li,"},{"book":"Luka","chapter":"24","verse":"47","text":"kwa nyo ngaipalikwa panga, kwa lina lyake, dunia yoti tumbulya ku Yelusalemu, bandu ba dunia yoti baalilwe panga banki'li'bu'ki Nnu'ngu' basamilwe masambi."},{"book":"Luka","chapter":"24","verse":"48","text":"Mwenga nga mwakong'ondeli ba makowe go."},{"book":"Luka","chapter":"24","verse":"49","text":"Nenga namwene nalu'a kumpelekyanga yu'lu' ywabayilwe tumilwa na Tati'. Lakini muli'nde ku'no kukilambo mpaka pamwapeyelwa galu' makakala gagabu'ka kunani.”"},{"book":"Luka","chapter":"24","verse":"50","text":"Bu'kapo, ngaalongoya panja ya ku Yelusalemu mpaka ku Betania, ngatu'ndu'bi'ya moko gake kunani ngaayalya."},{"book":"Luka","chapter":"24","verse":"51","text":"Paabile kaayalya, ngaaleka, no pu'tu'lwa kunani."},{"book":"Luka","chapter":"24","verse":"52","text":"Bembe ngabankilikitya, bu'kapo ngabaki'li'bu'ka ku Yelusalemu babile na pulaa ngu'lu'."},{"book":"Luka","chapter":"24","verse":"53","text":"Baatami masu'ba goti mulua lwa Nyumba ya Nnu'ngu' kabannumba Nnu'ngu'."}]}