{"data":[{"book":"Ekisodho","chapter":"13","verse":"1","text":"Jehovha akati kuna Mozisi,"},{"book":"Ekisodho","chapter":"13","verse":"2","text":"“Nditsaurire matangwe echirume ose. Chibereko chokutanga chechizvaro pakati pavaIsraeri ndechangu, chingava chomunhu kana chechipfuwo.”"},{"book":"Ekisodho","chapter":"13","verse":"3","text":"Ipapo Mozisi akati kuvanhu, “Rangarirai zuva iri, iro zuva ramakabuda muIjipiti, munyika youtapwa, nokuti Jehovha akakubudisai mairi noruoko rune simba. Musadya chinhu chine mbiriso."},{"book":"Ekisodho","chapter":"13","verse":"4","text":"Nhasi, mumwedzi waAbhibhi muri kubuda."},{"book":"Ekisodho","chapter":"13","verse":"5","text":"Pamunosvitswa naJehovha munyika yavaKenani, vaHiti, vaAmori, vaHivhi, navaJebhusi, iyo nyika yaakapikira madzibaba enyu kuti vazokupai iyo, nyika inoyerera mukaka nouchi, munofanira kucherechedza chirevo ichi mumwedzi uno."},{"book":"Ekisodho","chapter":"13","verse":"6","text":"Kwamazuva manomwe munofanira kuitira Jehovha mutambo."},{"book":"Ekisodho","chapter":"13","verse":"7","text":"Mudye chingwa chisina mbiriso pamazuva manomwe iwayo; chinhu chine mbiriso hachifaniri kuonekwa pakati penyu, uye mbiriso zvayo haifaniri kuonekwa panzvimbo ipi zvayo pakati pemiganhu yenyu."},{"book":"Ekisodho","chapter":"13","verse":"8","text":"Pazuva iroro uudze mwanakomana wako kuti, ‘Ndinoita izvi nokuda kwezvandakaitirwa naJehovha pandakabuda muIjipiti.’"},{"book":"Ekisodho","chapter":"13","verse":"9","text":"Mucherechedzo uyu uchava kwauri sechiratidzo paruoko rwako uye sechirangaridzo pahuma yako chokuti murayiro waJehovha unofanira kuva pamiromo yako. Nokuti Jehovha akakubudisa muIjipiti noruoko rwake rune simba."},{"book":"Ekisodho","chapter":"13","verse":"10","text":"Unofanira kuchengeta mutemo uyu panguva dzakatarwa gore negore."},{"book":"Ekisodho","chapter":"13","verse":"11","text":"“Shure kwokunge Jehovha akusvitsa munyika yavaKenani uye aipa kwauri, sezvaakavimbisa nemhiko kwauri nokumadzitateguru ako,"},{"book":"Ekisodho","chapter":"13","verse":"12","text":"unofanira kupa kuna Jehovha chibereko chokutanga chezvizvaro zvose. Zvikono zvezvipfuwo zvako zvose zvinotanga kuzarura chibereko ndezvaJehovha."},{"book":"Ekisodho","chapter":"13","verse":"13","text":"Udzikinure negwayana mwana wose wokutanga wembongoro, asi kana usingaudzikinuri, uvhune mutsipa wawo. Udzikinure matangwe ose pakati pavanakomana vako."},{"book":"Ekisodho","chapter":"13","verse":"14","text":"“Mumazuva anouya, paunenge uchibvunzwa nomwanakomana wako kuti, ‘Zvinoreveiko izvi?’ uti kwaari, ‘Noruoko rune simba Jehovha akatibudisa muIjipiti, munyika youtapwa."},{"book":"Ekisodho","chapter":"13","verse":"15","text":"Faro paakasindimara achiramba kuti tiende, Jehovha akauraya matangwe ose omuIjipiti, zvose vanhu nezvipfuwo. Ndokusaka ndichibayira kuna Jehovha mukono wokutanga wechibereko chechizvaro chose uye ndichidzikinura dangwe rimwe nerimwe ravanakomana vangu.’"},{"book":"Ekisodho","chapter":"13","verse":"16","text":"Uye chichava chiratidzo paruoko rwako nerundanyara pahuma yako kuti Jehovha akatibudisa kubva muIjipiti noruoko rune simba.”"},{"book":"Ekisodho","chapter":"13","verse":"17","text":"Faro akati atendera vanhu kuti vaende, Mwari haana kuvatungamirira nenzira yaipinda nomunyika yavaFiristia, kunyange zvazvo yakanga iri pfupi. Nokuti Mwari akati, “Kana vakasangana nehondo, vangashandura pfungwa dzavo vakadzokera kuIjipiti.”"},{"book":"Ekisodho","chapter":"13","verse":"18","text":"Saka Mwari akatungamirira vanhu vachipoterera nomumugwagwa womurenje vakananga kuGungwa Dzvuku. VaIsraeri vakabuda kubva muIjipiti vakapakata nhumbi dzehondo."},{"book":"Ekisodho","chapter":"13","verse":"19","text":"Mozisi akatora mapfupa aJosefa nokuti Josefa akanga aita kuti vanakomana vaIsraeri vapike mhiko. Akanga ati, “Zvirokwazvo Mwari achakubatsirai, uye ipapo munofanira kutakura mapfupa angu kubva panzvimbo ino.”"},{"book":"Ekisodho","chapter":"13","verse":"20","text":"Vakati vabva paSukoti vakadzika musasa paEtamu pamucheto werenje."},{"book":"Ekisodho","chapter":"13","verse":"21","text":"Masikati Jehovha aivatungamirira neshongwe yegore kuti avatungamirire munzira yavo uye usiku aivatungamirira neshongwe yomoto kuti vavhenekerwe, kuti vafambe masikati kana usiku."},{"book":"Ekisodho","chapter":"13","verse":"22","text":"Shongwe yegore masikati kana shongwe yemoto usiku hazvina kubva panzvimbo yazvo pamberi pavanhu."}]}