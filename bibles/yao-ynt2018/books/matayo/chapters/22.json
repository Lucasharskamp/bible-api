{"data":[{"book":"Matayo","chapter":"22","verse":"1","text":"Che Yesu ŵaŵechetenawo sooni kwa itagu achitiji,"},{"book":"Matayo","chapter":"22","verse":"2","text":"“Umwenye wa kwinani ulandene ni mwenye jumpepe juŵantendele mwanagwe chindimba cha chakulya cha ulombela."},{"book":"Matayo","chapter":"22","verse":"3","text":"Nipele ŵatumile achikapolo ŵao kukwaŵilanga ŵaalaliche kwika ku ulombela, nambo ŵakanile kwika."},{"book":"Matayo","chapter":"22","verse":"4","text":"Ŵaatumile sooni achikapolo ŵane, achitiji, ‘Mwasalile ŵalalichikwe ŵala kuti, jwammale kolosya yakulya yangu, sikite ng'ombe jangu ja nkambaku ni ng'ombe sine syakunakana, inayose ili chile, njise ku ulombela.’"},{"book":"Matayo","chapter":"22","verse":"5","text":"Nambo ŵandu ŵala ŵakanile kwika, ŵajawile, jumo ku ngunda wakwe, ni jwine ku masengo gakwe,"},{"book":"Matayo","chapter":"22","verse":"6","text":"ni ŵane ŵaakamwile achikapolo ŵala ŵaputile ni ŵane kwaulaga."},{"book":"Matayo","chapter":"22","verse":"7","text":"Mwenye jula ŵatumbile, ŵaatumile ŵandu ŵangondo ŵao kuti akaaulaje ŵakuulaga ŵala ni kuchoma mooto musi wao."},{"book":"Matayo","chapter":"22","verse":"8","text":"Nipele ŵaasalile achikapolo ŵao, ‘Ulombela uli chile, nambo unalaliche ŵala nganaŵajilwa."},{"book":"Matayo","chapter":"22","verse":"9","text":"Nipele njaule mmalekano ni ŵanawose uchinkaasimane, nkaaŵilanje aichanje ku chindimba cha chakulya cha ulombela.’"},{"book":"Matayo","chapter":"22","verse":"10","text":"Achikapolo ŵao ŵala ŵatyosile, ŵajawile mmatala, ŵaichenawo wose uŵasimene nawo, ŵangalumbana ni ŵambone. Nyuumba ja ulombela jagumbele achalendo."},{"book":"Matayo","chapter":"22","verse":"11","text":"“Nambo paŵajinjile mwenye ku kwalola achalendo, ŵammweni mundu jumo jwanganatakula nguo sya ulombela."},{"book":"Matayo","chapter":"22","verse":"12","text":"Mwenye ŵammusisye, ‘Ambusanga, njinjile chinauli, nomwe nganinkola nguo sya ulombela?’ Nambo ŵelewo ŵamyalele."},{"book":"Matayo","chapter":"22","verse":"13","text":"Nipele, mwenye ŵaasalile achikatumetume ŵao, ‘Muntaŵe makongolo ni makono, mkamponye paasa ku chipi, kweleko chakalile ni kuchilimya meeno.’ ”"},{"book":"Matayo","chapter":"22","verse":"14","text":"Che Yesu ŵamalichisye achitiji, “Ŵajinji ŵakuŵilanjikwa, nambo ŵasagulikwe nganatupa.”"},{"book":"Matayo","chapter":"22","verse":"15","text":"Nipele, Mafalisayo ŵajawile, ŵajilene itajile pa kwatanjisya Che Yesu kwa maloŵe gao."},{"book":"Matayo","chapter":"22","verse":"16","text":"Nipele, ŵaatumile ŵakulijiganya ŵao, pamo ni ŵakulijiganya ŵa mumpingo u che Helode ku Che Yesu. Ŵausisye achitiji, “Jwakwiganya, tukumanyilila kuti mmwe ndi mundu jwakulupilichika, nkwiganya litala lya Akunnungu kwa usyene, pangaganisya ŵandu akusala chichi, pakuŵa ngankulola ukulu wa mundu."},{"book":"Matayo","chapter":"22","verse":"17","text":"Sambano, ntusalile, nkuganisya ichichi? Uli ili yambone kulipa nsongo kwa mwenye jwankulu jwa ku Loma pane akuŵilanjikwa che Kaisali, pane tunalipe?”"},{"book":"Matayo","chapter":"22","verse":"18","text":"Nambo Che Yesu ŵaumanyilile nningwa wao wangalumbana, ŵaasalile, “Kwachichi nkuuninga, ŵanyamwe ŵaulamba?"},{"book":"Matayo","chapter":"22","verse":"19","text":"Munosye mbiya ja kulipila nsongo.” Nombewo ŵaiche nawo likobili."},{"book":"Matayo","chapter":"22","verse":"20","text":"Nipele, Che Yesu ŵausisye, “Aku ku meeso ku ni liina li ya ŵaani?”"},{"book":"Matayo","chapter":"22","verse":"21","text":"Ŵajanjile, “Che Kaisali.” Pelepo Che Yesu ŵaasalile ŵanyawo kuti, “Nipele, i che Kaisali mwapeje che Kaisali, ni ya Akunnungu mwapeje Akunnungu.”"},{"book":"Matayo","chapter":"22","verse":"22","text":"Paŵagapilikene gele ŵasimosile, ŵalesile, ŵajawile."},{"book":"Matayo","chapter":"22","verse":"23","text":"Lye lyuŵa lyo, Masadukayo ŵane ŵakuti ngapagwa kusyuka ŵaichilile Che Yesu,"},{"book":"Matayo","chapter":"22","verse":"24","text":"nipele, ŵausisye, “Jwakwiganya, che Musa ŵatite mundu jwalombele awaga pangaleka ŵanache, ikusachilwa mpwakwe annombele jwankongwe jwawililwe ni ŵankwakwe, kuti ammelechele ŵanache nkulugwe."},{"book":"Matayo","chapter":"22","verse":"25","text":"Nipele, pa musi petu pano ŵapali ŵandu saba ŵaŵapagwile lutumbo lumo. Jwaandanda jo ŵalombele ni ŵawile pangali ŵanache, ni mpwakwe ŵannombile jwankongwe jula."},{"book":"Matayo","chapter":"22","verse":"26","text":"Iyoyo yaliji kwa jwaaŵili jula ni jwaatatu ni mpaka ŵanawose saba."},{"book":"Matayo","chapter":"22","verse":"27","text":"Paŵamasile kuwa ŵanawose saba, jwankongwe jula ŵawile."},{"book":"Matayo","chapter":"22","verse":"28","text":"Nambi, pa lyuŵa lya kusyuka jwele jwankongwe chaŵe jwa ŵaani mwa ŵele saba wo? Pakuŵa wose saba ŵannombile.”"},{"book":"Matayo","chapter":"22","verse":"29","text":"Che Yesu ŵajanjile ŵanyawo, “Ŵanyamwe nkosele pakuŵa ngankugamanyilila Malembelo ga Akunnungu atamuno ukombole wa Akunnungu."},{"book":"Matayo","chapter":"22","verse":"30","text":"Pakuŵa pachachisyuka ŵawe ngalombela atamuno kulombwa, chaaŵe mpela achikatumetume ŵa kwinani."},{"book":"Matayo","chapter":"22","verse":"31","text":"Nambo yankati kusyuka kwa ŵawe, uli, nganinsyoma aila iŵansalile Akunnungu? Ŵansalile,"},{"book":"Matayo","chapter":"22","verse":"32","text":"‘Une ndili Akunnungu ŵa che Iblahimu ni Akunnungu ŵa che Isaka ni Akunnungu ŵa che Yakobo.’ Nipele ŵele nganaŵa Akunnungu ŵa ŵawe, nambo ŵa ŵajumi.”"},{"book":"Matayo","chapter":"22","verse":"33","text":"Mpingo wa ŵandu ula paŵapilikene yeleyo, ŵagasimosile majiganyo gao."},{"book":"Matayo","chapter":"22","verse":"34","text":"Mafalisayo paŵapilikene kuti Che Yesu ŵamyalesye Masadukayo, ŵasongangene pamo."},{"book":"Matayo","chapter":"22","verse":"35","text":"Jumo jwao, ŵakwiganya malajisyo, ŵausisye Che Yesu achalingaga kuti,"},{"book":"Matayo","chapter":"22","verse":"36","text":"“Jwakwiganya, likanyo chi lyalili lyekulungwa mu Malajisyo?”"},{"book":"Matayo","chapter":"22","verse":"37","text":"Che Yesu ŵanjanjile, “ ‘Mwanonyele Ambuje Akunnungu ŵenu ni ntima wenu wose ni mbumu jenu jose ni lunda lwenu lose.’"},{"book":"Matayo","chapter":"22","verse":"38","text":"Alili ni likanyo lyekulungwa ni lyaandanda."},{"book":"Matayo","chapter":"22","verse":"39","text":"Ni lyaaŵili lyalikulandana ni lyele, lili, ‘Munnonyele njenu mpela yankuti pakulinonyela mwasyene.’"},{"book":"Matayo","chapter":"22","verse":"40","text":"Malajisyo gose ga Akunnungu gaŵapele che Musa ni majiganyo ga ŵakulondola ŵa Akunnungu gakukulupilila ge makanyo gaŵili ga.”"},{"book":"Matayo","chapter":"22","verse":"41","text":"Paŵasongangene pamo Mafalisayo, Che Yesu ŵausisye,"},{"book":"Matayo","chapter":"22","verse":"42","text":"“Ŵanyamwe nkuganisya uli yankati Kilisito? Uli ali mwanagwao ŵaani?” Ŵajanjile, “Ŵa che Daudi.”"},{"book":"Matayo","chapter":"22","verse":"43","text":"Che Yesu ŵaasalile, “Nipele, kwachichi che Daudi kwa ukombole wa Mbumu jwa Akunnungu akwaŵilanga Ambuje? Pakuŵa ŵatite,"},{"book":"Matayo","chapter":"22","verse":"44","text":"‘Ambuje ŵaasalile Ambuje ŵangu,"},{"book":"Matayo","chapter":"22","verse":"45","text":"Nipele, iŵaga che Daudi akwaŵilanga Kilisito ‘Ambuje’ ikukomboleka chinauli kuti ali mwanagwao?”"},{"book":"Matayo","chapter":"22","verse":"46","text":"Ngapagwa mundu jwalijose juŵakombwele kwanga. Chitandile lyuŵa lyo ngapagwa juŵalinjile sooni kummusya."}]}