{"data":[{"book":"2 Bhakolinto","chapter":"13","verse":"1","text":"Gweguno mwanja gwangu gwa tatu gushing'ishe kungwenunji Malinga Majandiko ga Ukonjelo shigaabheleketa. “Ngani jojowe pujimala kwa ukong'ondelo gwa bhandu bhabhili eu bhatatu.”"},{"book":"2 Bhakolinto","chapter":"13","verse":"2","text":"Nannugulilenje, malinga mwanja gwangu gwa bhili, ngunakunnugulilanga kabhili nili kwataliya, bhatendilenje ilebho bhukala na bhananji bhowe, pushing'ishepo ngaabhonelanga shiya."},{"book":"2 Bhakolinto","chapter":"13","verse":"3","text":"Shindende nneyo pabha mmanganyanji nnapinganga ukong'ondelo, kuti a Yeshu bhanabheleketa na mmanganyanji kupitila nne. Kwenu mmanganya a Kilishitu nngabha kuti bhangali mashili, ikabhe shibhalanguye mashili gabho munkumbi gwenunji."},{"book":"2 Bhakolinto","chapter":"13","verse":"4","text":"Pabha pubhakomelwe munshalabha bhakakweteje mashili, ikabheje nnaino bhanaatama kwa mashili ga a Nnungu. Numbe na uwe twangali mashili nkulundana na bhenebho, ikabheje tunatama nabho kwa mashili ga a Nnungu, nkupinga tutende liengo munkumbi gwenunji."},{"book":"2 Bhakolinto","chapter":"13","verse":"5","text":"Mwiibhuyanje mwaashayenenji monaga mwiishimilikenje nngulupai. Mwiibhuyanje mwaashayenenji. Bhuli, nkakumumanyanga kuti a Yeshu Kilishitu mubhali mmitima jenunji? Monaga nngabha, bhai nnepelenje."},{"book":"2 Bhakolinto","chapter":"13","verse":"6","text":"Ikabheje ngunakulupalila kuti mmanganya mmumanyinji kuti uwe twangalepela."},{"book":"2 Bhakolinto","chapter":"13","verse":"7","text":"Tunakwaajuga a Nnungu nnatendanje shangali sha mmbone shoshowe, nngabha tubhoneshe kuti tushikombola, ikabhe mmanganya ntendanje ya mmbone nkali tubhoneshe mbuti tushilepela."},{"book":"2 Bhakolinto","chapter":"13","verse":"8","text":"Pabha tukatenda shoshowe sha tauka ya kweli, ikabhe tunapunda shumiya ya kweli."},{"book":"2 Bhakolinto","chapter":"13","verse":"9","text":"Tunakwiinonyela mmanganya punkukolanga mashili nkali uwe tukakole mashili, kwa nneyo tunakunnjujilanga nkamilikanje."},{"book":"2 Bhakolinto","chapter":"13","verse":"10","text":"Ligongo lya kunnjandishilanga jene bhaluwa jino nili kwatalika, ni nkupinga pushing'ishe kungwenunji nnandendanje ngalipe kwa mashili gubhambele Bhakulungwa, elo, mashili ga kuntaganga ntima na nngabha ga kummulaganga ntima."},{"book":"2 Bhakolinto","chapter":"13","verse":"11","text":"Kwa nneyo, ashaalongo ajangunji, nne mwanja! Nkamulanje malajilo gangu, na ntumbililanje kwiishimilika, na ntagane ntima, nkolanje ng'aniyo imo, na ntamangane kwa ulele, na a Nnungu bhakumpinganga na bha ulele, bhabhe na mmanganyanji."},{"book":"2 Bhakolinto","chapter":"13","verse":"12","text":"Nnamushilananje kwa shalamu ja ukonjelo."},{"book":"2 Bhakolinto","chapter":"13","verse":"13","text":"Bhandunji bhowe bha a Nnungu bhanakunnamushilanga kwa nema ja a Yeshu Kilishitu."},{"book":"2 Bhakolinto","chapter":"13","verse":"14","text":"Nema ja Bhakulungwa a Yeshu Kilishitu, na kupinga kwa a Nnungu na kulundana naka Mbumu jwa Ukonjelo, ibhe na mmanganyanji mmowe."}]}