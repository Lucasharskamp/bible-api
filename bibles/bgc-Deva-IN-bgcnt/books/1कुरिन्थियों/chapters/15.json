{"data":[{"book":"1 कुरिन्थियों","chapter":"15","verse":"1","text":"हे बिश्वासी भाईयो, इब मै थमनै वोए सुसमाचार याद दिवाऊँ सूं, जो पैहल्या सुण्या जा चुक्या सै, जिस सुसमाचार का थमनै बिश्वास भी करया था, अर थम उस बिश्वास म्ह बणे भी रहो।"},{"book":"1 कुरिन्थियों","chapter":"15","verse":"2","text":"जै थम सुसमाचार म्ह बिश्वास करणा जारी राक्खों सों, जो मन्नै थारे ताहीं सुणाया था तो परमेसवर थमनै सुसमाचार के जरिये बचावैगा, जै थम उस सुसमाचार पै बिश्वास करणा छोड़ द्यो, तो थारा मसीह पै बिश्वास करणा बेकार सै।"},{"book":"1 कुरिन्थियों","chapter":"15","verse":"3","text":"इस्से कारण मन्नै थारे ताहीं सब तै खास सन्देस बताया सै, जो मेरे ताहीं प्रभु यीशु तै मिल्या सै, वो सन्देस यो सै, के पवित्र ग्रन्थ कै वचन कै मुताबिक यीशु मसीह म्हारै पापां कै खात्तर मारया गया,"},{"book":"1 कुरिन्थियों","chapter":"15","verse":"4","text":"गाड्या गया, अर पवित्र ग्रन्थ कै मुताबिक तीसरे दिन जिन्दा भी होग्या,"},{"book":"1 कुरिन्थियों","chapter":"15","verse":"5","text":"अर उसकै बाद वो पतरस ताहीं अर फेर बारहां चेल्यां नै दिख्या।"},{"book":"1 कुरिन्थियों","chapter":"15","verse":"6","text":"फेर वो पाँच सौ तै ज्यादा चेल्यां नै एक साथ दिख्या, जिन म्ह तै घणखरे तो इब ताहीं जिन्दे सै पर कई मर लिये सै।"},{"book":"1 कुरिन्थियों","chapter":"15","verse":"7","text":"इसकै बाद वो याकूब नै अर फेर सारे प्रेरितां नै भी दिख्या।"},{"book":"1 कुरिन्थियों","chapter":"15","verse":"8","text":"सब तै आखर म्ह मन्नै भी दिख्या, मेरे ताहीं प्रभु नै अदभुत तरिक्कें तै प्रेरित बणाया।"},{"book":"1 कुरिन्थियों","chapter":"15","verse":"9","text":"क्यूँके मै प्रेरितां म्ह सारया तै कम महत्वपूर्ण सूं, बल्के प्रेरित बणण कै जोग्गा भी कोनी था, क्यूँके मन्नै परमेसवर की कलीसिया के बिश्वासियाँ ताहीं सताया था।"},{"book":"1 कुरिन्थियों","chapter":"15","verse":"10","text":"पर मै जो कुछ भी सूं, परमेसवर के अनुग्रह तै प्रेरित सूं। उसका अनुग्रह जो मेरै पै होया, वो बेकार न्ही होया, पर मन्नै उन और प्रेरितां तै बाध मेहनत भी करी, तोभी या मेरी ओड़ तै न्ही होई, पर परमेसवर का अनुग्रह तै होई जो मेरै पै था।"},{"book":"1 कुरिन्थियों","chapter":"15","verse":"11","text":"ज्यांतै चाहे मै हूँ, चाहे दुसरे प्रेरित हों, हम सब नै मसीह के बारें म्ह एक जिसा प्रचार करा, अर इस्से पै थमनै बिश्वास भी करया।"},{"book":"1 कुरिन्थियों","chapter":"15","verse":"12","text":"मै थारे तै एक बात पूच्छु सूं, जिब तै हम सारया नै यो प्रचार करया सै, के परमेसवर नै मसीह ताहीं मुर्दां म्ह तै जिन्दा करया, तो थारे म्ह तै कई क्यूँ न्ही मानते के बिश्वासी भी मरकै जिवैंगे?"},{"book":"1 कुरिन्थियों","chapter":"15","verse":"13","text":"जै मरे होया का जी उठणा सै ए कोनी, तो मसीह भी मरे होया म्ह तै जिन्दा कोनी होया,"},{"book":"1 कुरिन्थियों","chapter":"15","verse":"14","text":"अर जै मसीह मरे होया म्ह तै न्ही जी उठ्या, तो म्हारा प्रचार करणा बेकार सै अर थारा बिश्वास करणा भी बेकार सै।"},{"book":"1 कुरिन्थियों","chapter":"15","verse":"15","text":"इसतै भी बढ़कै यो सै के हम परमेसवर के झूठ्ठे गवाह साबित होण लागरे सां, क्यूँके हमनै उनके बारें म्ह या गवाही दी सै के उननै मसीह ताहीं मरे होया म्ह तै जिन्दा करया सै, पर जै मरे होए वास्तव म्ह जिन्दे न्ही करे गये होन्दे तो परमेसवर नै मसीह ताहीं भी जिन्दा न्ही करया।"},{"book":"1 कुरिन्थियों","chapter":"15","verse":"16","text":"अर जै मरे होए माणस जिन्दा न्ही होन्दे, तो मसीह भी मरे होया म्ह तै जिन्दा कोनी होया।"},{"book":"1 कुरिन्थियों","chapter":"15","verse":"17","text":"अर जै मसीह मरया होया म्ह तै जिन्दा कोनी होया, तो थारा बिश्वास करणा बेकार सै, अर थम इब ताहीं अपणे पापां म्ह जीण लागरे सो।"},{"book":"1 कुरिन्थियों","chapter":"15","verse":"18","text":"बल्के जो मसीह पै बिश्वास करण आळे मर लिये सै, वे भी नाश होए।"},{"book":"1 कुरिन्थियों","chapter":"15","verse":"19","text":"जै हम सिर्फ इस्से जीवन म्ह मसीह तै आस राक्खां सां, ना के आण आळी दुनिया कै खात्तर, तो हम सारे माणसां तै घणे अभागे सां।"},{"book":"1 कुरिन्थियों","chapter":"15","verse":"20","text":"पर सच म्ह-ए परमेसवर नै मसीह ताहीं मुर्द्यां म्ह तै जिन्दा करया सै, अर वो पैहला माणस सै, जो मरे होया म्ह तै जिन्दा करया गया।"},{"book":"1 कुरिन्थियों","chapter":"15","verse":"21","text":"क्यूँके जिब एक माणस आदम कै जरिये दुनिया म्ह मौत आई, तो दुसरा माणस मसीह कै जरिये मरे होया का दोबारा जिन्दा हो जाणा भी होया।"},{"book":"1 कुरिन्थियों","chapter":"15","verse":"22","text":"अर जिस तरियां आदम के पाप के जरिये सारे माणस मरै सै, उस्से तरियां ए मसीह नै जो करया, उसके जरिये सारे माणस मरे होया म्ह तै जिन्दा भी करे जावैंगे।"},{"book":"1 कुरिन्थियों","chapter":"15","verse":"23","text":"पर हरेक माणस इस तरियां जिन्दा होवैगा, परमेसवर नै पैहल्या मसीह ताहीं मरे होया म्ह तै जिन्दा करया, फेर मसीह कै आण पै परमेसवर उन लोग्गां नै भी जिन्दा करैगा जो मसीह के सै।"},{"book":"1 कुरिन्थियों","chapter":"15","verse":"24","text":"इसकै बाद दुनिया का अन्त होगा। उस बखत मसीह सारी प्रधानता, अर सारा हक अर सामर्थ का अन्त करकै राज्य नै परमेसवर पिता कै हाथ म्ह सौंप देवैगा।"},{"book":"1 कुरिन्थियों","chapter":"15","verse":"25","text":"क्यूँके जिब तक परमेसवर अपणे बैरियाँ नै पूरी तरियां तै हरा ना देवै, तब तक मसीह का राज्य करणा जरूरी सै।"},{"book":"1 कुरिन्थियों","chapter":"15","verse":"26","text":"सारया तै आखरी बैरी जो नाश करया जावैगा, वो मौत सै।"},{"book":"1 कुरिन्थियों","chapter":"15","verse":"27","text":"पवित्र ग्रन्थ म्ह भजनकार नै लिख्या सै, के परमेसवर सब कुछ मसीह के अधीन कर देवैगा, तो यो तय सै, के परमेसवर शामिल कोनी, क्यूँके वोए सै जिसनै मसीह ताहीं अधिकार दिया सै।"},{"book":"1 कुरिन्थियों","chapter":"15","verse":"28","text":"जिब सब कुछ मसीह कै अधीन हो जावैगा यानी बेट्टे के अधीन, तो बेट्टा आप भी परमेसवर के अधीन हो जावैगा, जिसनै उस ताहीं यो अधिकार दिया था। परमेसवर ए प्रभु सै, जो सब कुछ अर हर किसे म्ह काम करै सै।"},{"book":"1 कुरिन्थियों","chapter":"15","verse":"29","text":"जै मरे होया का पुनरुत्थान कोनी, तो उस परम्परा का के मतलब सै, जिस म्ह माणस मरे होया की जगहां पै बपतिस्मा लेण लागरे सै? जै परमेसवर मरे होए माणस ताहीं जिन्दा न्ही करदा, तो माणस इस परम्परा नै क्यूँ मानण लागरे सै?"},{"book":"1 कुरिन्थियों","chapter":"15","verse":"30","text":"म्हारे खात्तर जै मुर्दां का जी उठणा सै, तो खुद ताहीं खतरां म्ह गेरणा बेकूफी सै।"},{"book":"1 कुरिन्थियों","chapter":"15","verse":"31","text":"हे बिश्वासी भाईयो, मै हर दिन मौत का सामना करुँ सूं, यो भी सच सै, के प्रभु यीशु मसीह म्ह मन्नै थारे पै गर्व सै।"},{"book":"1 कुरिन्थियों","chapter":"15","verse":"32","text":"मै इफिसुस नगर म्ह बड़ी तै बड़ी मुसीबतां म्ह तै गुजरा सूं, जो जंगली-जानवरां की तरियां मेरा बिरोध करै सै, तो मन्नै के फायदा होया? जै मुर्दे जिन्दे न्ही करे जावैंगे, तो हम कह सका सां, के “आओ, खावां-पीवां, क्यूँके काल तो मरणा ए सै।”"},{"book":"1 कुरिन्थियों","chapter":"15","verse":"33","text":"धोक्खा ना खाओ, “भुंडी संगति आच्छे चाल-चलण नै बिगाड़ देवै सै।”"},{"book":"1 कुरिन्थियों","chapter":"15","verse":"34","text":"अपणे सोच्चण के तरिक्कें नै ठीक कर ल्यो, अर पाप करणा छोड़ द्यो, क्यूँके कुछ इसे सै जो परमेसवर नै न्ही जाणदे। मै थमनै शर्मिन्दा करण कै खात्तर न्यू कहूँ सूं।"},{"book":"1 कुरिन्थियों","chapter":"15","verse":"35","text":"उदाहरण के तौर पै जै कोए न्यू कहवैगा, “के परमेसवर मुर्दां नै किस तरियां तै जिवांवै सै, अर उनकी देह किसी होवै सै?”"},{"book":"1 कुरिन्थियों","chapter":"15","verse":"36","text":"हे निरे बेअक्लो! जिब तू बीज नै माट्टी म्ह बोवै सै, तो वो अंकुरित कोनी होवै सै, अर जिब वो अंकुरित होवै सै तो वो बीज कोनी रहन्दा।"},{"book":"1 कुरिन्थियों","chapter":"15","verse":"37","text":"जै तू गेहूँ या कोए दुसरा बीज बोवै सै, तो तू शरु म्ह ए पौधा न्ही लगान्दा, बल्के बीज नै ए लगावै सै, जो बाद म्ह पौधा बणै सै।"},{"book":"1 कुरिन्थियों","chapter":"15","verse":"38","text":"परमेसवर जिसा चाहवै उसा आकार पौधे नै देवै सै, हरेक ढाळ के बीज का उगण का अपणा अलग ए तरिक्कां होवै सै।"},{"book":"1 कुरिन्थियों","chapter":"15","verse":"39","text":"दुनिया के सब प्राणियाँ की देह एक जिसी कोनी होन्दी, माणसां की देह न्यारी सै, डांगरां की न्यारी सै, पंछियाँ की देह न्यारी सै, मच्छियाँ की देह न्यारी सै।"},{"book":"1 कुरिन्थियों","chapter":"15","verse":"40","text":"अर जिस तरियां धरती पै अलग-अलग तरियां की देह सै, उस्से तरियां अकास म्ह भी सूरज, चाँद अर तारे सै। अकास म्ह चिज्जां की एक अलग तरियां की खूबसूरती हो सै, अर धरती पै, की चिज्जां की खूबसूरती अलग ढाळ की हो सै।"},{"book":"1 कुरिन्थियों","chapter":"15","verse":"41","text":"सूरज का तेज न्यारा सै, चाँद का तेज न्यारा सै, अर तारा के टोळ का तेज न्यारा सै, (क्यूँके एक तारे तै दुसरे तारे कै तेज म्ह फर्क सै)।"},{"book":"1 कुरिन्थियों","chapter":"15","verse":"42","text":"तो यो मरे होए माणसां का जी उठणा भी इसाए होगा। देह जिस ताहीं वे दफणावै सै वो गळ जा सै, पर जिब यो फेर तै जी उठै सै, तो या एक इसी देह होगी जो गळै कोनी।"},{"book":"1 कुरिन्थियों","chapter":"15","verse":"43","text":"जिब म्हारी देह दफणाई जावै सै, तो वा बदसूरत अर कमजोर हो सै, पर जिब दुबारतै जीवन मिलै सै, तो वा सुथरी अर मजबूत हो सै।"},{"book":"1 कुरिन्थियों","chapter":"15","verse":"44","text":"जिस तरियां म्हारी देह माँस अर लहू तै बणी सै, इस्से तरियां इसी देह भी सै जिस ताहीं जीवन परमेसवर के आत्मा के जरिये मिलै सै, अर जो म्हारी देह माँस अर लहू तै बणी सै, उस देह म्ह बदल जावैगा, जिस ताहीं जीवन परमेसवर की आत्मा तै मिलै सै।"},{"book":"1 कुरिन्थियों","chapter":"15","verse":"45","text":"पवित्र ग्रन्थ म्ह भी लिख्या सै, के “पैहल्ड़ा माणस, यानिके आदम जिन्दा प्राणी बण्या” अर आखरी आदम जो मसीह सै, वोए सै जो हमनै अनन्त जीवन देवै सै।"},{"book":"1 कुरिन्थियों","chapter":"15","verse":"46","text":"माँस अर लहू तै बणी देह पैहल्या वजूद15:46 वजूद अस्तित्व म्ह आई, फेर उस देह ताहीं परमेसवर की आत्मा के जरिये जीवन मिलै सै।"},{"book":"1 कुरिन्थियों","chapter":"15","verse":"47","text":"पैहल्ड़ा माणस धरती तै, यानिके माट्टी तै बण्या होया था, दुसरा माणस जो मसीह था सुर्ग तै आया।"},{"book":"1 कुरिन्थियों","chapter":"15","verse":"48","text":"धरती पै रहण आळे लोग, धरती के पैहले माणस आदम की ढाळ माट्टी तै बणे सै, पर सुर्ग म्ह रहण आळे लोग, सुर्ग के माणस मसीह यीशु की तरियां सै।"},{"book":"1 कुरिन्थियों","chapter":"15","verse":"49","text":"हम सबका रूप आदम की ढाळ सै, जो माट्टी तै बण्या सै, उस्से तरियां एक दिन हमनै मसीह का रूप भी मिलैगा, जो सुर्गीय सै।"},{"book":"1 कुरिन्थियों","chapter":"15","verse":"50","text":"हे बिश्वासी भाईयो, मै चाहूँ सूं के थम जाण ल्यो, के म्हारी देह जो लहू अर माँस तै बणी सै, इस देह कै साथ हम परमेसवर के सुर्गीय राज्य म्ह न्ही रह सकदे। हम सुर्ग म्ह उस देह कै साथ न्ही रह सकदे जो नाश हो जावै सै, क्यूँके ओड़ै कोए मौत कोनी।"},{"book":"1 कुरिन्थियों","chapter":"15","verse":"51","text":"देक्खो, मै थारे तै एक भेद की बात बताऊँ सूं, म्हारे म्ह तै कुछ बिश्वासी मरै कोनी, पर उनकी देह बदल जावैगी।"},{"book":"1 कुरिन्थियों","chapter":"15","verse":"52","text":"अर यो पलभर म्ह, पलक झपकदे ए जिब आखरी तुरही फूक्की जावैगी तो मुर्दे सदा रहण खात्तर जिन्दा हो जावैंगे, अर जो जिन्दा सै उनकी देह सुर्गीय देह म्ह बदल जावैंगी।"},{"book":"1 कुरिन्थियों","chapter":"15","verse":"53","text":"क्यूँके यो जरूरी सै, ताके म्हारी या नाशवान देह अविनाशी देह म्ह बदल जावै, अर या मरणहार देह कदे ना मरण आळी देह म्ह बदल जावै।"},{"book":"1 कुरिन्थियों","chapter":"15","verse":"54","text":"जिब इसा होवै सै, तो जो परमेसवर नै पवित्र ग्रन्थ म्ह लिख्या सै, वो पूरा हो जावैगा, “मौत पूरी तरियां तै हार जावैगी अर वजूद म्ह कोनी रहवैगी।"},{"book":"1 कुरिन्थियों","chapter":"15","verse":"55","text":"हे मौत, तेरी जीत कित्त रही? हे मौत, तेरा डंक कित्त रहया?”"},{"book":"1 कुरिन्थियों","chapter":"15","verse":"56","text":"पाप वो डंक सै जो मौत नै लेकै आवै सै, अर नियम-कायदे पाप नै शक्ति देवै सै।"},{"book":"1 कुरिन्थियों","chapter":"15","verse":"57","text":"पर परमेसवर का धन्यवाद हो, जो म्हारै प्रभु यीशु मसीह कै जरिये हमनै पाप अर मौत पै जयवन्त करै सै।"},{"book":"1 कुरिन्थियों","chapter":"15","verse":"58","text":"ज्यांतै हे मेरे प्यारे भाईयो, मजबूत अर पक्के रहो, अर प्रभु कै काम म्ह सारी हाण बढ़ते जाओ, क्यूँके थम जाणो सो के थारी मेहनत प्रभु म्ह बेकार न्ही सै।"}]}