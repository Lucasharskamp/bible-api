{"data":[{"book":"2 Vatesaloniki","chapter":"2","verse":"1","text":"Valongu, yikwilata kwisa kwa Bambu wetu Yesu Kilistu na kukungiwa pamu kwa yufwi kuva na mweni, tukuvaluva munu,"},{"book":"2 Vatesaloniki","chapter":"2","verse":"2","text":"mukotoo kwipwelesha ngengi mundima shenu na mukotoo kuva na chipwembwi kucha kwanongwa ya lijuva likomi lya Bambu kumlema yula Mwafu palifika. Pamongapa yikuwesha kuva chilongu achi chiwoneka mukulondola nandulilu awu baluwa yidetiwa kucha yifuma kwa yufwi."},{"book":"2 Vatesaloniki","chapter":"2","verse":"3","text":"Mkotoo kujumila kujangiwa na mundu yoyosi kwa ndambu yoyosi yila. Kwanongwa lijuva lila daliyisi ha mbaka tanila wula wafu wugoleki na yula mundu yivamkema mwafu awoneki yavelili mwishu waki kufyoghiwa lyalya."},{"book":"2 Vatesaloniki","chapter":"2","verse":"4","text":"Mweni akulimba kila chindu chachiwona vandu kucha mlungu, awu chivachitundamila, hata akuwesha kuyingila na kuyikala mugati ya nyumba ya Chapanga kunu padumba kucha mweni ndi Chapanga."},{"book":"2 Vatesaloniki","chapter":"2","verse":"5","text":"Wuli mukukumbuka duhu kucha ndavawombilili fyosi afi pandiveyi pamu na yumwi?"},{"book":"2 Vatesaloniki","chapter":"2","verse":"6","text":"Lakini kuna chindu chimulemesha yula mundu yivamkema mwafu na yumwi muchimanya chindochi. Topi, Mwafu ayu dawoneki chipindi pachifika."},{"book":"2 Vatesaloniki","chapter":"2","verse":"7","text":"Hata naha yula Mwafu ponopa akugola chichuku, lakini dawoneki ha mbaka yula yamkanisha awushiwi."},{"book":"2 Vatesaloniki","chapter":"2","verse":"8","text":"Topi, apa yula mundu yivamkema Mwafu dawoneki, lakini Bambu Yesu payisa damuwulaghi kwa kumpula na uyegha wula dawumulimbi ufuki na kumufyogha lyalya kwa lwengi dayisi nawu."},{"book":"2 Vatesaloniki","chapter":"2","verse":"9","text":"Ayu mundu yivamkema Mwafu dayisi kwa liwovi lya Lijangavandu na kugola ndambu shosi sha mihilu na miwujawuja fya udesi na chisisii,"},{"book":"2 Vatesaloniki","chapter":"2","verse":"10","text":"na kugola ujangi wa kila ndambu kwa vala yivavelili mulikuga lya kuyaghamila. Ava davayaghamili kwanongwa vawupokela ha na kuwutama wula unakaka ili valowuliwi."},{"book":"2 Vatesaloniki","chapter":"2","verse":"11","text":"Ndi nongwa Chapanga kavavika pasi ya liwovi lya uyaghamifu, vawujumili udesi."},{"book":"2 Vatesaloniki","chapter":"2","verse":"12","text":"Ili vosi yivangajila kujumila unakaka na vakusekilela sambi, davahighiwi."},{"book":"2 Vatesaloniki","chapter":"2","verse":"13","text":"Yikudayiliwa kumlumba Chapanga majuva vosi kwanongwa ya yumwi valongu, yumwi yimutamiwa na Bambu, kwanongwa Chapanga kavashawula kukandila pakwandi ili mulowuliwi kwa liwovi lya Mfuki, mugoliwi kuva vandu vaki vang'alili kwa ujumilwa wenu muunakaka."},{"book":"2 Vatesaloniki","chapter":"2","verse":"14","text":"Chapanga avakemilili chindu achi kwa deha ya Chilongu chituvalandulili, avakemili ili mupokeli fya muukomi wa Bambu wetu Yesu Kilistu."},{"book":"2 Vatesaloniki","chapter":"2","verse":"15","text":"Topi, valongu, mudindali na kukamula ng'ulilu yituvawulili kwa nandulilu yetu na chituvayandikilili."},{"book":"2 Vatesaloniki","chapter":"2","verse":"16","text":"Tukumluva Bambu wetu Yesu Kilistu na Tati wetu Chapanga yatutamili kwa usangi waki watugayili fwamuku jola na shuvililu nofu,"},{"book":"2 Vatesaloniki","chapter":"2","verse":"17","text":"asikoli mawoku ndima shenu na kuvadindasha ili muweshi kugola na kudeta fivelili finofu majuva vosi."}]}