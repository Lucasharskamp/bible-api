{"data":[{"book":"Exodus","chapter":"40","verse":"1","text":"Dimaadua ga helekai gi Moses,"},{"book":"Exodus","chapter":"40","verse":"2","text":"“I di laangi matagidagi o di malama matagidagi, hagaduu aga ina di Hale laa Dimaadua."},{"book":"Exodus","chapter":"40","verse":"3","text":"Duguina Tebedebe di Hagababa dela e haa ginai nia baahi hadu o di Madangaholu Haganoho, daudaulia di gahu duuli i mua di maa."},{"book":"Exodus","chapter":"40","verse":"4","text":"Kaina teebele gi lodo, dugua nia goloo huogodoo gi hongo di maa. Kaina labelaa di lohongo malama gi lodo, wanga ina nia malama gi hongo di maa."},{"book":"Exodus","chapter":"40","verse":"5","text":"Dugua di gowaa dudu tigidaumaha goolo e dudu nia ‘incense’ i mua Tebedebe di Hagababa, daudaulia di gahu duuli i di ngudu di bontai di Hale laa."},{"book":"Exodus","chapter":"40","verse":"6","text":"Dugua gi mua di Hale laa di gowaa dudu tigidaumaha e dudu nia tigidaumaha."},{"book":"Exodus","chapter":"40","verse":"7","text":"Dugua di baisin tonotono i mehanga di Hale laa mo di gowaa dudu tigidaumaha, haga haulia gi nia wai."},{"book":"Exodus","chapter":"40","verse":"8","text":"Haganoho ina di gahu duuli di abaaba di maa, daudaulia di gahu duuli i di ngudu di bontai di maa."},{"book":"Exodus","chapter":"40","verse":"9","text":"“Hagadabu ina di Hale laa mono goloo huogodoo gi di lolo hagamadagu hagatulu, gei di maa gaa dabu."},{"book":"Exodus","chapter":"40","verse":"10","text":"Nomuli, hagadabu ina di gowaa dudu tigidaumaha mono goloo huogodoo gi di lolo hagamadagu hagatulu, gei di maa ga dabuaahia."},{"book":"Exodus","chapter":"40","verse":"11","text":"Hagadabu ina labelaa di baisin tonotono mo dono lohongo i di ala hua e dahi."},{"book":"Exodus","chapter":"40","verse":"12","text":"“Laha mai a Aaron mo ana dama daane gi di bontai di Hale laa, gaugaulia digaula gi di hai e hagamadammaa digaula."},{"book":"Exodus","chapter":"40","verse":"13","text":"Hagagahu ina Aaron gi ono goloo hai mee dabu, hagatulu ina a mee. Di hai deenei e hai a mee gii dabu gii mee a mee di hai dagu dangada hai hegau."},{"book":"Exodus","chapter":"40","verse":"14","text":"Laha mai ana dama daane, hagagahu ina digaula."},{"book":"Exodus","chapter":"40","verse":"15","text":"Hagatulu ina digaula, be di hai ne hagatulu di nadau damana, gii mee digaula di hai agu daangada hai mee dabu. Di hagatulu deenei gaa hai digaula gii hai nia daangada hai mee dabu i nia madagoaa huogodoo ala e lloomoi.”"},{"book":"Exodus","chapter":"40","verse":"16","text":"Moses guu hai nia mee huogodoo a Dimaadua bolo gi heia."},{"book":"Exodus","chapter":"40","verse":"17","text":"Tahi laangi o tahi malama o di lua ngadau o di nadau hagatanga mai i Egypt, gei di Hale laa Dimaadua ga haga duu aga."},{"book":"Exodus","chapter":"40","verse":"18","text":"Moses gaa dugu nia lohongo waduu o di hale laa, ga haga noho di maa, nomuli ga haga tuu nia duludulu."},{"book":"Exodus","chapter":"40","verse":"19","text":"Gaa lawa, gaa holo di gahu gili manu laa hongo di Hale laa, gaa gahu labelaa laa tua, gii hai be nia helekai a Dimaadua ne hai."},{"book":"Exodus","chapter":"40","verse":"20","text":"Gaa lawa, gaa haa nia baahi hadu e lua ala ne hihi ginai di Madangaholu Haganoho gi lodo Tebedebe o di Hagababa. Gaa lawa, gaa wanga nia laagau ala e dagidagi di maa gi lodo nia buulei, gaa lawa gaa uhi."},{"book":"Exodus","chapter":"40","verse":"21","text":"Gaa lawa, gaa kae Tebedebe gi lodo di Hale laa, gaa lawa gaa dau tuuli di maa be nia helekai a Dimaadua ne hai."},{"book":"Exodus","chapter":"40","verse":"22","text":"Gaa lawa, ga haga noho dana deebele gi lodo di Hale laa, i di bahi i ngeia, i daha mo tuuli,"},{"book":"Exodus","chapter":"40","verse":"23","text":"gaa dugu di palaawaa dela gu tigidaumaha gi Dimaadua gi nonua, be nia helekai a Dimaadua ne hai,"},{"book":"Exodus","chapter":"40","verse":"24","text":"ga haga noho di lohongo malama i lodo di Hale laa i bahi i ngaaga, e huudonu gi teebele,"},{"book":"Exodus","chapter":"40","verse":"25","text":"gaa dudu nia malama i mua o Dimaadua, be nia helekai a Dimaadua ne hai,"},{"book":"Exodus","chapter":"40","verse":"26","text":"ga haga noho di gowaa dudu tigidaumaha lolo kala ne hai gi nia goolo, i lodo di Hale laa, i mua di tuuli,"},{"book":"Exodus","chapter":"40","verse":"27","text":"gaa dudu nia ‘incense’ i hongo di maa, be nia helekai a Dimaadua ne hai."},{"book":"Exodus","chapter":"40","verse":"28","text":"Gaa lawa, gaa dau gi nua tuuli i di ngudu o di bontai di Hale laa,"},{"book":"Exodus","chapter":"40","verse":"29","text":"gaa dugu di gowaa dudu tigidaumaha la gi mua tuuli deelaa, gaa hai dana tigidaumaha dudu mo dana tigidaumaha huwa laagau i hongo di maa, gii hai be nia helekai a Dimaadua ne hai,"},{"book":"Exodus","chapter":"40","verse":"30","text":"ga haga noho dana baisin tonotono i mehanga di Hale laa mo di gowaa dudu tigidaumaha, ga haga hau ginai nia wai."},{"book":"Exodus","chapter":"40","verse":"31","text":"Moses mo Aaron mo nia dama daane a Aaron e tonotono nadau lima mo nadau wae i di gowaa deelaa,"},{"book":"Exodus","chapter":"40","verse":"32","text":"i nadau madagoaa huogodoo ma ga ulu i di Hale laa be gi di gowaa dudu tigidaumaha, gii hai be nia helekai a Dimaadua ne hai."},{"book":"Exodus","chapter":"40","verse":"33","text":"Moses guu hai dana abaaba e duuli di Hale laa mo di gowaa dudu tigidaumaha, ge daudau tuuli i di ngudu o di bontai di abaaba. Moses gu haga lawa ana moomee nogo hai huogodoo."},{"book":"Exodus","chapter":"40","verse":"34","text":"Di gololangi mo di madamada o Dimaadua gu hii hua di Hale laa, guu gahu hagatau.40.34 1 Kings 8.10,11; Isaiah 6.4; Ezekiel 43.4,5; Hagagida 15.8"},{"book":"Exodus","chapter":"40","verse":"35","text":"Di gololangi mo di madamada o Dimaadua guu hai a Moses gi deemee di ulu gi lodo di Hale laa."},{"book":"Exodus","chapter":"40","verse":"36","text":"Nia madagoaa huogodoo di gololangi ma gaa maa gi daha mo hongo di Hale laa, gei digau Israel guu mee di hagatanga i di gowaa deelaa."},{"book":"Exodus","chapter":"40","verse":"37","text":"Maa di gololangi la ga hagalee maa gi daha, ge digaula hagalee hagatanga, e tali loo di laangi dela e maa ai di gololangi, ga hula laa."},{"book":"Exodus","chapter":"40","verse":"38","text":"I lodo hua nadau taele huogodoo, digaula guu mmada gi di gololangi o Dimaadua le e dehedehee i hongo di Hale laa i di aa, ma gaa boo la di ulaula."}]}