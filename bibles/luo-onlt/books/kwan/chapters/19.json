{"data":[{"book":"Kwan","chapter":"19","verse":"1","text":"Jehova Nyasaye nowacho ne Musa gi Harun niya,"},{"book":"Kwan","chapter":"19","verse":"2","text":"“Ma e dwaro mar chik ma Jehova Nyasaye osechiko: Nyis jo-Israel mondo okel nyaroya ma silwal maonge songa kata ma ok ongʼol kendo mapok otwe e jok."},{"book":"Kwan","chapter":"19","verse":"3","text":"Chiwe ne Eliazar jadolo; kendo nyaroyano nyaka gol oko mar kambi mi yangʼe ka oneno."},{"book":"Kwan","chapter":"19","verse":"4","text":"Bangʼe Eliazar jadolo nyaka kaw rembe moko e lith lwete kendo okwoye nyadibiriyo kochiko nyim Hemb Romo."},{"book":"Kwan","chapter":"19","verse":"5","text":"E kinde ma pod ongʼicho nyaroyano nyaka wangʼ piende, ringe, rembe kod wen."},{"book":"Kwan","chapter":"19","verse":"6","text":"Jadolo nokaw yiende moko mag sida, owino gi usi marakwaro kendo owitgi kuom nyaroya ma wangʼno."},{"book":"Kwan","chapter":"19","verse":"7","text":"Bangʼ mano, jadolo nyaka luok lepe kendo olwokre gi pi. Bangʼe onyalo donjo e kambi, makmana ni obiro bedo mochido nyaka chop odhiambo."},{"book":"Kwan","chapter":"19","verse":"8","text":"Ngʼatno mowangʼo nyaroyano bende nyaka luok lepe, kendo olwokre, en bende nobed mochido nyaka chop odhiambo."},{"book":"Kwan","chapter":"19","verse":"9","text":"“Ngʼat maler nochok buru mag nyaroyano kendo oketgi kar misango maler e oko mar kambi. Ginikan-gi gi dhout oganda mar jo-Israel mondo ti kodgi e pi pwodhruok; nikech en mar pwodho ji aa e richo."},{"book":"Kwan","chapter":"19","verse":"10","text":"Ngʼatno mochoko buch nyaroyano nyaka luok lepe bende, to en bende nobed mochido nyaka chop odhiambo. Ma nobedi chik mosiko ne jo-Israel kaachiel gi jopinje mamoko modak kodgi."},{"book":"Kwan","chapter":"19","verse":"11","text":"“Ngʼato angʼata momulo ringre ngʼama otho biro bedo mochido kuom ndalo abiriyo."},{"book":"Kwan","chapter":"19","verse":"12","text":"Nyaka opwodhre owuon gi pi chiengʼ mar adek kod chiengʼ mar abiriyo; eka obiro bedo maler. To ka ok opwodhore owuon chiengʼ mar adek gi chiengʼ mar abiriyo, to ok obi bedo maler."},{"book":"Kwan","chapter":"19","verse":"13","text":"Ngʼato angʼata momulo ringre ngʼama otho kendo ma ok opwodhore owuon ochido hekalu mar Jehova Nyasaye. Ngʼatno nyaka gol oko mar Israel. Nikech pi mar pwodhruok pod ok okir kuome, ochido; kendo chidono odongʼ kuome."},{"book":"Kwan","chapter":"19","verse":"14","text":"“Chik momako ngʼama otho e hema ema: Ngʼato angʼata modonjo ei hema kendo ngʼato angʼata mantiere e iye nobed mochido kuom ndalo abiriyo,"},{"book":"Kwan","chapter":"19","verse":"15","text":"kendo mikebe moro amora maonge raum moumego nobed mochido."},{"book":"Kwan","chapter":"19","verse":"16","text":"“Ngʼato angʼata man oko momulo ngʼatno mane onegi gi ligangla kata ngʼat motho kende, kata ngʼatno momulo chok dhano, kata liel, nobedi mochido kuom ndalo abiriyo."},{"book":"Kwan","chapter":"19","verse":"17","text":"“Ne ngʼatno mochido, ket buru moko moa e misango mar pwodhruok kendo uruw gi pi maler mi uol e wigi."},{"book":"Kwan","chapter":"19","verse":"18","text":"Eka ngʼatno maler nokaw owino, gilute e pi kendo gikuo pi e hema kod e gik moko duto molosgo ii hekalu gi ji man kanyo. Bende nyaka okwo pi kuom ngʼato angʼata mabed ni osemulo chok ngʼama osetho kata liel kata ngʼato ma osenegi kata ngʼato motho athoya."},{"book":"Kwan","chapter":"19","verse":"19","text":"Ngʼat maler ema nyaka kir pi kuom ngʼat mochidono chiengʼ mar adek gi mar abiriyo, to kochopo e odiechiengʼ mar abiriyo nyaka opwodhe. Ngʼama ipwodhono nyaka luok lepe kendo luokre gi pi, kendo odhiambono nobed mapoth."},{"book":"Kwan","chapter":"19","verse":"20","text":"To ka ngʼat mochido ok opwodhore owuon, nyaka gole oko e dier oganda, nikech osemiyo kama ler mar lemo mar Jehova Nyasaye ochido. Pi pwodhruokgo pod ok okir kuome, omiyo ochido."},{"book":"Kwan","chapter":"19","verse":"21","text":"Chik mosiko ne gin ema."},{"book":"Kwan","chapter":"19","verse":"22","text":"Gimoro amora ma ngʼat mochido omulo nobed mochido, kendo ngʼato angʼata momule nobed mochido nyaka chop odhiambo.”"}]}