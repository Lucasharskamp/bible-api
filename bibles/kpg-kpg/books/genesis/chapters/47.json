{"data":[{"book":"Genesis","chapter":"47","verse":"1","text":"Joseph gaa lahi ono duaahina daane dogolima gaa hula gi baahi di king, ga helekai gi di king, “Dogu damana mo ogu duaahina daane gu lloomoi i Canaan mo nadau hagabuulinga manu mo nadau mee huogodoo ala e hai mee ginai. Digaula dolomeenei la gu i tenua go Goshen.”"},{"book":"Genesis","chapter":"47","verse":"2","text":"Nomuli gei mee ga hagi anga ono duaahina daane gi di king."},{"book":"Genesis","chapter":"47","verse":"3","text":"Di king ga heeu gi digaula, “Goodou digau hai moomee aha?”"},{"book":"Genesis","chapter":"47","verse":"4","text":"Gimaadou ne lloomoi belee noho i tenua deenei, idimaa, tau magamaga i lodo tenua go Canaan la gu huaidu huoloo, gu deai nia meegai ang gi madau hagabuulinga manu ai. Dumaalia mai gi gimaadou e noho i Goshen.”"},{"book":"Genesis","chapter":"47","verse":"5","text":"Di king ga helekai gi Joseph, “Idimaa dela do damana mo o duaahina daane ala guu dau,"},{"book":"Genesis","chapter":"47","verse":"6","text":"tenua go Egypt la tenua ni digaula. Heia digaula gii noho i tenua go Goshen, deelaa di gowaa koia e humalia. Gei di maa nia daangada i digaula ala e mee di benebene nia hagabuulinga manu, gei goe ga hagi anga agu manu la gi digaula e benebene.”"},{"book":"Genesis","chapter":"47","verse":"7","text":"Joseph ga laha mai labelaa dono damana go Jacob, ga hagi anga gi di king. Jacob gu haga maluagina di king."},{"book":"Genesis","chapter":"47","verse":"8","text":"Di king ga heeu gi mee, “O ngadau le e hia?”"},{"book":"Genesis","chapter":"47","verse":"9","text":"Jacob ga helekai, “Dogu madagoaa nogo mouli iei au nogo heehee la guu lau motolu (130) ogu ngadau. Nia ngadau aalaa le e hogoohi ge e haingadaa, ge hagalee logo be nia ngadau o ogu damana ala namua nogo heehee ai.”"},{"book":"Genesis","chapter":"47","verse":"10","text":"Jacob gaa hai dana haga maewae hagalabagau gi di king, gaa hana."},{"book":"Genesis","chapter":"47","verse":"11","text":"Nomuli gei Joseph ga haga noho dono damana mo ono duaahina i Egypt, gaa wanga gi digaula tenua humalia e hoohoo adu gi di waahale damana go Rameses, gii hai be nia helekai di king."},{"book":"Genesis","chapter":"47","verse":"12","text":"Joseph e hagahumalia dono damana mo ono duaahina mo digau huogodoo o di hale o dono damana ala i golo gi nia meegai gii dohu."},{"book":"Genesis","chapter":"47","verse":"13","text":"Tau magamaga la gu huaidu huoloo i nia gowaa huogodoo i henuailala, gei digau Egypt mo Canaan gu hiigai."},{"book":"Genesis","chapter":"47","verse":"14","text":"Nia bahihadu huogodoo digau Egypt mo Canaan ala nogo huihui nadau ‘wheat’ gu hagabudu go Joseph guu kae guu dugu i lodo di hale o di king."},{"book":"Genesis","chapter":"47","verse":"15","text":"Di madagoaa hua o nia bahihadu huogodoo o Egypt mo Canaan la ne odi, gei digau Egypt ga lloomoi gi Joseph ga helekai gi mee, “Gaamai madau mee e gai gi dee mmade hua gimaadou. Goe aloho mai gi gimaadou, idimaa madau bahihadu la guu odi.”"},{"book":"Genesis","chapter":"47","verse":"16","text":"Joseph ga helekai gi digaula, “Gaamai godou hagabuulinga manu, gei au ga koodai nia maa gi nia meegai, be godou bahihadu la guu odi.”"},{"book":"Genesis","chapter":"47","verse":"17","text":"Digaula ga gaamai nadau hoodo, siibi, kuudi, kau mono ‘donkey’ gi Joseph, gei mee ga koodai nia maa gi nia meegai. Di ngadau deelaa, gei mee ne wanga nia meegai gi nia daangada ne koodai gi nia manu."},{"book":"Genesis","chapter":"47","verse":"18","text":"Di ngadau nomuli, gei digaula gaa hula labelaa gi mee ga helekai, “Meenei, gimaadou hagalee hagammuni madau mee i di goe, bolo madau bahihadu la guu odi, mo madau manu aalaa hua gu gowadu gi di goe. Deai di mee labelaa i golo belee gowadu gi di goe ai, aalaa hua go madau huaidina mo madau gowaa ala i golo."},{"book":"Genesis","chapter":"47","verse":"19","text":"Goe aloho mai gi gimaadou, hudee diagia gimaadou beelaa gii mmade. Hudee heia madau gowaa gi diiagi. Huia gimaadou mo madau gowaa gi nia meegai, gei gimaadou gaa hai nia hege ni di king, gei mee ga hai mee gi madau gowaa. Gaamai madau ‘wheat’ e gai gi mouli gimaadou, mono lii e dogi go gimaadou i lodo madau gowaa.”"},{"book":"Genesis","chapter":"47","verse":"20","text":"Joseph guu hui nia gowaa huogodoo ala i hongo Egypt i di ingoo di king. Digau Egypt huogodoo guu hui gi daha nadau gowaa, idimaa tau magamaga la gu huaidu huoloo, malaa, nia henua huogodoo la guu hai nia henua ni di king."},{"book":"Genesis","chapter":"47","verse":"21","text":"Joseph guu hai digau Egypt huogodoo gii hai nia hege."},{"book":"Genesis","chapter":"47","verse":"22","text":"Nia gowaa ala digi huia go Joseph, la go nia gowaa o digau hai mee dabu. Digaula hagalee hai loo bolo ginaadou e hui nadau gowaa gi daha, idimaa di king e wanga gi digaula nia bahihadu hagamaamaa e mouli ai digaula."},{"book":"Genesis","chapter":"47","verse":"23","text":"Joseph ga helekai gi nia daangada, “Goodou mmada, au guu hui goodou mo godou gowaa belee hai mee ginai di king. Malaa, deenei laa godou lii e kae e dogi i lodo godou hadagee."},{"book":"Genesis","chapter":"47","verse":"24","text":"Ma gaa dau gi godou madagoaa e hadi ai godou hadagee, gei goodou wanga ina e dahi baahi e lima gi di king. Nia mee ala i golo, gaa hai godou mee, e dogi hunu maa ge hunu maa e gai go goodou mo godou hale.”"},{"book":"Genesis","chapter":"47","verse":"25","text":"Digaula ga helekai, “Meenei, goe gu hagamouli gimaadou. Goe gu humalia mai gi gimaadou. Malaa, gimaadou gaa hai nia hege ni di king.”"},{"book":"Genesis","chapter":"47","verse":"26","text":"Joseph ga haga duu aga dana haganoho i lodo tenua go Egypt, boloo: Dahi baahi e lima o nia mee huogodoo ala ma ga hadi mai i nia hadagee le e kae gi di king. Taganoho deenei le e hai hegau hua igolo dolomeenei. Aalaa hua go nia gowaa o digau hai mee dabu ala digi hai mee ginai di king."},{"book":"Genesis","chapter":"47","verse":"27","text":"Digau Israel guu noho i Goshen i Egypt. Digaula gu maluagina huoloo, gei nia dama digaula gu dogologowaahee."},{"book":"Genesis","chapter":"47","verse":"28","text":"Di noho o Jacob i Egypt la gu madangaholu maa hidu ono ngadau, gaa dae loo gi dono made, gei mee guu lau madahaa maa hidu (147) ono ngadau huogodoo."},{"book":"Genesis","chapter":"47","verse":"29","text":"Dono madagoaa dela gu hoohoo gi dono made, gei mee ga gahi mai dana dama daane go Joseph, ga helekai gi mee, “Dugua doo lima gi mehanga ogu gadawae.47.29 Dugua doo lima gi mehanga ogu gadawae Di hai deenei e haga modongoohia bolo di hagamodudahi dela gaa hai la di mee e deemee di huli  Heia dau hagababa hagamodu bolo goe hagalee danu au i Egypt."},{"book":"Genesis","chapter":"47","verse":"30","text":"Au e hiihai bolo au e danu i di gowaa dela e danu ai ogu damana. Lahia au gi daha mo Egypt, danumia au i di gowaa dela ne danu ai digaula.”"},{"book":"Genesis","chapter":"47","verse":"31","text":"Jacob ga helekai, “Heia dau hagamodu bolo goe ga daudali di hagababa deenei.” Joseph guu hai dana hagamodu, gei Jacob guu hai dana danggee i hongo di hada dela e moe iei mee."}]}