{"data":[{"book":"Yohane","chapter":"6","verse":"1","text":"Nthawi ina zitatha izi, Yesu anawolokera ku gombe la kutali la nyanja ya Galileya (iyi ndi nyanja ya Tiberiya),"},{"book":"Yohane","chapter":"6","verse":"2","text":"ndipo gulu lalikulu la anthu linamutsata Iye chifukwa linaona zizindikiro zodabwitsa zimene anazichita pa odwala."},{"book":"Yohane","chapter":"6","verse":"3","text":"Kenaka Yesu anakwera pa phiri nakhala pansi ndi ophunzira ake."},{"book":"Yohane","chapter":"6","verse":"4","text":"Tsopano phwando la Paska la Ayuda linali pafupi."},{"book":"Yohane","chapter":"6","verse":"5","text":"Yesu atakweza maso ndi kuona gulu lalikulu la anthu likubwera kwa Iye, anati kwa Filipo, “Kodi tingagule kuti buledi kuti anthu awa adye?”"},{"book":"Yohane","chapter":"6","verse":"6","text":"Iye anafunsa izi kumuyesa chabe, pakuti Iye ankadziwa chimene ankayenera kuchita."},{"book":"Yohane","chapter":"6","verse":"7","text":"Filipo anamuyankha Iye kuti, “Malipiro a miyezi isanu ndi itatu sangathe kugula buledi okwanira aliyense kuti adye!”"},{"book":"Yohane","chapter":"6","verse":"8","text":"Mmodzi wa ophunzira ake, Andreya, mʼbale wa Simoni Petro, anati,"},{"book":"Yohane","chapter":"6","verse":"9","text":"“Pano pali mnyamata amene ali ndi buledi musanu wabarele ndi tinsomba tiwiri, kodi zingakwane onsewa?”"},{"book":"Yohane","chapter":"6","verse":"10","text":"Yesu anati, “Awuzeni anthuwa akhale pansi.” Pamalo pamenepa panali udzu wambiri ndipo amuna amene anakhala pansi anali osachepera 5,000."},{"book":"Yohane","chapter":"6","verse":"11","text":"Kenaka Yesu anatenga bulediyo, atayamika anagawira iwo amene anakhala pansi, chimodzimodzinso nsombazo monga momwe iwo anafunira."},{"book":"Yohane","chapter":"6","verse":"12","text":"Ndipo atakhuta, Iye anati kwa ophunzira ake, “Tolani zotsala kuti pasawonongeke kanthu.”"},{"book":"Yohane","chapter":"6","verse":"13","text":"Choncho iwo anasonkhanitsa makombo nadzaza madengu khumi ndi awiri."},{"book":"Yohane","chapter":"6","verse":"14","text":"Pambuyo pake anthu ataona chizindikiro chodabwitsa chimene Yesu anachita, iwo anati, “Zoonadi uyu ndi Mneneri wakudzayo mʼdziko la pansi.”"},{"book":"Yohane","chapter":"6","verse":"15","text":"Yesu atadziwa kuti iwo amafuna kubwera kudzamuwumiriza kuti akhale mfumu, anachoka napita ku phiri pa yekha."},{"book":"Yohane","chapter":"6","verse":"16","text":"Pofika madzulo, ophunzira ake anatsikira ku nyanja,"},{"book":"Yohane","chapter":"6","verse":"17","text":"kumene iwo analowa mʼbwato ndi kuyamba kuwoloka nyanja kupita ku Kaperenawo. Tsopano kunali kutada ndipo Yesu anali asanabwerere kwa iwo."},{"book":"Yohane","chapter":"6","verse":"18","text":"Mphepo yamphamvu inawomba ndipo nyanja inalusa."},{"book":"Yohane","chapter":"6","verse":"19","text":"Iwo atayenda makilomita asanu kapena asanu ndi limodzi, anaona Yesu akuyandikira bwatolo, akuyenda pa madzi; ndipo anachita mantha."},{"book":"Yohane","chapter":"6","verse":"20","text":"Koma Iye anawawuza kuti, “Ndine, musaope.”"},{"book":"Yohane","chapter":"6","verse":"21","text":"Ndipo iwo analola kumutenga mʼbwatomo, nthawi yomweyo bwatolo linafika ku gombe la nyanja kumene ankapita."},{"book":"Yohane","chapter":"6","verse":"22","text":"Pa tsiku lotsatira gulu la anthu limene linatsala kumbali ina yanyanjayo linaona kuti panali bwato limodzi lokha, ndipo kuti Yesu sanalowe mʼbwatomo pamodzi ndi ophunzira ake, koma kuti ophunzirawo anapita okha."},{"book":"Yohane","chapter":"6","verse":"23","text":"Kenaka mabwato ena ochokera ku Tiberiya anafika pafupi ndi pamalo pamene anthu anadya buledi Ambuye atayamika."},{"book":"Yohane","chapter":"6","verse":"24","text":"Nthawi yomwe gulu la anthu linaona kuti Yesu kapena ophunzira ake sanali pamenepo, ilo linalowanso mʼmabwatowo ndi kupita ku Kaperenawo kukamufunafuna Yesu."},{"book":"Yohane","chapter":"6","verse":"25","text":"Atamupeza mbali ina ya nyanjayo, iwo anamufunsa Iye kuti, “Rabi, mwafika nthawi yanji kuno?”"},{"book":"Yohane","chapter":"6","verse":"26","text":"Yesu anawayankha kuti, “Zoonadi, Ine ndikukuwuzani kuti mukundifuna, osati chifukwa munaona zizindikiro zodabwitsa koma chifukwa munadya chakudya ndi kukhuta."},{"book":"Yohane","chapter":"6","verse":"27","text":"Gwirani ntchito, osati chifukwa cha chakudya chimene chimawonongeka koma chifukwa cha chakudya chimene sichiwonongeka mpaka ku moyo wosatha, chimene Mwana wa Munthu adzakupatsani. Mulungu Atate anamusindikiza chizindikiro chomuvomereza.”"},{"book":"Yohane","chapter":"6","verse":"28","text":"Kenaka anamufunsa Iye kuti, “Kodi tichite chiyani kuti tigwire ntchito za Mulungu?”"},{"book":"Yohane","chapter":"6","verse":"29","text":"Yesu anayankha kuti, “Ntchito ya Mulungu ndi iyi: Kukhulupirira Iye amene anamutuma.”"},{"book":"Yohane","chapter":"6","verse":"30","text":"Choncho iwo anamufunsa Iye kuti, “Kodi mudzatipatsa chizindikiro chodabwitsa chotani kuti ife tichione ndi kukhulupirira Inu? Kodi mudzachita chiyani?"},{"book":"Yohane","chapter":"6","verse":"31","text":"Makolo athu akale anadya mana mʼchipululu; monga zalembedwa: ‘anawapatsa buledi wochokera kumwamba kuti adye.’ ”"},{"book":"Yohane","chapter":"6","verse":"32","text":"Yesu anawawuza kuti, “Zoonadi, Ine ndikukuwuzani kuti si Mose amene ankakupatsani chakudya chochokera kumwamba, koma ndi Atate anga amene ankakupatsani chakudya chenicheni chochokera kumwamba."},{"book":"Yohane","chapter":"6","verse":"33","text":"Pakuti chakudya cha Mulungu ndi Iye amene wabwera kuchokera kumwamba ndi kupereka moyo ku dziko la pansi.”"},{"book":"Yohane","chapter":"6","verse":"34","text":"Iwo anati, “Ambuye, kuyambira tsopano muzitipatsa buledi ameneyu.”"},{"book":"Yohane","chapter":"6","verse":"35","text":"Kenaka Yesu ananenetsa kuti, “Ine ndine chakudya chamoyo. Iye amene abwera kwa Ine sadzamva njala, ndipo iye amene akhulupirira Ine sadzamva ludzu."},{"book":"Yohane","chapter":"6","verse":"36","text":"Monga ndakuwuzani kale, ngakhale kuti mwandiona simukukhulupirirabe."},{"book":"Yohane","chapter":"6","verse":"37","text":"Zonse zimene Atate andipatsa zidzabwera kwa Ine, ndipo aliyense amene adzabwera kwa Ine sindidzamutaya kunja."},{"book":"Yohane","chapter":"6","verse":"38","text":"Pakuti Ine ndinatsika kuchokera kumwamba osati kudzachita chifuniro changa koma cha Iye amene anandituma Ine."},{"book":"Yohane","chapter":"6","verse":"39","text":"Ndipo chifuniro cha Iye amene anandituma Ine nʼchakuti ndisatayepo ngakhale ndi mmodzi yemwe mwa onse amene Iye wandipatsa, koma kuti ndidzawaukitse kwa akufa pa tsiku lomaliza."},{"book":"Yohane","chapter":"6","verse":"40","text":"Pakuti chifuniro cha Atate anga ndi chakuti aliyense amene aona Mwanayo namukhulupirira akhale ndi moyo wosatha, ndipo Ine ndidzamuukitsa kwa akufa pa tsiku lomaliza.”"},{"book":"Yohane","chapter":"6","verse":"41","text":"Pamenepo Ayuda anayamba kungʼungʼudza chifukwa anati, “Ine ndine chakudya chotsika kuchokera kumwamba.”"},{"book":"Yohane","chapter":"6","verse":"42","text":"Iwo anati, “Kodi uyu si Yesu, mwana wa Yosefe, amene abambo ake ndi amayi ake timawadziwa? Nanga Iyeyu akunena bwanji kuti, ‘Ine ndinatsika kuchokera kumwamba?’ ”"},{"book":"Yohane","chapter":"6","verse":"43","text":"Yesu anayankha kuti, “Musangʼungʼudze pakati panu.”"},{"book":"Yohane","chapter":"6","verse":"44","text":"Palibe munthu amene angabwere kwa Ine, ngati Atate amene anandituma Ine samubweretsa. Ndipo Ine ndidzamuukitsa kwa akufa pa tsiku lomaliza."},{"book":"Yohane","chapter":"6","verse":"45","text":"Aneneri analemba kuti, “Onse adzaphunzitsidwa ndi Mulungu! Aliyense amene amamva Atate ndi kuphunzira kwa Iye amabwera kwa Ine."},{"book":"Yohane","chapter":"6","verse":"46","text":"Palibe amene anaona Atate koma yekhayo amene achokera kwa Mulungu; yekhayo ndiye anaona Atate."},{"book":"Yohane","chapter":"6","verse":"47","text":"Zoonadi, Ine ndikukuwuzani kuti Iye amene akhulupirira ali nawo moyo wosatha."},{"book":"Yohane","chapter":"6","verse":"48","text":"Ine ndine chakudya chamoyo."},{"book":"Yohane","chapter":"6","verse":"49","text":"Makolo anu akale anadya mana mʼchipululu, komabe anafa."},{"book":"Yohane","chapter":"6","verse":"50","text":"Koma pano pali chakudya chochokera kumwamba, chimene munthu akadya sangafe."},{"book":"Yohane","chapter":"6","verse":"51","text":"Ine ndine chakudya chamoyo chochokera kumwamba. Ngati munthu adya chakudya ichi, adzakhala ndi moyo nthawi zonse. Chakudya chimenechi ndi thupi langa, limene Ine ndidzalipereka kuti anthu pa dziko lapansi akhale ndi moyo.”"},{"book":"Yohane","chapter":"6","verse":"52","text":"Kenaka Ayuda anayamba kutsutsana kwambiri pakati pawo kuti, “Kodi munthu uyu angathe kutipatsa bwanji thupi lake kuti tidye?”"},{"book":"Yohane","chapter":"6","verse":"53","text":"Yesu anawawuza kuti, “Zoonadi, Ine ndikukuwuzani kuti ngati simungadye thupi la Mwana wa Munthu ndi kumwa magazi ake, simungakhale ndi moyo mwa inu."},{"book":"Yohane","chapter":"6","verse":"54","text":"Aliyense amene adya thupi langa ndi kumwa magazi anga ali ndi moyo wosatha ndipo Ine ndidzamuukitsa kwa akufa pa tsiku lomaliza."},{"book":"Yohane","chapter":"6","verse":"55","text":"Pakuti thupi langa ndi chakudya chenicheni ndipo magazi anga ndi chakumwa chenicheni."},{"book":"Yohane","chapter":"6","verse":"56","text":"Aliyense amene adya thupi langa ndi kumwa magazi anga amakhala mwa Ine, ndi Ine mwa iye."},{"book":"Yohane","chapter":"6","verse":"57","text":"Monga Atate amoyo anandituma Ine, ndipo ndili ndi moyo chifukwa cha Atatewo, chomwechonso amene adya thupi langa adzakhala ndi moyo chifukwa cha Ine."},{"book":"Yohane","chapter":"6","verse":"58","text":"Ichi ndiye chakudya chimene chinatsika kuchokera kumwamba. Makolo athu akale anadya mana ndi kufa, koma iye amene adya chakudya ichi, adzakhala ndi moyo nthawi yonse.”"},{"book":"Yohane","chapter":"6","verse":"59","text":"Iye ankanena izi pamene ankaphunzitsa mʼsunagoge mu Kaperenawo."},{"book":"Yohane","chapter":"6","verse":"60","text":"Pakumva izi ambiri a ophunzira ake anati, “Ichi ndi chiphunzitso chovuta. Angachilandire ndani?”"},{"book":"Yohane","chapter":"6","verse":"61","text":"Pozindikira kuti ophunzira ake ankangʼungʼudza, Yesu anawafunsa kuti, “Kodi izi zikukukhumudwitsani?"},{"book":"Yohane","chapter":"6","verse":"62","text":"Nanga mutaona Mwana wa Munthu akukwera kupita kumene Iye anali poyamba!"},{"book":"Yohane","chapter":"6","verse":"63","text":"Mzimu Woyera apereka moyo, thupi silipindula kanthu. Mawu amene ndayankhula kwa inu ndiwo mzimu ndipo ndi moyo."},{"book":"Yohane","chapter":"6","verse":"64","text":"Komabe alipo ena mwa inu amene sakukhulupirira.” Pakuti Yesu ankadziwa kuyambira pachiyambi ena mwa iwo amene samakhulupirira ndi amene adzamupereka Iye."},{"book":"Yohane","chapter":"6","verse":"65","text":"Iye anapitiriza kunena kuti, “Ichi ndi chifukwa chake ndinakuwuzani kuti palibe wina angabwere kwa Ine pokhapokha Atate atamuthandiza.”"},{"book":"Yohane","chapter":"6","verse":"66","text":"Kuyambira nthawi imeneyi ophunzira ake ambiri anabwerera ndipo sanamutsatenso Iye."},{"book":"Yohane","chapter":"6","verse":"67","text":"Yesu anafunsa khumi ndi awiriwo kuti, “Kodi inu mukufuna kuchokanso?”"},{"book":"Yohane","chapter":"6","verse":"68","text":"Simoni Petro anamuyankha Iye kuti, “Ambuye, ife tidzapita kwa yani? Inu muli ndi mawu amoyo wosatha."},{"book":"Yohane","chapter":"6","verse":"69","text":"Ife tikhulupirira ndi kudziwa kuti Inu ndinu Woyerayo wa Mulungu.”"},{"book":"Yohane","chapter":"6","verse":"70","text":"Kenaka Yesu anayankha kuti, “Kodi Ine sindinakusankheni inu khumi ndi awiri? Komabe mmodzi wa inu ndi mdierekezi.”"},{"book":"Yohane","chapter":"6","verse":"71","text":"(Iye amanena Yudasi, mwana wa Simoni Isikarioti amene ngakhale anali mmodzi mwa khumi ndi awiriwo, anali woti adzamupereka)."}]}