{"data":[{"book":"Maliko","chapter":"5","verse":"1","text":"Che Yesu ni ŵakulijiganya ŵao ŵaiche peesi litanda lya Galilaya, ku chilambo cha ku Gelasi."},{"book":"Maliko","chapter":"5","verse":"2","text":"Nakopokape Che Yesu mu ngalaŵa, ŵasimene ni mundu juŵaliji ni lisoka achityochelaga ku malembe."},{"book":"Maliko","chapter":"5","verse":"3","text":"Mundu jo ŵaliji nkutama ku malembe. Nganapagwa mundu juŵankombolaga kuntaŵa sooni namose ni minyolo."},{"book":"Maliko","chapter":"5","verse":"4","text":"Katema kakajinji ŵantaŵile makongolo ni makono gakwe kwa minyolo ni magwedegwede, nambo ŵagambaga kutulanya minyolo jo ni kutemanya magwedegwede mmakongolo. Ni ngapagwa mundu jwamachili juŵapakombwele kunkamula."},{"book":"Maliko","chapter":"5","verse":"5","text":"Muusi ni chilo ŵaliji nkwendajenda ku malembe ni mmatumbi achinyanyisyaga ni kulikatanya ni maganga."},{"book":"Maliko","chapter":"5","verse":"6","text":"Mundu jo paŵambweni Che Yesu kwakutalichila, ŵambutuchile ni kwatindiŵalila."},{"book":"Maliko","chapter":"5","verse":"7","text":"Ŵanyanyisye achitiji, “Mmwe Che Yesu, Mwana jwa Akumanani, ana nkusaka chichi kwanguune? Mu liina lya Akunnungu, ngunchondelela nnalagasye!”"},{"book":"Maliko","chapter":"5","verse":"8","text":"Ŵaŵechete yeleyo pakuŵa Che Yesu ŵansalile, “Mmwe lisoka, nkopoche mwa mundu ju.”"},{"book":"Maliko","chapter":"5","verse":"9","text":"Che Yesu ŵambusisye, “Liina lyenu ŵaani?”"},{"book":"Maliko","chapter":"5","verse":"10","text":"Nipele ŵachondelele kwannope Che Yesu kuti akasagakopochesya masoka go paasa musi ula."},{"book":"Maliko","chapter":"5","verse":"11","text":"Chiŵandi ni chitulusya kwaliji ni mpingo wekulungwa wa maguluŵe gachilyaga."},{"book":"Maliko","chapter":"5","verse":"12","text":"Nipele, masoka gaachondelele Che Yesu gachitiji, “Ntujausye ku maguluŵe gala, tukagajinjile gelego.”"},{"book":"Maliko","chapter":"5","verse":"13","text":"Nombe Che Yesu ŵagalechele. Nipele masoka gala gankopweche mundu jula ni kwinjila mmaguluŵe. Mpingo wose wa maguluŵe waliji mpela mianda jiŵili waselelechele mu litanda, watitimile mmeesi ni kuwa."},{"book":"Maliko","chapter":"5","verse":"14","text":"Ŵandu ŵaŵachingaga maguluŵe go, ŵautuchile mmusi ni mmigunda kukwasalila ŵandu iyatendekwe yo. Ŵandu ŵaiche kukulola iyatyochele."},{"book":"Maliko","chapter":"5","verse":"15","text":"Paŵaiche kuŵaliji Che Yesu kula, ŵammweni mundu julajula juŵakamwilwe ni mpingo wa masoka. Jwatemi ali awasile nguo syakwe ni jwana lunda, ni ŵandu ŵajogwepe nnope."},{"book":"Maliko","chapter":"5","verse":"16","text":"Ni ŵandu ŵaŵaiweni aila iyatyochele, ŵaasalile ŵandu ŵane iyansimene mundu jwakamwilwe ni masoka jula ni ngani ja maguluŵe."},{"book":"Maliko","chapter":"5","verse":"17","text":"Nipele, ŵandu ŵatandite kwachondelela Che Yesu kuti akopoche mu chilambo chao."},{"book":"Maliko","chapter":"5","verse":"18","text":"Che Yesu paŵaliji nkwinjila mu ngalaŵa, mundu juŵakamwilwe ni masoka jula ŵachondelele kuti alongane nawo."},{"book":"Maliko","chapter":"5","verse":"19","text":"Nambo, Che Yesu ŵakanile ni kwasalila, “Njaule kumangwenu, kwa achalongo achinjenu, nkaasalile yanayose yambone yampanganyichisye Ambuje ni yatite pakunkolela chanasa.”"},{"book":"Maliko","chapter":"5","verse":"20","text":"Nipele mundu jula ŵajawile ni kutanda kwenesya ku chilambo chose cha Dekapoli, yaani misi likumi, indu yaikulungwa iŵapanganyichisye Che Yesu. Ŵandu wose ŵaŵapilikene ŵasimosile."},{"book":"Maliko","chapter":"5","verse":"21","text":"Che Yesu ŵajombweche sooni litanda lya Galilaya ni ngalaŵa. Paŵaliji mungulugulu litanda, mpingo wekulungwa wa ŵandu wasongangene pachiŵandi nawo."},{"book":"Maliko","chapter":"5","verse":"22","text":"Pelepo jwaiche mundu jumo, jwankulu jwa nyuumba ja kusimanilana Ŵayahudi, liina lyakwe che Yailo. Paŵambweni Che Yesu, ŵaligwisisye paujo pa Che Yesu."},{"book":"Maliko","chapter":"5","verse":"23","text":"Nipele, ŵachondelele nnope achitiji, “Mwali jwangu akulwala nnope, ngummenda twende nkansajichile makono kuti alame ni kukola umi.”"},{"book":"Maliko","chapter":"5","verse":"24","text":"Nipele, Che Yesu ŵatyosile achilonganaga ni mundu jula. Ŵandu ŵajinji ŵakuiye ni ŵaliji nkwaŵijikanya kosekose."},{"book":"Maliko","chapter":"5","verse":"25","text":"Pelepo paliji ni jwankongwe juŵaliji ni magono kwa yaka likumi ni iŵili."},{"book":"Maliko","chapter":"5","verse":"26","text":"Jwankongwe jo, ŵalasile nnope kwajaulila ŵamitela ŵajinji. Namuno ŵaliji atyosisye ipanje yakwe yose, nambo nganapata eja ni ulwele ula waliji nkuendelechela pe."},{"book":"Maliko","chapter":"5","verse":"27","text":"Jwankongwe jo paŵapilikene kuti Che Yesu akwalamya ŵandu, ŵapelete mu mpingo wa ŵandu ula ni kwajaulila Che Yesu kwa panyuma ni kukwaya chiwalo chakwe."},{"book":"Maliko","chapter":"5","verse":"28","text":"Ŵaganisisye, “Nakwayaga pe chiwalo chao, chiilame.”"},{"book":"Maliko","chapter":"5","verse":"29","text":"Paŵakwaiye pe chiwalo chi Che Yesu, papopo magono gakwe galesile, nombe ŵalipikene pachiilu kuti alamile."},{"book":"Maliko","chapter":"5","verse":"30","text":"Papopo Che Yesu ŵamanyilile kuti machili gakwe ganlamisye mundu. Nipele ŵaugalauchile mpingo wa ŵandu ni kuusya, “Ana nduni jwakwaiye iwalo yangu?”"},{"book":"Maliko","chapter":"5","verse":"31","text":"Ŵakulijiganya ŵao ŵajanjile, “Ngankwaona ŵandu yatiteje pakumbijikanya? Nambi nkuusya uli kuti, ‘Nduni jwangwaiye?’ ”"},{"book":"Maliko","chapter":"5","verse":"32","text":"Nambo Che Yesu ŵapundile kulolesyalolesya kuti ŵaone juŵatesile yeleyo jo."},{"book":"Maliko","chapter":"5","verse":"33","text":"Pelepo jwankongwe jo achimanyililaga iyasimene, ŵajaulile Che Yesu alinkutetemela kwa lipamba ni kuligwisya paujo pao, ni kwasalila usyene wose."},{"book":"Maliko","chapter":"5","verse":"34","text":"Che Yesu ŵansalile, “Mwanangu, chikulupi chenu chinnamisye. Njaule kwa chitendewele ni nlame ulwele wenu.”"},{"book":"Maliko","chapter":"5","verse":"35","text":"Che Yesu paŵaliji nkuŵecheta, ŵaiche ŵandu kutyochela ku nyuumba ji che Yailo, jwankulu jwa nyuumba ja kusimanilana Ŵayahudi jula ni ŵansalile, “Mwali jwenu jula ajasiche. Ligongochi nkunsausya Jwakwiganya?”"},{"book":"Maliko","chapter":"5","verse":"36","text":"Nambo Che Yesu nganagakosya maloŵe gaŵaŵechete ŵandu wo, nipele ŵansalile jwankulu jwa nyuumba ja kusimanilana Ŵayahudi jula, “Kasinjogopa, ngambe kulupilila pe.”"},{"book":"Maliko","chapter":"5","verse":"37","text":"Nipele Che Yesu nganasaka kulongana ni mundu jwalijose, ikaŵe che Petulo ni che Yakobo ni che Yohana mpwakwe che Yakobo."},{"book":"Maliko","chapter":"5","verse":"38","text":"Paŵaiche ku nyuumba ji che Yailo, Che Yesu ŵaweni ŵandu alinkunyokonya kwa ililo ni kulila kwa malumbo."},{"book":"Maliko","chapter":"5","verse":"39","text":"Che Yesu ŵajinjile mu nyuumba ni kwasalila ŵandu, “Kwachichi nkunyokonya ni kulila? Mwali nganajasika, agambile gona pe.”"},{"book":"Maliko","chapter":"5","verse":"40","text":"Nombe ŵanyawo ŵansechile. Nipele Che Yesu ŵaakopwesye paasa wose, ŵaajigele atatigwe ni achikulugwe mwali jo pamo ni ŵakulijiganya ŵao ŵatatu, ŵajinjile mu chuumba chiŵagonile mwali jo."},{"book":"Maliko","chapter":"5","verse":"41","text":"Ŵankamwile nkono ni ŵansalile, “Talisa, kumi,” malumbo gakwe, “Mwali, ngunsalila njimuche!”"},{"book":"Maliko","chapter":"5","verse":"42","text":"Papopo mwali jo ŵajimwiche ni ŵajesile. Mwali jo ŵaliji ni yaka likumi ni iŵili. Pichakopochele chelecho ŵandu ŵala ŵasimosile kwa nnope."},{"book":"Maliko","chapter":"5","verse":"43","text":"Nambo Che Yesu ŵaalekasisye kwannope anaasalile ŵandu ŵane ngani jo. Nipele ŵaasalile, “Mwape chakulya alye.”"}]}