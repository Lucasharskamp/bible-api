{"data":[{"book":"Mabasa","chapter":"26","verse":"1","text":"Ipapo Agiripa akati kuna Pauro, “Unotenderwa kuzvidavirira.” Saka Pauro akaninira noruoko rwake akatanga kuzvidavirira achiti,"},{"book":"Mabasa","chapter":"26","verse":"2","text":"“Mambo Agiripa, ndinoona kuti ndine rombo rakanaka kuti ndimire pamberi penyu nhasi ndichizvidavirira pamusoro pezvose zvandinopomerwa navaJudha,"},{"book":"Mabasa","chapter":"26","verse":"3","text":"uye zvikuru nokuti imi munonyatsoziva tsika dzavaJudha uye namakakatanwa avo. Naizvozvo ndinokukumbirai kuti munditeerere nomwoyo murefu chaizvo."},{"book":"Mabasa","chapter":"26","verse":"4","text":"“VaJudha vose zvavo vanoziva nzira yandakararama nayo kubvira pandakanga ndiri mwana, kubva pakutanga kwoupenyu hwangu munyika yokwangu, nomuJerusaremawo."},{"book":"Mabasa","chapter":"26","verse":"5","text":"Vakandiziva kwenguva refu uye vanogona kupupura, kana vachida zvavo, kuti maererano nedzidziso yakasimba yechitendero chedu, ndakagara ini ndiri muFarisi."},{"book":"Mabasa","chapter":"26","verse":"6","text":"Uye zvino ndiri kutongwa pano nhasi nokuda kwetariro yangu mune zvakavimbiswa madzibaba edu naMwari."},{"book":"Mabasa","chapter":"26","verse":"7","text":"Iyi ndiyo vimbiso yakamirirwa namarudzi edu gumi namaviri kuti isvike sezvavanoshumira Mwari kwazvo masikati nousiku. Imi mambo, vaJudha vari kundipa mhosva nokuda kwetariro iyi."},{"book":"Mabasa","chapter":"26","verse":"8","text":"Seiko zvisingagoni kutendwa pakati penyu kuti Mwari anomutsa vakafa?"},{"book":"Mabasa","chapter":"26","verse":"9","text":"“Neniwo ndakanga ndichigutsikana ndichitoti ndinofanira kuita zvose zvandaigona kuti ndipikise zita raJesu weNazareta."},{"book":"Mabasa","chapter":"26","verse":"10","text":"Uye ndizvo chaizvo zvandakaita muJerusarema. Nemvumo yandakanga ndapiwa navaprista vakuru, ndakaisa vazhinji vavatsvene mutorongo, uye pavainge vachiurayiwa, ndaitenderana nazvo."},{"book":"Mabasa","chapter":"26","verse":"11","text":"Nguva zhinji ndaibva kune rimwe sinagoge ndichienda kune rimwe ndichiita kuti varangwe, uye ndakaedza kuvamanikidza kuti vamhure Mwari. Noruvengo rwandaiva narwo pamusoro pavo, ndakaenda kunyange kuna mamwe maguta avatorwa kundovatambudza."},{"book":"Mabasa","chapter":"26","verse":"12","text":"“Pane imwe yenzendo idzi ndakanga ndichienda kuDhamasiko ndine mvumo uye ndatumwa navaprista vakuru."},{"book":"Mabasa","chapter":"26","verse":"13","text":"Nenguva dzinenge dzamasikati, mambo, ndiri mumugwagwa, ndakaona chiedza chakabva kudenga, chaipenya kupfuura zuva, chikavaima chakandipoteredza ini navandaiva navo."},{"book":"Mabasa","chapter":"26","verse":"14","text":"Tose takawira pasi, uye ndakanzwa inzwi richiti kwandiri norurimi rwechiHebheru, ‘Sauro, Sauro, unonditambudzireiko? Zvakakuomera iwe kuti ukave zvibayiso.’"},{"book":"Mabasa","chapter":"26","verse":"15","text":"“Ipapo ndakati, ‘Ndimi aniko, Ishe?’"},{"book":"Mabasa","chapter":"26","verse":"16","text":"Zvino chisimuka umire netsoka dzako. Ndazviratidza kwauri kuti ndikugadze somuranda uye sechapupu chezvawaona kwandiri uye nezvandichakuratidza."},{"book":"Mabasa","chapter":"26","verse":"17","text":"Ndichakununura kubva kuvanhu vokwako uye kubva kune veDzimwe Ndudzi. Ndiri kukutuma kwavari"},{"book":"Mabasa","chapter":"26","verse":"18","text":"kuti usvinudze meso avo nokuvadzora kubva kurima kuti vauye kuchiedza, nokubva musimba raSatani kuti vauye kuna Mwari, kuti vagamuchire kanganwiro yezvivi uye vawane nzvimbo pakati paavo vakaitwa vatsvene nokutenda kwandiri.’"},{"book":"Mabasa","chapter":"26","verse":"19","text":"“Saka ipapo, Mambo Agiripa, handina kuramba kuteerera kuchiratidzo chakabva kudenga."},{"book":"Mabasa","chapter":"26","verse":"20","text":"Ndakatanga kuparidza kuna avo vaiva muDhamasiko, nokuna avo vaiva muJerusarema nomuJudhea yose, uye nokune veDzimwe Ndudziwo kuti vatendeuke vadzokere kuna Mwari vagoratidza kutendeuka kwavo namabasa avo."},{"book":"Mabasa","chapter":"26","verse":"21","text":"Ndizvo zvakaita kuti vaJudha vandibate mutemberi uye vaedze kundiuraya."},{"book":"Mabasa","chapter":"26","verse":"22","text":"Asi ndakabatsirwa naMwari kusvikira nhasi uno, uye ndimire pano kuti ndipupure kuvaduku nokuvakuru zvimwe chetezvo. Handina kutaura zvinopfuura zvakataurwa navaprofita uye naMozisi kuti zvichaitika,"},{"book":"Mabasa","chapter":"26","verse":"23","text":"kuti Kristu achatambudzika, uye, saiye wokutanga kumuka kubva kuvakafa achaparidza chiedza kuvanhu vake uye nokune veDzimwe Ndudzi.”"},{"book":"Mabasa","chapter":"26","verse":"24","text":"Ipapo Fesitasi akati kuna Pauro nenzwi guru, “Pauro, wava kupenga! Kudzidza kwako kukuru kwava kukupengesa.”"},{"book":"Mabasa","chapter":"26","verse":"25","text":"Pauro akapindura akati, “Handisi kupenga, changamire Fesitasi. Zvandiri kutaura ichokwadi uye zvinotendeka."},{"book":"Mabasa","chapter":"26","verse":"26","text":"Mambo vanoziva zvinhu izvi, uye ndinogona kutaura ndakasununguka kwavari. Ndinogutsikana kuti hapana chimwe chezvinhu izvi chichavapunyuka, nokuti hazvina kuitwa pakavanda."},{"book":"Mabasa","chapter":"26","verse":"27","text":"Mambo Agiripa munotenda vaprofita here? Ndinoziva kuti munotenda.”"},{"book":"Mabasa","chapter":"26","verse":"28","text":"Ipapo Agiripa akati kuna Pauro, “Unenge unoda kundiita muKristu nenguva duku.”"},{"book":"Mabasa","chapter":"26","verse":"29","text":"Pauro akapindura akati, “Nguva pfupi kana refu, ndinonyengetera kuna Mwari kuti murege kuva imi bedzi asi vose ava vakateerera kwandiri nhasi kuti vave seni, kunze kwengetani idzi chete.”"},{"book":"Mabasa","chapter":"26","verse":"30","text":"Mambo akasimuka, pamwe chete nomubati naBhenisi uye navose vaakanga agere navo."},{"book":"Mabasa","chapter":"26","verse":"31","text":"Vakabuda mumba, uye pavaitaurirana, vakati, “Munhu uyu haasi kuita chinhu chinofanira rufu kana kupfigirwa mutorongo.”"},{"book":"Mabasa","chapter":"26","verse":"32","text":"Agiripa akati kuna Fesitasi, “Munhu uyu angadai asunungurwa dai akanga asina kuzviisa kuna Kesari.”"}]}