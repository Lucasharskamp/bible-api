{"data":[{"book":"Yohani","chapter":"19","verse":"1","text":"Kangi, Pilatu akalagiza vamtola Yesu na kumtova michapilu."},{"book":"Yohani","chapter":"19","verse":"2","text":"Vala manjolinjoli vakabota njingwa ya minga, vakamuwalika kumutu, vakamuwalika nyula ya chinkosi langi ya zambalau."},{"book":"Yohani","chapter":"19","verse":"3","text":"Vakavya kumbwelela palongolo yaki na kujova, “Tikuwoni, Nkosi wa Vayawudi!” Kuni vakumpamanda."},{"book":"Yohani","chapter":"19","verse":"4","text":"Pilatu akahuma kuvala kavili, akaujovela msambi wula, “Lola, nikumgotola mundu uyu kwinu, muhotola kumanya kuvya nene nichiwene lepi chindu chochoha cheabudili cha kumuhamula.”"},{"book":"Yohani","chapter":"19","verse":"5","text":"Hinu, Yesu, akahuma kuvala kuni awalili njingwa ya minga na nyula ya chinkosi. Pilatu akavajovela, “Mlola! Mundu mwene ndi uyu.”"},{"book":"Yohani","chapter":"19","verse":"6","text":"Vakulu va kuteta na valonda pavamuwene vakayangula. “Mvambayi pamsalaba! Mvambayi pamsalaba!” Pilatu akavajovela."},{"book":"Yohani","chapter":"19","verse":"7","text":"Vayawudi vakamyangula, “Tavete tivii nagu Malagizu, na malagizu gitu gijova, yikumgana afwayi, ndava mwene ajidetekisi kuvya Mwana wa Chapanga.”"},{"book":"Yohani","chapter":"19","verse":"8","text":"Pilatu peagayuwini malovi ago, akayogopa neju."},{"book":"Yohani","chapter":"19","verse":"9","text":"Kangi Pilatu akayingila munyumba ya unkosi, akamkota Yesu, “Veve uhumili koki?”"},{"book":"Yohani","chapter":"19","verse":"10","text":"Pilatu akamjovela, “Wu, wibela kulongela na nene? Wu, umanyi lepi kuvya nene nihotola kukudindulila na nihotola kulagiza uvambiwa pamsalaba?”"},{"book":"Yohani","chapter":"19","verse":"11","text":"Yesu akamyangula, “Ngauvi lepi na uhotola panani yangu changali kupewa na Chapanga. Ndava yeniyo yula mweaniletili kwaku ambudili neju.”"},{"book":"Yohani","chapter":"19","verse":"12","text":"Kutumbula penapo, Pilatu alonda njila ya kumlekekesa Yesu, nambu Vayawudi vakaywanga. “Ngati umlekekisi mundu uyu, veve nkozi lepi wa nkosi wa ku Loma, mundu yoyoha mweajikita kuvya nkosi akumpinga nkosi mkulu wa Loma!”"},{"book":"Yohani","chapter":"19","verse":"13","text":"Hinu, Pilatu peayuwini malovi ago akamuhumisa Yesu kuvala, akatama pachigoda cha uhamula, pandu pepikemelewa “Luvanja lwelutengenizwi kwa maganga.” Amala kwa Chiebulania Gabata."},{"book":"Yohani","chapter":"19","verse":"14","text":"Yavi lukumbi lwa muhi, ligono la kutendelekela Pasaka. Pilatu akavajovela Vayawudi, “nkosi winu ndi uyu!”"},{"book":"Yohani","chapter":"19","verse":"15","text":"Vene vakaywanga, “Mkomayi! Mkomayi! Mvambayi pamsalaba?”"},{"book":"Yohani","chapter":"19","verse":"16","text":"Hinu, Pilatu akamgotola Yesu mumawoko gavi muni vamvambayi pamsalaba."},{"book":"Yohani","chapter":"19","verse":"17","text":"Yesu akahuma kuni agegili msalaba waki, mbaka pandu pepikemelewa “Libangu la Mutu.” Kwa Chiebulania pikemelewa Goligota."},{"book":"Yohani","chapter":"19","verse":"18","text":"Penapo ndi pavamvambili pamsalaba, na pamonga nayu vavavambili pamisalaba yavi vandu vangi vavili mmonga upandi wa kulyela na yungi upandi wa kumangeya, Yesu ndi pagati yavi."},{"book":"Yohani","chapter":"19","verse":"19","text":"Pilatu akayandika likokoso pachibau akakivika panani ya msalaba, akayandika, “Yesu Mnazaleti Nkosi wa Vayawudi.”"},{"book":"Yohani","chapter":"19","verse":"20","text":"Hinu, Vayawudi vamahele vasomili likokoso ilo, muni pandu peavambiwi Yesu pamsalaba pavi papipi na muji. Kangi likokoso lenilo layandikwi kwa Chiebulania na Chilatini na Chigiliki."},{"book":"Yohani","chapter":"19","verse":"21","text":"Hinu, Vakulu va kuteta vakamjovela Pilatu, “Kotoka kuyandika. ‘Nkosi wa Vayawudi,’ Nambu mundu uyu ajovili kuvya, ‘Nene ndi Nkosi wa Vayawudi.’”"},{"book":"Yohani","chapter":"19","verse":"22","text":"Pilatu akayangula, “Geniyandiki gala nimali, kuyandika!”"},{"book":"Yohani","chapter":"19","verse":"23","text":"Manjolinjoli pevamali kumvamba Yesu pamsalaba, vakazitola nyula zaki, vakavika malundu mcheche, kila mmonga na lilundu laki. Mewawa vakatola na lijoho laki la unkosi, lijoho ilo labotiwi kwa chipandi chimonga ndu, changali kutotewa."},{"book":"Yohani","chapter":"19","verse":"24","text":"Manjolinjoli vala, vakajovesana. “Tikotoka kuyipapula, muni titova kula yati livya la yani.” Lijambu lenili lahengiki muni Mayandiku Gamsopi gegijova,"},{"book":"Yohani","chapter":"19","verse":"25","text":"Papipi na msalaba wa Yesu vayimili nyina waki Yesu, na mlumbu wa nyina waki na Maliya mdala wa Kileopa, na Maliya Magidala."},{"book":"Yohani","chapter":"19","verse":"26","text":"Yesu peamuwene nyina waki, na papipi yaki ayimili muwuliwa yula mweamganili, akamjovela nyina waki. “Mau, Lola, mwenuyo ndi mwana waku.”"},{"book":"Yohani","chapter":"19","verse":"27","text":"Kangi akamjovela muwuliwa yula. “Lola, mwenuyo ndi nyina waku.” Na kutumbula lukumbi lula muwuliwa yula akamtola atama kunyumba yaki."},{"book":"Yohani","chapter":"19","verse":"28","text":"Yesu amanyili kuvya goha gamali kutimila, muni Mayandiku Gamsopi gatimilayi, akajova, “Niyuana njota.”"},{"book":"Yohani","chapter":"19","verse":"29","text":"Penapo pavi na nkele weumemili divayi yivavanu. Hinu vakajwiga litonji mudivayi yivavanu vakavika mulungoda lwa mkongo weukemiwa hisopo, vakamvikila pamlomo."},{"book":"Yohani","chapter":"19","verse":"30","text":"Yesu peamali kupewa divayi yivavanu yila, akajova, “Goha gatimili!”"},{"book":"Yohani","chapter":"19","verse":"31","text":"Yavi ijumaa, ligono la kutendelekeha. Ndava muni, higa yikoto kutama pamsalaba Ligono la Kupumulila, muni ligono ilo lavi likulu kwa Vayawudi. Hinu vachilongosi va Vayawudi vakamuyupa Pilatu, magendelu ga vala vevavambiwi pamsalaba gadenyewayi na higa zavi ziwusiwayi."},{"book":"Yohani","chapter":"19","verse":"32","text":"Manjolinjoli vakahamba, vakayidenya magendelu ga mundu wa upandi wa kumangeya na yula wa upandi wa kulyela vevavambiwi pamisalaba pamonga na Yesu vala."},{"book":"Yohani","chapter":"19","verse":"33","text":"Nambu pavamhikili Yesu vamkoli amali kufwa, ndi vamdenyili lepi magendelu."},{"book":"Yohani","chapter":"19","verse":"34","text":"Nambu mmonga wavi amuhomili Yesu muluvafu na mgoha, bahapo yikahuma ngasi na manji."},{"book":"Yohani","chapter":"19","verse":"35","text":"Mwene yula mwealoli lijambu lenilo, alijovili muni na nyenye musadika. Na aga geajovili ndi uchakaka, kavili mwene imanya kuvya ijova chakaka."},{"book":"Yohani","chapter":"19","verse":"36","text":"Lijambu lenili lahengiki muni Mayandiku Gamsopi gatimila. “Kawaka hati lijege laki limonga lelidenyewa.”"},{"book":"Yohani","chapter":"19","verse":"37","text":"Mewawa Mayandiku Gamsopi gijova. “Vakumlola yula mwevamuhomili.”"},{"book":"Yohani","chapter":"19","verse":"38","text":"Pagamaliki genago, Yosefu mkolonjinji wa Alimatei, akamuyupa Pilatu kuyihulusa higa ya Yesu kuhuma pamsalaba. Yosefu avi mulanda waki Yesu, nambu chamfiyu, muni ayogwipi vachilongosi wa Vayawudi. Ndi Pilatu akamyidakila, Yosefu ahambili kuyiwusa higa ya Yesu."},{"book":"Yohani","chapter":"19","verse":"39","text":"Yosefu alongosini na Nikodemu, mweamuhambili Yesu kimihi, akabwela agegili mahuta gegikemelewa manemane gegahangisini na ubani vibaba selasini."},{"book":"Yohani","chapter":"19","verse":"40","text":"Hinu voha vavili vakayitola higa ya Yesu, na kuyitindisila nyula ya msopi pamonga na mahuta ago ngati cheyavili mivelu ya Vayawudi pakuvika higa mulitinda."},{"book":"Yohani","chapter":"19","verse":"41","text":"Pandu pala pevamvambili Yesu pamsalaba, pavi na lidimba palidimba lenilo pavi na litinda la mupya lelavi lakona kumvika mundu yoyoha mugati yaki."},{"book":"Yohani","chapter":"19","verse":"42","text":"Ndava ya mahengu ga Vayawudi ga kutendelekeha Ligono la Kupumulila, ndava litinda lenilo lavi papipi vakamuvika Yesu mwenumo."}]}