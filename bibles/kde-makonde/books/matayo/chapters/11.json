{"data":[{"book":"Matayo","chapter":"11","verse":"1","text":"Yesu pamalidile uvalaija vakuhundwa vake kumi na mbili, nkuuka anepo nkuhwena unahunda na kuvahubilila vanu kudimanga dya chilambo cha ku Galilaya."},{"book":"Matayo","chapter":"11","verse":"2","text":"Yohana Nkúbatisa pánavele nnilungu, nkupilikana lachitendanga Yesu Kilisto, bahi Yohana nkuvatuma vakuhundwa vake kwanga Yesu,"},{"book":"Matayo","chapter":"11","verse":"3","text":"vakammuje kuchidoni, “Dachi, wako njo ayula Mpohi ahaulîka kuva àvenkwida au tunnolele yunji?”"},{"book":"Matayo","chapter":"11","verse":"4","text":"Yesu nkuvayang'ula kuchidoni, “Uyang'ana, hwena mukannyaulile Yohana àlalá lamupilikene na kulona,"},{"book":"Matayo","chapter":"11","verse":"5","text":"vanu vaputêle meho vàvenkulola na vikwavi vìvenkuhwena na vavêle na mangundula vànalama na mimwidi vàvenkupilikana na vanu vahwîle vànafufuka na amahuvani vànahubiliwa Malove Lambone."},{"book":"Matayo","chapter":"11","verse":"6","text":"Wasa munu ayula akáleka kungukulupila nangu ing'anya ya àlalá langulatenda.”"},{"book":"Matayo","chapter":"11","verse":"7","text":"Vakuhundwa vanga Yohana pavachiuka, Yesu nkutandilika kulahaulila makuwa la vanu habali dyanga Yohana wachidoni, “Dachi, pamupite kulilanga unannola Yohana, múlolela muchone chani? Dachi, mútenda àmbekuva muchi imbalu itikînywa na mpapa? Nanga!"},{"book":"Matayo","chapter":"11","verse":"8","text":"Bahi ikànave uchocho, vino mwapite unalola chani? Munu awête dinguwo dikatapele? Nanga, akee uchocho! Vanu vawâla dinguwo dikatapele vaikâla n'ding'ande dya chifalume."},{"book":"Matayo","chapter":"11","verse":"9","text":"Bahi nguhaulile, mwapite unalola chani? Dachi, mwapite unannola nabii? Elo! Henga nangu nìnnyaulilanga kuva, umummwene ni nkulu kumpunda nabii."},{"book":"Matayo","chapter":"11","verse":"10","text":"Yohana njo n'jumbe achiyambwa Mmalemba Lanaswe, Nnungu pachihaula kuchidoni,"},{"book":"Matayo","chapter":"11","verse":"11","text":"Nangu nìnnyaulilanga uhiu kuva, muvanu vavelekwejîje na mmahe, nanga munu nkulu kumpunda Yohana Nkúbatisa. Henga ayula avalangîwa kuva n'joko kupunda vammalele mu Ufalume wa Nnungu, aneyo njo nkulu kumpunda Yohana Nkúbatisa."},{"book":"Matayo","chapter":"11","verse":"12","text":"Kutandikila maduva lachihubili Yohana Nkúbatisa mpaka hambi, vanu vànautahuka namene Ufalume wa Nnungu, na vanu vakálee isungu vànalinga kuuhavila kwa dimongo."},{"book":"Matayo","chapter":"11","verse":"13","text":"Kwa kuva, kabla Yohana Nkúbatisa akànambikamola, Sheliya ya Musa na manabii vánilauja kuyamba mahiku alano."},{"book":"Matayo","chapter":"11","verse":"14","text":"Na ikàva mùnahulula kukulupila, bahi Yohana njo Eliya uvachinnyaula manabii kuva àmbeida."},{"book":"Matayo","chapter":"11","verse":"15","text":"Avêle na makutu la kupilikana, apilikane!"},{"book":"Matayo","chapter":"11","verse":"16","text":"Dachi, nivalandanye na chani vanu va chívelèkwà achino? Vàlandene na vavana vaikalênge kusakoni uvavahaulila vavana avao kuva,"},{"book":"Matayo","chapter":"11","verse":"17","text":"‘Twanimwombelanga vimbeta, henga nanga pamunavinite!"},{"book":"Matayo","chapter":"11","verse":"18","text":"Kwa kuva, Yohana Nkúbatisa àniida, nang'e àjukile chihi munu wa kufunga-funga na wala akákumbila divayi, henga vanu vàhaula kuva, ‘Yohana àvele na nanndenga.’"},{"book":"Matayo","chapter":"11","verse":"19","text":"Henga Mwana wa Munu àniida, walya na kukumbila, henga vanu vàhaula kuva, ‘Ayu munu nni nkúlya uwamba na nkúkalewa, nnyanjawavo vakútwala kodi na vanu vavêle na masambi!’ Henga lúnda lwa Nnungu lùmaihwa kuva lwambone kupitila vitendo vya vanu vavêle na lúnda anelwo.”"},{"book":"Matayo","chapter":"11","verse":"20","text":"Anepo Yesu nkutandilika kuvaduma vanu va dimanga dyanatendile masaibu lohe, ing'anya nanga pavanalekile kutenda masambi wachidoni,"},{"book":"Matayo","chapter":"11","verse":"21","text":"“Ole wenu mwenu mmanu mma kuimanga ya Kolasini! Ole wenu mwenu mmanu mma imanga ya Betisaida! Kwa kuva, ikàchiva masaibu latendêke kwenu mwenu, ulatendeka kuimanga ya Tilo na ku Sidoni, vanu vake vakaniwala magunila na kulipakalanga liu, kulanguja kuva vànileka kutenda masambi."},{"book":"Matayo","chapter":"11","verse":"22","text":"Henga nangu nìnnyaulila kuva, liduva lya hukumu, mwenu mùmbepata asabu ing'ulu namene kupunda vanu va ku Tilo na ku Sidoni."},{"book":"Matayo","chapter":"11","verse":"23","text":"Na mwenu mmanu mma imanga ya Kapelinaumu, dachi mùtenda kuva mùmbekwejwa mpaka muha kulihunde? Nanga, mùmbesulupuhwa mpaka pachinu pavanu vahwîle! Kwa kuva, kuikave masaibu latendêke kwenu mwenu, lakàchitendeka ku Sodoma, vanu va imanga aneyo vakàvechinkupwawa mpaka nelo."},{"book":"Matayo","chapter":"11","verse":"24","text":"Henga nìnnyaulila kuva, liduva lya hukumu, mwenu mùmbepata asabu ing'ulu namene kupunda vanu va imanga ya ku Sodoma.”"},{"book":"Matayo","chapter":"11","verse":"25","text":"Upala Yesu nkutangola kuchidoni, “Atata, Nang'olo wa kulihunde na pachilambo, nakulombolela kwa kuva, vitukutuku anevyo ùvapihite vanu vavêle na lúnda na vavêle na elimu, nkuvahunukulila vanu vavêle na mitima ivêle muchi vana vajoko."},{"book":"Matayo","chapter":"11","verse":"26","text":"Elo Atata, kwa kuva njo chukatapaliwije wako.”"},{"book":"Matayo","chapter":"11","verse":"27","text":"Yesu nkuvahaulila vanu kuchidoni, “Atatangu àngupele vitukutuku vyammalele. Nanga munu ammaîte Mwana ikànave chihi Atata, na wala nanga munu ammaîte Atata ikànave chihi Mwana chalumo na munu woheyo wantandwele Mwana kunnyunukulila."},{"book":"Matayo","chapter":"11","verse":"28","text":"Idang'ana kwang'une mmanu mmammalele muhopedile namene na kutemwa na misigo iidopa, nangu nguchininnyeweleje."},{"book":"Matayo","chapter":"11","verse":"29","text":"Mukubali kulojwa na nangu malinga chalojwa ung'ombe akàhungwa likongwa, na mulapapate mahundo langu kwa kuva nangu nni mpole na ngùvele na ntima wa kulisulupuha, na mwenu muchimuyewelejwe mmitima yenu."},{"book":"Matayo","chapter":"11","verse":"30","text":"Kwa kuva, likongwa lyangu likápwateka, na nsigo wangu unapeyapeya.”"}]}