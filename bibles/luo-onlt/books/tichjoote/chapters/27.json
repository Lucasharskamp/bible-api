{"data":[{"book":"Tich Joote","chapter":"27","verse":"1","text":"Kane osengʼad wach ni onego okwangʼwa wadhi Italia, Paulo kod joma otwe mamoko noketi e lwet jatend jolweny moro ma nyinge Julias. Ngʼatno ema ne jatend oganda lweny mane iluongo ni Jorit Dala Ruoth."},{"book":"Tich Joote","chapter":"27","verse":"2","text":"Ne wadonjo ei yie moro moa Adramutio mane onego ogow e mier mamoko manie dho nam molworo piny Asia. Bangʼe ne wasiayo yie mi wawuok. Aristarko ja-Makedonia moa Thesalonika bende ne nikodwa."},{"book":"Tich Joote","chapter":"27","verse":"3","text":"Kinyne ne wagowo Sidon, kendo kanyo Julias notimo ngʼwono ni Paulo mi nomiye thuolo mar dhi ir osiepene mondo gimiye gik mane ochando."},{"book":"Tich Joote","chapter":"27","verse":"4","text":"Kane waa kanyo to ne wasiayo yie e nam kendo, to nikech yamo mager ne kudho kochomowa tir, ne waluwo bath chula mar Saipras koma ogengʼore gi yamo."},{"book":"Tich Joote","chapter":"27","verse":"5","text":"Kane wasekwangʼ wangʼado ataro mar nam, machiegni kod Kilikia gi Pamfilia, ne wagowo e dho wadh Mura, e piny Lukia."},{"book":"Tich Joote","chapter":"27","verse":"6","text":"Kanyo jatend jolweny nonwangʼo yie ja-Aleksandria moro madhi Italia, mi noketowa ei yieno."},{"book":"Tich Joote","chapter":"27","verse":"7","text":"Ne wakwangʼ mos gi thagruok kuom ndalo mangʼeny nikech kwangʼ ne rach, eka achien ne wachopo machiegni gi dho wadh Sinido. Kaka yamo koro nomedore ma ok wanyal chome tir, ne wakwangʼ kwagengʼore e bath Krete, mochomore gi sori mar Salmone."},{"book":"Tich Joote","chapter":"27","verse":"8","text":"Ne wamedo kwangʼ gi thagruok ka waluwo bath nam mine wachopo kamoro miluongo ni Mbita Mokwe, but dala mar Lasea."},{"book":"Tich Joote","chapter":"27","verse":"9","text":"Kaka koro ne waseketho seche mathoth, to kwangʼ bende bedo marach, kendo kinde mag Sap Tweyo Chiemo bende nosekadho, Paulo nongʼado rieko ni jokwangʼ kowacho niya,"},{"book":"Tich Joote","chapter":"27","verse":"10","text":"“Jowadwa, aneno ni ka wawuok ka, to wuodhwani biro bedo marach kendo yiewani kaachiel gi gik motingʼo biro kethore kendo wan bende wanyalo tho.”"},{"book":"Tich Joote","chapter":"27","verse":"11","text":"To jatend jolweny ne ok odewo chik kata winjo gima Paulo ne owacho, makmana nowinjo mana wach wuon yie kod jatend yie."},{"book":"Tich Joote","chapter":"27","verse":"12","text":"Dho wath kanyo ne ok ber betie ndalo chwiri, omiyo thoth ji mane wan-go nongʼado wach mondo wadhi nyime gi kwangʼ, ka giparo ni ne wanyalo chopo Foinike mondo wabedie ndalo chwiri. Foinike ne en dho wadh Krete, momanyore gi milambo ma yo podho chiengʼ kod nyandwat ma yo podho chiengʼ."},{"book":"Tich Joote","chapter":"27","verse":"13","text":"Ka yamb milambo makudho mos nochako kudho, negiparo ni ne giseyudo gima negidwaro kendo ni wuodhgi koro ber, omiyo negibolo nanga e pi mine gichako kwangʼ ka giluwo tiend dho nam mar Krete."},{"book":"Tich Joote","chapter":"27","verse":"14","text":"To kane pok gikwangʼ mabor, yamb ahiti miluongo ni Yurakulo, nochako kudho matek koa e chulano."},{"book":"Tich Joote","chapter":"27","verse":"15","text":"Ahitino nomako yie motame muomo yamono, omiyo ne waweyo mondo yamo olok yie oterwa atera kuma okudho kochomo."},{"book":"Tich Joote","chapter":"27","verse":"16","text":"Kane oyudo wakalo e tiend chula moro matin miluongo ni Kauda, ne wabedo gi pek mar keto yie matin mar resruok kama ber, mondo kik okethre."},{"book":"Tich Joote","chapter":"27","verse":"17","text":"Kane chwo mane wan-go osekete ei yie maduongʼ mane wantie, negitweyo yie gi tonde molwore mondo kik obarre. To nikech negiluor ni yie ne nyalo terogi kuonde mathany-thany motimo kuoyo man e dho nam mar Afrika, ne giloro nanga mar yie mi giweye mondo yamo otere atera."},{"book":"Tich Joote","chapter":"27","verse":"18","text":"Ahiti nomedo goyo yie matek mi kinyne negichako wito gik mane ni ei yie e nam."},{"book":"Tich Joote","chapter":"27","verse":"19","text":"Odiechiengʼ mar adek, ne giwito ei nam gik moko duto michikogo yie."},{"book":"Tich Joote","chapter":"27","verse":"20","text":"Kuom ndalo mangʼeny, ne ok wanyal neno wangʼ chiengʼ kata sulwe, kendo yamo nomedo kudho matek mi geno duto mane oyudo wan-go ni dipo koreswa norumo chuth."},{"book":"Tich Joote","chapter":"27","verse":"21","text":"Kane ji koro oseriyo kech kuom ndalo mangʼeny, Paulo nochungʼ malo e nyimgi mowachonegi niya, “Jowadwa ka dine uwinj wachna ma wawe kwangʼ ka waa Krete, to dine utony mi ok uneno chandruok gi lal maduongʼ ma kama."},{"book":"Tich Joote","chapter":"27","verse":"22","text":"To koro akwayou ni umed bedo gi chir, nikech kata ngʼat achiel kuomu ok bi tho, makmana yie kende ema biro kethore."},{"book":"Tich Joote","chapter":"27","verse":"23","text":"Otieno mokalo, malaika mar Nyasaye, ma an ngʼate, kendo ma atiyone, nochungʼ batha,"},{"book":"Tich Joote","chapter":"27","verse":"24","text":"mowachona ni, ‘Kik iluor Paulo, ibiro chopo nyaka nyim Kaisar mi yali kuno, nikech Nyasaye osemiyi kuom ngʼwonone, ngima ji duto makwangʼ kodi.’"},{"book":"Tich Joote","chapter":"27","verse":"25","text":"Kuom mano, beduru gi chir, jowadwa, nikech ayie ni Nyasaye biro timo mana kaka nonyisa."},{"book":"Tich Joote","chapter":"27","verse":"26","text":"To ochunore ni yie nyaka moki e chula moro.”"},{"book":"Tich Joote","chapter":"27","verse":"27","text":"Otieno mar apar gangʼwen ne pod watangni mana e dier Nam mangʼongo mar Mediterania.27:27 Namni bende ongʼere gi nying mar Adriatik. To kane ochopo odiwuor tir, to jokwangʼ ne paro ni gisechopo e lowo motwo."},{"book":"Tich Joote","chapter":"27","verse":"28","text":"Omiyo ne giluto tol motwene kidi e pi, mi giyudo ni tut pigno romo fut mia achiel gi piero ariyo. Bangʼ mano negichako gipime mi ginwangʼo ni en fut piero ochiko."},{"book":"Tich Joote","chapter":"27","verse":"29","text":"Luoro nomakowa ni dipo ka watwomo lwanda. Omiyo negibolo nanga angʼwen yo kachien yie, eka gilemo mondo piny oyawre."},{"book":"Tich Joote","chapter":"27","verse":"30","text":"Jokwangʼ notemo mondo gitony gia e yie, kendo negitemo mondo giket yie matin mar resruok e pi, ka giwuondore ni gidwaro bolo nanga moko yo ka wi yie."},{"book":"Tich Joote","chapter":"27","verse":"31","text":"Eka Paulo nowachone jatend jolweny kod jolweny duto niya, “Ka jogi ok osiko kodwa ei yie ka, to ok ubi tony.”"},{"book":"Tich Joote","chapter":"27","verse":"32","text":"Omiyo jolweny nongʼado tonde ma notwego yie matin mar resruok, mi giweyo yieno okwangʼ modhi."},{"book":"Tich Joote","chapter":"27","verse":"33","text":"Kane piny chiegni yawore, Paulo nosayo jokwangʼ duto mondo ochiem, kowachonegi niya, “Kuom ndalo apar gangʼwen mosekadho, usebedo ka unie chandruok ma ok nunyal chiemo."},{"book":"Tich Joote","chapter":"27","verse":"34","text":"Koro yieuru koda mondo uchamie gimoro matin mondo ubed mangima. Awachonu ni onge ngʼato kata achiel kuomu mabiro wito kata mana yie wiye achiel.”"},{"book":"Tich Joote","chapter":"27","verse":"35","text":"Kane osewacho mano, nokawo makati mi ogoyo ni Nyasaye erokamano e nyimgi giduto. Eka nongʼingo makatino mochako chiemo."},{"book":"Tich Joote","chapter":"27","verse":"36","text":"Jogo chunygi noduogo, mi ngʼato ka ngʼato kuomgi nokawo chiemo mondo ocham."},{"book":"Tich Joote","chapter":"27","verse":"37","text":"Kar romb ji duto mane ni e yie ne gin mia ariyo gi piero abiriyo gauchiel."},{"book":"Tich Joote","chapter":"27","verse":"38","text":"Kane ji duto osechiemo moyiengʼ, ne giwito cham duto modongʼ e nam mondo yie odongʼ mayot."},{"book":"Tich Joote","chapter":"27","verse":"39","text":"Kane piny oseyawore, jokwangʼ ne ok ongʼeyo piny mane gintie, to negineno mbita moro motimo kwoyo; mi giparo mondo gichom yie kuno mondo kanyalore to gimoki bute."},{"book":"Tich Joote","chapter":"27","verse":"40","text":"Negingʼado tonde motwego nanga mi gibolo e nam bangʼe gingʼado tonde mane omakgo ngai. Bangʼ mano negichungo tanga yo ka wi yie, bangʼe gisiayo yie ka gichomo dho wath."},{"book":"Tich Joote","chapter":"27","verse":"41","text":"To gikanyo yie notuomo kuoyo mathany-thany momoko ti. Eka yo ka wiye nomako matek ma ok nyal yukni, kendo apaka nogoyo yo kachien yieno mi obarore matindo tindo."},{"book":"Tich Joote","chapter":"27","verse":"42","text":"Jolweny ne dwaro nego joma otwe mondo ogengʼ gi kik gigo abal mi giring gitony."},{"book":"Tich Joote","chapter":"27","verse":"43","text":"To nikech jatendgi ne dwaro reso ngima Paulo, notamogi ni kik gineg-gi. Nogol chik mondo ngʼato angʼata mane nyalo goyo abal nyaka e dho wath okuong ochikre e pi mondo odhiyo."},{"book":"Tich Joote","chapter":"27","verse":"44","text":"Eka joma odongʼ ne biro luwo bangʼ-gi ka jomoko omako mberni, to moko omako bepe mane owuok e yie mane osebarore. Kamano e kaka ne wachopo e lowo motwo waduto ka wangima."}]}