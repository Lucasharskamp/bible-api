{"data":[{"book":"1 Samuel","chapter":"18","verse":"1","text":"Kane Daudi osetieko wuoyo gi Saulo, chuny Daudi nowinjore gi mar Jonathan gi Daudi mine ohere mana kaka oherore owuon."},{"book":"1 Samuel","chapter":"18","verse":"2","text":"Koa odiechiengno Saulo nokawo Daudi kendo ne ok ochako odok dalagi ir wuon-gi."},{"book":"1 Samuel","chapter":"18","verse":"3","text":"Jonathan nokwongʼore gi Daudi nikech ne ohere mana kaka oherore owuon."},{"book":"1 Samuel","chapter":"18","verse":"4","text":"Jonathan nogolo lawe mane orwako momiyo Daudi, nomiye lawe mar akor, gi liganglane bende, atungʼ gi okandane."},{"book":"1 Samuel","chapter":"18","verse":"5","text":"Gimoro amora mane Saulo oore mondo otim, Daudi ne timo maber ahinya kuom mano Saulo nomiye rangʼiny mamalo e lweny. Ma nomiyo ji duto mor nyaka jotend lweny mag Saulo bende."},{"book":"1 Samuel","chapter":"18","verse":"6","text":"Kane ji duogo dala bangʼ ka Daudi nosenego ja-Filistia, mon nowuok e mier matindo duto mag Israel mondo oromne Ruoth Saulo ka giwer kendo gimiel, ka igoyo tamborin gi asili."},{"book":"1 Samuel","chapter":"18","verse":"7","text":"Kane gimiel, ne giwer niya,"},{"book":"1 Samuel","chapter":"18","verse":"8","text":"Saulo ne okecho ahinya nikech wendno nochwanye, mi nowacho e chunye niya, “Ere kaka gisemiyo Daudi alufe gi alufe; to an to gimiya mana alufe kende. Angʼo modongʼne makoro ok doyudi ma kata bedo ruoth?”"},{"book":"1 Samuel","chapter":"18","verse":"9","text":"Kochakore chiengʼno Saulo nochako bedo gi nyiego gi Daudi."},{"book":"1 Samuel","chapter":"18","verse":"10","text":"Kinyne Nyasaye nochiwo thuolo ne roho marach mobiro gi teko modonjo kuom Saulo. Noyudo okoro wach e ode, ka Daudi to ne goyo nyatiti kaka ne ojagoyo pile. Saulo ne nigi tongʼ e lwete"},{"book":"1 Samuel","chapter":"18","verse":"11","text":"kendo nodiro tongʼ kowacho e chunye niya, “Abiro chwowo Daudi mariw gi kor ot.” To Daudi nolengʼe nyadiriyo."},{"book":"1 Samuel","chapter":"18","verse":"12","text":"Saulo noluoro Daudi nikech Jehova Nyasaye noseweye, to ne ni kod Daudi."},{"book":"1 Samuel","chapter":"18","verse":"13","text":"Omiyo nogolo Daudi mondo oa bute mi nokete mondo obed jatend jolweny alufu achiel, kendo Daudi notelonegi e lwenje mane gidhiye."},{"book":"1 Samuel","chapter":"18","verse":"14","text":"Gik moko ne dhi kode maber e gimoro amora mane otimo nikech Jehova Nyasaye ne ni kode."},{"book":"1 Samuel","chapter":"18","verse":"15","text":"Kane Saulo oneno kaka odhi maber, mine oluore."},{"book":"1 Samuel","chapter":"18","verse":"16","text":"To jo-Israel duto gi jo-Juda duto ne ohero Daudi nikech notelonegi e lwenjegi."},{"book":"1 Samuel","chapter":"18","verse":"17","text":"Saulo nowachone Daudi niya, “Ma en Merab nyara maduongʼ. Abiro miyigo mondo ikende; to mana ka inyalo kedona gi chir ka ikedo lwenje mag Jehova Nyasaye.” Nimar Saulo nowacho e chunye niya, “Ok abi keto lweta kuome. We jo-Filistia ema otim mano!”"},{"book":"1 Samuel","chapter":"18","verse":"18","text":"To Daudi nowachone ne Saulo niya, “Anto an ngʼa kata anywolana kata dhood gi wuora gin angʼo e Israel ma dimi abed or ruoth?”"},{"book":"1 Samuel","chapter":"18","verse":"19","text":"Kane ndalo ochopo mane Merab nyar Saulo onego omi Daudi, ne omiye Adriel ja-Mehola mondo okende."},{"book":"1 Samuel","chapter":"18","verse":"20","text":"Koro Mikal nyar Saulo nohero Daudi, omiyo kane ginyiso Saulo wachno, to Saulo nobedo mamor."},{"book":"1 Samuel","chapter":"18","verse":"21","text":"Saulo noparo e chunye niya, “Abiro miyego, mondo obedne obadho mondo omi jo-Filistia oyude.” Omiyo Saulo nowachone Daudi niya, “Koro in-gi thuolo mar ariyo mondo ibed ora.”"},{"book":"1 Samuel","chapter":"18","verse":"22","text":"Eka Saulo nochiko jotichne niya, “Wuouru gi Daudi lingʼ-lingʼ kendo wachneuru ni, ‘Winji, ruoth mor kodi kendo jotije duto bende oheri koro bed ore.’ ”"},{"book":"1 Samuel","chapter":"18","verse":"23","text":"Neginwoyo wechego ne Daudi. To Daudi nowacho niya, “Uparo ni en wach mayot mar bedo or ruoth? An mana ngʼama odhier bende ok angʼera.”"},{"book":"1 Samuel","chapter":"18","verse":"24","text":"Kane jotije Saulo onyise gima Daudi nowacho,"},{"book":"1 Samuel","chapter":"18","verse":"25","text":"Saulo nodwoko niya, “Wachneuru Daudi ni, ‘Ruoth ok dwar ni inyombne, eka ikaw nyare, to odwaro mana ni mondo ikelne ringre jo-Filistia mia achiel (ma en pien duongʼ-gi), mondo ochulgo kuor ne wasike.’ ” Chenro mar Saulo ne en ni mondo Daudi opodhie lwet jo-Filistia."},{"book":"1 Samuel","chapter":"18","verse":"26","text":"Kane jotij Saulo onyiso Daudi wechego nobedo mamor bedo or ruoth. Kane kinde moket pok orumo,"},{"book":"1 Samuel","chapter":"18","verse":"27","text":"Daudi gi joge nodhi monego jo-Filistia mia ariyo. Nokelo ringregi (ma en pien duongʼ-gi) kendo nochiwo kar kwan-ka duto mondo omi obed or ruoth. Eka Saulo nomiye Mikal nyare mi okendo."},{"book":"1 Samuel","chapter":"18","verse":"28","text":"Kane Saulo ofwenyo ni Jehova Nyasaye nigi Daudi kendo ni Mikal nyare ohero Daudi."},{"book":"1 Samuel","chapter":"18","verse":"29","text":"Saulo nomedo luore, kendo nosiko ka en jasike e ndalo duto mag ngimane."},{"book":"1 Samuel","chapter":"18","verse":"30","text":"Jotend lweny mag jo-Filistia ne medo dhi e lweny, kendo kaka negimedo dhi e kaka Daudi bende ne locho moloyo jotelo mamoko mag Saulo kendo nomedo ngʼere."}]}