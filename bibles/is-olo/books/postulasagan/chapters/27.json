{"data":[{"book":"Postulasagan","chapter":"27","verse":"1","text":"Loks var öllum undirbúningi lokið fyrir sjóferð okkar til Rómar. Páli og nokkrum öðrum föngum var komið fyrir í gæslu hjá liðsforingja, sem Júlíus hét, og var í hersveit keisarans."},{"book":"Postulasagan","chapter":"27","verse":"2","text":"Við stigum á skip sem átti að hafa viðkomu á nokkrum stöðum á strönd Litlu-Asíu. Reyndar var Aristarkus með okkur, en hann var grískur, frá Þessaloníku."},{"book":"Postulasagan","chapter":"27","verse":"3","text":"Daginn eftir komum við til Sídon, sem var fyrsti viðkomustaðurinn. Júlíus sýndi Páli þá velvild að leyfa honum að fara í land, heimsækja vini sína og njóta gestrisni þeirra."},{"book":"Postulasagan","chapter":"27","verse":"4","text":"Þegar við sigldum þaðan, fengum við mótvind sem gerði okkur erfitt að halda stefnunni. Við fórum því norður fyrir Kýpur, milli eyjarinnar og meginlandsins"},{"book":"Postulasagan","chapter":"27","verse":"5","text":"og sigldum meðfram strönd héraðanna Kilikíu og Pamfýlíu. Því næst komum við til Mýru í Lýkíu."},{"book":"Postulasagan","chapter":"27","verse":"6","text":"Þar setti liðsforinginn okkur um borð í egypskt skip frá Alexandríu, sem var á leið til Ítalíu."},{"book":"Postulasagan","chapter":"27","verse":"7-8","text":"Dögum saman miðaði lítið vegna óhagstæðs veðurs. Loks vorum við þó komnir í námunda við Knídus, en þá hvessti aftur, svo við létum berast upp undir Krít og fram hjá hafnarborginni Salmóne. Með miklum erfiðismunum tókst okkur að brjótast gegn veðrinu fram með suðurströndinni, uns við komum til Góðhafnar, nálægt borginni Laseu."},{"book":"Postulasagan","chapter":"27","verse":"9","text":"Þar stoppuðum við nokkra daga. Það var komið haust þegar þetta var, og því hættulegt að leggja upp í langar sjóferðir vegna illviðra, sem þá voru tíð. Páll nefndi þetta við yfirmenn skipsins og sagði:"},{"book":"Postulasagan","chapter":"27","verse":"10","text":"„Kæru vinir, ég álít að ef við siglum nú, þá munum við lenda í erfiðleikum og jafnvel strandi. Þá mundi farmurinn eyðileggjast og menn gætu farist.“"},{"book":"Postulasagan","chapter":"27","verse":"11","text":"En liðsforingjarnir, sem gættu fanganna, tóku meira mark á skipstjóranum og eiganda skipsins en Páli."},{"book":"Postulasagan","chapter":"27","verse":"12","text":"Þar sem Góðhöfn var opin fyrir veðri og vindum, og því óhentug að vetri til, lögðu flestir af áhöfninni til að reynt yrði að komast upp að ströndinni við Fönix og vera þar um veturinn. Fönix var fyrirtaks höfn, opin til suðvesturs og norðvesturs."},{"book":"Postulasagan","chapter":"27","verse":"13","text":"Um þetta leyti kom hægur sunnanvindur og að því er virtist gott sjóveður. Þeir léttu því akkerum og sigldu af stað fram með landinu."},{"book":"Postulasagan","chapter":"27","verse":"14-15","text":"Ekki var liðinn langur tími er norðaustanrok skall á og hrakti skipið út á opið haf. Í fyrstu reyndu þeir að snúa aftur upp að ströndinni en er það tókst ekki, gáfust þeir upp og létu reka."},{"book":"Postulasagan","chapter":"27","verse":"16","text":"Loksins komumst við í var við litla eyju, sem heitir Káda, og þar gátum við með miklum erfiðismunum dregið björgunarbátinn um borð, en hann hafði verið í togi."},{"book":"Postulasagan","chapter":"27","verse":"17","text":"Þá voru strengdir kaðlar yfir skipið til að styrkja það. Áhöfnin var hrædd um að skipið myndi hrekja upp á sandana við Afríkuströnd og tók því niður aðalseglið og lét reka fyrir veðri og vindum."},{"book":"Postulasagan","chapter":"27","verse":"18","text":"Daginn eftir versnaði veðrið enn og tók þá áhöfnin að varpa farminum fyrir borð."},{"book":"Postulasagan","chapter":"27","verse":"19","text":"Þriðja daginn fleygðu þeir síðan öllum búnaði skipsins í sjóinn – öllu lauslegu."},{"book":"Postulasagan","chapter":"27","verse":"20","text":"Fárviðrið geisaði linnulaust dögum saman og að lokum höfðu þeir gefið upp alla von."},{"book":"Postulasagan","chapter":"27","verse":"21","text":"Þegar menn höfðu verið lengi matarlausir, kallaði Páll saman áhöfnina og sagði: „Góðir menn, þið hefðuð átt að gefa því gaum sem ég sagði, og vera kyrrir í Góðhöfn, því að þá hefðuð þið komist hjá þessum hrakningum og tjóni."},{"book":"Postulasagan","chapter":"27","verse":"22","text":"En herðið upp hugann! Enginn okkar mun týna lífi, þótt skipið farist."},{"book":"Postulasagan","chapter":"27","verse":"23","text":"Síðastliðna nótt stóð hjá mér engill þess Guðs, sem ég tilheyri og þjóna,"},{"book":"Postulasagan","chapter":"27","verse":"24","text":"og sagði: „Vertu ekki hræddur, Páll, því þú munt komast til keisarans til að tala máli þínu. Auk þess hefur Guð heyrt bæn þína og mun bjarga lífi allra þeirra sem með þér eru á skipinu.“"},{"book":"Postulasagan","chapter":"27","verse":"25","text":"Verið nú hughraustir, því að ég treysti Guði. Þetta mun fara eins og hann hefur sagt,"},{"book":"Postulasagan","chapter":"27","verse":"26","text":"en skipið mun stranda við einhverja eyju.“"},{"book":"Postulasagan","chapter":"27","verse":"27","text":"Um miðnættið fjórtánda óveðursdaginn, vorum við að hrekjast fram og aftur um Adríahafið. Þá fannst sjómönnunum eins og þeir væru að nálgast land."},{"book":"Postulasagan","chapter":"27","verse":"28","text":"Dýpið var mælt og reyndist það vera 40 metrar. Skömmu síðar mældu þeir aftur og var það þá 30 metrar."},{"book":"Postulasagan","chapter":"27","verse":"29","text":"Þeir voru því vissir um að þá mundi fljótlega bera að landi. Af ótta við sker við ströndina, köstuðu þeir út fjórum akkerum úr skutnum og vonuðu að birti sem fyrst."},{"book":"Postulasagan","chapter":"27","verse":"30","text":"Nokkrir af áhöfninni ætluðu að forða sér frá skipinu og létu björgunarbátinn síga undir því yfirskini að þeir ætluðu að kasta akkerum frá stefninu."},{"book":"Postulasagan","chapter":"27","verse":"31","text":"Þá sagði Páll við hermennina og foringja hersveitarinnar. „Ef einhver fer frá borði munu allir farast.“"},{"book":"Postulasagan","chapter":"27","verse":"32","text":"Þá hjuggu hermennirnir á kaðlana og létu bátinn falla í sjóinn."},{"book":"Postulasagan","chapter":"27","verse":"33","text":"Það var ekki enn orðið bjart þegar Páll bað alla um að fá sér eitthvað að borða. „Þið hafið ekki bragðað mat í hálfan mánuð,“ sagði hann."},{"book":"Postulasagan","chapter":"27","verse":"34","text":"„Fáið ykkur nú eitthvað svo þið hressist, því að þið munuð ekki farast, nei, ekki svo mikið sem hár á höfði ykkar!“"},{"book":"Postulasagan","chapter":"27","verse":"35","text":"Síðan tók hann nokkuð af skipsbrauðinu, þakkaði Guði í augsýn allra, braut af því bita og át."},{"book":"Postulasagan","chapter":"27","verse":"36","text":"Allt í einu leið öllum betur og menn fengu sér mat,"},{"book":"Postulasagan","chapter":"27","verse":"37","text":"en alls vorum við tvö hundruð sjötíu og sex um borð."},{"book":"Postulasagan","chapter":"27","verse":"38","text":"Eftir að hafa borðað, fleygði áhöfnin öllu korninu í sjóinn til að létta skipið enn meira."},{"book":"Postulasagan","chapter":"27","verse":"39","text":"Þegar bjart var orðið, virtu menn fyrir sér ströndina, en þekktu hana ekki. Þá tóku þeir eftir vík með sandfjöru og veltu því fyrir sér hvort takast mundi að komast milli klettanna og láta brimið skola sér upp í fjöruna."},{"book":"Postulasagan","chapter":"27","verse":"40","text":"Loks var ákveðið að reyna þetta. Höggvið var á akkerisfestarnar og þær látnar fara. Stýrunum var rennt í sjóinn, framseglið dregið upp og stefnt til strandar."},{"book":"Postulasagan","chapter":"27","verse":"41","text":"Fljótlega tók skipið niðri á sandrifi og sat stefnið fast, en brotsjóirnir gengu yfir skutinn, svo að hann tók að liðast í sundur."},{"book":"Postulasagan","chapter":"27","verse":"42","text":"Hermennirnir ráðlögðu þá herdeildarforingjanum að drepa fangana, svo að þeir gætu ekki synt í land og komist undan."},{"book":"Postulasagan","chapter":"27","verse":"43","text":"En Júlíus, sem vildi bjarga lífi Páls, féllst ekki á þessa hugmynd. Síðan skipaði hann öllum, sem kynnu að synda, að stökkva í sjóinn og reyna að bjarga sér í land."},{"book":"Postulasagan","chapter":"27","verse":"44","text":"Þeir sem ósyndir voru, áttu að fleyta sér á plönkum og braki úr brotnandi skipinu. Þetta var gert og komust allir í land heilu og höldnu."}]}