{"data":[{"book":"Maliku","chapter":"11","verse":"1","text":"Pavaveghi pabehi na Yelusalemu vafikili Betifage na Betaniya, pabehi na chidunda cha miseituni. Pala Yesu avalayishili vanachuli vaki vavili avalonguleli,"},{"book":"Maliku","chapter":"11","verse":"2","text":"avawombilili, “Muyendi kaya yaveli kuulongolu yenu. Pamyingila kula, bahala pala damuwoni ngwada wa chihongu kakongiwa, akali kugoliwa chichuku na mundu. Mumuwoposoli mumuyeghi."},{"book":"Maliku","chapter":"11","verse":"3","text":"Kucha mundu pavavadasha, ‘Nongwa liki mukugola naha?’ Mumuwombeli, ‘Bambu akumdayila na tepu damuwuyishi.’ ”"},{"book":"Maliku","chapter":"11","verse":"4","text":"Topi vayenda, vamwonili ngwada wa chihongu mumbali ya deha kakongiwa pamlyangu. Pavamuwopusoleyi,"},{"book":"Maliku","chapter":"11","verse":"5","text":"vandu vamonga vavelili vawoloka pala vavadashili, “Kwa nongwa liki mkumuwoposola chihongu ayu?”"},{"book":"Maliku","chapter":"11","verse":"6","text":"Vanachuli vayangulili kucha Yesu avawombilili, vandu vala vavaleka vanachuli vayendi na chihongu."},{"book":"Maliku","chapter":"11","verse":"7","text":"Vamuyeghela Yesu ngwada wa chihongu, vayala yingwa shawu kumuwongu ya chihongu na Yesu kakwela kumbindi yaki."},{"book":"Maliku","chapter":"11","verse":"8","text":"Vandu vatangalili vayala yingwa shawu mudeha, vamonga vayala miputila ya mibiki vadumulili mufitava."},{"book":"Maliku","chapter":"11","verse":"9","text":"Vandu vosi valongulili na vala vavakovikelili, vadeta kwa lishu likomi, “Tumjumi! Chapanga amunemeli ayu yayisa kwa litawa lya Bambu Chapanga!"},{"book":"Maliku","chapter":"11","verse":"10","text":"Nemeli wutwa ukwisa wa mbuyi wetu Dawudi. Ajumiwi Chapanga avelili kumbindi nendu!”"},{"book":"Maliku","chapter":"11","verse":"11","text":"Yesu ayingilili Yelusalemu ayendili mbaka munyumba ya Chapanga, kalola kila chindu kwa unofu. Lijuva lyahongili kala ayendili Betaniya pamu na vala lilongu na vavili."},{"book":"Maliku","chapter":"11","verse":"12","text":"Chilawu yaki pavafumeyi Betaniya, Yesu aveli na njala."},{"book":"Maliku","chapter":"11","verse":"13","text":"Topi kwa kutali aliwonili likuyu livelili na mahamba vatangalili. Kaliyendela aloli kucha liveleka. Pafikili kawona liveleka ng'odu lina mihamba hela, chipindi chaki cha kuveleka chavelili chakali."},{"book":"Maliku","chapter":"11","verse":"14","text":"Bahala pala kaliwombela likuyu, “Kufumila nalelu mbaka jola, mundu yoyosi akotoo kulya fivelekwa fyaku.”"},{"book":"Maliku","chapter":"11","verse":"15","text":"Vafikili Yelusalemu. Yesu ayingilili munyumba ya Chapanga kakanda kuvavinga vandu vafumi panji vavelili vakuchuusa na kuhemela findu mula. Aghalambulili mesa sha vala vakafunjeyi mbiya na figoda fya vala vavelili vakuchuusa vangunda."},{"book":"Maliku","chapter":"11","verse":"16","text":"Alemili kumjumisha mundu yoyosi kutola chindu muudamwa wa nyumba ya Chapanga."},{"book":"Maliku","chapter":"11","verse":"17","text":"Pambeli kavawula, “Yiyandikiwa mumayandiku, ‘Nyumba ya nenga dayikemiwi nyumba ya kudadava kumluva Chapanga kwa vandu va milima yosi!’ Lakini yumwi muyigola kucha mbaku ya vefi!”"},{"book":"Maliku","chapter":"11","verse":"18","text":"Vatambika vakomi na vawula va Malawu pavapikanishili afi, vakanda kusaka njila ya kumuwulagha Yesu. Hata naha vamtilili nongwa lipinga lya vandu vayikanganikeyi mawuli vaki."},{"book":"Maliku","chapter":"11","verse":"19","text":"Lijuva palihongili, Yesu na vanachuli vaki vawuka vayileka mbwani."},{"book":"Maliku","chapter":"11","verse":"20","text":"Pamalavila putiputi, pavapiteyi, valiwonili lila likuyu liyuma kukandila mikigha mbaka kumbindi."},{"book":"Maliku","chapter":"11","verse":"21","text":"Petili akumbukili, chawombili Yesu, “Muwula, loli! Lila likuyu wulilapilili, liyuma!”"},{"book":"Maliku","chapter":"11","verse":"22","text":"Yesu kamuwombela, “Mumjumili Chapanga."},{"book":"Maliku","chapter":"11","verse":"23","text":"Nguvawombela nakaka, mundu pachiwombela chidunda achi, ‘Tupuki kadubukili mulihiva,’ na pangajila hoshu mundima yaki, topi pajumila kucha chadetili dachifumbuki, dachigoleki kwa mweni."},{"book":"Maliku","chapter":"11","verse":"24","text":"Ponopa nguvawombela, pamdadava na pamumuluva Chapanga chindu chochosi mjumili mupokela kala davavapi."},{"book":"Maliku","chapter":"11","verse":"25","text":"Pamdayila kudadava, pomeli kila mundu chila chavavifyili ili tati wenu wa kumbindi avapomeli fimuvifyili.”"},{"book":"Maliku","chapter":"11","verse":"26","text":"Mani pamuvapomela ng'odu vayenu, hata tati wenu yavelili kumbindi dalemi kuvapomela."},{"book":"Maliku","chapter":"11","verse":"27","text":"Topi vayisa kandi Yelusalemu. Yesu payendeyendeyi munyumba ya Chapanga, vatambika vakomi na vawula va Malawu na vavaha vamyendela."},{"book":"Maliku","chapter":"11","verse":"28","text":"Vamdasha, “Ukugola findu afi kwa uwesu wa ghani? Ghani yakujumishili kugola findu afi?”"},{"book":"Maliku","chapter":"11","verse":"29","text":"Yesu kavawombela, “Danivadashi chindu chimu, pamunyangula na nenga wuwowu danivawombeli ngugola findu afi kwa uwesu wa ghani."},{"book":"Maliku","chapter":"11","verse":"30","text":"Ghani yamupili Yohani mbatisha uwesu wa kubatisha? Chapanga amupili awu vandu vamupili? Munyanguli.”"},{"book":"Maliku","chapter":"11","verse":"31","text":"Vakandili kuyidasha, “Patudeta, ‘Mani patudeta kufuma kumbindi kwa Chapanga,’ datudashi, ‘Topi mbona mumjumila ng'odu?’"},{"book":"Maliku","chapter":"11","verse":"32","text":"Pambeli tukuwesha ha kudeta ‘Vamupili vandu.’” Vadetili naha kwanongwa vatila lipinga lya vandu, nongwa vosi vajumilili nakaka Yohani mbatisha aveli mbuyi wa Chapanga."},{"book":"Maliku","chapter":"11","verse":"33","text":"Topi vamyangula Yesu, “Yufwi tumanya ha.”"}]}