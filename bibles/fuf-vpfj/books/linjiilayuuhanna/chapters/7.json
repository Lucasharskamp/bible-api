{"data":[{"book":"LINJIILA YUUHANNA","chapter":"7","verse":"1","text":"Ɓawto ɗun Iisaa woni e jindugol e nder diiwal Jaliilu ngal, tawi o yiɗaa jindude few e nder diiwal Yahuuda ngal, ko fii hari hooreeɓe Yahuudiyankeeɓe ɓen no ɗaɓɓude no warira mo."},{"book":"LINJIILA YUUHANNA","chapter":"7","verse":"2","text":"Hawrondiri juldeere Yahuudiyankeeɓe, wi'eteende nden *Juldeere Togooji, ɓadike."},{"book":"LINJIILA YUUHANNA","chapter":"7","verse":"3","text":"Onsay neene-gootooɓe makko ɓen wi'i mo: «Iwu ɗoo, yahaa ka diiwal Yahuuda, fii yo taalibaaɓe maa ɓen yi'u kuuɗe ɗe wonɗaa waɗude ɗen."},{"book":"LINJIILA YUUHANNA","chapter":"7","verse":"4","text":"Ko fii hay gooto waɗataa huunde e nder gundoo si tawii himo ɗaɓɓude andeede e kene. Si a waɗay ɗii piiji, hollito e aduna on.»"},{"book":"LINJIILA YUUHANNA","chapter":"7","verse":"5","text":"Tawi ɓen neene-gootooɓe makko tigi gomɗinaa mo kanko Iisaa."},{"book":"LINJIILA YUUHANNA","chapter":"7","verse":"6","text":"Onsay Iisaa jaabii ɓe, wi'i: «Saa'i on hewtanaali lan taho, kono onon saa'i kala no moƴƴani on."},{"book":"LINJIILA YUUHANNA","chapter":"7","verse":"7","text":"Ko fii aduna on waawataa on aɲude, min non, himo joganii lan ngayngu, ɓay miɗo seeditaade e hoore makko wonde kuuɗe makko ɗen ko bonɗe."},{"book":"LINJIILA YUUHANNA","chapter":"7","verse":"8","text":"Onon yahee ka juldeere. Min mi alaa yahude taho e nden juldeere, ko fii saa'i an on hewtaali taho.»"},{"book":"LINJIILA YUUHANNA","chapter":"7","verse":"9","text":"Ɓay wonii o wi'ii ɓe ɗun, o wonti Jaliilu ɗon."},{"book":"LINJIILA YUUHANNA","chapter":"7","verse":"10","text":"Ɓay wonii neene-gootooɓe makko ɓen yahii ka juldeere, kanko kadi o yahi, kono e nder gundoo e ɓaawo hollitagol."},{"book":"LINJIILA YUUHANNA","chapter":"7","verse":"11","text":"Tawi hooreeɓe Yahuudiyankeeɓe ɓen no ɗaɓɓa mo, wi'a: «Ko honto o woni?»"},{"book":"LINJIILA YUUHANNA","chapter":"7","verse":"12","text":"Tawi ŋunu-ŋunu fii makko on no ɗuuɗi e hakkunde yimɓe ɓen. Woɓɓe e maɓɓe no wi'a: «Ko o neɗɗo moƴƴo», ɓeya ɓen kadi no wi'a: «Oo'o, o majjinay woni jamaa on.»"},{"book":"LINJIILA YUUHANNA","chapter":"7","verse":"13","text":"Kono tawi hay gooto alaa wowlude fii makko e kene sabu kulol hooreeɓe Yahuudiyankeeɓe ɓen."},{"book":"LINJIILA YUUHANNA","chapter":"7","verse":"14","text":"Wa fewndo ko juldeere nden feccii e hakkunde, Iisaa yahi ka *juulirde mawnde woni e jannugol."},{"book":"LINJIILA YUUHANNA","chapter":"7","verse":"15","text":"Onsay Yahuudiyankeeɓe ɓen ŋalɗi, ɓe wi'i: «Ko honno oo andiri bindi ɗin, o jangaali!»"},{"book":"LINJIILA YUUHANNA","chapter":"7","verse":"16","text":"Onsay Iisaa jaabii ɓe, wi'i: «Gandal an ngal hinaa e an iwi, kono ko e Nuluɗo lan on."},{"book":"LINJIILA YUUHANNA","chapter":"7","verse":"17","text":"Kala faalaaɗo waɗude faale Alla on anday si ko e makko ndee jannde iwri, e si tawii ɗii konguɗi an ko e immorde e an min."},{"book":"LINJIILA YUUHANNA","chapter":"7","verse":"18","text":"On mo no wowlude konguɗi iwruɗi e mun, haray ko hoore mun woni ɗaɓɓande darja, kono on mo no ɗaɓɓude darja nuluɗo ɗun on, haray on ko goongaajo, haray angal peewal alaa e makko."},{"book":"LINJIILA YUUHANNA","chapter":"7","verse":"19","text":"E hara Muusaa jonnaano on Sariya on? Kono hay gooto e mon jokkaali on Sariya. E ko fii honɗun non eɓɓanton warugol lan?»"},{"book":"LINJIILA YUUHANNA","chapter":"7","verse":"20","text":"Yimɓe ɓen jaabii mo, wi'i: «An, jinnaaru no e maa! Ko hombo woni ɗaɓɓude no warire?»"},{"book":"LINJIILA YUUHANNA","chapter":"7","verse":"21","text":"Onsay Iisaa jaabii ɓe, wi'i: «Mi waɗii kuugal gootal, on fow on ŋalɗii."},{"book":"LINJIILA YUUHANNA","chapter":"7","verse":"22","text":"Muusaa yamirii on *sunningol, hay si tawii non ɗun wonaa e makko iwri, kono ko e maamaaɓe mon ɓen. Kono onon hiɗon waɗude ɗun e *ɲalaande fowteteende nden."},{"book":"LINJIILA YUUHANNA","chapter":"7","verse":"23","text":"Si goɗɗo sunninaama e asewe, fii tun wota Sariya Muusaa on bonne, haray ko fii honɗun seytinanton mi fii miɗo sellini goɗɗo o fow makko e asewe, ɗun ko ɲalaande fowteteende e mun nden?"},{"book":"LINJIILA YUUHANNA","chapter":"7","verse":"24","text":"Awa accee ɲaawirgol ko sikkuɗon kon tun, kono ɲaawee ɲaawoore feewunde.»"},{"book":"LINJIILA YUUHANNA","chapter":"7","verse":"25","text":"Tun, woɓɓe e hoɗuɓe Yerusalaam ɓen woni e wi'ugol: «E hara hinaa oo wonaa ɗaɓɓeede fii waregol?"},{"book":"LINJIILA YUUHANNA","chapter":"7","verse":"26","text":"E hino ka o woni wowlude e kene, o alaaka wi'eede hay huunde. E taw si hara yeesooɓe ɓen fottii wonde ko oo woni *Almasiihu on?"},{"book":"LINJIILA YUUHANNA","chapter":"7","verse":"27","text":"E hin-le hiɗen andi oo ɗoo ko mo o honto, kono nde Almasiihu on ari, hay gooto andataa ko mo o honto.»"},{"book":"LINJIILA YUUHANNA","chapter":"7","verse":"28","text":"Onsay Iisaa ewnii fewndo ko o jannata ka juulirde mawnde, o wi'i: «Hiɗon andi lan, hiɗon andi kadi ko mo mi honto. E hara-le wonaa hoore an mi arani, kono Imminɗo lan on ko o goonga, onon-le on andaa mo."},{"book":"LINJIILA YUUHANNA","chapter":"7","verse":"29","text":"Min non miɗo andi mo, ɓay ko ka makko mi iwri, ko kanko nulimmi.»"},{"book":"LINJIILA YUUHANNA","chapter":"7","verse":"30","text":"Onsay ɓe woni e ɗaɓɓugol no ɓe nangira mo, kono laatii hay gooto fawaali mo jungo, ko fii hari saa'i makko on hewtaali."},{"book":"LINJIILA YUUHANNA","chapter":"7","verse":"31","text":"Buy e hakkunde jamaa on gomɗini mo, ɓe wi'i: «E hara, nde Almasiihu on aroyi, taw si o waɗoyay maandeeji hawniiɗi ɓurɗi ɗi oo ɗoo waɗi ɗin?»"},{"book":"LINJIILA YUUHANNA","chapter":"7","verse":"32","text":"Ɓay *Fariisiyaaɓe ɓen nanii ko jamaa on woni sowndaade fii makko kon, onsay hooreeɓe *yottinooɓe sadaka ɓen e Fariisiyaaɓe ɓen immini suufaaɓe ko nanga mo."},{"book":"LINJIILA YUUHANNA","chapter":"7","verse":"33","text":"Kono Iisaa wi'i: «Miɗo wondi e mon taho seeɗa si mi yiltitoo ka Nuluɗo lan on."},{"book":"LINJIILA YUUHANNA","chapter":"7","verse":"34","text":"Onsay on ɗaɓɓitay lan, on yi'ataa lan, e ka mi wonoyta ɗon, on waawoytaa yahoyde ɗon.»"},{"book":"LINJIILA YUUHANNA","chapter":"7","verse":"35","text":"Onsay hooreeɓe Yahuudiyankeeɓe ɓen wi'indiri: «E hara ko honto o yahoyta fii wota en tawoy mo? E hara o yahay e jamaa men saakitiiɗo e hakkunde *Gereekiyankeeɓe ɓen, o janna ɓen Gereekiyankeeɓe?"},{"book":"LINJIILA YUUHANNA","chapter":"7","verse":"36","text":"Ko honɗun woni ngol kongol ngol o wi'i wonde: ‹On ɗaɓɓay lan, on yi'ataa lan, e ka mi yahata ɗon on waawataa hewtoyde ɗon?› »"},{"book":"LINJIILA YUUHANNA","chapter":"7","verse":"37","text":"Ɲalaande sakkitorde juldeere nden, ɗun ko ɲalaande ɓurnde mawnude nden, Iisaa immii, o ewnii, o wi'i: «On mo no ɗonɗaa yo aru e an, o yara!"},{"book":"LINJIILA YUUHANNA","chapter":"7","verse":"38","text":"Ko fii kala on gomɗinɗo lan, canɗi ndiyan wurnayɗan ɓulay e ontigi, wano bindi ɗin wi'iri non.»"},{"book":"LINJIILA YUUHANNA","chapter":"7","verse":"39","text":"Tawi ko Iisaa woni wowlude fii mun ko Ruuhu Allaahu mo gomɗinɓe mo ɓen yeɗoytee on, ko fii hari Ruuhu Allaahu on yeɗaaka taho, ɓay hari kanko Iisaa o ƴentinaaka taho ka mangural."},{"book":"LINJIILA YUUHANNA","chapter":"7","verse":"40","text":"Ɓay woɓɓe goo e hakkunde jamaa on nanii ɗin konguɗi, ɓe wi'i: «Sikke woo alaa, ko oo woni Annabaajo habbanooɗo on!»"},{"book":"LINJIILA YUUHANNA","chapter":"7","verse":"41","text":"Tawi ɓeya no wi'a: «Ko oo woni Almasiihu on!» Ɓeya kadi no wi'a: «E hara ko diiwal Jaliilu Almasiihu on feeɲirta?"},{"book":"LINJIILA YUUHANNA","chapter":"7","verse":"42","text":"E hara defte ɗen wi'aali wonde Almasiihu on ko e jurriya Daawuuda on iwata, e hoore ɗun ko e koɗolun no wi'ee Bayti-Lahiimi, ɗun ko ka Daawuuda wonnoo ɗon, o feeɲata?»"},{"book":"LINJIILA YUUHANNA","chapter":"7","verse":"43","text":"Ɗun waɗi haa jamaa on yeddondiri sabu makko."},{"book":"LINJIILA YUUHANNA","chapter":"7","verse":"44","text":"Woɓɓe e hakkunde maɓɓe faalaa mo nangude, kono hay gooto fawaali mo juuɗe."},{"book":"LINJIILA YUUHANNA","chapter":"7","verse":"45","text":"Onsay suufaaɓe ɓen yiltitii ka hooreeɓe yottinooɓe sadaka ɓen e ka Fariisiyaaɓe ɓen, ɓen wi'i suufaaɓe ɓen: «Fii honɗun on addaali mo?»"},{"book":"LINJIILA YUUHANNA","chapter":"7","verse":"46","text":"Suufaaɓe ɓen jaabii ɓe, wi'i: «Hay gooto yewtiraali wano oo neɗɗo yewtirta nii!»"},{"book":"LINJIILA YUUHANNA","chapter":"7","verse":"47","text":"Fariisiyaaɓe ɓen jaabii ɓe kaɲun kadi, wi'i: «E hara onon kadi, ɗun faljinii on?"},{"book":"LINJIILA YUUHANNA","chapter":"7","verse":"48","text":"Kaa hara no woodi goɗɗo e yeesooɓe ɓen maa goɗɗo e Fariisiyaaɓe ɓen gomɗinɗo mo?"},{"book":"LINJIILA YUUHANNA","chapter":"7","verse":"49","text":"Kono oo jamaa mo andaa Sariya ko huɗaaɗo!»"},{"book":"LINJIILA YUUHANNA","chapter":"7","verse":"50","text":"Onsay Nikodiyuusu jeydaaɗo e maɓɓe kamɓe Fariisiyaaɓe ɓen, ɗun ko yiidoynooɗo e Iisaa e saa'i goo, wi'i ɓe:"},{"book":"LINJIILA YUUHANNA","chapter":"7","verse":"51","text":"«E hara Sariya men on no waawi ɲaawude sifa oo neɗɗo ado jentaade mo, anden ko honɗun o waɗi?»"},{"book":"LINJIILA YUUHANNA","chapter":"7","verse":"52","text":"Kamɓe kadi ɓe jaabii mo, ɓe wi'i: «E hara an kadi, ko mo a Jaliilu? Tasko moƴƴa, a taway annabaajo feeɲirtaa Jaliilu.»"},{"book":"LINJIILA YUUHANNA","chapter":"7","verse":"53","text":"Onsay mo kala e maɓɓe yiltitii ka suudu mun."}]}