{"data":[{"book":"Maluko","chapter":"8","verse":"1","text":"Hazibitile siku nyingi lunhu luyagwe lukulu lwa wanhu luiting'hana. Wanhu viwakalile waduhu kinhu chochose cha kuja Yesu kawakema wanahina zake kawalongela,"},{"book":"Maluko","chapter":"8","verse":"2","text":"“Niye nowonela bazi wanhu wano, kwavija wakala na niye kwa siku ndatu na waduhu kinhu cha kuja."},{"book":"Maluko","chapter":"8","verse":"3","text":"Nahawalongela wabwele ukayao na nzala, wosinduka mnzila, kwavija wanhu wayagwe walawa kutali.”"},{"book":"Maluko","chapter":"8","verse":"4","text":"Wanahina zake wamuuza, “Hano hatwili twa kuluwala, tolupata kwahi lujo lwa kuwagwaa wanhu wose wano?”"},{"book":"Maluko","chapter":"8","verse":"5","text":"Yesu kawauza, “Mna magate mangapi?”"},{"book":"Maluko","chapter":"8","verse":"6","text":"Yesu kalulongela lunhu luja lwa wanhu lukale hasi. Abaho kasola gamagate saba, kamgwaa nhogolwa Mulungu, kagabanzula kawagwaa wanahina zake wawagolele wanhu, na wanahina zake watenda vivo."},{"book":"Maluko","chapter":"8","verse":"7","text":"Vivija wakala na visomba kidodo. Yesu kamgwaa nhogolwa Mulungu, vivija kawalongela wanahina zake wawagolele wanhu."},{"book":"Maluko","chapter":"8","verse":"8","text":"Wanhu waja na kwiguta. Abaho wanahina zake wadondola vija visigale na kumemeza vigelo saba."},{"book":"Maluko","chapter":"8","verse":"9","text":"Wambigalo waiyeka wadile wakala elufu nne. Abaho Yesu kawalaga,"},{"book":"Maluko","chapter":"8","verse":"10","text":"bahaja Yesu na wanahina zake wakwela mwiingalawa, wachola mwiisi ya Dalimanuta."},{"book":"Maluko","chapter":"8","verse":"11","text":"Mafalisayo wayagwe wamcholela Yesu wasonga kuibamilila nayo, walonda kumgeza wampula yatende kilaguso kulawa kuulanga."},{"book":"Maluko","chapter":"8","verse":"12","text":"Lakini Yesu kona usungu, kalonga, “Habali wanhu wa lukolo luno lwa sambi molonda vilaguso? Nowalongeleni ukweli, kuduhu kilaguso chonda mugoleligwe!”"},{"book":"Maluko","chapter":"8","verse":"13","text":"Yesu kawaleka, kakwela mwiingalawa kaloka mwambu uyagwe wa dilamba."},{"book":"Maluko","chapter":"8","verse":"14","text":"Wanahina zake wakala waisemwile kusola magate, wakala na gate dimoja diiyeka mwiingalawa."},{"book":"Maluko","chapter":"8","verse":"15","text":"Yesu kawazuma wanahina zake kawalongela, “Muiteganye na usasu wa Mafalisayo na usasu wa Helode.”"},{"book":"Maluko","chapter":"8","verse":"16","text":"Wanahina zake wasonga kuinyong'onyela, “Ino kolonga vino kwavija twaduhu magate.”"},{"book":"Maluko","chapter":"8","verse":"17","text":"Yesu kakijuwa kiwakalile wolonga, kawauza, “Habali moilongela mbuli ya magate? Vino mung'hali hamujuwile? Habali mizoyo yenu midala?"},{"book":"Maluko","chapter":"8","verse":"18","text":"Muna meso lakini hamulola, muna magwiti lakini hamuhulika? Vino hamukumbuka bule?"},{"book":"Maluko","chapter":"8","verse":"19","text":"Vinibanzule magate matano na kuwagwaa wanhu elufu tano? Vino mmemeza vigelo vingapi kwa avo visigale?”"},{"book":"Maluko","chapter":"8","verse":"20","text":"Kawauza kabili, “Vivija vinibanzule gaja magate saba na kuwagwaa wanhu elufu nne, vino mmemeza vigelo vingapi kwa avo visigale?”"},{"book":"Maluko","chapter":"8","verse":"21","text":"Abaho kawauza, “Mung'hali hamnavijuwa?”"},{"book":"Maluko","chapter":"8","verse":"22","text":"Yesu na wanahina zake viwavikile Betisaida, wanhu wayagwe wamgalila Yesu munhu yakalile msuwameso, wampula yamkwase."},{"book":"Maluko","chapter":"8","verse":"23","text":"Yesu kamgoga mkono munhu ayo, kamulava kunze ya kijiji kija. Abaho kamtemela mate mgameso, kamwikila makono, kamuuza, “Vino kokona choni?”"},{"book":"Maluko","chapter":"8","verse":"24","text":"Munhu ija kalola, kalonga, “Nowona wanhu, lakini waigala na mibiki itembela.”"},{"book":"Maluko","chapter":"8","verse":"25","text":"Yesu kamwikila makono kabili mgameso. Munhu ayo kabunhula meso na meso gake galola, nayo kadaha kulola goya vinhu vose."},{"book":"Maluko","chapter":"8","verse":"26","text":"Yesu kamulongela munhu ayo yachole ukayake, kamzuma, “Sekeyabweleganye mna ikijiji.”"},{"book":"Maluko","chapter":"8","verse":"27","text":"Abaho Yesu na wanahina zake wachola kuna ivijiji va Kaisalia ya Filipi, mnzila Yesu kawauza wanahina zake, “Nongeleni wanhu wolonga niye na nani?”"},{"book":"Maluko","chapter":"8","verse":"28","text":"Wamwidika, “Wanhu wayagwe wolonga gweye kwa Yohana Mbatizaji, wanhu wayagwe wolonga gweye kwa Eliya, kuno wayagwe wolonga gweye kwa imoja wa watula ndagu wa Mulungu.”"},{"book":"Maluko","chapter":"8","verse":"29","text":"Yesu kawauza, “Na mweye molonga niye na nani?”"},{"book":"Maluko","chapter":"8","verse":"30","text":"Abaho Yesu kawagomesa wanahina zake, “Sekemumulongele munhu yoyose mbuli zangu.”"},{"book":"Maluko","chapter":"8","verse":"31","text":"Abaho Yesu kasonga kuwafundiza wanahina zake, “Mwana wa Munhu kolondeka yadununzigwe ng'hani na kulemigwa na wavele na wakulu wa walava nhosa na wafundiza Malagizo ga Musa. Kokomigwa na siku da kadatu kozilibuka.”"},{"book":"Maluko","chapter":"8","verse":"32","text":"Yesu kawalongela fulu ipile, avo Petulo kamgala Yesu kumgwazo kasonga kumkomhokela."},{"book":"Maluko","chapter":"8","verse":"33","text":"Lakini Yesu kahinduka kawalola wanahina zake, kamkomhokela Petulo, “Segela kumwangu Mwenembago! Kwavija hugesa mbuli za Mulungu lakini kogesa mbuli za kiunhu!”"},{"book":"Maluko","chapter":"8","verse":"34","text":"Abaho Yesu kalukema lunhu lwa wanhu na wanahina zake kawalongela, “Munhu yoyose yahalonda kunikweleleza, yaileme mwenyego na kuidikwa msalaba wake yanikweleleze."},{"book":"Maluko","chapter":"8","verse":"35","text":"Kwavija munhu yoyose yahalonda kuukombola ugima wake kowagiza, na munhu yoyose yowagiza ugima wake mbuli ya niye na kwa Mbuli Inogile koukombola."},{"book":"Maluko","chapter":"8","verse":"36","text":"Vino munhu kopata choni kamba yahaipata isi yose na kuwagiza ugima wake?"},{"book":"Maluko","chapter":"8","verse":"37","text":"Kuduhu kinhu chonda yalave yaubweze ugima wake."},{"book":"Maluko","chapter":"8","verse":"38","text":"Munhu yoyose yonyonela kinyala niye na mafundizo gangu mna ulukolo lwa sambi lulekile kumjuwa Mulungu na kutenda gehile, Mwana wa Munhu nayo komonela kinyala munhu ayo yaheza muukulu wa Tatake na wasenga zake wang'alile wa kuulanga.”"}]}