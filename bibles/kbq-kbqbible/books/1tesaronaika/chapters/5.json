{"data":[{"book":"1 Tesaronaika","chapter":"5","verse":"1","text":"Nagra anazama efore'ma hania zamofonkea, e'i knarero, e'ina zupa fore hugahie hu'na nenafugta kreoramigahue."},{"book":"1 Tesaronaika","chapter":"5","verse":"2","text":"Na'ankure tamagratmi antahi'naze, Ramo'ma esianknamo'a, kumazafa vahe kenage eankna huno egahie."},{"book":"1 Tesaronaika","chapter":"5","verse":"3","text":"Vahe'mo'za hu'za knare huta mani'none nehu'za, tarimpa fru huta maniso'e hune hu'za hanaza knafi ame huno zamazeri haviza hu'zamo'a zamagritera, a'nemo'za mofavre antenaku'ma nehazageno zamata negriankna zamata negrina, zamagra ana knazampintira mani onkanegahaze."},{"book":"1 Tesaronaika","chapter":"5","verse":"4","text":"Hianagi tamagra nenafugate, hanimpina omani'nazankino, ana knamo'a kumazafa vahe'mo'za hanimpi azanknara hanigeta antri osugahaze."},{"book":"1 Tesaronaika","chapter":"5","verse":"5","text":"Na'ankure tamagra maka'motma tavite vahe mani'netma, masare vahe mani'naze. Tagra kenage vahera omanita, hanimpi vahera omani'none."},{"book":"1 Tesaronaika","chapter":"5","verse":"6","text":"E'ina hu'negu atrenketa mago'amo'za nemasazaza huta omaseta, tavumo'a hari nehina, ama' antahintahi e'nerita kva huta manigahune."},{"book":"1 Tesaronaika","chapter":"5","verse":"7","text":"Na'ankure zmavuma masaza vahe'mo'za kenegeke nemasageno, aka tima nenaza vahe'mo'za, kenageke aka tina nene'za neginenaze."},{"book":"1 Tesaronaika","chapter":"5","verse":"8","text":"Hianagi tagra masare vahe mani'nonanki, atrenketa ama' tagutagesa nentahita, tamentintima huzane, vahe'ma avesinte avu'ava zana tamimizare hanko reheriaza nehuta, Jisasi'ma taguvazino tavresiazanku nentahita amuhama nehunazana, fetori anteaza huta antegahune."},{"book":"1 Tesaronaika","chapter":"5","verse":"9","text":"Na'ankure Anumzamo'a rimpahe'zama'a erigahaze huno huorantene. Hianagi Ranti Jisas Kraisimpinti tahokeno taguvazizana erisunegu huhamprirante'ne."},{"book":"1 Tesaronaika","chapter":"5","verse":"10","text":"Jisasi'a tagriku huno fri'neankita, fri'nazo tasimu erita mani'nono, tagra Agrane magopi manisunku huno fri'ne."},{"book":"1 Tesaronaika","chapter":"5","verse":"11","text":"E'ina hu'negu mago magomotma, ozeri hanaveti azeri hanaveti nehutma, menima nehazaza hutma mago magomofona zamazeri hanavetita maniho."},{"book":"1 Tesaronaika","chapter":"5","verse":"12","text":"Hianagi nenfugata, tusi maraguzatiza Ramofonte manisaza'zamofo nanekema rempima hunerami'za mono kva vahetamimofona, antahizamita zamagesga huzmanteho huta neramasamune."},{"book":"1 Tesaronaika","chapter":"5","verse":"13","text":"Hagi eri'zama e'neriza zanku zamesizmanteta, zamagrira zamagi erisaga nehuta, magoke magokemotma tamarimpa frune maniho."},{"book":"1 Tesaronaika","chapter":"5","verse":"14","text":"Hagi nerafugate, tagra tamazeri otike hanunketma eri'zama e'ori zmesrama nehaza vahera zamazeri fatgo nehutma, koroma nehaza vahera zamazeri hankavenetitma, hanavema oti'nesaza vahera zamazeri hanavetiho. Ana nehutma maka vahe enena fru hutma maniho."},{"book":"1 Tesaronaika","chapter":"5","verse":"15","text":"Mago'mo'e huno havizama huntesimofona, nona'a havizana huonteno. Hianagi maka kna knare avu'avaza ohunte ahunte nehutma, maka vahetera anahukna tamavutmava huzmanteho."},{"book":"1 Tesaronaika","chapter":"5","verse":"16","text":"Makazupa muse hiho."},{"book":"1 Tesaronaika","chapter":"5","verse":"17","text":"Hagi nunamuna otretma makakna huvava hiho."},{"book":"1 Tesaronaika","chapter":"5","verse":"18","text":"Hakare'zampina Anumzamofona susu hunteho, na'ankure Jisasi Krasimpima e'inahu tamavutamavama huzankura Anumzamofona avenesie."},{"book":"1 Tesaronaika","chapter":"5","verse":"19","text":"Tamagra Ruotge Avamumofo teve ahesu hu avu'ava zana osiho."},{"book":"1 Tesaronaika","chapter":"5","verse":"20","text":"Kasnampa kemofona antahi amnezanknara osiho."},{"book":"1 Tesaronaika","chapter":"5","verse":"21","text":"Hianagi rezaganetma makazana ke so'e nehutma, knarema hunesiazana azeri akona hiho."},{"book":"1 Tesaronaika","chapter":"5","verse":"22","text":"Ana nehutma, maka havi avu'ava zampintira maniganeta maniho."},{"book":"1 Tesaronaika","chapter":"5","verse":"23","text":"Hagi rimpa fru Anumzamo'a, Agra maka sese huramanteno tamazeri ruotage nehuno, avamutamine, tamagu tamene, tamavufanena kegava huramantena, Ranti Jisas Kraisi'ma esianknarera kema hurantezana omanetfa hugahie."},{"book":"1 Tesaronaika","chapter":"5","verse":"24","text":"Anumzamo'ma tamagima hunemo'a, fatgo huno ke'are amage antegahiankino, Agra anahukna huno eriknare huramantegahie."},{"book":"1 Tesaronaika","chapter":"5","verse":"25","text":"Nenafugate tagrikura nunamuna huranteho."},{"book":"1 Tesaronaika","chapter":"5","verse":"26","text":"Maka tafu'hemotma mono tamavutamava hutma tamafukre tamafakre hiho."},{"book":"1 Tesaronaika","chapter":"5","verse":"27","text":"Nagra hanave ke tamasamuanki, ama avona hamprinke'za, maka tafuhe'za antahiho."},{"book":"1 Tesaronaika","chapter":"5","verse":"28","text":"Hagi Rantimofo Jisas Kraisi asunku'zamo'a tamagrane mesie."}]}