{"data":[{"book":"UHezekhiyeli","chapter":"22","verse":"1","text":"Ilizwi likaThixo lafika kimi lisithi:"},{"book":"UHezekhiyeli","chapter":"22","verse":"2","text":"“Ndodana yomuntu, uzalahlulela na? Uzalahlulela na lelidolobho lokuchithwa kwegazi? Ngakho melana lalo kanye lezono zalo ezenyanyekayo"},{"book":"UHezekhiyeli","chapter":"22","verse":"3","text":"uthi: Nanku okutshiwo nguThixo Wobukhosi: Wena dolobho elizilethela ukutshabalala ngokuchitha igazi phakathi kwakho njalo uzingcolisa ngokwenza izithombe,"},{"book":"UHezekhiyeli","chapter":"22","verse":"4","text":"usube lecala ngenxa yegazi olichithileyo njalo usungcoliswe yizithombe ozenzileyo. Usulethe insuku zakho ekupheleni, lesiphetho seminyaka yakho sesifikile. Ngakho ngizakwenza ube yinto yokuklolodelwa ezizweni lenhlekisa emazweni wonke."},{"book":"UHezekhiyeli","chapter":"22","verse":"5","text":"Labo abaseduze kanye lalabo abakhatshana bazakuhoza, wena dolobho elidumazekileyo, eligcwele ukuxokozela."},{"book":"UHezekhiyeli","chapter":"22","verse":"6","text":"‘Khangela ubone ukuthi yileyo laleyo inkosana yako-Israyeli ephakathi kwakho isebenzisa amandla ayo ekuchitheni igazi."},{"book":"UHezekhiyeli","chapter":"22","verse":"7","text":"Phakathi kwakho iphathe uyise lonina ngokweyisa; phakathi kwakho incindezele abezizweni, njalo yaphatha kubi izintandane labafelokazi."},{"book":"UHezekhiyeli","chapter":"22","verse":"8","text":"Uzeyisile izinto zami ezingcwele watshaphaza lamaSabatha ami."},{"book":"UHezekhiyeli","chapter":"22","verse":"9","text":"Phakathi kwakho kulabantu abahlebayo, abahlose ukuchitha igazi; phakathi kwakho kulalabo abadlela ezindaweni zokukhonzela entabeni benze lezenzo zesigweba."},{"book":"UHezekhiyeli","chapter":"22","verse":"10","text":"Phakathi kwakho kulalabo abangcolisa imibheda yaboyise; phakathi kwakho kulalabo abadlwengula abesifazane besesikhathini sabo, lapho bengahlanzekanga ngokomkhuba."},{"book":"UHezekhiyeli","chapter":"22","verse":"11","text":"Phakathi kwakho indoda yenza ukona okwenyanyekayo lomfazi kamakhelwane wayo, enye ingcolise umalukazana wayo ngendlela ehlazisayo; enye njalo idlwengula udadewabo, indodakazi kayise uqobo."},{"book":"UHezekhiyeli","chapter":"22","verse":"12","text":"Phakathi kwakho abantu bayavuma ukuthengwa ukuba bachithe igazi; uthatha inzuzo lomvuzo odlulisileyo emalini ebolekisiweyo, uthole inzuzo engafanelanga kumakhelwane wakho umbamba ngamandla. Njalo usungikhohliwe, kutsho uThixo Wobukhosi."},{"book":"UHezekhiyeli","chapter":"22","verse":"13","text":"Ngeqiniso ngizatshaya izandla zami ngibabaza inzuzo engafanelanga osuyenzile kanye legazi osulichithe phakathi kwakho."},{"book":"UHezekhiyeli","chapter":"22","verse":"14","text":"Isibindi sakho sizaqinisela yini loba izandla zakho ziqine ngosuku ngiqondana lawe na? Mina Thixo sengikhulumile, njalo ngizakwenza lokho."},{"book":"UHezekhiyeli","chapter":"22","verse":"15","text":"Ngizakuhlakazela phakathi kwezizwe ngikuchithachithele emazweni; lokungcola kwakho ngizakuqeda."},{"book":"UHezekhiyeli","chapter":"22","verse":"16","text":"Lapho usungcolisiwe phambi kwezizwe, uzakwazi ukuthi mina nginguThixo.’ ”"},{"book":"UHezekhiyeli","chapter":"22","verse":"17","text":"Ilizwi likaThixo laselifika kimi lisithi:"},{"book":"UHezekhiyeli","chapter":"22","verse":"18","text":"“Ndodana yomuntu, indlu ka-Israyeli isibe ngamanyala kimi. Bonke balithusi, lomnuso, lensimbi kanye lomthofi okusele phakathi kwemvutho. Kungamanyele esiliva."},{"book":"UHezekhiyeli","chapter":"22","verse":"19","text":"Ngakho nanku okutshiwo nguThixo Wobukhosi: ‘Ngoba lonke selibe ngamanyele, ngizaliqoqela eJerusalema."},{"book":"UHezekhiyeli","chapter":"22","verse":"20","text":"Njengabantu beqoqela isiliva, lethusi, lensimbi, lomthofi kanye lomnuso emvuthweni ukuba kuncibilikiswe ngomfutho womlilo, ngizaliqoqa kanjalo ngokuthukuthela kwami langolaka lwami ngilibeke phakathi kwedolobho ngilincibilikise."},{"book":"UHezekhiyeli","chapter":"22","verse":"21","text":"Ngizaliqoqa njalo ngizalivuthela ngolaka lwami oluvuthayo, njalo lizancibilikiswa phakathi kwalo."},{"book":"UHezekhiyeli","chapter":"22","verse":"22","text":"Njengesiliva sincibilikiselwa phakathi kwemvutho, kanjalo lani lizancibilikiselwa phakathi kwalo, njalo lizakwazi ukuthi mina Thixo sengithululele ulaka lwami phezu kwenu.’ ”"},{"book":"UHezekhiyeli","chapter":"22","verse":"23","text":"Ilizwi likaThixo lafika futhi kimi lisithi:"},{"book":"UHezekhiyeli","chapter":"22","verse":"24","text":"“Ndodana yomuntu, tshono elizweni uthi, ‘Uyilizwe elingazange libe lezulu kumbe imikhizo ngosuku lwentukuthelo.’"},{"book":"UHezekhiyeli","chapter":"22","verse":"25","text":"Kulokucetshwa kwamacebo amabi ngamakhosana alo phakathi kwalo njengesilwane esibhongayo sidlithiza esikubuleleyo; adla abantu, athathe inotho kanye lezinto eziligugu, andise labafelokazi phakathi kwalo."},{"book":"UHezekhiyeli","chapter":"22","verse":"26","text":"Abaphristi balo bephula umthetho wami njalo bahlambaza lezinto zami ezingcwele; kabehlukanisi phakathi kokungcwele okujayelekileyo; bafundisa besithi akulamehluko phakathi kokungcolileyo lokungangcolanga; njalo bavala amehlo abo ekugcineni amaSabatha ami, okwenza ngithukwe phakathi kwabo."},{"book":"UHezekhiyeli","chapter":"22","verse":"27","text":"Izikhulu zalo phakathi kwalo zinjengezimpisi zidlithiza ezikubuleleyo; zichitha igazi zibulale labantu ukuba zithole inzuzo engafanelanga."},{"book":"UHezekhiyeli","chapter":"22","verse":"28","text":"Abaphrofethi balo bacomba izenzo zazo ngemibono yamanga lokuhlahlula okungamanga. Bathi, ‘Nanku okutshiwo nguThixo Wobukhosi’ kodwa uThixo engakhulumanga."},{"book":"UHezekhiyeli","chapter":"22","verse":"29","text":"Abantu belizwe benza imisebenzi yokuqilibezela lokuphanga abanye; bancindezela abayanga labaswelayo, baphathe kubi labezizweni, babenqabele ukulunga."},{"book":"UHezekhiyeli","chapter":"22","verse":"30","text":"Ngadinga umuntu phakathi kwabo owayengakha umduli ame phambi kwami esikhaleni emele ilizwe ukuze ngingalitshabalalisi, kodwa ngamswela."},{"book":"UHezekhiyeli","chapter":"22","verse":"31","text":"Ngakho ngizathululela ukuthukuthela kwami phezu kwabo ngibaqede ngolaka lwami oluvuthayo, ngikwehlisele phezu kwamakhanda abo bonke abakwenzayo, kutsho uThixo Wobukhosi.”"}]}