{"data":[{"book":"Yohana","chapter":"2","verse":"1","text":"Siku da kadatu kukala na zengele kudibuga da Kana mwiisi ya Galilaya. Mamake Yesu kakala aho,"},{"book":"Yohana","chapter":"2","verse":"2","text":"Yesu na wanahina zake vivija wagonekigwa kudizengele."},{"book":"Yohana","chapter":"2","verse":"3","text":"Divai viimalile, mamake kamulongela Yesu, “Divai imala.”"},{"book":"Yohana","chapter":"2","verse":"4","text":"Yesu kamwidika, “Mama, habali unongela vivo. Saa yangu hainavika.”"},{"book":"Yohana","chapter":"2","verse":"5","text":"Abaho mamake Yesu kawalongela waja wasang'hanaji, “Chochose chonda yawalongele sang'haneni.”"},{"book":"Yohana","chapter":"2","verse":"6","text":"Kukala na nongo sita za mabwe, kila nongo yomema madumu matano, zikigwa aho kamba viikalile mila ya Wayahudi ya kunawa."},{"book":"Yohana","chapter":"2","verse":"7","text":"Yesu kawalongela awo iwasang'hanaji, “Memezeni mazi nongo zose.” Nao wazimemeza mbaka uchanha."},{"book":"Yohana","chapter":"2","verse":"8","text":"Abaho Yesu kawalongela, “Deheni kidogo mumgalile mkulu wa dizengele.” Nao wamgalila."},{"book":"Yohana","chapter":"2","verse":"9","text":"Mkulu wa dizengele viyagalanzile gaja gamazi, gagaluka divai. Hajuwile kuilawile, lakini waja iwasang'hanaji wadehile gamazi wajuwa. Avo mkulu wa dizengele kamkema ayo yosola mwehe,"},{"book":"Yohana","chapter":"2","verse":"10","text":"kamulongela, “Kila munhu kagolaga divai inogile hana ichanduso. Wanhu wagonekigwe wahang'wa ng'hani, kolava divai igwaduke wang'we, lakini gweye kuika divai inogile mbaka sambi!”"},{"book":"Yohana","chapter":"2","verse":"11","text":"Yesu kasang'hana unzonza uno wa ichanduso ako Kana mwiisi ya Galilaya. Kuko kalagusa ukulu wake, na wanahina zake wamtogola."},{"book":"Yohana","chapter":"2","verse":"12","text":"Vigabitile gago, Yesu hamoja na mamake, ndugu zake, na wanahina zake wachola kudibuga da Kapelinaumu wakala aho siku ndodo."},{"book":"Yohana","chapter":"2","verse":"13","text":"Siku da Pasaka ya Wayahudi dikala behi, avo Yesu kachola Yelusalemu."},{"book":"Yohana","chapter":"2","verse":"14","text":"Kawavika wanhu Mng'anda ya Mulungu wochuuza ng'ombe, ng'hondolo, njiwa, na wayagwe wakala mmeza wovunja sente."},{"book":"Yohana","chapter":"2","verse":"15","text":"Yesu kabota balati da luzabi, kawawinga wose ng'hondolo, ng'ombe, na vivija kazibidula meza za wanhu wakalile wovunja sente na kuzipwililisa sente zao."},{"book":"Yohana","chapter":"2","verse":"16","text":"Abaho kawalongela wose wakalile wochuuza njiwa, “Wasegezeni hano! Lekeni kuitenda ng'anda ya Tatangu kamba gulilo!”"},{"book":"Yohana","chapter":"2","verse":"17","text":"Wanahina zake wakumbuka kamba Maandiko Gang'alile golonga, “Unogelwa wangu wa ng'anda yako yakutambikila, wosoma mgati mmwangu kamba moto.”"},{"book":"Yohana","chapter":"2","verse":"18","text":"Wakulu wa Wayahudi wamuuza Yesu, “Vino unzonza gani wonda utende kutulagusila gweye kuna udahi wa kutenda gano gose?”"},{"book":"Yohana","chapter":"2","verse":"19","text":"Yesu kawedika, “Tuleni Ng'anda ino ya Mulungu, na niye noizenga kabili kwa siku ndatu.”"},{"book":"Yohana","chapter":"2","verse":"20","text":"Wayahudi wamuuza, “Ng'anda ino ya Mulungu izengigwa kwa miyaka malongo mane na sita. Vino, gweye koizenga kwa siku ndatu?”"},{"book":"Yohana","chapter":"2","verse":"21","text":"Lakini Ng'anda ya Mulungu iyakalile yolonga Yesu ikala lukuli lwake."},{"book":"Yohana","chapter":"2","verse":"22","text":"Viyazilibuke kulawa kwa wafile, wanahina zake wakumbuka kamba Yesu kawalongela mbuli ayo, wanahina zake wagatogola Maandiko Gang'alile na gaja gayalongile Yesu."},{"book":"Yohana","chapter":"2","verse":"23","text":"Yesu viyakalile kudibuga da Yelusalemu kuna inyimwili nyimwili ya Pasaka, wanhu wengi wamtogola viwonile mbuli nyingi za unzonza ziyatendile."},{"book":"Yohana","chapter":"2","verse":"24","text":"Lakini Yesu kakala hawatamanila bule, kwavija kawajuwa wanhu wose."},{"book":"Yohana","chapter":"2","verse":"25","text":"Hailondeke munhu yoyose yamulongele mbuli yao, kwavija mwenyego kagajuwa gakalile mmizoyo yao."}]}