{"data":[{"book":"2 ЛЕТАПІСАЎ","chapter":"9","verse":"1","text":"Царыца Саўская, дачуўшыся пра славу Саламона, прыйшла выпрабаваць Саламона загадкамі ў Ерусалім, з даволі вялікім багацьцем і зь вярблюдамі, наўючанымі пахошчамі і мноствам золата і каштоўных камянёў. І прыйшла да Саламона і гутарыла зь ім пра ўсё, што было на сэрцы ў яе."},{"book":"2 ЛЕТАПІСАЎ","chapter":"9","verse":"2","text":"І раскрыў ёй Саламон усе словы яе, і не знайшлося нічога невядомага Саламону, чаго ён не раскрыў бы ёй."},{"book":"2 ЛЕТАПІСАЎ","chapter":"9","verse":"3","text":"І ўбачыла царыца Саўская мудрасьць Саламона і дом, які ён пабудаваў,"},{"book":"2 ЛЕТАПІСАЎ","chapter":"9","verse":"4","text":"і ежу за сталом ягоным, і чыннасьць слугаў ягоных і вопратку іхнюю, і чашнікаў ягоных і вопратку іхнюю, і ход, якім ён хадзіў у дом Гасподні, - і была яна не ў сабе."},{"book":"2 ЛЕТАПІСАЎ","chapter":"9","verse":"5","text":"І сказала цару: правільна тое, што я чула ў зямлі маёй пра дзеі твае і пра мудрасьць тваю,"},{"book":"2 ЛЕТАПІСАЎ","chapter":"9","verse":"6","text":"але я ня верыла словам пра яе, пакуль ня прыйшла і ня ўбачыла на свае вочы. І вось, мне і палавіны ня сказана пра вялікую мудрасьць тваю: ты пераўзыходзіш пагалоскі, якія я чула."},{"book":"2 ЛЕТАПІСАЎ","chapter":"9","verse":"7","text":"Шчасныя людзі твае, і шчасныя гэтыя слугі твае, якія заўсёды стаяць перад табою і чуюць мудрасьць тваю."},{"book":"2 ЛЕТАПІСАЎ","chapter":"9","verse":"8","text":"Хай будзе дабраславёны Гасподзь Бог твой, Які ўдабраволіў пасадзіць цябе на трон Свой царом у Госпада Бога твайго. Па любові Бога твайго да Ізраіля, каб уцьвердзіць яго навекі, Ён паставіў цябе царом над ім - чыніць суд і праўду."},{"book":"2 ЛЕТАПІСАЎ","chapter":"9","verse":"9","text":"І падарыла яна цару сто дваццаць талантаў золата і вялікае мноства пахошчаў і каштоўных камянёў; і ня бывала такіх пахошчаў, якія падарыла царыца Саўская цару Саламону."},{"book":"2 ЛЕТАПІСАЎ","chapter":"9","verse":"10","text":"І слугі Хірамавыя і слугі Саламонавыя, якія прывезьлі золата з Афіра, прывезьлі і чырвонага дрэва і каштоўных камянёў."},{"book":"2 ЛЕТАПІСАЎ","chapter":"9","verse":"11","text":"І зрабіў цар з гэтага чырвонага дрэва лесьвіцы да дома Гасподняга і да дома царскага, і цытры і псалтыры сьпевакамі. І ня відаць было падобнага на гэта раней у зямлі Юдэйскай."},{"book":"2 ЛЕТАПІСАЎ","chapter":"9","verse":"12","text":"А цар Саламон даў царыцы Саўскай усё, чаго яна хацела і чаго яна прасіла, апрача такіх рэчаў, якія яна прывезла цару. І яна выправілася назад у зямлю сваю, яна і слугі яе."},{"book":"2 ЛЕТАПІСАЎ","chapter":"9","verse":"13","text":"Вагі ў золаце, якое прыходзіла Саламону за год, было шасьцьсот шэсьцьдзясят шэсьць талантаў золата."},{"book":"2 ЛЕТАПІСАЎ","chapter":"9","verse":"14","text":"Звыш таго, паслы і купцы прыносілі, і ўсе цары Аравійскія і начальнікі абласныя прыносілі золата і срэбра Саламону."},{"book":"2 ЛЕТАПІСАЎ","chapter":"9","verse":"15","text":"І зрабіў цар Саламон дзьвесьце вялікіх шчытоў з каванага золата, - па шасьцьсот сікляў каванага золата пайшло на кожны шчыт,"},{"book":"2 ЛЕТАПІСАЎ","chapter":"9","verse":"16","text":"і трыста шчытоў меншых з каванага золата, - па трыста сікляў золата пайшло на кожны шчыт; і паставіў іх цар у доме зь Ліванскага дрэва."},{"book":"2 ЛЕТАПІСАЎ","chapter":"9","verse":"17","text":"І зрабіў цар вялікі трон са слановай косьці, і абклаў яго чыстым золатам,"},{"book":"2 ЛЕТАПІСАЎ","chapter":"9","verse":"18","text":"і шэсьць прыступак да трона і залатое падножжа, да трона прыробленае, і лакотнікі абапал каля сядзеньня, і двух ільвоў, якія стаялі каля лакотнікаў,"},{"book":"2 ЛЕТАПІСАЎ","chapter":"9","verse":"19","text":"і яшчэ дванаццаць ільвоў, якія стаялі там на шасьці прыступках, абапал. Ня бывала такога ў ніводным царстве."},{"book":"2 ЛЕТАПІСАЎ","chapter":"9","verse":"20","text":"І ўвесь посуд для піцьця ў цара Саламона быў з золата, і ўвесь посуд у доме зь Ліванскага дрэва быў з золата адборнага; срэбра ў дні Саламона лічылася нічым,"},{"book":"2 ЛЕТАПІСАЎ","chapter":"9","verse":"21","text":"бо караблі цара хадзілі ў Тарсіс са слугамі Хірама, і ў тры гады раз вярталіся караблі з Тарсіса і прывозілі золата і срэбра, слановую косьць і малпаў і паваў."},{"book":"2 ЛЕТАПІСАЎ","chapter":"9","verse":"22","text":"І пераўзышоў цар Саламон усіх цароў зямлі багацьцем і мудрасьцю."},{"book":"2 ЛЕТАПІСАЎ","chapter":"9","verse":"23","text":"І ўсе цары зямлі спрабавалі ўбачыць Саламона, каб паслухаць мудрасьці ягонай, якую ўклаў Бог у сэрца ягонае."},{"book":"2 ЛЕТАПІСАЎ","chapter":"9","verse":"24","text":"І кожны зь іх падносіў ад сябе ў дарунак посуд срэбны і посуд залаты і вопратку, зброю і пахошчы, коней і кабыл, год у год."},{"book":"2 ЛЕТАПІСАЎ","chapter":"9","verse":"25","text":"І было ў Саламона чатыры тысячы стойлаў для коней і калясьніц і дванаццаць тысяч коньнікаў; і ён разьмясьціў іх у гарадах калясьнічных і пры цары - у Ерусаліме;"},{"book":"2 ЛЕТАПІСАЎ","chapter":"9","verse":"26","text":"і панаваў ён над усімі царамі ад ракі Еўфрата да зямлі Філістымскай і да межаў Егіпта."},{"book":"2 ЛЕТАПІСАЎ","chapter":"9","verse":"27","text":"І зрабіў цар золата і срэбра ў Ерусаліме роўнавартасным простаму каменю, а кедры, ад мноства, зрабіў роўнавартаснымі сікаморам, якія на нізкіх мясьцінах."},{"book":"2 ЛЕТАПІСАЎ","chapter":"9","verse":"28","text":"Коней прыводзілі Саламону зь Егіпта і з усіх земляў."},{"book":"2 ЛЕТАПІСАЎ","chapter":"9","verse":"29","text":"Астатнія дзеі Саламонавыя, першыя і апошнія, апісаны ў запісах Натана прарока і ў прароцтве Ахіі Сіламляніна і ў відзежах празорліўца Ёіля пра Ераваама, сына Наватавага."},{"book":"2 ЛЕТАПІСАЎ","chapter":"9","verse":"30","text":"А валадарыў Саламон у Ерусаліме над усім Ізраілем сорак гадоў"},{"book":"2 ЛЕТАПІСАЎ","chapter":"9","verse":"31","text":"і пахавалі Саламона разам з бацькамі ягонымі ў горадзе Давіда, бацькі ягонага. І зацараваў Раваам, сын ягоны, замест яго."}]}