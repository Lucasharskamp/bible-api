{"data":[{"book":"Zmavarene","chapter":"20","verse":"1","text":"Anante ana miko nanekea Ra Anumzamo'a amanage huno hu'ne."},{"book":"Zmavarene","chapter":"20","verse":"2","text":"Nagra Isipi mopafima kazokzo eri'za vahe'ma mani'nazage'na tamavre'na atirami'noa Ra Anumzanki'na, tamagri Anumza mani'noe."},{"book":"Zmavarene","chapter":"20","verse":"3","text":"Nagrake tamagri Anumzana mani'noanki, ru anumzatmintera monora huonteho."},{"book":"Zmavarene","chapter":"20","verse":"4","text":"Tamagra mago'azamofo amema'a antretma tro huntege, monafima me'ne'nia zamofo amema'a antretma tro huntege, mopa agu'a me'ne'nia zamofo amema'a antretma tro huntege, tigu'a me'nenia zamofo amema'a antretma kaza osu havi anumzana tro huntegera osiho."},{"book":"Zmavarene","chapter":"20","verse":"5","text":"Ana zantmintera monora huntege, tamarenaregera osiho. Na'ankure Nagra Ra Anumzana, tamagri Anumzana kanivere Anumza mani'noanki'na, zmafahe'mo'za zamavaresrama hunenante'za kumi'ma hu'ne'saza kumitera, mofavretamine agehe'mofone, agigomofonena knaza zamigahue."},{"book":"Zmavarene","chapter":"20","verse":"6","text":"Hianagi iza'zo Nagri'ma zamavesinenante'za kasegeni'ama amage'ma ante'za vanaza vahe'mokizmia, vagaore navesi'zanteti zmavesinezmante'na, ana vahepinti'ma 1000ni'a zupama fore hunante anante'ma hu'za vnaza vahe'mokizminena zamavesi zmantegahue."},{"book":"Zmavarene","chapter":"20","verse":"7","text":"Nagra Ra Anumzana tamagri Anumza mani'noanki, amnenena nagi'a oheho. Na'ankure amnenema nagima ahesimofona Nagra azeri haviza hugahue."},{"book":"Zmavarene","chapter":"20","verse":"8","text":"Mani fruma hu knamofona (Sabatia) tamagesa are'are nehuta, ruotge hu'ne hutma kegava hiho."},{"book":"Zmavarene","chapter":"20","verse":"9","text":"Tamagra mago sontamofona 6si'a knafinke miko eri'zantmia erigahaze."},{"book":"Zmavarene","chapter":"20","verse":"10","text":"Hianagi 7ni knazupa Ra Anumzana tamagri Anumzamo'na mani fruhu kna (Sabati) me'negu ana knarera, kagrane neka'ane, mofaka'ane, ve kazokzo eri'za vaheka'ane, a' kazokzo eri'za vaheka'ane, afu kevuka'ane, emani vahemo'zanena eri'zana e'oriho."},{"book":"Zmavarene","chapter":"20","verse":"11","text":"Na'ankure Ra Anumzamo'a 6si'a knafi monane, mopane, hagerine miko zama ana agu'afima me'nia zantamina tro huteno, 7ni knarera manigasa nehuno, Agra ana kna erinte ruotge huno asomu hunte'ne."},{"book":"Zmavarene","chapter":"20","verse":"12","text":"Neramarera nermafa ke'zni antahizmitma zmagorgama manisazana, Ra Anumzana, tamagri Anumzamo'nama tami'noa moparera zazate manitma vugahaze."},{"book":"Zmavarene","chapter":"20","verse":"13","text":"Tamagra vahera ahe ofriho."},{"book":"Zmavarene","chapter":"20","verse":"14","text":"Tamagra aravema hu'nesaza vahe'motma, rumofo a'eneno rumofo venena monkozana osiho."},{"book":"Zmavarene","chapter":"20","verse":"15","text":"Tamagra musufa oseho."},{"book":"Zmavarene","chapter":"20","verse":"16","text":"Tamagra tava'ontmire'ma nemanisia vahe'mo'ma keagare'ma oti'nenigeta, osu'nesia zankura havigea huonteho."},{"book":"Zmavarene","chapter":"20","verse":"17","text":"Tamagra tava'ontmire'ma nemanisaza vahe'mofo nonkuro, a'amofonkuro, ve eri'za vahe'o, a' eri'za vahe'o, bulimakao afu'o, donki afu'o, inankna inankna zantamima ante'nesniana keramasanea osiho."},{"book":"Zmavarene","chapter":"20","verse":"18","text":"Hagi monagea nehuno, kopasi'na e'nerigeno, ufenkrafa nehigeno, agonafinti'ma tevegumo'ma nehigeno'a, miko vahe'mo'za nege'za zamahirahiku nehu'za, ogantu'a oti'ne'za,"},{"book":"Zmavarene","chapter":"20","verse":"19","text":"amanage hu'za Mosesena asmi'naze, kagra'a kea hugeta antahimaneno. Hagi Anumzamo'a keaga ontasamino. Na'ankure Agrama keagama hanigeta, tagra frigahune."},{"book":"Zmavarene","chapter":"20","verse":"20","text":"Mosese'a zmasmino, tamagra korora osiho. Na'ankure menina Anumzamo'ma e'neana, reramaheno ke'nigetma, Agri'ma kore'ma hunte'zamo'a tamagripi me'nenigetma kumira osanazegu e'ne."},{"book":"Zmavarene","chapter":"20","verse":"21","text":"Anage hige'za ana veamo'za ogamu'a oti'nageno Mosese'a, haninentake hampomagino antrako'ma hu'nefima Anumzamo'ma mani'nerega vu'ne."},{"book":"Zmavarene","chapter":"20","verse":"22","text":"Anante Ra Anumzamo'a amanage huno Mosesena asmi'ne, Israeli vahera amanage hunka ome zamasmio, tamagratmia negazage'na monafintira nanekea tamasami'noe."},{"book":"Zmavarene","chapter":"20","verse":"23","text":"Nagrake Anumzana mani'noanki, tamagra magore hutma golire havi anumzano, silvarera havi anumzantmina trorahunteta monora huonteho."},{"book":"Zmavarene","chapter":"20","verse":"24","text":"Hagi Nagrite'ma Kresramanama vunantesaza ita mopareti tro huteta, ana itare sipisipi afu'ene bulimaka afu'nutira tamarimpa fruhu ofane, kre fnanene hu ofa Kresramana vugahaze. Hagi miko kazigama Nagrama hu'nama e'ire Nagrira antahinamita monora hunantegahaze hu'nama hanure, ana ita trohuta kre'sramna nevinke'na, Nagra eme asomura hurmanta'neno."},{"book":"Zmavarene","chapter":"20","verse":"25","text":"Hagi kresramnama vu itama havereti'ma tro hanutma, vahe'mo'ma tagama osu'nesia havereti tro hiho. Na'ankure vahe'mo'ma tagama hu havereti'ma Kresramana vu itama tro'ma hanazana, ana itamo'a ruotagera huno agru osugahianki, haviza hugahie."},{"book":"Zmavarene","chapter":"20","verse":"26","text":"Hagi Nagritegama kresramna vu itama tro'ma hanuta, zaza ita tro hu'neta lata anteta ofa hunakura mrenerinke'za, vahe'mo'za tamariga onkeho."}]}