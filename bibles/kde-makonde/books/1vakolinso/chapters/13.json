{"data":[{"book":"1 Vakolinso","chapter":"13","verse":"1","text":"Ata kunguhulula kutangola luga dya vanu na dya malaika, henga nikànavatamwe vanu, ngùvele chihi muchi kengele iûma au likungwa litâya lwasu."},{"book":"1 Vakolinso","chapter":"13","verse":"2","text":"Nikàva na inujo ya unabii na kudimala disili dyammalele na kuimala elimu yammalele, na nikàva na ing'ulupa ing'ulu ihulûla kulausa machinga, henga nikànavatamwe vanu, nangu nikee chinu."},{"book":"1 Vakolinso","chapter":"13","verse":"3","text":"Uchocho, nikàhumya dimali dyangu dyammalele nkuveng'a amahuvani, na kuuhumya mmili wangu uyochwe moto, henga nikànavatamwe vanu, nangu nanga chinu chíngupàtà."},{"book":"1 Vakolinso","chapter":"13","verse":"4","text":"Itamwi ìntenda munu avapililile vanu vanji, na itamwi ìntenda munu avatendele vanu vanji lambone. Itamwi ikántenda munu avaonele vanu vanji wiu, na itamwi ikántenda munu alitumbyange kwa vanu vanji na itamwi ikántenda munu alyone."},{"book":"1 Vakolinso","chapter":"13","verse":"5","text":"Itamwi ikántenda munu avatendele vanu vanji vitukutuku vya dihoni, na itamwi ikántenda munu alikwete na itamwi ikántenda munu apiyanye kusunala, na itamwi ikántenda munu alavalange lahakalenge latendewije na munu,"},{"book":"1 Vakolinso","chapter":"13","verse":"6","text":"na itamwi ikántenda munu alahangalalile lahakalenge, ila ìhangalalila vitukutuku vya uhiu."},{"book":"1 Vakolinso","chapter":"13","verse":"7","text":"Itamwi ìtuhululiha hwetu kuhweneha kupililila munamuna yoheyo, na itamwi ìtuhululiha kuhweneha kukulupila munamuna yoheyo, na itamwi ìtuhululiha kuhweneha kulolela munamuna yoheyo, na itamwi ìtuhululiha kuhweneha kulichikulila munamuna yoheyo."},{"book":"1 Vakolinso","chapter":"13","verse":"8","text":"Itamwi ikee na ntululilo. Henga unabii ùmbekuva na ntululilo, na kutangola luga ya kukanganya kùmbekuva na ntululilo, na kumala elimu na kunang'o kùmbekuva na ntululilo."},{"book":"1 Vakolinso","chapter":"13","verse":"9","text":"Kwa kuva, imadi yetu na dimongo dyetu dya kuhumya unabii, vikákamilike."},{"book":"1 Vakolinso","chapter":"13","verse":"10","text":"Henga paumbehwika uhiku wa mambo lammalele kukamilika, àlalá lakákamilike làmbepita."},{"book":"1 Vakolinso","chapter":"13","verse":"11","text":"Nangu pannavele nimwana n'joko ngútangola muchi nimwana n'joko, ng'ámeka muchi nimwana n'joko, na ngúliuja muchi nimwana n'joko. Henga pangukulumwike, ǹnilaleka mambo la chijokojoko."},{"book":"1 Vakolinso","chapter":"13","verse":"12","text":"Namuna ítulòlà hambi, ìvele muchi tùlola nchilolo chidiyêle, henga anepo lukoto, tùmbelola chihi mwandu. Vino ngùlamaite chihi mambo kadiki, henga anepo lukoto, nìmbelamala saana mambo lammalele, malinga Nnungu changumala nangu."},{"book":"1 Vakolinso","chapter":"13","verse":"13","text":"Bahi vino, ing'ulupa na lilolelo na itamwi, anevyo vìvele chihi nkupwawa, henga likulungwa kupunda lammalele nni itamwi."}]}