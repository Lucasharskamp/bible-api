{"data":[{"book":"Kɛɛwotiiti","chapter":"26","verse":"1","text":"Agilipa ɠɛni Pɔle ma: «Kpɔɛi ɠa è ya, ɗa zoo è woozuɠula.» Pɔle yeemaaleni, é woozuɠula, é ɠɛ ma:"},{"book":"Kɛɛwotiiti","chapter":"26","verse":"2","text":"«Ee, masagi Agilipa, gòla undaanɛɛʋɛ ga gè woozuɠula è ɠaazu, é ʋilɛ naama vaiti pɛ ba, nii Zuifuiti ti daazu ùnma."},{"book":"Kɛɛwotiiti","chapter":"26","verse":"3","text":"Tɔɔzei ɗa ɓɔɠɔi è Zuifuiti kɛɛ vaa wɔlɔmaiti kwɛɛ kala, ta ta-ɓɔɛzuɠulaiti. Nà è maanɛɛnɛzu soma kae, è yiilɔɔ, è woilo gòo ma."},{"book":"Kɛɛwotiiti","chapter":"26","verse":"4","text":"«Zuifuiti pɛ ti sìɛ ʋelei ɠwɛɛ, kaite kɛ̀ai ma ga buzeɠe niinɛgi nà-nuɓusɛiti saama, ma un ge daa ma ga Zeluzalɛme taazuʋɛ."},{"book":"Kɛɛwotiiti","chapter":"26","verse":"5","text":"Kaite ti kwɛ̀ɛni, tiya ɓɔɠɔi ni ta pɔ ta zoo ti naama zeele wooi ve, ga gè nà-eteai ɠɛɛʋɛ é zoloo kpɔgi naa ma, nii ná-fai wola ɓaai ada-ƓALA pelei ma, naa ɠa é ga Faliziɛinti ta-ɓɔgi."},{"book":"Kɛɛwotiiti","chapter":"26","verse":"6","text":"Niima ziɛgi zu ti ʋa ga ze tukpɔɠaaleʋezuʋɛ, tɔɔzei kitogi naa ʋa, nii é zèa minazeɠegi zu, nii GALA ge kɛɛni ade-mɛmɛwolani bɛ,"},{"book":"Kɛɛwotiiti","chapter":"26","verse":"7","text":"ada-woloda puugɔ maazu felegɔiti (12) pɛ kitogɛ naa laazeeli vai ʋa, ti ɗa GALA dɛbi ma vaa zu kpidi ʋɛɛ folo ʋa. Ee, masagi Agilipa, naama ɠitogi maaʋele ɠa Zuifuiti ti màalɔɔzu su!"},{"book":"Kɛɛwotiiti","chapter":"26","verse":"8","text":"Toɠa ɠale mu! Wo la laani da ɓaa ga GALA ka zoo é zɛnvui ve gɔvɛiti zea ʋolu?"},{"book":"Kɛɛwotiiti","chapter":"26","verse":"9","text":"«Nɔ̀un nà ɓɔɠɔi gè ɠisiɛni dɛ ga kɛni gè leʋe ga pele goi ma zii pɛ, gè wuzeɠe Yesu Nazalɛte nui laaseigi laalɔɠɔma."},{"book":"Kɛɛwotiiti","chapter":"26","verse":"10","text":"Naa ɠa gè kɛɛni Zeluzalɛme, zobogi nii gè sɔlɔɔni zalaɠa ɠula ɠundiɠiiti zea, gè lo naa ma, gè ɗa kidaaleʋe nui ma mɔinmɔin pili kasoi ɠa. Ni a la ɠɛna ga ti zaa vai leve vai, gè ɠɛni ʋɔɔpɛɛzu ba ga ti maanɛɛʋɛ ga ti za."},{"book":"Kɛɛwotiiti","chapter":"26","verse":"11","text":"Gè ɠɛni leʋesu siɛ mɔinmɔin su GALA dɛbi ʋɛlɛiti pɛ bu, gè ɠɛni faa zeizu ti ma, gè ɓɔi ti la ga ti ɠɛlɛ ta-ɠidaaleʋei ʋa, nà-ziiɠulai lateʋe pele ma ti laalɔɠɔma, gè ɠɛni liizu gè ɗa ti zo wɛɛn laaiti su."},{"book":"Kɛɛwotiiti","chapter":"26","verse":"12","text":"«Naa ɠa gè yɛni su yeeta, zalaɠa ɠula ɠundiɠiiti ti valini mà ga ta-zobogi gè li Damase."},{"book":"Kɛɛwotiiti","chapter":"26","verse":"13","text":"Ee, masagi, gè yɛni pelei zu, folo ɓekpegi gè wozakalagi ɠa, é zeɠe geeɠɔlɔgi zu, é ɗa volo gi-maaɠoolii zu ga sìɛɲɔɠɔiti, ma zezei leʋegai foloi nɔnɔi ʋa."},{"book":"Kɛɛwotiiti","chapter":"26","verse":"14","text":"Gi pɛ gi looni zooi ma, gè wooi ta mɛnini, é ɗa ɓɔɛ pɔ̀ Alame wooi zu, é ɗa ɠɛ mà: ‹Sɔle, Sɔle, lee vaa zu è wɔ̀inzeɠezu? Ɗa ɓɔɠɔ maawanazu ga ɗa ɓɔɠɔ lɔɔna ani ɠaazoɓagiti ga.›"},{"book":"Kɛɛwotiiti","chapter":"26","verse":"15","text":"Gè ɠɛni ma: ‹Ɓɛ ɠa ga ɗe, Màliɠii?› Maliɠii ɠɛ mà: ‹Nà ɠa gè ga Yesu, nii è wɔ̀inzeɠezu."},{"book":"Kɛɛwotiiti","chapter":"26","verse":"16","text":"Kɛlɛ wuzeɠe, è lo ɠɔɠɔiti ga, mazɔlɔɔ gè ɠulaa è ʋɛ kɛlɛma, nii a kɛ gè è ɠɛ ga nà-botiɠɛ nui, è ɗa zeele wooi wo nuiti ma ga è kàaʋɛ, ta è naama vaiti bo ti ma, niiti gè ʋaazu ti lɛɛzu ga ɗe mɔnɔ."},{"book":"Kɛɛwotiiti","chapter":"26","verse":"17","text":"Nà è unmɔɔ Zuifuiti ma ta zii ɠiligiti, niiti gè è leʋesu ti zaama."},{"book":"Kɛɛwotiiti","chapter":"26","verse":"18","text":"Nà è leʋesu, nii a kɛ è ti-ɠaazuʋɛti seɠe ma, è ti ɠula kpidii zu, ti ʋa wozakalagi ɠa, è ti ɠula Setana ná-zobogi wu, ti ʋa GALA pɔ, nii a kɛ ti zuvaayɛ ga ta-ɠotoiti ta ti tɔnɔ zɔlɔɔ ʋɔɔma, ta niiti ti ɲadegai ga kidaaleʋei maaʋele nɔ̀un ma.›"},{"book":"Kɛɛwotiiti","chapter":"26","verse":"19","text":"«Masagi Agilipa, naa ɠa é kɛɛni, gè la zooni gè ʋa ɠɛlɛ kulakɛlɛmai naa zu vai ʋa, nii gè sɔlɔɔni, é ɠula geeɠɔlɔgi zu."},{"book":"Kɛɛwotiiti","chapter":"26","verse":"20","text":"Kɛlɛ gè tɔɔzeini dɛ, gè daazeeli Damase nuiti ma, naa ʋoluma Zeluzalɛme nuiti, naa ɠa é zeelini Zudé yooi zu nuiti pɛ ma, gaaɓela ga zii ɠiligiti, gè ɠɛni ɠɛɛzu ti ma, kɛni ti-ziɛ ʋelei maavalibo, ti ɠidaaleʋe GALA ma, ta ti kɛɛwotiiti kɛ niiti ti zoloogai maavalibogi ma kɛai ta-eteai zu."},{"book":"Kɛɛwotiiti","chapter":"26","verse":"21","text":"Naa maaʋele ɠa é kɛa Zuifuiti ti sògai GALA sei ʋɛlɛi wu, ti ɠɛ ti pàa."},{"book":"Kɛɛwotiiti","chapter":"26","verse":"22","text":"Kɛlɛ GALA kpaaʋɛ nɔ̀un maazu, é yɛga su za zeeli zaaɠaza, nà ʋɛ mu, gè ɗa zeele wooi wo ɓolomadɔɠɔiti ta seizumaanɛgiti ma. Niima gè bosu, naa la ga faa ɠili nɔpɛ, kɛni nii GALA goo wo nuiti ta Moizeni ti boni ga daa ɠa zeeli."},{"book":"Kɛɛwotiiti","chapter":"26","verse":"23","text":"Naa ɠa é kɛɛni Kilista a la ɓɔlɔ, ta é ɠɛ ga nu mɔungi gɔvɛiti saama, é wuzeɠe, naa ʋoluma é kizo fai ma wozakalagi laazeeli dɛ Zuifuiti ma, é leɠa zeeli zii ɠiligiti ɓalaa ma.»"},{"book":"Kɛɛwotiiti","chapter":"26","verse":"24","text":"Tɛi é ɠɛni ɓɔɛzu ɠanu, Fɛsɛtuse ɓainni la, é ɠɛ ma: «È litigɛ, Pɔle! Ɗa-vaaɠwɛ golai ɠana é ɓoloɠa!»"},{"book":"Kɛɛwotiiti","chapter":"26","verse":"25","text":"Pɔle gooɠaaʋoteni, é ɠɛ ma: «Ɓa-o, nà-nu ʋagɔ wolai Fɛsɛtuse, gè la litini. Wooi niiti gè ti wosu, ta ga gaama ɓɔɛi, gè ti wogɛ ɓalaa ga ɠimalai."},{"book":"Kɛɛwotiiti","chapter":"26","verse":"26","text":"Tɔun vɔlɔ masagi Agilipa ɓɔɠɔi niima vaiti suɠwɛɛ, naa ɠa é kɛɛzu gè la ɓɔɛzu pɔ ga inɛinɛ, dàaʋɛ da ga niima vai tanɔpɛ ge la ɠɛɛni zeemazu, tɔɔzei ti la ɠɛɛni ga dɔɔɠuzu va."},{"book":"Kɛɛwotiiti","chapter":"26","verse":"27","text":"Masagi Agilipa, è laaʋɛ nɛi GALA goo wo nuiti gooiti da? Nɔ̀un, kìsuɠalagɛ ga è laaʋɛ ti la.»"},{"book":"Kɛɛwotiiti","chapter":"26","verse":"28","text":"Agilipa ɠɛni Pɔle ma: «Ɗa-ɠisiɛi zu, su la mɔ ɠoozani, è kɛ̀ ga keletiɛn!»"},{"book":"Kɛɛwotiiti","chapter":"26","verse":"29","text":"Pɔle ɠɛ ma: «Suɓuɠani ɓaa suɠoozani, nà GALA falizu ga ɗa ɠila nɔ laade, kɛlɛ zɔiti pɛ ti gòoi mɛnisu za, wo pɛ wo ɠɛ ga kɛ̀ʋele, é ɠula gili ɠalui niiti polu!»"},{"book":"Kɛɛwotiiti","chapter":"26","verse":"30","text":"Naa wogai ma, masagi ʋe-o, zou zɛʋɛ ɠundiɠii ʋe-o, Ɓelenise ʋe-o ta zɔiti pɛ ti sei woni ti ɠoba, ti pɛ ti wuzeɠeni."},{"book":"Kɛɛwotiiti","chapter":"26","verse":"31","text":"Siɛgi zu ti ɠɛni ɠulazu la, ti ɠɛni ɠɛɛzu ɓɔɠɔ ma: «Zunui nii la faa nɔpɛ kɛɛni nu a paa ma vaa zu, ɓaa é ʋa ʋili kasoɠa ma vaa zu.»"},{"book":"Kɛɛwotiiti","chapter":"26","verse":"32","text":"Agilipa ɠɛni Fɛsɛtuse ma: «Ni zunui nii la ɠɛni wooɠulani masagi Sezaal ma, nu a la yeeɓe ba.»"}]}