{"data":[{"book":"Matayo","chapter":"26","verse":"1","text":"Yesu pamalidile kutangola malove anelo, nkuvahaulila vakuhundwa vake kuchidoni,"},{"book":"Matayo","chapter":"26","verse":"2","text":"“Mwenu mùnimala kuva bada ya maduva mavili pàmbekuva na sikukuu ya Pasaka, na Mwana wa Munu àmbetengelekwa uchinga avambwe munsalaba.”"},{"book":"Matayo","chapter":"26","verse":"3","text":"Anepo makuhani vakulu pamo na vasele va Vayahudi nkukojana paing'ande ya Kuhani Nkulu, uvanchema Kayafa."},{"book":"Matayo","chapter":"26","verse":"4","text":"Nkutenda ntemelo namuna chivambenkamula na kummwalala Yesu."},{"book":"Matayo","chapter":"26","verse":"5","text":"Nkuhaula kuchidoni, “Henga tunankamule pasikukuu, uyopa vanu vanataya timbwili.”"},{"book":"Matayo","chapter":"26","verse":"6","text":"Yesu ávele ku Besaniya muing'ande yanga Simoni analamijwe mangundula."},{"book":"Matayo","chapter":"26","verse":"7","text":"Pánavele nkulya, nkuhaloka mmahe ananyakwile chupa chikatapele namene chikatapajîjwe kwa mayanga la alabasta. Chupa anecho chíumbele mahuta lanung'ila la kugalika namene, nkummiminila Yesu mmuti."},{"book":"Matayo","chapter":"26","verse":"8","text":"Vakuhundwa vanga Yesu pavalawene anelo latendêke nkusunala, nkuhaula kuchidoni, “Mwadachi kwondonganga uvila mahuta?"},{"book":"Matayo","chapter":"26","verse":"9","text":"Alano mahuta lakanisumiswa kwa dihela dyohe namene nkuveng'a amahuvani!”"},{"book":"Matayo","chapter":"26","verse":"10","text":"Henga Yesu nkumala lavachiliuja, bahi nkuvahaulila kuchidoni, “Mwadachi munankambyakambya ayuno mmahe? Nang'e àngutendedile lyambone."},{"book":"Matayo","chapter":"26","verse":"11","text":"Kwa kuva, maduva lammalele mùmbekuva na amahuvani, henga nanga pamumbekuva na nangu maduva lammalele."},{"book":"Matayo","chapter":"26","verse":"12","text":"Nang'e àmwadilidile mahuta mummili wangu, uchinga angutayalishe kwa kungusika."},{"book":"Matayo","chapter":"26","verse":"13","text":"Nangu nìnnyaulilanga uhiu kuva, kila pachinu pámbehubilîwa Malove Lambone nchilambo chammalele, alino lyatendile ayuno mmahe lìmbetambulangwa kwa kunhimukila nang'e.”"},{"book":"Matayo","chapter":"26","verse":"14","text":"Anepo, yumo wa vakuhundwa kumi na mbili, lina lyake Yuda Isikaliote, nkuhwena kwa makuhani vakulu,"},{"book":"Matayo","chapter":"26","verse":"15","text":"nkuvahaulila kuchidoni, “Mùmbening'a chamani nikantengeleka Yesu kwenu mwenu?” Bahi nkumwing'a dihela dya nnyoyo salasini."},{"book":"Matayo","chapter":"26","verse":"16","text":"Kutandikila anepo Yuda nkuva wataha wasa wa kuntengeleka Yesu."},{"book":"Matayo","chapter":"26","verse":"17","text":"Liduva litandi lya Sikukuu ya Mikate Ikátaijwe Hamila, vakuhundwa vake nkummwenela Yesu nkummuja kuchidoni, “Ùlembela tukakwandalile kwachi chakulya cha Sikukuu ya Pasaka?”"},{"book":"Matayo","chapter":"26","verse":"18","text":"Yesu nkuvahaulila vahweneng'ane kumanga, kwanga munu yumo vakannyaulile kuchidoni, “Nkúhunda àhawile kuchidoni, ‘Uhiku wautondwele Nnungu kwajili yangu ùvele pepi, vakuhundwa vangu pamo na nangu nimwene tùmbehangalalila muing'ande yako Sikukuu ya Pasaka.’ ”"},{"book":"Matayo","chapter":"26","verse":"19","text":"Bahi vakuhundwa nkutenda muchi Yesu chavalaijije, nkuandaa chakulya cha Sikukuu ya Pasaka."},{"book":"Matayo","chapter":"26","verse":"20","text":"Pachikamwele chinalyulo, Yesu nkulya chakulya pamo na vakuhundwa vake kumi na mbili."},{"book":"Matayo","chapter":"26","verse":"21","text":"Pavanavele nkulya, Yesu nkuhaula kuchidoni, “Nangu nìnnyaulilanga uhiu kuva, munu yumo mmwenu àmbengutengeleka.”"},{"book":"Matayo","chapter":"26","verse":"22","text":"Vakuhundwa vake nkuva nnihindambi likulu, nkutandilika yumo-yumo kunnyaulila Yesu kuchidoni, “Nang'olo, nikee nangu!”"},{"book":"Matayo","chapter":"26","verse":"23","text":"Yesu nkuyang'ula kuchidoni, “Achahwijîje nkate wake munkungu pamo na nangu njo ambengutengelêka."},{"book":"Matayo","chapter":"26","verse":"24","text":"Mwana wa Munu àmbekuhwa malinga chiilembwije Mmalemba Lanaswe kumwamba nang'e. Henga ole wake munu aneyo antengelêka Mwana wa Munu! Ikàvele wasa kwa munu aneyo kuikave akavelekwa.”"},{"book":"Matayo","chapter":"26","verse":"25","text":"Anepo Yuda, ayula nkútengeleka, nkunnyaulila Yesu kuchidoni, “Nkúhunda, nikee nangu!” Yesu nkunnyang'ula kuchidoni, “Ùmbekuva uwewe.”"},{"book":"Matayo","chapter":"26","verse":"26","text":"Bahi pavanavele nkulya, Yesu nkutwala nkate, nkunshukulu Nnungu, nkuumeya, nkuveng'a vakuhundwa vake. Nkuhaula kuchidoni, “Twalanga mulye, auno njo mmili wangu.”"},{"book":"Matayo","chapter":"26","verse":"27","text":"Anepo, nkutwala chikombe chivêle divayi, nkunshukulu Nnungu, nkuveng'a vakumbile, nkuhaula kuchidoni, “Kumbilanga mmammalele,"},{"book":"Matayo","chapter":"26","verse":"28","text":"kwa kuva, aino njo myadi yangu imaîha lilailano lya Nnungu na vanu vake, imwadilîka kwajili ya vanu vohe uchinga vasamehewe masambi lavo."},{"book":"Matayo","chapter":"26","verse":"29","text":"Nangu nìnnyaulilanga mwenu kuva, nikambekumbila kavila divayi, mpaka liduva linimbekumbila divayi dyahambi pamo na mwenu mu Ufalume wa Atatangu.”"},{"book":"Matayo","chapter":"26","verse":"30","text":"Bahi pavamalidile kwimba luhimu, nkuhumananga pawelu, nkuhweneng'ana ku Lichinga lya Miseituni."},{"book":"Matayo","chapter":"26","verse":"31","text":"Anepo Yesu nkuvahaulila kuchidoni, “Ing'anya ya àlalá lambenguhumîla nangu, mwenu mmammalele chilo cha nelo ǹnembeleka kungukulupila, malinga chahawile Nnungu Mmalemba Lanaswe kuva,"},{"book":"Matayo","chapter":"26","verse":"32","text":"Henga panimbefufuka, nìmbennongolela kuhwena ku Galilaya.”"},{"book":"Matayo","chapter":"26","verse":"33","text":"Petulo nkunnyang'ula Yesu kuchidoni, “Ata kuiva vammalele uvava na lipamba na wako nkukuleka, henga nangu nikambekuleka mwiko.”"},{"book":"Matayo","chapter":"26","verse":"34","text":"Yesu nkunnyaulila Petulo kuchidoni, “Nangu nìkuhaulila uhiu kuva, chilo uchino cha nelo, kabla ung'uku akànambikongovela, wako ùmbekuva ungukanile myanda mitatu.”"},{"book":"Matayo","chapter":"26","verse":"35","text":"Petulo nkuyang'ula kuchidoni, “Ata kungulembelewa kuhwa chalumo na wako, nangu nikambekukana ng'o!” Vakuhundwa vammalele nkutangola uchocho."},{"book":"Matayo","chapter":"26","verse":"36","text":"Anepo Yesu nkuhwena pamo na vakuhundwa vake kuwelu uvachema, Getisemane, nkuvahaulila vakuhundwa vake kuchidoni, “Ikalanga apano, nangu nguhwena akula unayuwa.”"},{"book":"Matayo","chapter":"26","verse":"37","text":"Nkuntwala Petulo pamo na vana vavili vanga Sebedayo. Bahi Yesu nkutandilika kuva na lihindambi na kukambakamba muntima,"},{"book":"Matayo","chapter":"26","verse":"38","text":"nkuhaula kuchidoni, “Ntima wangu ùvele na lihindambi likulu, pepi na kuhwa. Bahi ikalanga apano, mùùve meho pamo na nangu.”"},{"book":"Matayo","chapter":"26","verse":"39","text":"Nkuhwena muyo kadiki, nkuhunama mpaka pahi, nkuyuwa wahaula kuchidoni, “Atatangu, ikàhululika ngunyemye na ibaniki iîda! Henga unatende muchi chingulembela nangu, ila tènda muchi chulembela wako umwene.”"},{"book":"Matayo","chapter":"26","verse":"40","text":"Bahi Yesu nkuvahwenela avala vakuhundwa vatatu, nkuvakoja valèlè, nkunnyaulila Petulo kuchidoni, “Dachi, nanga pamuhulwile kuva meho pamo na nangu kananga lisaa limo?"},{"book":"Matayo","chapter":"26","verse":"41","text":"Bahi mùùve meho na muyuwe uchinga pamumbelingwa munatende masambi. Isungu ìnalembela, henga mmili unadabadanga.”"},{"book":"Matayo","chapter":"26","verse":"42","text":"Yesu nkuhwena mwanda wavili unayuwa, wahaula kuchidoni, “Atatangu, ikánahululike kungunyemija ibaniki aneyo iîda, bahi ìtendeke muchi chulembela wako.”"},{"book":"Matayo","chapter":"26","verse":"43","text":"Bahi Yesu nkuhwena kavila kwa vakuhundwa vake, nkuvakoja valelèngè luwono, kwa kuva meho lavo láumbele chihi luwono."},{"book":"Matayo","chapter":"26","verse":"44","text":"Yesu nkuvaleka kavila, nkuhwena unayuwa mwanda watatu watangola chihi malove ulala."},{"book":"Matayo","chapter":"26","verse":"45","text":"Bahi Yesu nkuvahwenela vakuhundwa, nkuvahaulila kuchidoni, “Mwenu mmechinkwona na kupumulila. Lola uhiku ùnikamola wambekamujwa Mwana wa Munu mmakono la vanu vavêle na masambi."},{"book":"Matayo","chapter":"26","verse":"46","text":"Na ayula angutengelêka àvele pepi, bahi takatukanga tuhweneng'ane!”"},{"book":"Matayo","chapter":"26","verse":"47","text":"Yesu pánavele nkutangola malove anelo, nkuhaloka Yuda, yumo wa avala vakuhundwa kumi na mbili, pamo na likuwa likulu lya vanu vanyakwîle mapanga na dindonga. Vanu anevo vammalele vátumwije na makuhani vakulu na vasele va Vayahudi."},{"book":"Matayo","chapter":"26","verse":"48","text":"Ayula nkútengeleka ávapele avala vanu chimaiho wachidoni, “Munu ayula unimbem'busu njo nang'e, mwenu nkamule!”"},{"book":"Matayo","chapter":"26","verse":"49","text":"Yuda nkummwenela Yesu nkuchidoni, “Nkúhunda, umumi?” Bahi nkum'busu."},{"book":"Matayo","chapter":"26","verse":"50","text":"Yesu nkunnyaulila Yuda kuchidoni, “Nnyanjawangu, tènda lyuwidilidile.” Bahi avala vanu vanapapatene na Yuda nkuhengelekela, nkunkamula Yesu."},{"book":"Matayo","chapter":"26","verse":"51","text":"Nkuhundwa yumo muavala vakuhundwa vanga Yesu nkuhalamola upanga, nkuncheketa likutu ntumwa wanga Kuhani Nkulu."},{"book":"Matayo","chapter":"26","verse":"52","text":"Yesu nkunnyaulila kuchidoni, “Ludisha upanga wako m'benda yake. Kwa kuva, vammalele vatumîla upanga wa kukomanila, vambekuhwa kwa upanga uwowo wa kukomanila."},{"book":"Matayo","chapter":"26","verse":"53","text":"Dachi, ùtenda kuva nikáhulula unnyuwa Atatangu angupelekejije matunji kumi na mbili la maelufu la malaika vakunguchunga?"},{"book":"Matayo","chapter":"26","verse":"54","text":"Henga nikàtenda uchocho làmbetimila dachi Malemba Lanaswe lahaûla kuva, alano lasima lahumile?”"},{"book":"Matayo","chapter":"26","verse":"55","text":"Anepo Yesu nkulihaulila likuwa lya vanu kuchidoni, “Mwadachi mùidile unangukamula akuno munyakulèngè mapanga na dindonga muchi nangu nkúpalaula? Maduva lammalele nangu ngúikala nnuwani lwa Ing'ande ya Nnungu unguhùndà, henga nanga pamunangukamwile."},{"book":"Matayo","chapter":"26","verse":"56","text":"Henga alano lammalele lànihumila, uchinga latimile àlalá lavanalembile manabii Mmalemba Lanaswe.” Anepo vakuhundwa vammalele nkunneka, nkutukuta."},{"book":"Matayo","chapter":"26","verse":"57","text":"Bahi avala vankamwîle Yesu, nkumpelekeja Yesu kwa Kayafa, Kuhani Nkulu. Anepo njo pachinu pavanakojene vakúhunda Sheliya ya Musa na vasele va Lukumbi Lukulu lwa Vayahudi."},{"book":"Matayo","chapter":"26","verse":"58","text":"Petulo nkuva wannondola Yesu kwa kulehu mpaka paluwani lwa lukumbi lwa Kuhani Nkulu. Nkuingila nkati, nkuikala pamo na valinzi uchinga alalole lambehumîla."},{"book":"Matayo","chapter":"26","verse":"59","text":"Makuhani vakulu na vajumbe vammalele va Lukumbi Lukulu lwa Vayahudi nkutaha ushahidi wa kulambila kunnyamba Yesu, uchinga vammwalale."},{"book":"Matayo","chapter":"26","verse":"60","text":"Henga nanga pavanapete, ikànava vanu vohe vánihaloka unahumya ushahidi wa kulambila. Kuntululilo, nkuhaloka vanu vavili,"},{"book":"Matayo","chapter":"26","verse":"61","text":"nkuhaula kuchidoni, “Ayu munu áhawile kuva, ‘Nangu nahulula kuibamola Ing'ande yanga Nnungu na kuidenga kavila mmaduva matatu.’ ”"},{"book":"Matayo","chapter":"26","verse":"62","text":"Anepo Kuhani Nkulu nkuimila, nkummuja Yesu kuchidoni, “Dachi, wako ukee na lilove lya kuyang'ula kwamba anelo lavakusitaki ava vanu?”"},{"book":"Matayo","chapter":"26","verse":"63","text":"Henga Yesu nkunyalala chihi. Kuhani Nkulu nkunnyaulila Yesu kuchidoni, “Nnungu nni mumi, hambi nakuapisa kwa lina lyake, bahi tuhaulile ikàva wako nni Kilisto, Mwana wanga Nnungu.”"},{"book":"Matayo","chapter":"26","verse":"64","text":"Yesu nkunnyang'ula kuchidoni, “Elo, umomo muhaulidile wako. Henga nangu nìnnyaulilanga mwenu kuva, kutandikila hambi muchimumwone Mwana wa Munu aikèlè m'bali wa kunkono wa Nnungu Avêle na Dimongo, uchocho muchimumwone avèlè mmahunde waida.”"},{"book":"Matayo","chapter":"26","verse":"65","text":"Anepo Kuhani Nkulu nkupapulanga dinguwo dyake, nkuhaula kuchidoni, “Ayu munu ànkufwîle Nnungu! Dachi, pàvele ing'anya ntwani kavila ya kuvataha mashahidi? Lola, tênda mùnipilikana chankufwîle Nnungu?"},{"book":"Matayo","chapter":"26","verse":"66","text":"Mwenu mwona dachi?” Vanang'o nkuyang'ula kuchidoni, “Àlembelewa ahwe.”"},{"book":"Matayo","chapter":"26","verse":"67","text":"Anepo vanu vanji nkunsunila mata kumeho na kumpanya ding'ondi. Na vanji nkumpanya makofi,"},{"book":"Matayo","chapter":"26","verse":"68","text":"uvahaula kuchidoni, “Wako Kilisto, tùlaujije, nnani akupanyile!”"},{"book":"Matayo","chapter":"26","verse":"69","text":"Uhiku anewo Petulo áikele nnuwani lwa lukumbi lwa Kuhani Nkulu. Ntumishi yumo mmahe, nkummwenela Petulo nkunnyaulila kuchidoni, “Na wako úvele pamo na Yesu wa ku Galilaya.”"},{"book":"Matayo","chapter":"26","verse":"70","text":"Henga Petulo nkukana muyo mwa vanu vammalele vánavele apala, wahaula kuchidoni, “Nikámaite malove lutangola.”"},{"book":"Matayo","chapter":"26","verse":"71","text":"Anepo Petulo nkuuka apala nkuhwena pannango wa luwani lwa lukumbi, bahi mmahe yunji nkumwona, nkuvahaulila vanu vánavele apala kuchidoni, “Ayuno munu ávele pamo na Yesu wa ku Nasaleti.”"},{"book":"Matayo","chapter":"26","verse":"72","text":"Henga Petulo nkukana kavila, nkuapila wachidoni, “Nikámmaite munu aneyo!”"},{"book":"Matayo","chapter":"26","verse":"73","text":"Lukoto kadiki avala vanu vanaimidile apala, nkummwenela Petulo nkunnyaulila kuchidoni, “Muhiu wako nni yumo munkumbo wavo, ing'anya ata itangodi yako ìnakumaiha.”"},{"book":"Matayo","chapter":"26","verse":"74","text":"Anepo Petulo nkutandilika kwapila wachidoni, “Ngulanike ikàva nalambila! Nangu nikámmaite munu aneyo!” Upala ung'uku nkukongovela."},{"book":"Matayo","chapter":"26","verse":"75","text":"Petulo nkuhimukila malove langa Yesu lanannyaulidile kuva, “Kabla ung'uku akànambikongovela, wako ùmbekuva ungukanìlè myanda mitatu.” Bahi nkuhuma pawelu, nkunatumbula chitangelo."}]}