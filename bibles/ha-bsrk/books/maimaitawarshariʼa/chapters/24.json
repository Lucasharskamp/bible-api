{"data":[{"book":"Maimaitawar Shariʼa","chapter":"24","verse":"1","text":"Idan mutum ya auri mata, daga baya ba tă gamshe shi ba domin ya gano wani abu marar kyau game da ita, ya ba ta takardar saki, ya kuma kore ta daga gidansa,"},{"book":"Maimaitawar Shariʼa","chapter":"24","verse":"2","text":"in bayan ta bar gidansa ta zama matar wani dabam,"},{"book":"Maimaitawar Shariʼa","chapter":"24","verse":"3","text":"sai mijinta na biyu ya ƙi ta, ya ba ta takardan saki, ya kore ta daga gidansa, ko kuwa ya mutu,"},{"book":"Maimaitawar Shariʼa","chapter":"24","verse":"4","text":"to, kada mijinta na farko, wanda ya sake ta yă sāke aurenta, tun da yake ta ƙazantu. Wannan zai zama abin ƙyama a gaban Ubangiji. Kada ku kawo zunubi a ƙasar da Ubangiji Allahnku yake ba ku gādo."},{"book":"Maimaitawar Shariʼa","chapter":"24","verse":"5","text":"In mutum bai daɗe da aure ba, kada a sa yă je yaƙi, ko yă yi wani aiki. Gama zai huta shekara guda a gida, yă faranta wa matar da ya aura rai."},{"book":"Maimaitawar Shariʼa","chapter":"24","verse":"6","text":"Kada ku karɓi jinginar dutsen niƙa tare da ɗan dutsen niƙan, domin yin haka zai zama karɓar jinginar rai ne."},{"book":"Maimaitawar Shariʼa","chapter":"24","verse":"7","text":"Idan aka kama wani yana satar ɗan’uwansa mutumin Isra’ila domin yă sa ya zama bawansa, ko yă sayar da shi, sai a kashe ɓarawon nan. Haka za ku kawar da mugunta daga cikinku."},{"book":"Maimaitawar Shariʼa","chapter":"24","verse":"8","text":"Game da cututtukan kuturta, sai ku lura, ku yi yadda firistocin da suke Lawiyawa suka umarce ku. Dole ku lura ku bi abin da na umarce su."},{"book":"Maimaitawar Shariʼa","chapter":"24","verse":"9","text":"Ku tuna da abin da Ubangiji Allahnku ya yi wa Miriyam a hanya, bayan kun fito Masar."},{"book":"Maimaitawar Shariʼa","chapter":"24","verse":"10","text":"Sa’ad da kuka ba da rance na kowane iri ga maƙwabcinku, kada ku shiga gidansa don karɓar wani abu a matsayin jingina."},{"book":"Maimaitawar Shariʼa","chapter":"24","verse":"11","text":"Ku tsaya a waje ku bar mutumin da yake karɓan rancen yă kawo muku abin da zai bayar a matsayin jingina."},{"book":"Maimaitawar Shariʼa","chapter":"24","verse":"12","text":"In matalauci ne, kada ku kwana da abin da zai bayar a matsayin jingina a wurinku."},{"book":"Maimaitawar Shariʼa","chapter":"24","verse":"13","text":"Ku mayar da rigarsa a fāɗuwar rana saboda yă sami abin rufuwa. Yin haka zai sa yă gode muku, za a kuma ɗauka wannan a matsayin aikin adalci da kuka yi a gaban Ubangiji Allahnku."},{"book":"Maimaitawar Shariʼa","chapter":"24","verse":"14","text":"Kada ku zalunci ɗan ƙodago matalauci da mabukaci, ko da shi ɗan’uwanku ne mutumin Isra’ila, ko baƙon da yake zama a cikin garuruwanku."},{"book":"Maimaitawar Shariʼa","chapter":"24","verse":"15","text":"Ku biya kuɗin aikinsa kowace rana kafin fāɗuwar rana, domin shi matalauci ne, yana kuma sa rai a kan wannan hakkin ne, don kada ya yi wa Ubangiji kuka a kanku, har yă zama laifi a gare ku."},{"book":"Maimaitawar Shariʼa","chapter":"24","verse":"16","text":"Ba za a kashe iyaye a maimakon ’ya’yansu ba, ba kuwa za a kashe ’ya’ya a maimakon iyayensu ba; kowa ya yi zunubi, shi za a kashe."},{"book":"Maimaitawar Shariʼa","chapter":"24","verse":"17","text":"Ba za ku danne hakkin baƙon da yake zama a cikinku ko na marayu ba, ba za ku ɗauki rigar matar da mijinta ya mutu a matsayin jingina ba."},{"book":"Maimaitawar Shariʼa","chapter":"24","verse":"18","text":"Ku tuna dā ku bayi ne a Masar, Ubangiji Allahnku kuwa ya fisshe daga can. Shi ya sa na umarce ku ku yi wannan."},{"book":"Maimaitawar Shariʼa","chapter":"24","verse":"19","text":"Sa’ad da kuke girbi a gonarku, sai kuka manta da dami, kada ku koma don ku ɗauka. Ku bar shi don baƙo, maraya da kuma gwauruwa, saboda Ubangiji Allahnku yă albarkace ku a cikin dukan aikin hannuwanku."},{"book":"Maimaitawar Shariʼa","chapter":"24","verse":"20","text":"Sa’ad da kuka kakkaɓe ’ya’yan zaitun daga itatuwanku, kada ku yi kalan abin da ya rage. Ku bar shi don baƙo, maraya da kuma gwauruwa."},{"book":"Maimaitawar Shariʼa","chapter":"24","verse":"21","text":"Sa’ad da kuka yi girbin inabi a gonar inabinku, kada ku yi kalan abin da ya rage. Ku bar shi don baƙo, maraya da kuma gwauruwa."},{"book":"Maimaitawar Shariʼa","chapter":"24","verse":"22","text":"Ku tuna dā ku bayi ne Masar. Shi ya sa na umarce ku ku yi wannan."}]}