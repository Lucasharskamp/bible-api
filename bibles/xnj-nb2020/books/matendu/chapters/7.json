{"data":[{"book":"Matendu","chapter":"7","verse":"1","text":"Kangi, Mteta Mkulu akamkota, “Wu, mambu genaga ndi chakaka?”"},{"book":"Matendu","chapter":"7","verse":"2","text":"Mwene akayangula, “Valongo vangu na vadadi vangu, muniyuwanila! Chapanga amuhumalili gogo witu Ibulahimu peavili ku Mesopotamia kwakona kuhamila ku Halani."},{"book":"Matendu","chapter":"7","verse":"3","text":"Chapanga akamjovela, ‘Wuka pamulima waku, valeka valongo vaku, ndi uhamba pamulima wenikulangisa.’"},{"book":"Matendu","chapter":"7","verse":"4","text":"Hinu, Ibulahimu ahamalili kumulima wa Kalidayo akahamba kutama ku Halani. Dadi waki peamali kufwa, Chapanga akamuwusa kavili ku Halani akabwela kutama pamulima uwu wemwitama hinu."},{"book":"Matendu","chapter":"7","verse":"5","text":"Chapanga nakumpela hati pandu padebe pamulima pavyaa uhali waki, nambu amlagizi akumpela mulima wenuwu uvyaa waki, na chiveleku chaki. Lukumbi lwenulo avi lepi na mwana."},{"book":"Matendu","chapter":"7","verse":"6","text":"Chapanga akamjovela, ‘Viveleku vyaku yati vipelekwa kumulima wa vandu vangi, kwenuko ndi yati vivya vavanda na kuhengewa uhakau mulukumbi lwa miyaka miya mcheche."},{"book":"Matendu","chapter":"7","verse":"7","text":"Nambu nene yati nikuvahamula vandu avo, vevavahengili uvanda. Kangi yati nikuvawusa mumulima wenuwo muni vabwela penapa kunifugamila pandu apa.’"},{"book":"Matendu","chapter":"7","verse":"8","text":"Kangi Chapanga akampela lilaganu la jandu, Ibulahimu akamyingisa jandu mwana waki Izaki mu ligono la nane, kuhuma kuvelekewa. Mewawa Izaki akamdumula jandu Yakobo, namwene Yakobo mewawa akavakitila vagogo kumi na vavili.”"},{"book":"Matendu","chapter":"7","verse":"9","text":"“Vagogo vala vavi na wihu kwa Yosefu ndi vakamgulisa kuuvanda ku Misili. Nambu Chapanga avi pamonga nayu,"},{"book":"Matendu","chapter":"7","verse":"10","text":"akamsangula mu mang'ahiso gaki goha, Chapanga akamganisa na luhala palongolo ya Falao, nkosi wa ku Misili, hati Falao akamhagula kuvya chilongosi wa mulima wula na nyumba ya nkosi."},{"book":"Matendu","chapter":"7","verse":"11","text":"Kangi yikahumila njala yikulu, pamulima woha wa ku Misili na ku Kanani, yikaleta ungangu uvaha. Vagogo vitu vahotwili lepi kupata chakulya chochoha."},{"book":"Matendu","chapter":"7","verse":"12","text":"Hinu, Yakobo peayuwini kuvya ku Misili kula kuvi na mabenu, akavatuma vana vaki, ndi vagogo vitu vahamba kwenuko yavi mala ya kutumbula."},{"book":"Matendu","chapter":"7","verse":"13","text":"Mulugendu lwavi lwa pili, Yosefu akajimanyisa kwa valongo vaki, ndi Falao akavamanya valongo va Yosefu."},{"book":"Matendu","chapter":"7","verse":"14","text":"Yosefu atumili ujumbi kwa dadi waki na valongo vaki, vandu sabini na mhanu, vabwela ku Misili."},{"book":"Matendu","chapter":"7","verse":"15","text":"Hinu, Yakobo ahambili ku Misili, kwenuko mwene pamonga na vagogo vitu vafwili."},{"book":"Matendu","chapter":"7","verse":"16","text":"Higa zavi zaletiwi mbaka ku Shekemu, zikazikiwa mu litinda la mbugu leagulili Ibulahimu kuhuma kwa vana va Hamoli kwa mashonga nunuyu.”"},{"book":"Matendu","chapter":"7","verse":"17","text":"“Lukumbi palwahikili Chapanga atimilisa lilaganu leajovili akumpela Ibulahimu, ku Misili kula vandu vayonjokisi na kuvya vamahele neju."},{"book":"Matendu","chapter":"7","verse":"18","text":"Pamwishu, nkosi mmonga mweanga mmanya Yosefu, akatumbula kulongosa kula ku Misili."},{"book":"Matendu","chapter":"7","verse":"19","text":"Mwenuyu avakitili uhakau vandu vitu na vagogo vitu changali kugana vene vavavika kuvala vana vavi vadebe muni vafwayi."},{"book":"Matendu","chapter":"7","verse":"20","text":"Musa avelekiwi lukumbi lwenulo, avili mwana mbwina neju palongolo ya Chapanga. Aleliwi panyumba mulukumbi lwa miyehi yidatu,"},{"book":"Matendu","chapter":"7","verse":"21","text":"na peaumiswi kuvala, ndi msikana wa Falao akamtola na kumlela ngati mwana waki mwene."},{"book":"Matendu","chapter":"7","verse":"22","text":"Musa awuliwi mambu goha galuhala ga Vamisili akavya mkekesi kwa malovi na matendu.”"},{"book":"Matendu","chapter":"7","verse":"23","text":"“Hinu Musa peahikisi miyaka alobaini ndi akahamba kuvagendela kuvalola va Isilaeli vayaki."},{"book":"Matendu","chapter":"7","verse":"24","text":"Kwenuko amuwene mmonga wa valongo vaki ihengewa uhakau, ndi akahamba kumkengelela, ndi akamkoma Mmisili yula."},{"book":"Matendu","chapter":"7","verse":"25","text":"Aholalili manya Vaisilaeli vayaki yati vimanya kuvya Chapanga ngaamtumili mwene kuvagombola, nambu vene nakugamanya ago."},{"book":"Matendu","chapter":"7","verse":"26","text":"Chilalu yaki Musa avawene Vaisilaeli vavili vitovana, akalinga kuvatepulanisa akavajovela, ‘Nyenye mwavalongo ndava kyani hinu, mukomana mwavene?’"},{"book":"Matendu","chapter":"7","verse":"27","text":"Nambu yungi mweamtovayi yula muyaki akamkang'a Musa pamuhana akajova, ‘Yani mweakuvikili veve kuvya chilongosi na mhamula pagati yitu?"},{"book":"Matendu","chapter":"7","verse":"28","text":"Wu, ugana kunikoma ngati chewamkomili Mmisili golo?’"},{"book":"Matendu","chapter":"7","verse":"29","text":"Musa peagayuwini malovi ago, akatila na kuhamba kutama kumulima wa Midiani kwenuko akavya myehe ndi akavya na vana vasongolo vavili.”"},{"book":"Matendu","chapter":"7","verse":"30","text":"“Peyahikili miyaka alobaini, mtumu wa kunani kwa Chapanga akamhumila Musa padahi pepiyaka motu kulugangatu papipi na Chitumbi cha Sinai."},{"book":"Matendu","chapter":"7","verse":"31","text":"Musa akakangasa kulola lijambu lenilo hati akahegelela papipi muni alingulila, ndi akayuwana lwami lwa Bambu."},{"book":"Matendu","chapter":"7","verse":"32","text":"‘Nene ndi Chapanga wa vagogo vaku, Chapanga wa Ibulahimu wa Izaki na Yakobo.’ Musa akavagaya kwa wogohi ndi nakuhotola kulolokesa neju."},{"book":"Matendu","chapter":"7","verse":"33","text":"Bambu akamjovela, ‘Hula champali zaku muni peuyima apa ndi pandu pamsopi."},{"book":"Matendu","chapter":"7","verse":"34","text":"Nigawene mahakau gevihengiwa vandu vangu ku Misili kula. Niyuwini lwami lwa mang'ahiso gavi, ndi nene nibweli kuvagombola. Hinu bwela, yati nikukutuma ku Misili.’ ”"},{"book":"Matendu","chapter":"7","verse":"35","text":"“Musa mwenuyu ndi yula mweabeleliwi na vandu va Isilaeli pavamjovili, ‘Yani mweakuvikili kuvya chilongosi na mhamula pagati yitu?’ Chapanga amtumili Musa kuvya chilongosi na mgombozi, kwa njila ya mtumu wa kunani kwa Chapanga mweamhumalili padahi pepiyaka motu."},{"book":"Matendu","chapter":"7","verse":"36","text":"Ndi mweavalongwisi vandu vala vawuka ku Misili kwa kuhenga ulangisu wa gachinamtiti na makangaso pamulima wa Misili na Kunyanja ya Shamu na kulugangatu, mulukumbi lwa miyaka alobaini."},{"book":"Matendu","chapter":"7","verse":"37","text":"Musa ndi mweavajovili vandu va Isilaeli, ‘Chapanga yati akuvahagulila mlota waki ngati nene pagati ya valongo vinu mwavene.’"},{"book":"Matendu","chapter":"7","verse":"38","text":"Mwene ndi mweavili kulugangatu kula, pevakonganiki vandu va Isilaeli. Musa avili ngati mjumbi pagati ya vagogo vitu, na mtumu wa kunani kwa Chapanga, lukumbi pealongili nayu kuchitumbi cha Sinai ndi mweagotoliwi malovi ga wumi atijovela tete.”"},{"book":"Matendu","chapter":"7","verse":"39","text":"“Nambu vagogo vitu ndi vabelili kumyidakila, ndi vakamkang'a pamuhana kuni mumitima yavi vakanogela kuwuya ku Misili."},{"book":"Matendu","chapter":"7","verse":"40","text":"Vakamjovela mlongo wa Musa Aloni, ‘Utikitila vachapanga yeyikutulongosa munjila, muni nakumanya chechimkolili Musa mweatilongwisi kuhuma ku Misili!’"},{"book":"Matendu","chapter":"7","verse":"41","text":"Penapo ndi pavajikitili chimong'omong'o cha mpapakasi wa ng'ombi, vakayitetela na vakakita mselebuko ndava ya lihengu la mawoko gavi vene."},{"book":"Matendu","chapter":"7","verse":"42","text":"Nambu Chapanga akawuka pagati yavi na kuvaleka vazifugundamila ndondo za kunani, ngati cheyiyandikwi muhitabu ya vamlota va Chapanga."},{"book":"Matendu","chapter":"7","verse":"43","text":"Nyenye mwagegili chindanda cha chapanga Moloki,"},{"book":"Matendu","chapter":"7","verse":"44","text":"Kulugangatu kula vagogo vitu vavi na lindanda la kulangisa, lakitiwi ngati Chapanga cheamlagazili Musa ahengayi, ulangisu wulawula ngati weauwene."},{"book":"Matendu","chapter":"7","verse":"45","text":"Kangi Vagogo vitu vahalilini lindanda vene kwa vene mbaka lukumbi lwa Yoshua, pevatolili mulima wula kuhuma kwa milima, Chapanga mweavingili palongolo yavi. Penapo ndi latamili mbaka lusenje lwa Daudi."},{"book":"Matendu","chapter":"7","verse":"46","text":"Daudi apewili uganu na Chapanga, akamuyupa ayidakila amujengela pandu pa kutama, mwene mweavi Chapanga wa Yakobo."},{"book":"Matendu","chapter":"7","verse":"47","text":"Nambu Solomoni ndi mweamjengili Chapanga nyumba.”"},{"book":"Matendu","chapter":"7","verse":"48","text":"“Nambu Chapanga Mkulu, itama lepi munyumba zezijengiwi na vandu ngati cheajovili mlota wa Chapanga,"},{"book":"Matendu","chapter":"7","verse":"49","text":"‘Bambu ijova, kunani ndi chigoda changu cha unkosi,"},{"book":"Matendu","chapter":"7","verse":"50","text":"Namwene ndi mwenihengili vindu vyoha?’ ”"},{"book":"Matendu","chapter":"7","verse":"51","text":"“Nyenye vandu mwemwinonopa, mitima na makutu ginu ndi ngati vandu va milima yangamulanda Chapanga. Nyenye ngati vagogo vinu. Magono goha mukumbela Mpungu Msopi."},{"book":"Matendu","chapter":"7","verse":"52","text":"Vagogo vinu vamng'aisi mlota wa Chapanga yeyoha yula, vevavakomili avo, Chapanga avatumili kukokosa kubwela kwa yula mweikita geigana Chapanga. Nambu nyenye mwamgewukili na kumkoma."},{"book":"Matendu","chapter":"7","verse":"53","text":"Nyenye mwapokili malagizu gala gegaletiwi na mtumu wa kunani kwa Chapanga, nambu mwayidakili lepi.”"},{"book":"Matendu","chapter":"7","verse":"54","text":"Vala vagogo va libanji pavamuyuwanili Stefani, vakaviniswa mitima, ndi vakajiluma minu cha ligoga."},{"book":"Matendu","chapter":"7","verse":"55","text":"Nambu Stefani kuni amemiswi Mpungu Msopi, akalolokesa kunani kwa Chapanga, auwene ukulu wa Chapanga na Yesu ayimili muchiwoko cha kulyela cha Chapanga."},{"book":"Matendu","chapter":"7","verse":"56","text":"Stefani akajova, “Mlola! Niwona kunani kwa Chapanga kudindwiki na Mwana wa Mundu ayimili pachiwoko cha kulyela cha Chapanga!”"},{"book":"Matendu","chapter":"7","verse":"57","text":"Vakulu va libanji, vakaywanga na vakagubika makutu gavi kwa mawoko. Kangi vakamuhumbila voha kwa pamonga."},{"book":"Matendu","chapter":"7","verse":"58","text":"Vakamkwekwesa kuvala ya muji, na kutumbula kumtova na maganga, vevavawene vakagavika makoti gavi paulonda wa msongolo mmonga liina laki Sauli."},{"book":"Matendu","chapter":"7","verse":"59","text":"Pevayendalili kumtova na maganga Stefani kuni mwene iyupa kwa Chapanga, “Bambu Yesu upokela mpungu wangu!”Mundu itovewa maganga mbaka kufwa"},{"book":"Matendu","chapter":"7","verse":"60","text":"Akafugama, akavemba kwa lwami luvaha, “Bambu, ukotoka kuvavalangila chevakubudila Chapanga!” Peamalili kujova ago, akafwa. Sauli ayidakili chitendu cha ukomaji wenuwo."}]}