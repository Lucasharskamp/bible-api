{"data":[{"book":"Lukasi","chapter":"23","verse":"1","text":"Vatandamuka vandu vosi, vamuyegha kwa Pilatu."},{"book":"Lukasi","chapter":"23","verse":"2","text":"Kula vakanda kumuhigha, pavadeta, “Tumuwona ayu pavifya mlima wetu na kuvakanisha vandu vakotoo kumuhomba mbiya Mutwa wa Loma, kunu padeta kucha mweni ndi Kilistu mutwa yashawuliwili na Chapanga.”"},{"book":"Lukasi","chapter":"23","verse":"3","text":"Pilatu kamudasha Yesu, “Yuwi ndi Mutwa wa Vayawudi?”"},{"book":"Lukasi","chapter":"23","verse":"4","text":"Pilatu kavawombela vatambika vakomi na lipinga lya vandu, nenga ndichiwona ha chindu chavifyili mundoyu."},{"book":"Lukasi","chapter":"23","verse":"5","text":"Lakini veni vakamalila, vakawombeyi, “Davayashinganyi vandu, akuvajanga na kuvajongishela vandu vawulimbi mumlima Yudeya, kufumila Galilaya na ponopa kayisa kunu.”"},{"book":"Lukasi","chapter":"23","verse":"6","text":"Pilatu papikanishili afi, kadasha, “Mundu ayu mwenikaya wa Galilaya?”"},{"book":"Lukasi","chapter":"23","verse":"7","text":"Pamanyili kucha Yesu aveli pasi ya wutwa wa Helodi, amuyeghili kwa Helodi, nongwa chipindi achi aveli Yelusalemu."},{"book":"Lukasi","chapter":"23","verse":"8","text":"Helodi pamuwonili Yesu asekililili munu, kwanongwa amusakeyi majuva vatangalili kwanongwa apikanishili filongu fyaki, akushuvilila kuwona mihilu yigoliwili na mweni."},{"book":"Lukasi","chapter":"23","verse":"9","text":"Topi kamudasha filongu fitangalili, lakini mweni kayangula chindu ha."},{"book":"Lukasi","chapter":"23","verse":"10","text":"Vatambika vakomi na vawula va Malawu vawoloka vamuhigha nesu."},{"book":"Lukasi","chapter":"23","verse":"11","text":"Topi Helodi kamugola mundu msosuvafu, vamachonda vaki, vamudanila Yesu, pambeli vamufwalisha yingwa ya wutwa, vamuyegha kwa Pilatu."},{"book":"Lukasi","chapter":"23","verse":"12","text":"Topi Helodi na Pilatu lijuva lilila lila vava lighanja kwanongwa majuva va kumbeli vavelili vachimdwama veni kwa veni."},{"book":"Lukasi","chapter":"23","verse":"13","text":"Topi Pilatu kavakema vatambika vakomi na fiwongosi pamu na vandu vamonga,"},{"book":"Lukasi","chapter":"23","verse":"14","text":"kavawombela, “Mumuyegha mundu ayu kwa nenga muwomba akuvayaghamisha vandu na kuvajongishela na akulimba Wutwa wa Loma. Ponopa mpikanishi! Nenga namula filongu fyaki paulongolu yenu, ila ng'ona kucha kavifya chindu ha kwa filongu afi fimumuhighili."},{"book":"Lukasi","chapter":"23","verse":"15","text":"Kandi nenga weka hela ha, hata Helodi kamuwuyisha kwa yufwi kamuwona kavahela chindu cha wafu chagolili mbaka chimgoli ahighiwi njifwa."},{"book":"Lukasi","chapter":"23","verse":"16","text":"Ponopa, alatuliwi fiboku, pambeli ngumlekishela.”"},{"book":"Lukasi","chapter":"23","verse":"17","text":"Majuva vosi va lihungu lya Pasaka, Pilatu aveli na chishovi cha kumulekishela mundu yumu kufuma muchijaka."},{"book":"Lukasi","chapter":"23","verse":"18","text":"Lakini vosi vawutilili pamu, “Muwulayi ayu, wutufuwulili Balaba!”"},{"book":"Lukasi","chapter":"23","verse":"19","text":"Balaba aveli mundu yawopiwili muchijaka kwanongwa ya kugola ndilingu mumbwani na kuvawulagha vandu."},{"book":"Lukasi","chapter":"23","verse":"20","text":"Pilatu aywangili nawu mwanja wa pili, kwanongwa akadayileyi kumlekishela Yesu."},{"book":"Lukasi","chapter":"23","verse":"21","text":"Lakini veni vadeta kwa lishu likomi, “Mvangilili mulupingika! Mvangilili mulupingika!”"},{"book":"Lukasi","chapter":"23","verse":"22","text":"Pilatu kavawombela mwanja wa tatu, “Kwanongwa liki? Ayu kagola chindu liki cha wafu? Nenga ndichiwona ha hata chindu chimu cha wafu chimugoli awulayiwi. Topi pandimlatula kala dandimlekisheli awuki.”"},{"book":"Lukasi","chapter":"23","verse":"23","text":"Lakini veni vadeta kwa mashu makali, “Avangiliwi mulupingika!” Mashu vawu vaweshili."},{"book":"Lukasi","chapter":"23","verse":"24","text":"Topi Pilatu kahigha kucha wuvadayilili veni yigoleki."},{"book":"Lukasi","chapter":"23","verse":"25","text":"kavagayila Yesu yawopiwili muchijaka kwanongwa ya ndilingu na njifwa sha vandu."},{"book":"Lukasi","chapter":"23","verse":"26","text":"Pavaveghi vakumuyegha, vatanganikili na mundu yumu yakemiwa Simoni wa mlima wa Kileni, avelili akufuma kufitava. Topi vamvakula, vampapisha lupingika badili ya Yesu."},{"book":"Lukasi","chapter":"23","verse":"27","text":"Lipinga likomi lya vandu vamkovekela, kwavelili na vadadala yivavelili vakwinyanyanda na kumlilila Yesu."},{"book":"Lukasi","chapter":"23","verse":"28","text":"Yesu kavaghalambukila, kavawombela, “Yumwi vadadala va Yelusalemu! Mkotoo kunilila nenga, muyilili mwaveni na vana venu."},{"book":"Lukasi","chapter":"23","verse":"29","text":"Kwanongwa, majuva vakwisa, davadeti, Ngiba Vadadala vavelili vawumba na vaveli mbendi na vangajila kuyongesha."},{"book":"Lukasi","chapter":"23","verse":"30","text":"Chipindi achi, vandu davakandi kufiwombela fidunda, ‘Tuwili!’ na midunda mikomi, ‘Mtugubiki!’"},{"book":"Lukasi","chapter":"23","verse":"31","text":"Leki vandu vakuligolela libiki lidodi nahau, dayivi wuliwuli kwa libiki liyumu?”"},{"book":"Lukasi","chapter":"23","verse":"32","text":"Vavatolili vandu vamonga vavili, vananongwa, vavawulaghi pamu na mweni."},{"book":"Lukasi","chapter":"23","verse":"33","text":"Pavafikili mahali vapakema “Lipava lya mutwi”, pamuvangililili mulupingika Yesu pamu na vala vananongwa vavili, yumu mwambu wa mlilu na monga mwambu vaki wa mkiyi."},{"book":"Lukasi","chapter":"23","verse":"34","text":"Yesu adetili, “Tati, vapomeli ava vamanya ng'odu chivagola.”"},{"book":"Lukasi","chapter":"23","verse":"35","text":"Vandu vawolukili pala pavalola. Na vatavala vakamdanileyi vakawombeyi, “Kavalowola vamonga, ponopa ayilowoli mweni, kucha mweni Kilistu yashawuliwili na Chapanga!”"},{"book":"Lukasi","chapter":"23","verse":"36","text":"Vamachonda wuwowu vakamdanileyi, vayendili kumupa siki."},{"book":"Lukasi","chapter":"23","verse":"37","text":"Kunu pavadeta, “Leki yuwi kuva mutwa wa Vayawudi, wuyilowoli umweni.”"},{"book":"Lukasi","chapter":"23","verse":"38","text":"Pambindi ya lupingika pavelili payandikiwa naha: “Ayu ndi Mutwa wa Vayawudi.”"},{"book":"Lukasi","chapter":"23","verse":"39","text":"Yumu wa vala vandu va wafu vatumbikili kamujowola Yesu, kadeta. Nakaka yuwi kuva Kilistu! Wuyilowoli umweni na yufwi."},{"book":"Lukasi","chapter":"23","verse":"40","text":"Lakini yula mundu mpoki wa pili, kamuyangula mumonga kadeta, “Yuwi ukumtila ng'odu Chapanga? Na yuwi kuva muhighilu yiyi duhu?"},{"book":"Lukasi","chapter":"23","verse":"41","text":"Yufwi tukuyanga ijala yetu kwa fila fitugolili, ila mundu ayu kagola chindu cha wafu ha.”"},{"book":"Lukasi","chapter":"23","verse":"42","text":"Pambeli kadeta, “Yuwi Yesu, ungumbuki nenga pawuva muwutwa waku.”"},{"book":"Lukasi","chapter":"23","verse":"43","text":"Yesu kamuyangula, “Nakaka ngukuwombela nalelu dawuvi pamu na nenga kumbindi paladisu.”"},{"book":"Lukasi","chapter":"23","verse":"44","text":"Topi lwisa lwakandili kuyingila mlima wosi, kwaveli chisi mlima wosi kufuma pamusi saa sita mbaka saa tisa,"},{"book":"Lukasi","chapter":"23","verse":"45","text":"kwanongwa lijuva lyalekili kuvala, pambeli lupayi luvatumbikili munyumba ya Chapanga lwademukili filepa fivili."},{"book":"Lukasi","chapter":"23","verse":"46","text":"Yesu alilili kwa lishu likomi, kadeta, “Tati, mumawoku vaku nguwuvika Mfuki wangu.” Pamalilili kudeta afi, kasova."},{"book":"Lukasi","chapter":"23","verse":"47","text":"Topi mkomi wa machonda wa Valoma pawonili fimfumbukilili, kamjuma Chapanga kadeta, “Nakaka ayu aveli mundu munofu!”"},{"book":"Lukasi","chapter":"23","verse":"48","text":"Vandu vosi vavelili vayikungula pala kulola filongu fila, pavafiwonili pafigoleka, vawuka vayenda kayawu, pavayitova tova mufifuva kwa lusungu."},{"book":"Lukasi","chapter":"23","verse":"49","text":"Vala vosi vamumanyili Yesu vawolukili kutali pavalola na vala vadadala vayilongushili pamu kufuma Galilaya, vawolukili kwa kutali pavalola findu afi."},{"book":"Lukasi","chapter":"23","verse":"50","text":"Kwavelili na mundu yumoyu litawa lyaki Yosefu, yavelili mundu wa chitemela cha Vayawudi na aveli mundu msangi na mundu yagola fyadayila Chapanga, mwenikaya wa kaya yimu ya Vayawudi yivayikemaya Alimataya."},{"book":"Lukasi","chapter":"23","verse":"51","text":"Mweni ajumilili ng'odu chilongu na chindu chila chivagolili na mweni aveli mundu wa Alimataya wuwu, mbwani yimu ya Vayawudi, kandi avetileyi wutwa wa kumbindi kwa Chapanga,"},{"book":"Lukasi","chapter":"23","verse":"52","text":"Topi mweni ayendili kwa Pilatu, kamuluva amupi Chikongu cha Yesu."},{"book":"Lukasi","chapter":"23","verse":"53","text":"Pambeli kasunusha chikongu chila kufuma mulupingika na kawushengiteshela ligubiku lya yingwa yitalamili, kawuvika musembi yivasongulili muligangachuma livelili likalihela kusikiwa."},{"book":"Lukasi","chapter":"23","verse":"54","text":"Lyavelili lijuva lya ljumaa lumihi chipindi lijuva lya kupumulila lyaveli likali hela kukanda."},{"book":"Lukasi","chapter":"23","verse":"55","text":"Vala vadadala vayilongushili na Yesu kufuma Galilaya vayendili pamu na Yosefu, kulola sembi na ndambu chikongu cha Yesu pachivikiwili."},{"book":"Lukasi","chapter":"23","verse":"56","text":"Vawuya kaya, vatanda mafuta va kunungilila pamu na mafuta vengi yivavakema malihamu."}]}