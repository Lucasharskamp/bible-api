{"data":[{"book":"2 USamuyeli","chapter":"13","verse":"1","text":"Ngokuqhubeka kwesikhathi, u-Amnoni indodana kaDavida wathanda uThamari, owayemuhle, engudadewabo ka-Abhisalomu indodana kaDavida."},{"book":"2 USamuyeli","chapter":"13","verse":"2","text":"U-Amnoni wabindeka waze wagula ngenxa kadadewabo uThamari, ngoba wayeyintombi egcweleyo, njalo kwakukhanya kungeke kwenzeke ukuthi enze loba yini kuye."},{"book":"2 USamuyeli","chapter":"13","verse":"3","text":"U-Amnoni wayelomngane wakhe owayethiwa nguJehonadabi indodana kaShimeya, umfowabo kaDavida. UJehonadabi wayeliqili lendoda."},{"book":"2 USamuyeli","chapter":"13","verse":"4","text":"Wabuza u-Amnoni wathi, “Kungani wena, ndodana yenkosi, ukhanya uhlobile nsuku zonke ekuseni? Awungeke ungitshele na?”"},{"book":"2 USamuyeli","chapter":"13","verse":"5","text":"UJehonadabi wathi, “Hamba uyelala uzenze ogulayo. Lapho uyihlo ezekubona, wothi kuye, ‘Ngifuna udadewethu uThamari azenginika ulutho lokudla. Ukudla lokho kazekulungisela emehlweni ami, ukuze ngimkhangele ngikudle kuvela esandleni sakhe.’ ”"},{"book":"2 USamuyeli","chapter":"13","verse":"6","text":"Ngakho u-Amnoni walala phansi wazenza ogulayo. Kwathi inkosi isifikile ukuzambona, u-Amnoni wathi kuyo, “Ngicela udadewethu uThamari azengenzela isinkwa khonapha ukuze ngidle ngisamukela esandleni sakhe.”"},{"book":"2 USamuyeli","chapter":"13","verse":"7","text":"UDavida wathumela ilizwi kuThamari endlini yobukhosi esithi: “Hamba endlini yomnewenu u-Amnoni umlungisele ukudla.”"},{"book":"2 USamuyeli","chapter":"13","verse":"8","text":"Ngakho uThamari waya endlini kamnewabo u-Amnoni owayelele phansi. Wathatha inhlama wayivuba, wenza isinkwa khonapho."},{"book":"2 USamuyeli","chapter":"13","verse":"9","text":"Wasethatha ipane wamnika isinkwa, kodwa wala ukudla. U-Amnoni wasesithi, “Batshele baphume bonke abalapha.” Ngakho bonke baphuma bamtshiya."},{"book":"2 USamuyeli","chapter":"13","verse":"10","text":"U-Amnoni wasesithi kuThamari, “Letha ukudla lapha endlini yami yokulala ukuze ungifunze ngesandla sakho.” UThamari wathatha isinkwa ayesilungisile wasisa kumnewabo u-Amnoni endlini yakhe yokulala."},{"book":"2 USamuyeli","chapter":"13","verse":"11","text":"Kodwa esefike laso kuye ukuba adle, wamxhakala wathi, “Woza ulale lami, dadewethu.”"},{"book":"2 USamuyeli","chapter":"13","verse":"12","text":"Yena wathi kuye, “Ungaqali, mnewethu! Ungangigebengi. Into enje akumelanga yenziwe ko-Israyeli! Ungenzi into le embi."},{"book":"2 USamuyeli","chapter":"13","verse":"13","text":"Mina-ke? Ngingalisusela ngaphi ihlazo lami? Wena-ke? Angithi ungafana lesinye seziphukuphuku ezixhwalileyo ko-Israyeli. Ake ukhulume lenkosi, kayisoze ingalele ukwendela kuwe.”"},{"book":"2 USamuyeli","chapter":"13","verse":"14","text":"Kodwa u-Amnoni wala ukumlalela, kwathi njengoba wayelamandla kulaye, wamgebenga."},{"book":"2 USamuyeli","chapter":"13","verse":"15","text":"Emva kwalokho u-Amnoni wamzonda ngenzondo ebuhlungu kakhulu. Ngeqiniso wamzonda okudlula ukumthanda kwakhe. U-Amnoni wathi kuye, “Vuka uphume!”"},{"book":"2 USamuyeli","chapter":"13","verse":"16","text":"Yena wathi, “Hatshi! Ukungixotsha kungaba yibubi obudlula lokhu osukwenze kimi.”"},{"book":"2 USamuyeli","chapter":"13","verse":"17","text":"Wabiza inceku eyayiqondane laye wathi, “Susa umfazi lo lapha, ukhiye umnyango ngemva kwakhe.”"},{"book":"2 USamuyeli","chapter":"13","verse":"18","text":"Ngakho inceku yakhe yamkhuphela phandle yakhiya umnyango. Wayegqoke isigqoko esasiceciswe kakuhle, ngoba lolu yilo uhlobo lwesigqoko esasigqokwa ngamadodakazi enkosi ayezintombi ezigcweleyo."},{"book":"2 USamuyeli","chapter":"13","verse":"19","text":"UThamari wazithela ngomlotha ekhanda wadabula isigqoko esicecisiweyo ayesigqokile. Wathwala imikhono ekhanda wasuka, wahamba ekhala kakhulu."},{"book":"2 USamuyeli","chapter":"13","verse":"20","text":"Umnewabo u-Abhisalomu wathi kuye, “U-Amnoni lowo, umnewenu, kade elawe na? Zithulele dadewethu; ungumnewenu. Ungayibeki enhliziyweni yakho into le.” UThamari wahlala endlini kamnewabo u-Abhisalomu, engowesifazane ohlulukelweyo."},{"book":"2 USamuyeli","chapter":"13","verse":"21","text":"Inkosi uDavida esekuzwile konke lokhu wathukuthela kakhulu."},{"book":"2 USamuyeli","chapter":"13","verse":"22","text":"U-Abhisalomu kazange atsho lizwi ku-Amnoni, elihle loba elibi; wamzonda u-Amnoni ngoba wayehlazise udadewabo uThamari."},{"book":"2 USamuyeli","chapter":"13","verse":"23","text":"Emva kweminyaka emibili, lapho abagundi bezimvu zika-Abhisalomu babeseBhali Hazori phansi komngcele wako-Efrayimi, wanxusa wonke amadodana enkosi ukuba aye khonale."},{"book":"2 USamuyeli","chapter":"13","verse":"24","text":"U-Abhisalomu waya enkosini wathi, “Inceku yakho abagundi bayo bafikile. Kambe inkosi lezikhulu zayo ingahamba lami na?”"},{"book":"2 USamuyeli","chapter":"13","verse":"25","text":"Inkosi yaphendula yathi, “Hatshi, ndodana yami. Akumelanga sonke sihambe; singaba ngumthwalo onzima kuwe.” Lanxa u-Abhisalomu wayincenga, yala ukuhamba, kodwa yena yamvumela."},{"book":"2 USamuyeli","chapter":"13","verse":"26","text":"U-Abhisalomu wasesithi, “Nxa kungenjalo, ake uvumele umfowethu u-Amnoni ahambe lathi.”"},{"book":"2 USamuyeli","chapter":"13","verse":"27","text":"Kodwa u-Abhisalomu wayincenga, ngakho yavuma ukuba u-Amnoni ahambe laye kanye lamanye amadodana enkosi."},{"book":"2 USamuyeli","chapter":"13","verse":"28","text":"U-Abhisalomu walaya abantu bakhe wathi, “Lalelani! Nxa u-Amnoni esethabe kakhulu ngenxa yokunatha iwayini ngingathi kini, ‘Mbulaleni u-Amnoni!’ limbulale. Lingesabi. Kangiliphanga umlayo lo na? Qinani libe lesibindi.”"},{"book":"2 USamuyeli","chapter":"13","verse":"29","text":"Ngakho abantu baka-Abhisalomu benza ku-Amnoni lokho u-Abhisalomu ayebalaye khona. Lapho-ke wonke amadodana enkosi asuka, agada imbongolo zawo abaleka."},{"book":"2 USamuyeli","chapter":"13","verse":"30","text":"Esesendleleni umbiko wafika kuDavida usithi, “U-Abhisalomu usewabulele wonke amadodana enkosi, akukho leyodwa eseleyo.”"},{"book":"2 USamuyeli","chapter":"13","verse":"31","text":"Inkosi yasukuma, yadabula izigqoko zayo yalala phansi emhlabathini; izinceku zayo zonke zema khonapho iziqgoko zazo sezizidabulile."},{"book":"2 USamuyeli","chapter":"13","verse":"32","text":"Kodwa uJehonadabi indodana kaShimeya, umfowabo kaDavida, wathi, “Inkosi yami kayingacabangi ukuthi babulele wonke amakhosana, ngu-Amnoni kuphela ofileyo. Le yinhloso ka-Abhisalomu ebivele ikhona kusukela mhla u-Amnoni egebenga udadewabo uThamari."},{"book":"2 USamuyeli","chapter":"13","verse":"33","text":"Umhlekazi wami inkosi kayinganqineki ngombiko othi wonke amadodana enkosi afile. Ngu-Amnoni kuphela ofileyo.”"},{"book":"2 USamuyeli","chapter":"13","verse":"34","text":"Ngalesosikhathi u-Abhisalomu wayesebalekile."},{"book":"2 USamuyeli","chapter":"13","verse":"35","text":"UJehonadabi wasesithi enkosini, “Khangela, amadodana enkosi asefikile; kwenzakale njengoba inceku yakho itshilo.”"},{"book":"2 USamuyeli","chapter":"13","verse":"36","text":"Wathi eqeda ukukhuluma, amadodana enkosi angena ekhala kakhulu. Layo inkosi, kanye lezinceku zayo zonke bakhala kabuhlungu."},{"book":"2 USamuyeli","chapter":"13","verse":"37","text":"U-Abhisalomu wabaleka waya kuThalimayi indodana ka-Amihudi inkosi yaseGeshuri. Kodwa Inkosi uDavida walilela indodana yakhe insuku zonke."},{"book":"2 USamuyeli","chapter":"13","verse":"38","text":"Emva kokuba u-Abhisalomu esebaleke waya eGeshuri, wahlala khonale iminyaka emithathu."},{"book":"2 USamuyeli","chapter":"13","verse":"39","text":"Umoya wenkosi wafisa ukuya ku-Abhisalomu, ngoba yayisiduduzekile ngokufa kuka-Amnoni."}]}