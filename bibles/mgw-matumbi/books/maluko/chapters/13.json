{"data":[{"book":"Maluko","chapter":"13","verse":"1","text":"Yesu paabile kapita bu'ka muluwa lwa nyumba ya Nnu'ngu', yumo ywa banamasi' bake ngammakia, “Mwalimu, lingulya maliwe ga mwagagolwike na mayumba ga maku'lu'!”"},{"book":"Maluko","chapter":"13","verse":"2","text":"Yesu aatiyangwa, “Mwendagabona mayumba ga maku'lu'? Lyaigalali ata liwe limo panani ya liwe li'ngi', goti gabomwanilwa.”"},{"book":"Maluko","chapter":"13","verse":"3","text":"Yesu paabile atami pa Kitu'mbi' sa Minjaituni kalingulya ku nyumba ya Nnu'ngu', Petili, Yakobi, Yoani na Andelea ngabannaluya pakiyi'ki'ya,"},{"book":"Maluko","chapter":"13","verse":"4","text":"“Tulu'ba utubakiye makowe ga gaugabaite gaapangika pakubawi? Na ki'li' gani sasalu'a kutulaya twenga tutange panga makowe go gapalapitya?”"},{"book":"Maluko","chapter":"13","verse":"5","text":"Yesu ngaabakia, “Mulinguli wiso, mwakane kongelwa na mundu."},{"book":"Maluko","chapter":"13","verse":"6","text":"Bandu baingi baaisa kwa lina lyangu' kababaya panga, ‘Nenga ngana Kilisitu’, na abo baalu'a kwakonga baingi."},{"book":"Maluko","chapter":"13","verse":"7","text":"Pamwayu'wa makowe ga ngondo na mayu'yu'to gake kanemwayogope. Makowe go gapalikwa gapiti wi'ti', lakini kuundi'la yene kunaikali."},{"book":"Maluko","chapter":"13","verse":"8","text":"Kwa mwanjaa nni'ma waayu'mana na nni'ma wi'ngi', na ukulungwa waayu'mana na ukulungwa wi'ngi'. Kwalu'a ba na nnendemo wa nni'ma mumatapo mbali'mbali', kai' kwalu'a ba na njala ngu'lu'. Na aga goti gaalu'a panga kati mwalupanga lwu'ngu' lwo papa mwana.”"},{"book":"Maluko","chapter":"13","verse":"9","text":"“Lakini mwenga mwilinge, kwa mwanjaa bandu baalu'a kumpeleka kumankama na kunku'mbwa mumayumba ga kunnu'ba Nnu'ngu'. Mwapelekelwa kwa atawala na akulungwa kwa kitumbu sangu' li'nga munikong'ondeli kwabe."},{"book":"Maluko","chapter":"13","verse":"10","text":"Ipalikwa abali inannoga ialilwe wi'ti' kwa bandu ba kila nni'ma."},{"book":"Maluko","chapter":"13","verse":"11","text":"Na pamwalu'a boyolelwa no sitakilwa, kanemwaauke kwo wasa galu' gamwalu'a yangwa, mwenga mwalongele likowe lyolyoti lyamwapeyelwa papalu'palu'. Kwa mwanjaa mwalongelali mwenga, ila aalongela Loo Mpeleteu."},{"book":"Maluko","chapter":"13","verse":"12","text":"Nnongo aansongya nnongowe li'nga abulagilwe, na tati' kunsongya mwana wake, nabembe bana baalu'a kwagalambukya abelei babe li'nga babulagilwe."},{"book":"Maluko","chapter":"13","verse":"13","text":"Na bandu boti baalu'a kunsukwa kwa kitumbu sa lina lyangu', lakini ywaalu'a komeya mpaka kuundi'la aalu'a kosopolelwa."},{"book":"Maluko","chapter":"13","verse":"14","text":"“Lakini pamwakibona kili'be sakisukwa Nnu'ngu' na sakileta usapu kiyi'mi'kilwe pandu papeleteu (ywasoma atange), apo babaalu'a ba ku Yudea baabutuki muitu'mbi'."},{"book":"Maluko","chapter":"13","verse":"15","text":"Ywabile panani ya mwagala wa nyumba, kaneauluke yingya nnyumba yendatola kili'be."},{"book":"Maluko","chapter":"13","verse":"16","text":"Na ywabile kunng'unda kaneagalambuke tola likoti lyake, ila apalikwa atile."},{"book":"Maluko","chapter":"13","verse":"17","text":"Bakibona alwawa atopelwe na babayongeya bana masu'ba go!"},{"book":"Maluko","chapter":"13","verse":"18","text":"Munnu'be Nnu'ngu' li'nga makowe go gaakane pitya nsimu wa kyuku."},{"book":"Maluko","chapter":"13","verse":"19","text":"Kwa mwanjaa masu'ba go gaapanga ga siki ngu'lu', siki kati yo inapityali apo nsu'gu' tangu' Nnu'ngu' paumbite dunia mpaka li'no, na yapityali kai' katu."},{"book":"Maluko","chapter":"13","verse":"20","text":"Ikapangage Bwana akotwike pu'ngu'ya masu'ba go, ntu'pu' ata mundu yumo ywapele kosopolelwa. Lakini kwa kitumbu sa balu' babasaulilwe na Nnu'ngu', masu'ba go gapu'ngu'yilwe."},{"book":"Maluko","chapter":"13","verse":"21","text":"“Nsimu wo manaitei mundu kammakia, ‘Lingulya, Kilisitu abile pano’ au ‘Abile palu'’, kanemwau'bi'li."},{"book":"Maluko","chapter":"13","verse":"22","text":"Kwa mwanjaa baapitya ‘Kikilisitu’ ba ubu'su' pamope na alondoli ba ubu'su', nabembe baalaya myanju na mangelongelo li'nga baakonge bandu, kai' mana iwesekine ata balu' babasaulilwe na Nnu'ngu'."},{"book":"Maluko","chapter":"13","verse":"23","text":"Lakini mwenga mwili'ndi'le, nenga nimmakie makowe goti gabile balo ganapityali."},{"book":"Maluko","chapter":"13","verse":"24","text":"“Bu'ka pa siki ya masu'ba galu', lisu'ba lyabaa mulubi'ndu' na mwei wapiyali bweya wake."},{"book":"Maluko","chapter":"13","verse":"25","text":"Ndondwa yalu'a tu'mbu'ka bu'ka kumaunde, makakala go goti ga kunani gaalu'a kunyangunya."},{"book":"Maluko","chapter":"13","verse":"26","text":"Apo nga pabammona Mwana wa Mundu kaisa bu'ka kumaunde kwa makakala maku'lu' na utukupu."},{"book":"Maluko","chapter":"13","verse":"27","text":"Nembe aatuma malaika bake li'nga baakongwe baasawile bu'ka mumbande yoti nsese ya dunia, bu'ka kila pandu pa dunia, mpaka kuundi'la ya kunani."},{"book":"Maluko","chapter":"13","verse":"28","text":"“Kwa nkongo wa ntini mwiyi'gane lukongo lu'no, palu' ndambi' yake paitumbwa ipuka no piya maakapi, mutangite panga nsimu wo li'ma wendaegelya."},{"book":"Maluko","chapter":"13","verse":"29","text":"Namwenga nyinyonyo, pamugabona makowe go kagatumbwa pangika, mutange panga Mwana wa Mundu abile papipi na niango."},{"book":"Maluko","chapter":"13","verse":"30","text":"Kakape nimmakianga, lubelekwo lu'no lwaalu'a pi'tali pangali pitya makowe ago goti."},{"book":"Maluko","chapter":"13","verse":"31","text":"Kunani na padunia kwalu'a pi'ta lakini mayi'gi'yo gangu' katu gaapi'tali."},{"book":"Maluko","chapter":"13","verse":"32","text":"“Lakini bu'kana na lisu'ba au saa yi'lu', ntu'pu' mundu ywatangite ata malaika ba kunani wala Mwana, ila Tati' kisabe bai."},{"book":"Maluko","chapter":"13","verse":"33","text":"Mwili'ndi'le, mukeleke, kwa mwanjaa mutangiteli nsimu wo pawatimya."},{"book":"Maluko","chapter":"13","verse":"34","text":"Yalu'a panga kati mundu ywayabwa mwanja na kwalekya apangakasi bake bayi'mi'like, kila mundu na lyengo lyake, na kummakia nni'ndi'li wa nniango abe minyo."},{"book":"Maluko","chapter":"13","verse":"35","text":"Mukeleke, kwa mwanjaa mutangiteli mwene nyumba alu'a buya pakubawi, pi'ngi' iwesa panga kitamwiyo, meku, bulabula au kindai'."},{"book":"Maluko","chapter":"13","verse":"36","text":"Mwili'ndi'le, mana aaisa kwa kimuimu aakane kunkolya mugonjike lugono."},{"book":"Maluko","chapter":"13","verse":"37","text":"Makowe ganimmakia mwenga, nabakia boti. Mwili'ndi'le!”"}]}