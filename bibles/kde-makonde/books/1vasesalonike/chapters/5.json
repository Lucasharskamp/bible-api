{"data":[{"book":"1 Vasesalonike","chapter":"5","verse":"1","text":"Mmakukulupila avangu, akee lasima nangu ninnembilangile mwenu kuyamba habali ya lisaa na uhiku umbehumîla mambo anelo."},{"book":"1 Vasesalonike","chapter":"5","verse":"2","text":"Kwa kuva, mwenu mmene mùnimala kuva, liduva lyambeuya Nang'olo lìmbekamola nniduva limukalolela, malinga nkwiva chaida nachilo."},{"book":"1 Vasesalonike","chapter":"5","verse":"3","text":"Vanu pavambekuva uvahaula kuva, “Pàvele na amani na usalama,” anewo nni uhiku uvambekumbwa na iyondongeki kwa gafula malinga uchungu chunkoja mmahe avêle na chitumbo, na wala nanga pavambehulula kupalanyoka."},{"book":"1 Vasesalonike","chapter":"5","verse":"4","text":"Henga mwenu mmakukulupila avetu, mwenu nanga pamuvele nnupi, bahi ing'anya ya anelyo, liduva anelyo nanga palimbenkojanga kwa gafula muchi nkwiva."},{"book":"1 Vasesalonike","chapter":"5","verse":"5","text":"Kwa kuva, mwenu mmammalele nni mmanu muikâla munng'anje, yani ni mmanu mma muhi. Hwetu tukee tuvanu tùvá chilo wala tùvá nnupi."},{"book":"1 Vasesalonike","chapter":"5","verse":"6","text":"Bahi tunalale luwono muchi vanu vanji, henga tùùve meho na tulikamulange."},{"book":"1 Vasesalonike","chapter":"5","verse":"7","text":"Kwa kuva, avala valâla luwono vàlalá chilo, na avala vakalêwa vàkalewa chilo."},{"book":"1 Vasesalonike","chapter":"5","verse":"8","text":"Henga hwetu nni tuvanu tùvá muhi, tùlembelewa tùùve tuvanu tùvá kulikamulanga. Na tùlembelewa tuwale ing'ulupa na itamwi, muchi likakamba lya kulichingila mmihuva, na lilolelo lyetu lya upohi lììve muchi kofiya ya kutuchunga."},{"book":"1 Vasesalonike","chapter":"5","verse":"9","text":"Kwa kuva, Nnungu nanga panatuchemile uchinga tupate gasabu yake, ila tupate kupohwa kwa indila ya Nang'olo wetu Yesu Kilisto."},{"book":"1 Vasesalonike","chapter":"5","verse":"10","text":"Nang'e ánihila kwajili yetu hwetu, uchinga pambeuya tupate kuikala pamo na nang'e ikàva tùmbekuva tuvèlè tuvumi au tuhwìlè."},{"book":"1 Vasesalonike","chapter":"5","verse":"11","text":"Bahi kamyana mitima na kudengana muing'ulupa, malinga chimutenda vino."},{"book":"1 Vasesalonike","chapter":"5","verse":"12","text":"Hambi mmakukulupila avetu, tùnnyuwanga muvaeshimu avala vatumbâma kukola madengo la Nang'olo mmwenu, avala vannodyânga na kunnyundanga namuna ya kuikala Chikilisto."},{"book":"1 Vasesalonike","chapter":"5","verse":"13","text":"Veng'e eshima ing'ulungwa na kuvatamwa, ing'anya ya madengo lavo lavakola. Na muikalange kwa amani mmene kwa mmene."},{"book":"1 Vasesalonike","chapter":"5","verse":"14","text":"Mmakukulupila avetu, hwetu tùnannyuwanga namene muvadumange valêmwa na kuvakamya avala vadidimênge mitima na kuvayangata avala vadabadânga muing'ulupa, na mùùve mmanu mma kuvapililila vanu vammalele."},{"book":"1 Vasesalonike","chapter":"5","verse":"15","text":"Kaleha, munu woheyo anampindikule nnyake lahakalenge kwa lahakalenge, ila maduva lammalele tahanga kutendelanila lambone mmene kwa mmene na kwa vanu vammalele."},{"book":"1 Vasesalonike","chapter":"5","verse":"16","text":"Hangalala maduva lammalele,"},{"book":"1 Vasesalonike","chapter":"5","verse":"17","text":"na yuwanga bila kuhopela."},{"book":"1 Vasesalonike","chapter":"5","verse":"18","text":"Munshukulu Nnungu kwa kila namuna. Kwa kuva, anelo nni mambo lalalembela Nnungu mulatende ing'anya ya kulundanywa kwenu na Yesu Kilisto."},{"book":"1 Vasesalonike","chapter":"5","verse":"19","text":"Munaladivile madengo la Umumu Wanaswe."},{"book":"1 Vasesalonike","chapter":"5","verse":"20","text":"Na wala munausalau unabii."},{"book":"1 Vasesalonike","chapter":"5","verse":"21","text":"Henga mulolehe saana kila chinu na kuchikamula achila chambone."},{"book":"1 Vasesalonike","chapter":"5","verse":"22","text":"Linyemyange na ubaya wa kila namuna."},{"book":"1 Vasesalonike","chapter":"5","verse":"23","text":"Mwene Nnungu wa amani, anhahulange mwalehu na kudichunga disungu dyenu na mitima yenu na miili yenu uchinga vinakojwe na likosa muuhiku aula wambeuya Nang'olo wetu Yesu Kilisto."},{"book":"1 Vasesalonike","chapter":"5","verse":"24","text":"Nnungu anchemânga mwenu achialatende anelo, kwa kuva nang'e nni wa kukulupika."},{"book":"1 Vasesalonike","chapter":"5","verse":"25","text":"Mmakukulupila avetu, tuyuwilange na hwetu."},{"book":"1 Vasesalonike","chapter":"5","verse":"26","text":"Vasalimilange vakúkulupila vammalele kwa itamwi ya Chikilisto."},{"book":"1 Vasesalonike","chapter":"5","verse":"27","text":"Nangu nìmwamulisa mwenu muyo mwanga Nang'olo, muisome baluwa aino kwa vakúkulupila vammalele."},{"book":"1 Vasesalonike","chapter":"5","verse":"28","text":"Hwetu tùnnyuwilanga inema ya Nang'olo wetu Yesu Kilisto ììve pamo na mwenu."}]}