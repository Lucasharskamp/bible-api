{"data":[{"book":"Ekyamateeka Olwokubiri","chapter":"14","verse":"1","text":"Muli baana ba Mukama Katonda wammwe. Temwesalangako misale oba enjola ku mibiri gyammwe, wadde okwemwangako enviiri ez’omu bwenyi nga mufiiriddwa14:1 okwemwangako enviiri ez’omu bwenyi nga mufiiriddwa egyo gyali mize gya kusinza balubaale.,"},{"book":"Ekyamateeka Olwokubiri","chapter":"14","verse":"2","text":"kubanga oli ggwanga ttukuvu eri Mukama Katonda wo. Mu mawanga gonna ag’oku nsi, Mukama ggwe gwe yalondamu okuba eggwanga lye eddonde lye yeefunira."},{"book":"Ekyamateeka Olwokubiri","chapter":"14","verse":"3","text":"Temulyanga nnyama ya kisolo kyonna ekitali kirongoofu eky’omuzizo."},{"book":"Ekyamateeka Olwokubiri","chapter":"14","verse":"4","text":"Bino bye bisolo bye munaalyanga: ente, endiga, embuzi,"},{"book":"Ekyamateeka Olwokubiri","chapter":"14","verse":"5","text":"enjaza, empeewo, ennangaazi, embulabuzi, entamu, enteŋŋo n’endiga ez’omu nsiko."},{"book":"Ekyamateeka Olwokubiri","chapter":"14","verse":"6","text":"Era munaayinzanga okulya ensolo ezirina ebinuulo ebyawulamu wabiri nga zizza n’obwenkulumu."},{"book":"Ekyamateeka Olwokubiri","chapter":"14","verse":"7","text":"Naye nno ku ezo ezirina ebinuulo ebyawulamu oba nga zizza obwenkulumu, zino temuziryanga: eŋŋamira, akamyu, n’omusu. Kubanga newaakubadde nga zizza obwenkulumu, ekinuulo kyazo sikyawulemu, si nnongoofu za muzizo gye muli."},{"book":"Ekyamateeka Olwokubiri","chapter":"14","verse":"8","text":"Embizzi nazo si nnongoofu, kubanga newaakubadde zirina ekinuulo ekyawulemu, naye tezizza bwenkulumu, noolwekyo zinaabanga za muzizo gye muli. Ennyama yaazo temugiryanga so temukwatanga wadde okukoma ku mirambo gyazo."},{"book":"Ekyamateeka Olwokubiri","chapter":"14","verse":"9","text":"Mu biramu ebibeera mu mazzi, munaalyanga ebyo ebirina amaggwa ku mugongo n’amagalagamba."},{"book":"Ekyamateeka Olwokubiri","chapter":"14","verse":"10","text":"Naye ebyo byonna ebitalina maggwa na magalagamba temubiryanga, kubanga si birongoofu gye muli."},{"book":"Ekyamateeka Olwokubiri","chapter":"14","verse":"11","text":"Ennyonyi ennongoofu munaaziryanga."},{"book":"Ekyamateeka Olwokubiri","chapter":"14","verse":"12","text":"Naye zino temuuziryenga: empungu, ennunda, makwanzi,"},{"book":"Ekyamateeka Olwokubiri","chapter":"14","verse":"13","text":"wonzi, eddiirawamu, kamunye n’ez’ekika kye,"},{"book":"Ekyamateeka Olwokubiri","chapter":"14","verse":"14","text":"namuŋŋoona owa buli ngeri;"},{"book":"Ekyamateeka Olwokubiri","chapter":"14","verse":"15","text":"ne maaya, n’olubugabuga, olusove, enkambo n’ekika kyazo,"},{"book":"Ekyamateeka Olwokubiri","chapter":"14","verse":"16","text":"ekiwuugulu, n’ekkukufu, ekiwuugulu eky’amatu;"},{"book":"Ekyamateeka Olwokubiri","chapter":"14","verse":"17","text":"n’ekimbala, n’ensega, n’enkobyokkobyo;"},{"book":"Ekyamateeka Olwokubiri","chapter":"14","verse":"18","text":"ne kasiida, ne ssekanyolya, n’ekika kye, n’ekkookootezi, n’ekinyira."},{"book":"Ekyamateeka Olwokubiri","chapter":"14","verse":"19","text":"Ebiwuka byonna ebirina ebiwaawaatiro nga bigendera mu kibinja si birongoofu gye muli, temuubiryenga."},{"book":"Ekyamateeka Olwokubiri","chapter":"14","verse":"20","text":"Ekiramu kyonna ekirongoofu ekirina ebiwaawaatiro munaayinzanga okukirya."},{"book":"Ekyamateeka Olwokubiri","chapter":"14","verse":"21","text":"Ekintu kyonna kye munaasanganga nga kimaze okufa, temukiryanga. Onooyinzanga okukiwanga munnaggwanga anaabeeranga mu bibuga byo ye n’akirya, oba onooyinzanga okukitunzanga munnaggwanga. Kubanga oli ggwanga ettukuvu eri Mukama Katonda wo."},{"book":"Ekyamateeka Olwokubiri","chapter":"14","verse":"22","text":"Buli lw’onookungulanga ebibala byo nga biva mu nnimiro yo buli mwaka, weegenderezanga n’ossangako wabbali ekitundu kyabyo eky’ekkumi."},{"book":"Ekyamateeka Olwokubiri","chapter":"14","verse":"23","text":"Onoolyanga ekitundu eky’ekkumi eky’emmere y’empeke, n’ekya wayini omusu, n’eky’amafuta, n’eky’ebibereberye eby’ebisibo byo n’eby’amagana go. Onookiriiranga mu maaso ga Mukama Katonda wo mu kifo ky’anaabanga yeerondedde eky’okubeerangamu Erinnya lye, olyokenga oyige okutyanga Mukama Katonda wo bulijjo."},{"book":"Ekyamateeka Olwokubiri","chapter":"14","verse":"24","text":"Naye Mukama ng’akuwadde omukisa, kyokka ng’ekifo ekyo kye yeerondera okubeerangamu Erinnya lye kiri wala n’ewuwo, noolwekyo nga toosobolenga kwetikka ekitundu eky’ekkumi okukituusangayo,"},{"book":"Ekyamateeka Olwokubiri","chapter":"14","verse":"25","text":"kale nno, onookiwaanyisangamu omuwendo gw’ensimbi. Onoogendanga n’ensimbi ezo ng’ozinywezezza mu mukono gwo mu kifo Mukama Katonda wo kye yeerondera."},{"book":"Ekyamateeka Olwokubiri","chapter":"14","verse":"26","text":"Ensimbi ezo onoozeegulirangamu ekintu kyonna ky’onooyagalanga: gamba ente, oba endiga, oba envinnyo, oba ekyokunywa ekitamiiza, oba ekintu kyonna ky’onooyagalanga. Ggwe awamu n’ab’omu maka go bonna munaaliiranga awo mu maaso ga Mukama Katonda wo nga musanyuka."},{"book":"Ekyamateeka Olwokubiri","chapter":"14","verse":"27","text":"Naye nno, Omuleevi anaabeeranga naawe mu bibuga byo tomulagajjaliranga, kubanga ye talina mugabo wadde ebyobusika ebibye ku bubwe nga ggwe."},{"book":"Ekyamateeka Olwokubiri","chapter":"14","verse":"28","text":"Buli myaka esatu, ku buli nkomerero ya mwaka ogwokusatu, onooleetanga ebitundu eby’ekkumi byonna ebyo eby’ebibala byo byonna eby’omwaka ogwo, n’obiterekanga mu mawanika mu bibuga byo."},{"book":"Ekyamateeka Olwokubiri","chapter":"14","verse":"29","text":"Kale nno, Omuleevi kubanga taabenga na mugabo wadde ebyobusika nga ggwe, ne bamulekwa abatalina bakitaabwe ne nnamwandu; abo bonna abanaabanga babeera mu bibuga byo, bajjenga balye okutuusa lwe banakkutanga; bw’atyo Mukama Katonda wo alyoke akuwenga omukisa mu buli kimu kyonna ky’onookolanga n’emikono gyo."}]}