{"data":[{"book":"UGenesisi","chapter":"17","verse":"1","text":"U-Abhrama eseleminyaka engamatshumi ayisificamunwemunye lasificamunwemunye yobudala, uThixo wabonakala kuye wathi, “NginguNkulunkulu uSomandla; hamba ngokwethembeka phambi kwami, ungasoleki."},{"book":"UGenesisi","chapter":"17","verse":"2","text":"Ngizasiqinisa isivumelwano phakathi kwami lawe, ngandise njalo ubunengi benu.”"},{"book":"UGenesisi","chapter":"17","verse":"3","text":"U-Abhrama wawa wathi mbo phansi ngobuso, uNkulunkulu wathi kuye,"},{"book":"UGenesisi","chapter":"17","verse":"4","text":"“Mina ngokwami ngithi lesi yisivumelwano sami lawe: uzakuba nguyise wezizwe ezinengi."},{"book":"UGenesisi","chapter":"17","verse":"5","text":"Kawusayi kubizwa ngokuthi Abhrama; ibizo lakho selizakuba ngu-Abhrahama, ngoba sengikwenze uyise wezizwe ezinengi."},{"book":"UGenesisi","chapter":"17","verse":"6","text":"Ngizakwenza uzuze inzalo enengi; ngizakwenza izizwe ngawe, njalo amakhosi azaphuma kuwe."},{"book":"UGenesisi","chapter":"17","verse":"7","text":"Ngizaqinisa isivumelwano sami sibe yisivumelwano sanini lanini phakathi kwami lawe kanye lezizukulwane ezizayo ukuba nguNkulunkulu wakho, loNkulunkulu wezizukulwane zakho ngemva kwakho."},{"book":"UGenesisi","chapter":"17","verse":"8","text":"Ilizwe lonke laseKhenani, okwamanje ohlala njengowezizwe kulo, ngizakupha libe yilifa laphakade kuwe lezizukulwane zakho ngemva kwakho; njalo ngizakuba nguNkulunkulu wabo.”"},{"book":"UGenesisi","chapter":"17","verse":"9","text":"UNkulunkulu wasesithi ku-Abhrahama, “Wena kumele ugcine isivumelwano sami, wena lezizukulwane zakho ezizayo."},{"book":"UGenesisi","chapter":"17","verse":"10","text":"Lesi yisivumelwano sami lawe lezizukulwane ezizayo, isivumelwano okumele usigcine: Wonke umuntu wesilisa phakathi kwenu kuzamele asokwe."},{"book":"UGenesisi","chapter":"17","verse":"11","text":"Wena kumele usokwe, lokho kuzakuba yisiboniso sesivumelwano phakathi kwami lawe."},{"book":"UGenesisi","chapter":"17","verse":"12","text":"Kuzizukulwane ezizayo umuntu wonke wesilisa ophakathi kwenu oselezinsuku eziyisificaminwembili kumele asokwe, kusitsho lalabo abazalwa emzini wakho loba abathengwa ngemali emuntwini wezizwe, labo abangazalwa nguwe."},{"book":"UGenesisi","chapter":"17","verse":"13","text":"Loba abazalwa emzini wakho kumbe abathengwa ngemali, kumele basokwe. Isivumelwano sami enyameni yakho sizakuba yisivumelwano esingapheliyo."},{"book":"UGenesisi","chapter":"17","verse":"14","text":"Lowo owesilisa ongasokwanga, ongazange ake asokwe enyameni uzakhalalwa ngabantu bakibo; usephule isivumelwano sami.”"},{"book":"UGenesisi","chapter":"17","verse":"15","text":"UNkulunkulu waphinda njalo wathi ku-Abhrahama, “Umkakho uSarayi, ungabe usambiza ngokuthi nguSarayi; ibizo lakhe selinguSara."},{"book":"UGenesisi","chapter":"17","verse":"16","text":"Ngizambusisa, njalo ngizakunika indodana ngaye. Ngizambusisa ukuze abe ngunina wezizwe; amakhosi ezizwe azavela kuye.”"},{"book":"UGenesisi","chapter":"17","verse":"17","text":"U-Abhrahama wawa wathi mbo ngobuso phansi; wahleka wazitshela wathi, “Kambe indodana ingazalwa ngumuntu oseleminyaka elikhulu na? USara angamzala umntwana yena eseleminyaka engamatshumi ayisificamunwemunye na?”"},{"book":"UGenesisi","chapter":"17","verse":"18","text":"Ngakho u-Abhrahama wasesithi kuNkulunkulu, “Nxa u-Ishumayeli engaphila ngaphansi kwesibusiso sakho kuphela!”"},{"book":"UGenesisi","chapter":"17","verse":"19","text":"UNkulunkulu wasesithi, “Yebo, uSara uzakuzalela indodana, wena uyibize ngokuthi ngu-Isaka. Ngizaqinisa isivumelwano sami laye sibe yisivumelwano esingapheliyo lezizukulwane eziza ngemva kwakhe."},{"book":"UGenesisi","chapter":"17","verse":"20","text":"Mayelana lo-Ishumayeli, ngizwile okutshiloyo: ngeqiniso ngizambusisa; ngizamnika inzalo enkulu, ngandise ubunengi bayo. Uzakuba nguyise wababusi abalitshumi lambili, ngimenze abe yisizwe esikhulu."},{"book":"UGenesisi","chapter":"17","verse":"21","text":"Kodwa isivumelwano sami ngizasiqinisa lo-Isaka, ozamzalelwa nguSara ngalesisikhathi ngomnyaka ozayo.”"},{"book":"UGenesisi","chapter":"17","verse":"22","text":"Eseqedile ukukhuluma lo-Abhrahama, uNkulunkulu wenyuka wamtshiya."},{"book":"UGenesisi","chapter":"17","verse":"23","text":"Ngalelolanga u-Abhrahama wathatha indodana yakhe u-Ishumayeli labo bonke abazalelwa emzini wakhe loba abathengwayo ngemali yakhe wabasoka, njengoba uNkulunkulu wayemtshelile."},{"book":"UGenesisi","chapter":"17","verse":"24","text":"U-Abhrahama wayeleminyaka yokuzalwa engamatshumi ayisificamunwemunye lasificamunwemunye mhla esokwa,"},{"book":"UGenesisi","chapter":"17","verse":"25","text":"indodana yakhe u-Ishumayeli yayileminyaka yokuzalwa elitshumi lantathu;"},{"book":"UGenesisi","chapter":"17","verse":"26","text":"u-Abhrahama lendodana yakhe u-Ishumayeli bobabili basokwa mhlalokho ngalanga linye."},{"book":"UGenesisi","chapter":"17","verse":"27","text":"Njalo bonke abesilisa ababesemzini ka-Abhrahama, kugoqela labo abazalelwa khonapho ekhaya labathengwa kwabezizwe, basokwa kanye laye."}]}