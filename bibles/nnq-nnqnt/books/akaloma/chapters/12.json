{"data":[{"book":"Akaloma","chapter":"12","verse":"1","text":"Kwa nyene, akalongo bango, magambu Nnoongo nga juna kia ndu, nannyopa kwa mojo gwoa, mpangange mibele jinu kwa Nnoongo ibe lilumbo elibi li mmomi, ilibi chwapi na linakualala. Jenie nga ndela jinu jambone ju kugongalela."},{"book":"Akaloma","chapter":"12","verse":"2","text":"Makajigaje ilekaleka ya padunia pano, nambu Nnoongo ang'alambuye nu kutenda mayono mawacho ginu. Penia nga pampakuoto kumanya gapala Nnoongo nu kumanya nhwalo ogubi gwambone, ogunhwalalila nu kulimba."},{"book":"Akaloma","chapter":"12","verse":"3","text":"Kuboka mu upeele ogwambi Nnoongo, nannengelanga mmoa, mikikibona mambone muno kupeta apampaligweje. Kuwacha kwinu kuba tela na kipemo cha imani andi Nnoongo elyampile kila mundu."},{"book":"Akaloma","chapter":"12","verse":"4","text":"Mmele ukweti ipagwa ndu, kila kipagwa kikweti liengo lyakwe."},{"book":"Akaloma","chapter":"12","verse":"5","text":"Uyo iganukube twenga tubi tajingi kukulondana na Kilisto, kila jumwe nga kipagwa cha jonge."},{"book":"Akaloma","chapter":"12","verse":"6","text":"Tukweti itoi ijingi andi putupatite upeele. Ojwakweti kitoi chukulonge lilobe lya Nnoongo atenda yene tela na kuamini kwakwe."},{"book":"Akaloma","chapter":"12","verse":"7","text":"Mundu juna kitoi cha kubegelela na abegelele. Juna kitoi cha kubola na abole."},{"book":"Akaloma","chapter":"12","verse":"8","text":"Juna kitoi cha kalimbia mwojo bange na atende nyenie. Juna kabaguli ilebe ajakwe eyakweti na atende kwa mwojo lachi. Kilongoi alongoleya kukachana, juna kia na atenda nyenie kukuala mwojo."},{"book":"Akaloma","chapter":"12","verse":"9","text":"Kupalana kwinu kuba kuwangije. Mikichimwange kilebe chachoa kibaja, nambu nkamulila yambone."},{"book":"Akaloma","chapter":"12","verse":"10","text":"Mpalanange andi makalongo, kila mundu anhwachila oti nnyakwe kuichima."},{"book":"Akaloma","chapter":"12","verse":"11","text":"Makalegelekaje mukachana, nambu nkalamuke mumyojo jinu kwakabegele Angwana."},{"book":"Akaloma","chapter":"12","verse":"12","text":"Kuhyobalela kwinu machoba goa kummekange kube nu kuala mwojo, mmegange nu kuimbalila mumalola, kugongalela machoba goa."},{"book":"Akaloma","chapter":"12","verse":"13","text":"Majangatange bandu ba Nnoongo bapate ilebe ibipala, mapokelange akamageni ku mwojo gwambone."},{"book":"Akaloma","chapter":"12","verse":"14","text":"Malumbilange kindimba boa abampoteka malumbilange makabeka nhwiloje."},{"book":"Akaloma","chapter":"12","verse":"15","text":"Nhwalalange mwojo pamwe na abaala mwojo, nng'utange pamwe na abaguta."},{"book":"Akaloma","chapter":"12","verse":"16","text":"Ntamange kukuchikachana kwambone mangweto jika. Makapalangaje makolomakolo, nambu magabegelele machokomachoko. Mikikibonaje kube mmi namalango muno."},{"book":"Akaloma","chapter":"12","verse":"17","text":"Makabuyanaje ubaja kwa ubaja. Mmegelelange ilebe ya mbone nnongi ja boa."},{"book":"Akaloma","chapter":"12","verse":"18","text":"Ntendanga andi punhwotolanga na mma natengela na bandu boa."},{"book":"Akaloma","chapter":"12","verse":"19","text":"Makaganja bango, makabuyanaje, nambu mannekele Nnoongo kilebe chenie, magambu Majandiko Gachwapi galenga, “Kubuya liengo lyango nenga mamuyage, balenga Angwana.”"},{"book":"Akaloma","chapter":"12","verse":"20","text":"Gange Majandiko, galenga, “Nngondwa jwinu andabi na njala, mampe chakulya, andabi na nyota, mampe chukunywe. Magambu kukutenda nyenie mamummeka abe na oni ngolongwa andi makala ga mwoto umutwe gwakwe.”"},{"book":"Akaloma","chapter":"12","verse":"21","text":"Makajeketeje kuchipula na ubaja, nambu muotole ubaja kwa gambone."}]}