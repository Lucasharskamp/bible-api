{"data":[{"book":"Mark'os Dooshishiyo","chapter":"14","verse":"1","text":"Ayhudi fazigi baaliyonat tushmeyi baaliyo mangiyosh git aawo oorat b́ befere, kahni naashwotsnat Muse Nemo danifwotsn, Iyesusi malon deshde'er boúd'it málo bo geyiri."},{"book":"Mark'os Dooshishiyo","chapter":"14","verse":"2","text":"Ernomó ash ashuwots fayo tuzitune ett «Baaliyi aawon han k'alratsone,» bo eti."},{"book":"Mark'os Dooshishiyo","chapter":"14","verse":"3","text":"Iyesus Bitaniya eteets datsatse een shodon detseyat teshtso Simon mootsna b́ tesh. Mishimaratsnó t'int b́befere, mááts iku b́ k'awntso ayidek't shaaw wottsonat mangts Nardosi shitúwo biitse s'eentso, Albast'rosiya eteets shútson dozets blk'at'iyo dek'at bweyi, blk'at'iyo titsat shitúwo Iyesus tookats kuut'bk'ri."},{"book":"Mark'os Dooshishiyo","chapter":"14","verse":"4","text":"Manoke fa'úotsitse ik ikwots wotts keewmaanatse tuutson fayat, «Shitúwan dats mec'ro eegoshe bíawashiti?"},{"book":"Mark'os Dooshishiyo","chapter":"14","verse":"5","text":"Shitúwan kemeyink'ere ik asho ik nato fiinar b́ daatsit k'awntsoniyere bogosh kemde'er gizman t'owwotssh ímo faleyank'e b́teshi!» et bo atsatsewo bo keeweyi, máátsno bo bak'ni."},{"book":"Mark'os Dooshishiyo","chapter":"14","verse":"6","text":"Ernmó Iyesus hank'owa bí et, «K'ayere Biina! eegoshe bin itkic'iri? Biye taash sheeng keewo k'alraniye,"},{"book":"Mark'os Dooshishiyo","chapter":"14","verse":"7","text":"14:7 Iwi. 15:11  T'owwots jam aawo itnton bo wottsosh it geyor boosh sheengo k'alosh falitute, ernmó jam aawo taan itoke daatsratste,"},{"book":"Mark'os Dooshishiyo","chapter":"14","verse":"8","text":"Máátsaniye bfaltso k'alrane, t meetso b́ dukeftsre shini k'aniyosh shitúwo futrane."},{"book":"Mark'os Dooshishiyo","chapter":"14","verse":"9","text":"Aro itsh keewirwe, dats jik' jamatse doo shishyetsoki beyok jamoke, taash bk'altsann bin gawetwok'o bish keewetwe.»"},{"book":"Mark'os Dooshishiyo","chapter":"14","verse":"10","text":"Tatse gitwotsitse iko, Ask'rot datstso Yihud Iyesusi beshide imosh kahni naashwots maants bí ami."},{"book":"Mark'os Dooshishiyo","chapter":"14","verse":"11","text":"Bowere man dan bodek'ortsok'on gene'úbowtsi, gizono bísh ímetwone bo eti. Bíwere Iyesusi beshide ímosh k'ants aawo b́ kotfera b́tesh."},{"book":"Mark'os Dooshishiyo","chapter":"14","verse":"12","text":"Fazig mereero bo shukeet tushmeyi baaliyi aaw shintsots, b́ danifwots Iyesusok t'int, «Fazigi kooc' misho móósh aawok amr neesh nok'aniyishe n geyeyi?» et bín bo aati."},{"book":"Mark'os Dooshishiyo","chapter":"14","verse":"13","text":"Iyesuswere b́ danifwotsitse gitwotsi hank'o et b́ woshi, «Kito maants ameree, manokno aats koro kuriru asho daatsitute, b́ jafrats ameree,"},{"book":"Mark'os Dooshishiyo","chapter":"14","verse":"14","text":"B́ kindit moots amr moo doonzosh, ‹Danyfo, t danifwotsnton fazigi kooc'i misho tmeetwok'o taash wotitwo ibi kaashitwoki moo aawne?› etfe erere."},{"book":"Mark'os Dooshishiyo","chapter":"14","verse":"15","text":"Bíwere dadri abaatse fa'o k'aniyetsonat es'k'rets maa gawno itsh kitsitwe, manoke taash k'aniwere.»"},{"book":"Mark'os Dooshishiyo","chapter":"14","verse":"16","text":"B́ danif gitwots manoke kesht kitu maants bo ami, arikon Iyesus ettsok'on daatsbodek'i. Fazigi kooc' mishono manoke bok'aniyi."},{"book":"Mark'os Dooshishiyo","chapter":"14","verse":"17","text":"Datso b́ ílere tatse gitwotsnton towat b́weyi,"},{"book":"Mark'os Dooshishiyo","chapter":"14","verse":"18","text":"14:18 Dub. 41:9  Marats t'int bo maafe Iyesus «Aroniye itsh tietiri, itítsi ikoniye taan beshide imetwe, bíwere and taanton kooc'misho mooke b́ fa'oniye,» bí et."},{"book":"Mark'os Dooshishiyo","chapter":"14","verse":"19","text":"Bowere keewanatse tuutson shiyanat «Taan wotifa nietirwoni?» Etfetst tar taron boaati."},{"book":"Mark'os Dooshishiyo","chapter":"14","verse":"20","text":"Iyesusu hank'owa boosh bí et, «Ashmaniye it tatse gitwotsitse wottso iko and taanton s'awotse ito itdek'irwoniye,"},{"book":"Mark'os Dooshishiyo","chapter":"14","verse":"21","text":"Ash Na'o shin shin b́ jango guut'etsok'on k'iromaand bí amo oreratse, ernmó Ash Na'o beshide imetú ashmansh indowe bísha! ashmaniye balor shin shuweraniyere b́ oorink'e k'anefe!»"},{"book":"Mark'os Dooshishiyo","chapter":"14","verse":"22","text":"Bo móóke bo befere Iyesus misho k'aawdek't b́ deeri, tiitsdek'tnwere b́ danifwotssh «Nahere, han t meetsoniye» et boosh b́ ími."},{"book":"Mark'os Dooshishiyo","chapter":"14","verse":"23","text":"Úshi wanc'ono k'a'ú dek't Ik'o údt boosh b́ ími, jamwotsu úshets waanc'otse bo úshi."},{"book":"Mark'os Dooshishiyo","chapter":"14","verse":"24","text":"14:24 Kesh. 24:8; Erm. 31:31-34  Hank'owere boosh bíeti, «Han aywotssh kuud'it handron taareyosh wotitwo t s'atsoniye."},{"book":"Mark'os Dooshishiyo","chapter":"14","verse":"25","text":"Arikoniye itsh ti'etirii, Ik'i mengitotse k'osh aron aani handr weyinyo túshfetso weyiniyi shuwatse fis'etsan aani úyatse.»"},{"book":"Mark'os Dooshishiyo","chapter":"14","verse":"26","text":"Maniyere il Ik'i duubo duubt Debrezeyt guro maants bo keshi."},{"book":"Mark'os Dooshishiyo","chapter":"14","verse":"27","text":"Iyesus b́ danifwotssh hank'owa bí et « ‹Jinirwono jod'de úd'itwe, mererwotswere bad'itúúne,› et guut'etsotse it únetswor taash bín danatsone etetute, tiyatsnowere shuuts aanitute, taan k'ayr wos'etute,"},{"book":"Mark'os Dooshishiyo","chapter":"14","verse":"28","text":"14:28 Mat. 28:16  Ernmó k'irotse t twiyakon Gelil maants shino beshar ametuwe.»"},{"book":"Mark'os Dooshishiyo","chapter":"14","verse":"29","text":"Manoor P'et'ros «K'oshwots bo jamets neen bohaliyalor, taa b́jamon neen haaleratse!» bí eti."},{"book":"Mark'os Dooshishiyo","chapter":"14","verse":"30","text":"Iyesuswere «Ariko neesh etirwe, hambets t'úwaanitse baako gitoto b́k'adfetsere shino nee keezoto tjangosh, jamere taa bíndanatse etetune,» bí eti."},{"book":"Mark'os Dooshishiyo","chapter":"14","verse":"31","text":"P'et'rosmó «K'ir b́wotiyal dab́ neentoni tk'iriti bako jamon neen danatse eraatse!» et kup'i dek't b́ keewi."},{"book":"Mark'os Dooshishiyo","chapter":"14","verse":"32","text":"Maniyere hakon Getesemaneyi eteets beyokok boami, Iyesus b́ danifwotssh, «Taa ekewoke Ik'o tk'onfere it hanok betere,» bí eti."},{"book":"Mark'os Dooshishiyo","chapter":"14","verse":"33","text":"B́ shutsats P'et'rosna, Yak'obnat Yohansno dek't bí ami, manokno ayidek't shiyanefetst kic'o dek'b́tuwi."},{"book":"Mark'os Dooshishiyo","chapter":"14","verse":"34","text":"Hank'owo boosh bí eti, «T kashu k'írosh bborfetso shiyanwtsere, hanoke be teere, err kup'arr korere.»"},{"book":"Mark'os Dooshishiyo","chapter":"14","verse":"35","text":"Boyere muk'i okaan wokdek't k'azbiami, datsats b́baron gup'gup'dek't faleetk b́wotiyal sa'at man b́beshitwok'o Ik'o b́ k'oni."},{"book":"Mark'os Dooshishiyo","chapter":"14","verse":"36","text":"Hank'o bí eti, «Nihono, keew jamo neesh falefe, gond bek' úshi wanc'ani tiatse wokiwe, ernmó nee n shuntsok'owa bako taa t shuntsok'o wotk'aye.»"},{"book":"Mark'os Dooshishiyo","chapter":"14","verse":"37","text":"B́ danif keezwotsok aanat b́waatsok'on, k'eewwtsat bobefere b́ daatsi, mansh P'et'rossh «Simo'ono, k'eeniya nwtsi? Dab ik sa'atune beyo nmaawi?» bí eti."},{"book":"Mark'os Dooshishiyo","chapter":"14","verse":"38","text":"«Fadeyi kic'ots it kindrawok'owe kup'ar Ik'o k'onwere, Shayironiye k'anke, meetsonmó maawke,» bí eti."},{"book":"Mark'os Dooshishiyo","chapter":"14","verse":"39","text":"Aaninu amt, enéé bí ettsmank'o et aani Ik'o b́ k'oni."},{"book":"Mark'os Dooshishiyo","chapter":"14","verse":"40","text":"Ando aanat b́ woor, bo aawotse tokro mangt b́ teshtsosh tokrat bobefere, b́ daatsi, bísh bokeewirwono danatsno bo tesh."},{"book":"Mark'os Dooshishiyo","chapter":"14","verse":"41","text":"Keezlo aanat bomaand waat hank'o boosh bí eti, «Andoor it k'eetsok'oonya it fa'oni? Andoor kashdek'oke it fa'o? Ando bodre! sa'ato bodwtsree! hambe! Ash Na'o morretswots kishats beshide'er imetwe."},{"book":"Mark'os Dooshishiyo","chapter":"14","verse":"42","text":"Eshe tuuwere! amone! taan beshide imetwo hamb t'inre!»"},{"book":"Mark'os Dooshishiyo","chapter":"14","verse":"43","text":"Manóór Iyesus man b́keewfere tatsegitwotsitsi iko wottso Yhud waa b́keshi, bíntonu gumbonat shiki goradon detsdek'ts ash aywots fa'ano bo tesh, boowere kahni naashwotsitse, Muse nemo danifwotsitse, eenashwotsokno woshekno bo teshi."},{"book":"Mark'os Dooshishiyo","chapter":"14","verse":"44","text":"Bín beshi de'er imetwo Yihud, «It it detsetiye taa jamó aatr t joobitwoniye, bíne t'iwintsde deshde ameree,» et boosh milikito ímtni b́tesh."},{"book":"Mark'os Dooshishiyo","chapter":"14","verse":"45","text":"Yihud manoor wáát Iyesusok t'índek't «Danifono!» et bín b́ joobi."},{"book":"Mark'os Dooshishiyo","chapter":"14","verse":"46","text":"Maniyere il ash ashuwots Iyesusi detsbodek'i."},{"book":"Mark'os Dooshishiyo","chapter":"14","verse":"47","text":"Manoke ned'irwotsitse Iyesus shuuts sha'efwotsitse iko b́ shiki gorado kishdek't kahnyi naasho guutso waazo k'ut'b́k'ri."},{"book":"Mark'os Dooshishiyo","chapter":"14","verse":"48","text":"Iyesus hank'owa boosh bí et, «Shiki goradonat gumbon dek'at it wáá taan wonbadewok'o detsoshe?"},{"book":"Mark'os Dooshishiyo","chapter":"14","verse":"49","text":"14:49 Luk'. 19:47; 21:37  Aaw aawon Ik'i mootse itn danifetsat itnton tbewor taan deshatste b́ teshi, ernmó han b́wotiye S'ayin mas'afwotsitsi keewetso b́s'eenetwok'owe.»"},{"book":"Mark'os Dooshishiyo","chapter":"14","verse":"50","text":"B́danifwots bojamets bín k'azt bowos'i."},{"book":"Mark'os Dooshishiyo","chapter":"14","verse":"51","text":"Ket'i mitoon wozets nat'al mec'r tahtso jawets na'a iko s'uz Iyesus shuutso shoydek't amiruwe b́tesh, ashuwots bín dets bodek'or"},{"book":"Mark'os Dooshishiyo","chapter":"14","verse":"52","text":"B́nat'alu juuk'rat araatson wos'fere k'az bíami."},{"book":"Mark'os Dooshishiyo","chapter":"14","verse":"53","text":"Iyesusmó kahni naasho gal dekt boami, manoke kahni naashwots, eenashwotsnat Muse Nemo danif jamwots kakwe bowtsi."},{"book":"Mark'os Dooshishiyo","chapter":"14","verse":"54","text":"P'et'roswere kahnyi naasho mook b́ bodfetso wokdek't Iyesus shuutso bí amfera b́teshi. Manoknowere guuts guutswotsnton bedek't tawo b́ kashfere b́ teshi."},{"book":"Mark'os Dooshishiyo","chapter":"14","verse":"55","text":"Kahniwots naash naashwotsna, moosh moshyf jamwots, Iyesusi úd'iyosh gaw wotitwo bogefere botesh, ernmó daatsratsno."},{"book":"Mark'os Dooshishiyo","chapter":"14","verse":"56","text":"Aaywotsu kooton bíats gawerno, b́woteferor bo gawor bo keewo ik woteraniyere b́ oori."},{"book":"Mark'os Dooshishiyo","chapter":"14","verse":"57","text":"Ik ikwots tuut hank'o et kooto bí ats bogawi,"},{"book":"Mark'os Dooshishiyo","chapter":"14","verse":"58","text":"14:58 Yoh. 2:19  «Taa ash kishon ageets Ik'i maa han gaahde keez aawotse k'osho ash kishon finerawo agetwe ett b́keewfre shishrone.»"},{"book":"Mark'os Dooshishiyo","chapter":"14","verse":"59","text":"Manbwotiyalor bo gawts gawo ik woteratse."},{"book":"Mark'os Dooshishiyo","chapter":"14","verse":"60","text":"Kahni naashonúwre bo taalotse need'dek't, «Eegor aaniyalkneneya? Ashaanots ni'ats bo t'intsiru s'aamiyo eebi b́ naaroni?» ett Iyesusi bí aati."},{"book":"Mark'os Dooshishiyo","chapter":"14","verse":"61","text":"Iyesusmó s'k eta bí eti bako eegor aaniratse. Kahni naashmanwere «Deerets Ik'o Na'o Krstos neeneya?» ett aani bí aati."},{"book":"Mark'os Dooshishiyo","chapter":"14","verse":"62","text":"Iyesuswere «Ee, taane, ash Na'o Ik'o k'ani aaro maantse b́befere bek'etute! ando aani daaratse daawnon aanar b́woor bek'etute»"},{"book":"Mark'os Dooshishiyo","chapter":"14","verse":"63","text":"Kahni naashonwere nibk'unon b́ taho gaat't «K'osh gawo eegoshe b́geyiti?"},{"book":"Mark'os Dooshishiyo","chapter":"14","verse":"64","text":"14:64 Lew. 24:16  Hambe! Ik'o b́c'ashirwok'onoor shishrte, eshe eege itsh bíari?» bí eti."},{"book":"Mark'os Dooshishiyo","chapter":"14","verse":"65","text":"Ik ikwotswere bo s'udo bí ats s'udo dek't bo tuwi, bí aawono shemoon p'uuridek't «Nee nebiyi nwotiyal aab neen kon b́ jot'tsok'ó dane!» etfetst kishi t'umon bo jot'fere botesh. K'oshwotswere jabefere dek't bo ami."},{"book":"Mark'os Dooshishiyo","chapter":"14","verse":"66","text":"P'et'ros kahni naasho mooniye dashe b́ kas'otse b́befere kahniwotsitsi k'aabo gon iku waa b́ keshi,"},{"book":"Mark'os Dooshishiyo","chapter":"14","verse":"67","text":"Bi P'et'ros tawo b́kashefere bek'aat t'iwintsdek' s'iilat «Neewor Nazrettso Iyesusntonye n teshi,» bísh bi et."},{"book":"Mark'os Dooshishiyo","chapter":"14","verse":"68","text":"Bímo «Taa danatse, eebi ni'eetirwoni,» ett bíhaali. Manówere et fengesho maants b́ keshtsok'on baako b́ k'adi."},{"book":"Mark'os Dooshishiyo","chapter":"14","verse":"69","text":"Gonunwere P'et'rosi bek'aat manoke ned'irwotssh «Hanwor bo jirotsitske!» etaat aani keewo dek' btwi,"},{"book":"Mark'os Dooshishiyo","chapter":"14","verse":"70","text":"Bímó aani jamere taa bín danatse bí eti. Muk'i boteshiyakon manoke need'iru ashuwots P'et'rossh «Gelil dats ash n wottsok'o n noon keew keewo kitsirwe, manshe arikon neehe bo jirwotsits neene» bo et."},{"book":"Mark'os Dooshishiyo","chapter":"14","verse":"71","text":"Bímó «It etiru ash han taa danatse!» etfetst taart bí atso b́c'ashi."},{"book":"Mark'os Dooshishiyo","chapter":"14","verse":"72","text":"Manoor baako gitlo b́ k'adi, P'et'roswere «Baako gitoto b́k'adfetsere, keezoto taan jamere bín danatse etetune,» et Iyesus b́ keewtso keewo bísh gawe b́wtsere ay dek't bí'eepi."}]}