{"data":[{"book":"Jọn","chapter":"3","verse":"1","text":"O nwere otu nwoke onyeisi ndị Juu nke so nʼotu ndị Farisii aha ya bụ Nikọdimọs."},{"book":"Jọn","chapter":"3","verse":"2","text":"Ọ bịakwutere ya nʼabalị sị ya, “Onye ozizi, anyị maara na ị bụ onye ozizi sitere na Chineke, nʼihi na o nweghị onye ọbụla pụrụ ịrụ ọrụ ebube dị otu a ma ọ bụrụ na Chineke anọnyereghị ya.”"},{"book":"Jọn","chapter":"3","verse":"3","text":"Jisọs zara sị ya, “Nʼezie, nʼezie agwa m unu, ọ bụrụ na amụghị mmadụ ọzọ, ọ pụghị ịhụ alaeze Chineke anya.”"},{"book":"Jọn","chapter":"3","verse":"4","text":"Nikọdimọs sịrị ya, “Olee otu a ga-esi mụgharịa mmadụ mgbe o mere okenye? Ọ ga-aba nʼafọ nne ya nke ugboro abụọ?”"},{"book":"Jọn","chapter":"3","verse":"5","text":"Ma Jisọs sịrị, “Nʼezie, nʼezie agwa m unu, ọ bụrụ na amụghị mmadụ site na mmiri na Mmụọ Nsọ, o nweghị ike ịba nʼalaeze Chineke."},{"book":"Jọn","chapter":"3","verse":"6","text":"Ihe e si nʼanụ ahụ mụọ bụ anụ ahụ, ma ihe a mụrụ site na Mmụọ bụ mmụọ."},{"book":"Jọn","chapter":"3","verse":"7","text":"Ya ejula gị anya na m sịrị gị, ‘Agaghị ịmụ unu ọzọ.’"},{"book":"Jọn","chapter":"3","verse":"8","text":"Ifufe na-efe nʼebe ọbụla masịrị ya. I nwere ike nụ ụzụ ya ma ịmataghị ebe o si abịa maọbụ ebe ọ na-aga. Otu a ka ọ dịkwara onye ọbụla a mụrụ site na Mmụọ.”"},{"book":"Jọn","chapter":"3","verse":"9","text":"Nikọdimọs zara sị ya, “Olee otu ihe ndị a ga-esi mee?”"},{"book":"Jọn","chapter":"3","verse":"10","text":"Jisọs zara sị ya, “Ị bụ onye ozizi ndị Izrel, ma ị ghọtaghị ihe ndị a?"},{"book":"Jọn","chapter":"3","verse":"11","text":"Nʼezie, nʼezie agwa m unu. Anyị na-ekwu banyere ihe anyị maara, na-akọwapụtakwa ihe anyị hụrụ, ma unu onwe unu adịghị anabata akaebe anyị."},{"book":"Jọn","chapter":"3","verse":"12","text":"Ekwuola m banyere ihe dị nʼụwa ma unu ekweghị ya, oleekwanụ otu unu ga-esi kwere, ma ọ bụrụ na mụ agwa unu banyere ihe ndị dị nʼeluigwe?"},{"book":"Jọn","chapter":"3","verse":"13","text":"O nwebeghị onye ọbụla rigooro nʼeluigwe ewezuga Nwa nke Mmadụ bụ onye siri nʼeluigwe rịdata."},{"book":"Jọn","chapter":"3","verse":"14","text":"Dị ka Mosis weliri agwọ elu nʼime ọzara, otu a ka a ga-ewelikwa Nwa nke Mmadụ elu."},{"book":"Jọn","chapter":"3","verse":"15","text":"Ka onye ọbụla kwere na ya nwee ndụ ebighị ebi.”"},{"book":"Jọn","chapter":"3","verse":"16","text":"Nʼihi na Chineke hụrụ ụwa nʼanya, nke a mere o jiri nye Ọkpara ọ mụrụ naanị ya, ka onye ọbụla kweere na ya ghara ịla nʼiyi, kama ka o nwee ndụ ebighị ebi."},{"book":"Jọn","chapter":"3","verse":"17","text":"Nʼihi na Chineke eziteghị Ọkpara ya nʼụwa ka o maa ụwa ikpe, kama ka e site nʼaka ya zọpụta ụwa."},{"book":"Jọn","chapter":"3","verse":"18","text":"Ikpe amaghị onye ọbụla kwere na ya, ma onye ọbụla na-ekweghị aghọọlarị onye ikpe mara, nʼihi na o kweghị nʼaha Ọkpara Chineke mụrụ naanị ya."},{"book":"Jọn","chapter":"3","verse":"19","text":"Nke a bụ mkpebi ikpe ahụ; na Ìhè abịala nʼụwa, ma ụmụ mmadụ hụrụ ọchịchịrị nʼanya kama ìhè ahụ, nʼihi na ọrụ ha jọrọ njọ."},{"book":"Jọn","chapter":"3","verse":"20","text":"Nʼihi na onye ọbụla na-eme ihe ọjọọ kpọrọ ìhè ahụ asị, ọ dịghị abịakwute ìhè ahụ, ka a ghara ime ka ọrụ ya pụta ìhè."},{"book":"Jọn","chapter":"3","verse":"21","text":"Ma ndị na-ebi ndụ nʼeziokwu na-abịakwute ìhè ahụ, ka e nwee ike hụta ya nke ọma, na ihe niile ha na-eme sitere na ike Chineke."},{"book":"Jọn","chapter":"3","verse":"22","text":"Emesịa, Jisọs na ndị na-eso ụzọ ya banyere nʼime obodo Judịa, ebe ọ nọtụrụ nwa oge, meekwa baptizim."},{"book":"Jọn","chapter":"3","verse":"23","text":"Nʼotu aka ahụ, Jọn nọkwa nʼọnụ mmiri Enọn dị nso na Salim na-eme baptizim nʼihi na mmiri buru ibu nʼebe ahụ, ndị mmadụ gakwara nʼihu na-abịakwute ya, ọ na-emekwa ha baptizim."},{"book":"Jọn","chapter":"3","verse":"24","text":"E tinyebeghị Jọn nʼụlọ mkpọrọ mgbe ahụ."},{"book":"Jọn","chapter":"3","verse":"25","text":"Nʼoge a, ịrụrịta ụka malitere nʼetiti ndị na-eso ụzọ Jọn na otu onye Juu banyere mmemme ịdị ọcha."},{"book":"Jọn","chapter":"3","verse":"26","text":"Ha bịakwutere Jọn sị ya, “Onye ozizi, onye ahụ ị gbara ama banyere ya nọ nʼofe Jọdan na-eme baptizim, mmadụ niile na-agakwukwara ya.”"},{"book":"Jọn","chapter":"3","verse":"27","text":"Jọn zaghachiri sị, “Ihe mmadụ nwere ike ịnata bụ naanị ihe ahụ e nyere ya site nʼeluigwe."},{"book":"Jọn","chapter":"3","verse":"28","text":"Unu onwe unu ga-agbara m akaebe na m sịrị, na abụghị m Kraịst ahụ, kama e zitere m ka m buru ụzọ bịa."},{"book":"Jọn","chapter":"3","verse":"29","text":"Nwanyị a na-alụ ọhụrụ bụ nke di ya. Enyi onye na-alụ nwunye ọhụrụ na-eche ma na-egekwa ntị ịnụ olu ya, ọṅụ na-ejupụtakwa ya obi mgbe ọ nụrụ olu onye ahụ na-alụ nwunye ọhụrụ. Ya mere, ọṅụ m e zuola oke ugbu a."},{"book":"Jọn","chapter":"3","verse":"30","text":"Ọ ghaghị ịdị elu, ma mụ onwe m aghaghị ịdịkwa ala."},{"book":"Jọn","chapter":"3","verse":"31","text":"“Onye ahụ si nʼelu bịa dị elu karịa ihe niile, onye ahụ si nʼụwa bụkwa nke ụwa ma na-ekwukwa okwu dị ka onye si nʼụwa. Onye ahụ si nʼeluigwe dị elu karịa ihe niile."},{"book":"Jọn","chapter":"3","verse":"32","text":"Ọ na-agba ama banyere ihe ọ hụrụ nakwa nke ọ nụrụ, ma o nweghị onye na-anabata ama ya."},{"book":"Jọn","chapter":"3","verse":"33","text":"Onye ọbụla nabatara akaebe ya ji nke a mere akara, na Chineke bụ eziokwu."},{"book":"Jọn","chapter":"3","verse":"34","text":"Nʼihi na onye Chineke zitere na-ekwu okwu Chineke. Nʼihi na ọ na-enye Mmụọ ya nʼuju."},{"book":"Jọn","chapter":"3","verse":"35","text":"Nna hụrụ Ọkpara ya nʼanya, o tinyekwala ihe niile nʼaka ya."},{"book":"Jọn","chapter":"3","verse":"36","text":"Onye ọbụla kwere nʼỌkpara ahụ nwere ndụ ebighị ebi, ma onye ọbụla jụrụ Ọkpara ahụ agaghị ahụ ndụ nʼihi na iwe Chineke ga-adịrị ya.”"}]}