{"data":[{"book":"Ƙidaya","chapter":"14","verse":"1","text":"A daren nan, sai dukan jama’ar suka tā da murya, suka yi kuka da ƙarfi."},{"book":"Ƙidaya","chapter":"14","verse":"2","text":"Dukan Isra’ilawa suka yi gunaguni a kan Musa da Haruna, dukan taron kuwa suka ce musu, “Da ma mun mutu a Masar! Ko kuma a wannan hamada ma!"},{"book":"Ƙidaya","chapter":"14","verse":"3","text":"Don me Ubangiji yana kawo mu wannan ƙasa yă bar mu kawai mu mutu da takobi? A kuma kwashe matanmu da ’ya’yanmu ganima. Ashe, bai fi mana mu koma Masar ba?”"},{"book":"Ƙidaya","chapter":"14","verse":"4","text":"Sai suka ce wa junansu, “Mu naɗa wa kanmu shugaba, mu koma Masar.”"},{"book":"Ƙidaya","chapter":"14","verse":"5","text":"Sai Musa da Haruna suka fāɗi rubda ciki a gaban jama’ar Isra’ilawa da suka taru a can."},{"book":"Ƙidaya","chapter":"14","verse":"6","text":"Yoshuwa ɗan Nun da Kaleb ɗan Yefunne waɗanda suke tare da masu leƙo asirin ƙasar, suka yayyage tufafinsu"},{"book":"Ƙidaya","chapter":"14","verse":"7","text":"suka ce wa dukan taron Isra’ilawa, “Ƙasar da muka ratsa, muka kuma leƙi asirinta, tana da kyau sosai."},{"book":"Ƙidaya","chapter":"14","verse":"8","text":"In Ubangiji ya ji daɗinmu, zai kai mu ƙasan nan, ƙasar da take zub da madara da zuma, yă kuwa ba mu ita."},{"book":"Ƙidaya","chapter":"14","verse":"9","text":"Sai dai kada ku tayar wa Ubangiji. Kada kuma ku ji tsoron mutane ƙasar, domin za mu gama da su. Kāriyarsu ta gama, amma Ubangiji yana nan tare da mu. Kada ku ji tsoronsu.”"},{"book":"Ƙidaya","chapter":"14","verse":"10","text":"Amma taron jama’a suka ce za su jajjefe su da duwatsu. Sai ɗaukakar Ubangiji ta bayyana a Tentin Sujada ga dukan Isra’ilawa."},{"book":"Ƙidaya","chapter":"14","verse":"11","text":"Ubangiji ya ce wa Musa, “Har yaushe mutanen nan za su rena ni? Har yaushe za su ƙi gaskata da ni, duk da yawan mu’ujizan da nake yi a cikinsu?"},{"book":"Ƙidaya","chapter":"14","verse":"12","text":"Zan buge su duka da annoba, in hallaka su, amma zan mai da kai al’umma mai girma, da kuma ƙarfi fiye da su.”"},{"book":"Ƙidaya","chapter":"14","verse":"13","text":"Sai Musa ya ce wa Ubangiji, “Ai, Masarawa za su ji game da wannan! Da ikonka ka fitar da mutanen nan daga cikinsu."},{"book":"Ƙidaya","chapter":"14","verse":"14","text":"Za su kuwa gaya wa mutanen wannan ƙasa. Sun riga sun ji cewa kai, ya Ubangiji, kana tare da waɗannan mutane, kuma cewa kai, ya Ubangiji, an gan ka fuska da fuska, cewa girgijenka ya tsaya bisansu, cewa kana tafiya a gabansu cikin ginshiƙin girgije da rana, da ginshiƙin wuta kuma da dare."},{"book":"Ƙidaya","chapter":"14","verse":"15","text":"In ka kashe dukan mutanen nan gaba ɗaya, al’ummai da suka ji wannan labari game da kai za su ce,"},{"book":"Ƙidaya","chapter":"14","verse":"16","text":"‘Ubangiji ya kāsa kai waɗannan mutane a ƙasar da ya yi alkawari da rantsuwa ne, shi ya sa ya kashe su a hamada.’"},{"book":"Ƙidaya","chapter":"14","verse":"17","text":"“Yanzu bari Ubangiji yă nuna ikonsa, kamar dai yadda ka furta."},{"book":"Ƙidaya","chapter":"14","verse":"18","text":"‘Ubangiji mai jinkiri fushi ne, mai yawan ƙauna, mai gafarta zunubi da tawaye. Duk da haka ba ya ƙyale mai laifi, babu horo. Yana horin ’ya’ya saboda zunubin iyayensu har tsara ta uku, da ta huɗu.’"},{"book":"Ƙidaya","chapter":"14","verse":"19","text":"Bisa ga ƙaunarka mai girma, ka gafarta zunubin mutanen nan, kamar dai yadda ka gafarta musu daga lokacin da suka bar Masar har zuwa yanzu.”"},{"book":"Ƙidaya","chapter":"14","verse":"20","text":"Ubangiji ya amsa ya ce, “Na gafarta musu, yadda ka roƙa."},{"book":"Ƙidaya","chapter":"14","verse":"21","text":"Duk da haka, muddin ina raye, kuma muddin ɗaukakar Ubangiji ta cika dukan duniya,"},{"book":"Ƙidaya","chapter":"14","verse":"22","text":"ko ɗaya daga cikinsu da suka ga ɗaukakata da mu’ujizai da na yi a Masar, da kuma a cikin hamada, da suka ƙi yin mini biyayya, suka kuma gwada ni har sau goma,"},{"book":"Ƙidaya","chapter":"14","verse":"23","text":"ba ko ɗayansu da zai gan ƙasar da na yi alkawari da rantsuwa zan ba wa kakanninsu. Ba ko ɗaya da ya rena ni, da zai taɓa ganinta."},{"book":"Ƙidaya","chapter":"14","verse":"24","text":"Amma domin Kaleb bawana ya kasance da ruhu dabam, ya kuma bi ni da zuciya ɗaya, zan kai shi cikin ƙasar da ya je, zuriyarsa kuwa za su gāje ta."},{"book":"Ƙidaya","chapter":"14","verse":"25","text":"Da yake Amalekawa da Kan’aniyawa suna zama a kwarin, gobe sai ka koma baya, ka nufi wajen hamada ta hanyar Jan Teku.”14.25 Da Ibraniyanci Yam Suf; wato, Tekun Iwa."},{"book":"Ƙidaya","chapter":"14","verse":"26","text":"Ubangiji ya ce wa Musa da Haruna,"},{"book":"Ƙidaya","chapter":"14","verse":"27","text":"“Har yaushe wannan muguwar al’umma za tă yi gunaguni a kaina? Na ji koke-koken waɗannan Isra’ilawa masu gunaguni."},{"book":"Ƙidaya","chapter":"14","verse":"28","text":"Saboda haka ka gaya musu cewa, ‘Muddin ina raye, in ji Ubangiji, zan yi muku daidai da abin da na ji kuke faɗa."},{"book":"Ƙidaya","chapter":"14","verse":"29","text":"A cikin wannan hamadan, jikunanku za su fāɗi, kowanne a cikinku mai shekara ashirin ko fiye, wanda aka ƙirga shi cikin ƙidaya, wanda kuma ya yi gunaguni a kaina, da zai shiga wannan ƙasa."},{"book":"Ƙidaya","chapter":"14","verse":"30","text":"Ba ko ɗaya daga cikinku da zai shiga ƙasar da na ɗaga hannu na rantse, za tă zama gidanku, sai dai Kaleb ɗan Yefunne da Yoshuwa ɗan Nun."},{"book":"Ƙidaya","chapter":"14","verse":"31","text":"Amma game da ’ya’yanku da kuka ce za a kwashe ganima, zan kawo su cikin ƙasar, su ji daɗin ƙasar wadda kuka ƙi."},{"book":"Ƙidaya","chapter":"14","verse":"32","text":"Amma ku, jikunanku za su fāɗi a wannan hamada."},{"book":"Ƙidaya","chapter":"14","verse":"33","text":"’Ya’yanku za su zama makiyaya a nan, shekaru arba’in suna shan wahala domin rashin amincinku, har sai mutum na ƙarshe a cikinku ya kwanta a hamada."},{"book":"Ƙidaya","chapter":"14","verse":"34","text":"Shekaru arba’in, shekara ɗaya a madadi kwana ɗaya cikin kwanakin arba’in da kuka ɗauka kuka leƙi asirin ƙasa, za ku sha wahala saboda zunubanku, ku kuma san abin da ake nufi da sa ni in yi gāba da ku.’"},{"book":"Ƙidaya","chapter":"14","verse":"35","text":"Ni, Ubangiji na faɗa, zan kuwa aikata waɗannan abubuwa a kan dukan muguwar jama’an nan da suka haɗa kai, suka tayar mini. Za su sadu da ƙarshensu a wannan hamada; a nan za su mutu.”"},{"book":"Ƙidaya","chapter":"14","verse":"36","text":"Saboda haka mutanen da Musa ya aika, su leƙo asirin ƙasar, waɗanda suka komo, suka sa taron jama’a su yi gunaguni a kansa saboda sun kawo rahoto mai banrazana a kan ƙasar,"},{"book":"Ƙidaya","chapter":"14","verse":"37","text":"waɗannan mutanen da suka kawo rahoto mai banrazana a kan ƙasar, annoba ta buge su, suka kuwa mutu a gaban Ubangiji."},{"book":"Ƙidaya","chapter":"14","verse":"38","text":"Daga cikin mutanen da suka leƙo asirin ƙasar, Yoshuwa ɗan Nun, da Kaleb ɗan Yefunne ne, kaɗai suka rayu."},{"book":"Ƙidaya","chapter":"14","verse":"39","text":"Da Musa ya gaya wa dukan Isra’ilawa wannan labari, sai suka yi baƙin ciki ƙwarai."},{"book":"Ƙidaya","chapter":"14","verse":"40","text":"Kashegari da sassafe suka haura ta wajen ƙasa mai tudu suka ce, “Mun yi zunubi, za mu tafi inda Ubangiji ya yi alkawari.”"},{"book":"Ƙidaya","chapter":"14","verse":"41","text":"Amma Musa ya ce, “Don me kuke rashin biyayya da umarnin Ubangiji? Wannan ba zai yiwu ba!"},{"book":"Ƙidaya","chapter":"14","verse":"42","text":"Kada ku haura, domin Ubangiji, ba ya tare da ku. Magabtanku za su ci nasara a kanku,"},{"book":"Ƙidaya","chapter":"14","verse":"43","text":"gama Amalekawa da Kan’aniyawa za su kara da ku a can. Domin kun juya daga Ubangiji, ba zai kasance da ku ba, za a kuma karkashe ku da takobi.”"},{"book":"Ƙidaya","chapter":"14","verse":"44","text":"Duk da haka, suka yi tsammani ba zai zama haka ba, sai suka haura ta wajen ƙasa mai tudu, Musa da akwatin alkawarin Ubangiji dai ba su gusa daga sansanin ba."},{"book":"Ƙidaya","chapter":"14","verse":"45","text":"Sai Amalekawa da Kan’aniyawa mazaunan ƙasar tudu, suka gangaro suka auka musu, suka bubbuge su suka kokkore su har Horma."}]}