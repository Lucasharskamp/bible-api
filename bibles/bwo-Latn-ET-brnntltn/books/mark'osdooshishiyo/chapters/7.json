{"data":[{"book":"Mark'os Dooshishiyo","chapter":"7","verse":"1","text":"Ferisawino eteetswotsnat Iyerusalemn waats Muse nemo danif ik ikwots Iyesusmaants waat bín gúúrdek't kakwebowtsi."},{"book":"Mark'os Dooshishiyo","chapter":"7","verse":"2","text":"Iyesus b́ danifwotsitse niwon bo s'aynawo man etonwere kisho bo masherawon misho bomaafere bobek'i."},{"book":"Mark'os Dooshishiyo","chapter":"7","verse":"3","text":"Ferisawino eteetswotsnat ayhudi eenashwotsn bo niwo koton sheengsh bo kisho bo masherawo marakno bo tesh."},{"book":"Mark'os Dooshishiyo","chapter":"7","verse":"4","text":"Mank'o gawiyon bo aanoro bo masherawo marakno, wanc'ono, korono, k'áázon dozets kac'onat es'on mashok'o wotts ayo bo nemo bokotfo."},{"book":"Mark'os Dooshishiyo","chapter":"7","verse":"5","text":"Hank'o b́wottsotse ferisawino eteetswotsnat Muse nemo danirwots, «N danifwots eenash eenashwots nemo tiitst, eegishe kisho bomasherawo misho bomeyiri?» ett Iyesusi bo aati."},{"book":"Mark'os Dooshishiyo","chapter":"7","verse":"6","text":"Bímó hank'o ett boosh bíaani, «It git alberetswotso! Isayas it jangosh,"},{"book":"Mark'os Dooshishiyo","chapter":"7","verse":"7","text":"Ash niwo Ik'i nemok'o woshdek't danifetst k'awntsalosh taan bomangiyiri!› ett b́ keewts bek'o aree."},{"book":"Mark'os Dooshishiyo","chapter":"7","verse":"8","text":"«Mansh it Ik'i alo k'azat ash nema it kotiri.»"},{"book":"Mark'os Dooshishiyo","chapter":"7","verse":"9","text":"Maniye hakon Iyesus hank'owa boosh bí et, «It nemo kotosha etaat Ik'i nemo it tiitsiri,"},{"book":"Mark'os Dooshishiyo","chapter":"7","verse":"10","text":"Muse, ‹N nihnat nindn mangiwe, aaninu b́ nihsh wee b́ indsh gondo keewit asho úd'ewe,› etre."},{"book":"Mark'os Dooshishiyo","chapter":"7","verse":"11","text":"Itmó hank'owa it etfoni, ‹Ash iko b́ nihnat bíndsh k'alo bín geyits keew jamoniye K'urbani wotere› man etonwere ‹Ik'osh imk'rekee› boosh bí'etal,"},{"book":"Mark'os Dooshishiyo","chapter":"7","verse":"12","text":"B́ indnat b́ nihi tep'o k'azo falfe etetute."},{"book":"Mark'os Dooshishiyo","chapter":"7","verse":"13","text":"Hank'onowere it took nemo k'otosha etaat Ik' aap'tso it gaakiri. Mank'onowere han artso ay keewe it k'aliri.»"},{"book":"Mark'os Dooshishiyo","chapter":"7","verse":"14","text":"Ash ashonowere aani b́ maants s'eegdek't, boosh hank'o bí eti, «It únets t'iwintsde taan k'ewere,"},{"book":"Mark'os Dooshishiyo","chapter":"7","verse":"15","text":"Ash kimshfoniye, ash gitsotse keshetwoniye bako, uratse ash gitsomaants kindirwoniye asho kimshrake!"},{"book":"Mark'os Dooshishiyo","chapter":"7","verse":"16","text":"Eshe k'ebet waaz detstso k'ewe!»"},{"book":"Mark'os Dooshishiyo","chapter":"7","verse":"17","text":"Iyesus ash asho k'azk'rat moots b́ kindtsok'on b́ danifwots aridek' b́ keewtsman biitso bín bo aati."},{"book":"Mark'os Dooshishiyo","chapter":"7","verse":"18","text":"Bíwere hank'o ett boosh bíaani, «Itwere han t'iwintsratsteya? Uratse ash atsi gitsomaants kindit keewo ash kimsho b́falawok'o itsh galeratsa?"},{"book":"Mark'os Dooshishiyo","chapter":"7","verse":"19","text":"Maac' weeron beshar uromaantsa b́ kesheti bako nibomand amatse». Hannowere Iyesus meetu jamo s'ayin b́wottsok'o b́ daniyi."},{"book":"Mark'os Dooshishiyo","chapter":"7","verse":"20","text":"Manats dabt hank'owa bíet, «Ash kimishfwots ashnibotse keshf keewwotsi."},{"book":"Mark'os Dooshishiyo","chapter":"7","verse":"21","text":"Bowere, gond tewno, wido, úmp'o, ash úd'o,"},{"book":"Mark'os Dooshishiyo","chapter":"7","verse":"22","text":"gobo7:22 Goba: Ash maatsok amtsoni. , jaalo, weeri gondo, ash dirsho, shiraats jintsi woto, okooro, onoo, b́ tooko dambaan danbaan detso, kis' deshawo wotonat hanotsiye."},{"book":"Mark'os Dooshishiyo","chapter":"7","verse":"23","text":"Gond keew jaman ash nibotsne b́ keshfoniye, ashono b́ kimshfoni.»"},{"book":"Mark'os Dooshishiyo","chapter":"7","verse":"24","text":"Iyesus manoke tuut T'iros kitu ganoke fa'a galots bíami, maa ikots kindit manoke b́ beyirwok'o konwor b́ danawok'o b́ geyi, wotowa bako ááshosh falratse."},{"book":"Mark'os Dooshishiyo","chapter":"7","verse":"25","text":"B na'ú kim shayiron detsets mááts iku Iyesus jango shishat manóór waat b́ tufi shishirots b dihi."},{"book":"Mark'os Dooshishiyo","chapter":"7","verse":"26","text":"Máátsunwe Sirofinik'e dats ashu wotat Griki noon keewf ashi b tesh, biwere bna'ú atsotse fo'erawo b́kishish Iyesusi b́k'oni,"},{"book":"Mark'os Dooshishiyo","chapter":"7","verse":"27","text":"Iyesusmó, «Nana'i misho de'er kanwotssh imo woteratse aab shin nana'uwots worune,» bí eti."},{"book":"Mark'os Dooshishiyo","chapter":"7","verse":"28","text":"Bi were «Aree tdoonzo, b́ woteferor kanwotswor mari shirotse wotde nana'o b́ mafere fed'ts mishi fed'o mafnale,» etaat biaani."},{"book":"Mark'os Dooshishiyo","chapter":"7","verse":"29","text":"Mansh Iyesus, «N keewanatse tuutson fo'erawo n na'ú aatsótse keshre, éshe n gál amee!» bí et."},{"book":"Mark'os Dooshishiyo","chapter":"7","verse":"30","text":"Biwere b galomaants bi aanór b na'ú fo'erawo fakshb́k'erere es' abaatse jeenon b k'eefere datsbdek'i."},{"book":"Mark'os Dooshishiyo","chapter":"7","verse":"31","text":"Iyesus T'iros datsatse kesht k'az bíami, Sidon weeron amt Tats kita eteef datson Galil aats k'aromaants b́ weyi."},{"book":"Mark'os Dooshishiyo","chapter":"7","verse":"32","text":"Manoke gidik' wotat, aani dutso b́ maants dek't boweyi, b́ kishono bí ats b́ gedetwok'o bok'oni."},{"book":"Mark'os Dooshishiyo","chapter":"7","verse":"33","text":"Iyesuswere ashman ashotse k'aldek't bí aali dek' amt b́ jaabo ash man waazots gedt, s'udono tuf ett asho alberono b́ shuu'í,"},{"book":"Mark'os Dooshishiyo","chapter":"7","verse":"34","text":"Daromaand kááw dek't s'iilt ah ett kasho wosht ashmansh «Eeftah!» bí et. B́ biitsonwere «K'eshewe!» etee."},{"book":"Mark'os Dooshishiyo","chapter":"7","verse":"35","text":"Manóró b́ waazo k'eshe b́wutsi, bíalberonwere bish b́ wutsi, ik kic'alono s'ayintsdek't keewo dek' b́ tuwi."},{"book":"Mark'os Dooshishiyo","chapter":"7","verse":"36","text":"Iyesus keewan konshor bokeewrawok'o ashuwotsi bí azazi, wotowa bako bokeewrawok'o bíazaztsoniye bogshdek't ay dek'tni bokewfo bo teshi."},{"book":"Mark'os Dooshishiyo","chapter":"7","verse":"37","text":"Shishts jamwotswere ay dek't adt, «Jam keewo sheengonee b́fiini! gidik'wotsu boshishetwok'o, dutswotswere bo keewitwok'owe b́ k'aliri!» bo et."}]}