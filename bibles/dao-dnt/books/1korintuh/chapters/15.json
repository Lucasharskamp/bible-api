{"data":[{"book":"1 Korintuh","chapter":"15","verse":"1","text":"Ka püie aw, Thangkdaw ka ning jah mtheh ning jah ksingsak be veng, acuna Thangkdaw dokham u lü, nami jumnak acuna khana angkhänga ngdüiki."},{"book":"1 Korintuh","chapter":"15","verse":"2","text":"Ka ngthu sang cän nami jum sawxatkia am kya lü, nami läklam kcangkia akyak üng, acun bä üng küikyana nami kyaki."},{"book":"1 Korintuh","chapter":"15","verse":"3","text":"Ka yah nami veia ka ning jah peki, acun cun sayü lü däm säihki ni, Khritaw cun mi mkhyekata phäh thiki tia Cangcim üng ng’yuki,"},{"book":"1 Korintuh","chapter":"15","verse":"4","text":"ani cun ami k’ut, amhnüp kthum üng tho law beki tia Cangcim üng ng’yuki ni."},{"book":"1 Korintuh","chapter":"15","verse":"5","text":"Pita veia ngdang law lü, acun käna xaleinghngihea veia ngdangki."},{"book":"1 Korintuh","chapter":"15","verse":"6","text":"Acun käna bena, phyamhmaa kthaka nungki veia ngdang lawki, khawhah cun tuhkbäih veia xüng hamkie, avange cun thi pängkie ni."},{"book":"1 Korintuh","chapter":"15","verse":"7","text":"Acun käna Jakuka veia ngdangki, acun käna ngsä he naküta veia ngdangki."},{"book":"1 Korintuh","chapter":"15","verse":"8","text":"Ak’hnu säiha, keia vei pi ngdang lawki, kei cun am kha se hmi lawkia mäih ni ka law ta.15:8: A hmi law am hmanki; am ani üngakcün a set üng hmi lawki."},{"book":"1 Korintuh","chapter":"15","verse":"9","text":"Kei cun ngsä he ksunga ka dik säihki, Pamhnama sangcime ka jah mkhuimkhakia kyase, ngsäa pi am ka nglawi kyawki va."},{"book":"1 Korintuh","chapter":"15","verse":"10","text":"Cunsepi, Pamhnama bäkhäknak am ahikba ka kyaki; a bäkhäknak amdanga a na pet cun ni, ngsä kcea kthaka ktha na bawk lü ka khüikhawmki. Acukba ka kthanak bawk cun kamäta kthanaka am kya, Pamhnama bäkhäknak naw kei üng khut pawhki."},{"book":"1 Korintuh","chapter":"15","verse":"11","text":"Acukba ani üng, keia khyüh kyase, amimia khyüh pi kyase, ahin kung kami pyenki, nangmi naw pi ahin kung nami jumki."},{"book":"1 Korintuh","chapter":"15","verse":"12","text":"Atuha kami ngthu cun Khritaw thihnak üngkhyüh thobeki tia kyase, ise nangmi üng avange naw, “Khyang kthia thawhnak be am ve,” nami tiki ni?"},{"book":"1 Korintuh","chapter":"15","verse":"13","text":"Khyang kthia thawhnak be am a ve üng Khritaw pi am tho law be khai sü;"},{"book":"1 Korintuh","chapter":"15","verse":"14","text":"acunüng, Khritaw tho law bekia am akyak üng kami ngthu sang amdanga kya lü nami jumnak pi amdanga kya khai ni."},{"book":"1 Korintuh","chapter":"15","verse":"15","text":"Acunüng, Pamhnam hleikia mi mdankia ni akya, isetiakyaküng, Khritaw cun Pamhnam naw mtho beki mi tia phäh ni, ahin akcang ta thikie sak xünnaka am tho be u. Pamhnam naw pi Khritaw am mtho be."},{"book":"1 Korintuh","chapter":"15","verse":"16","text":"Khyang kthie, am ami thawh law be üng Khritaw pi am tho law be;"},{"book":"1 Korintuh","chapter":"15","verse":"17","text":"acunüng, Khritaw am a thawh law be ham üng nami jumnak pi amdanga kya lü nami mkhyekatnak üng khyük lü nami thi hamkie ni."},{"book":"1 Korintuh","chapter":"15","verse":"18","text":"Acukba akyak üng Khritaw üng thi pängkiea jumeikie pi khyük khaie ni."},{"book":"1 Korintuh","chapter":"15","verse":"19","text":"Tuhkbäih mi xün k'um däk üng Khritawa khana äpeinak mi ta lü akcea saka phäh am akyak üng15:19:Khritaw üng äpeinak mi tak hin tuha kcüna phäh daw lü akcea phäh am akyak üng; am ani üngtuha sak üng vekia Khritaw üng mi äpeinak hin. khawmdeka veki khyange kthaka jah mpyeneinak yahei bawk khaia mi nglawiki."},{"book":"1 Korintuh","chapter":"15","verse":"20","text":"Acunsepi, Khritaw cun thihnak üngka naw tho law be kcang lü, ipkie pi tholaw be khaie tia msingnak ni."},{"book":"1 Korintuh","chapter":"15","verse":"21","text":"Nghngicim khyanga phäha thihnak a ve lawa mäiha, nghngicim khyanga phäh kunga khyang kthia thawh lawnak be ve lawki."},{"book":"1 Korintuh","chapter":"15","verse":"22","text":"Adam üng khyang naküt ami thiha kba Khritaw üng khyang naküt tho be khai."},{"book":"1 Korintuh","chapter":"15","verse":"23","text":"Acunsepi, khyang mat cim ami kcün üng tho khaie; Khritaw cun akcüka tho be khai. Acun käna Khritawa law be üng ani taki tho law be khaie."},{"book":"1 Korintuh","chapter":"15","verse":"24","text":"Acun käna apäihnak pha law khai; Khritaw naw ngmüimkhya upkie, anae, johite naküt a jah näng lawpäng üng Khritaw naw khyawngpe cun Pamhnam üng ap law khai."},{"book":"1 Korintuh","chapter":"15","verse":"25","text":"A yee naküt a khaw kunga am a jah tak hama küt üng, Khritaw naw jah up yah kung khai."},{"book":"1 Korintuh","chapter":"15","verse":"26","text":"Ak’hnu säiha ye näng vai cun thihnak kyaki."},{"book":"1 Korintuh","chapter":"15","verse":"27","text":"“Pamhnam naw avan ania khaw kea tak khai,” tia Cangcim naw pyenki. “Avan naküt tak khai” tinak üng Pamhnam amät am ngpüi, Khritawa khaw kea avan takia Pamhnam a ngpüi."},{"book":"1 Korintuh","chapter":"15","verse":"28","text":"Acunüng, avan naküt Khritawa upnaka kea taka akya lawpäng üng, Cakpa amät kung Pamhnama kea ve khai acuna Pamhnam naw avan ania kea taki cun naw avan up khai."},{"book":"1 Korintuh","chapter":"15","verse":"29","text":"Atuh, khyang kthia thawhnak be am a ve üng, i ja amimi naw yah vai ami äpei. Khyang kthia phäha baptican khankie ihawkba kya khaie. Thikiea phäha ivai baptican khankie ni."},{"book":"1 Korintuh","chapter":"15","verse":"30","text":"Ise mimi pi anglät se kyühkse da akcün tä mi dawngki ni?"},{"book":"1 Korintuh","chapter":"15","verse":"31","text":"Ka püie, amhnüp tä thihnak ka sawngki! Khritaw Jesuh mi Bawipa üng ka ning jah awhcahnak pyen lü, “Kei, a mhnüp tä se ka thiki” ka ti ni."},{"book":"1 Korintuh","chapter":"15","verse":"32","text":"Nghngicima ngjakhlüa mäih düta Ephet mlüh üng “Sa kyung he” ka jah ngtunpüi vai sü üng i ka ngmang na khai ni? Khyang kthiea thawhnak be am ve khaia akyak üng, “Mi ei lü mi aw be vai u, khawngawi mi thi täng khai” mi ti hlü ye se."},{"book":"1 Korintuh","chapter":"15","verse":"33","text":"Käh yu ua. Am dawkia püipaw naw vecawh kpyaki."},{"book":"1 Korintuh","chapter":"15","verse":"34","text":"Ngsunpyunnak üng law be u lü, mkhyekatnak hawih ua. Avang naw Pamhnam am ami ksing hin na ngkeei vaia kei naw pyen veng."},{"book":"1 Korintuh","chapter":"15","verse":"35","text":"Mat mat naw, “Khyang kthie cun ihawkba tholaw be khaie ni? Ia mäia pumsa na khaie ni?” ti lü ngthäh khai."},{"book":"1 Korintuh","chapter":"15","verse":"36","text":"Nang khyang k’ang, namät naw na sawa mci cun am a thih üng am cawt law be;"},{"book":"1 Korintuh","chapter":"15","verse":"37","text":"Acunüng, na saw cän pumsaa ve khaia am na saw khawiki, a mci va na saw khawiki, cang mcia pi kyase mci kcea pi kyase mci däk va na sawki. Adäm pänga apung am nglingki. Akäna va däm law khai."},{"book":"1 Korintuh","chapter":"15","verse":"38","text":"Acunsepi, Pamhnam naw a mäta ngjakhlüa pumsa jah peki, mci naküta veia ami mäta pumsa phäh phäh jah peki."},{"book":"1 Korintuh","chapter":"15","verse":"39","text":"Pumsa naküt am täng; nghngicima pumsa mjü at, khisa pumsa mjü at, khaa pumsa mjü at, ngaa pumsa mjü ata kyaki."},{"book":"1 Korintuh","chapter":"15","verse":"40","text":"Khankhaw pumsae ve u lü, khawmdek pumsae pi vekie; acunsepi khankhaw pumsaa hlüngtainak hnga lü, khawmdek pumsaa hlüngtainak pi hngaki."},{"book":"1 Korintuh","chapter":"15","verse":"41","text":"Nghngia hlüngtainak akce, khyaa hlüngtainak akce, aisiea hlüngtainak akce; aisi jah aisi pi ani hlüngtainak am täng ni."},{"book":"1 Korintuh","chapter":"15","verse":"42","text":"Khyang kthia thawhnak be pi acukba kyaki. Yawk k’uh üng thu lü, a thawh law be üng am thi thei."},{"book":"1 Korintuh","chapter":"15","verse":"43","text":"K’ut üng am daw lü seki, mthawh be üng ngto lü daw khai."},{"book":"1 Korintuh","chapter":"15","verse":"44","text":"K’ut üng mtisa pumsaa kya lü; mthawh be üng ngmüimkya pumsaa kya khai. Khawmdek pumsa vekia kyase Ngmüimkhya pumsa pi ve khai."},{"book":"1 Korintuh","chapter":"15","verse":"45","text":"Cangcim naw, “Nghngicim kcük Adam cun khyang xünga mhnünmcenga kyaki”; a tia kyase, Adam anghnu cun xünnak Ngmüimkhya jah peki kyaki."},{"book":"1 Korintuh","chapter":"15","verse":"46","text":"Ngmüimkhya lam cun ve law makia am kya, pumsa lam ve law ma lü acun käna Ngmüimkhya lam ve lawki."},{"book":"1 Korintuh","chapter":"15","verse":"47","text":"Nghngicim akcük cun khawmdek üngkhyüh mhnünmcenga kya lü; anghngihnaka nghngicim cun khankhawa kaa kyaki."},{"book":"1 Korintuh","chapter":"15","verse":"48","text":"Khawmdek üng mhnünmcenga khyange cun khawmdek khyangea mäih law u se; khankhaw üngka khyange cun khankhaw üngka naw lawki hea mäih lawki he."},{"book":"1 Korintuh","chapter":"15","verse":"49","text":"Acunüng, khawmdek üng mhnünmceng khyanga müia mäih mi müinaka mäiha,15:49: mi jih khai; avang yuknake üng vekimi jih vai u. khankhaw khyanga müihmai pi mi müihmai na khai."},{"book":"1 Korintuh","chapter":"15","verse":"50","text":"Ka püie aw, pumsa jah thisen Pamhnama pea am ve thei; thi theiki naw am thi theiki cun am yah tia ning jah mtheh veng."},{"book":"1 Korintuh","chapter":"15","verse":"51","text":"Ngthupki ning jah mtheh vang; mi van mi ip khaia am kya."},{"book":"1 Korintuh","chapter":"15","verse":"52","text":"Acunsepi, ak’hnu säiha kpun a ng'yüng law üng, asängca üng, mik mkhyüpca üng, mi van mi hngalangei law khai. Kpun a ng'yüng law üng thi pängkie cun am pyawih theikia tho law be u se; mimi, mi na vekie pi mi hngalang law khai."},{"book":"1 Korintuh","chapter":"15","verse":"53","text":"Tuhkbäih hina pyawih theiki am pyawih theikia nglat law lü, tuhkbäih hina thi theiki käh thi theikia nglat law khai."},{"book":"1 Korintuh","chapter":"15","verse":"54","text":"Hina thi theiki hin am thi theikia a nglat law üng, “Thihnak cun mkhyüh lü nängnak cun küm law khai” tia Cangcim cun küm law khai."},{"book":"1 Korintuh","chapter":"15","verse":"55","text":"“Thihnak aw, na ngnängnak, hawa ni a ve. Aw thihnak aw, na jah kphyaknak vai johit hawa ni a ve?”"},{"book":"1 Korintuh","chapter":"15","verse":"56","text":"Thihnaka naw johit cun mkhyekatnak üngkhyüh yahki; mkhyekatnaka khyaihnak cun thuma kyaki."},{"book":"1 Korintuh","chapter":"15","verse":"57","text":"Acunsepi, mi Bawipa Jesuh Khritaw üng ngnängnak jah pekia Pamhnama veia jenak ve se."},{"book":"1 Korintuh","chapter":"15","verse":"58","text":"Acunakyase, ka mhläkphyanaka ka püie aw, khängkia ngdüi ua. Bawipa khutbi ktha na kcang u lü bi ua, Bawipa khutbi nami bi hin am danga am kya tia nami ksingki."}]}