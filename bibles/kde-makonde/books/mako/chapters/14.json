{"data":[{"book":"Mako","chapter":"14","verse":"1","text":"Láisalidile maduva mavili kuhwikila Sikukuu ya Pasaka na ya Mikate Ikátaijwe Hamila. Makuhani vakulu na vakúhunda Sheliya yanga Musa vátaha indila ya kunkamula Yesu kwa ulamba, uchinga vammwalale."},{"book":"Mako","chapter":"14","verse":"2","text":"Kwa kuva, váhaula kuva, “Tunankamule pasikukuu uyopa vanu vànataya timbwili.”"},{"book":"Mako","chapter":"14","verse":"3","text":"Yesu pánavèlè ku Besaniya, muing'ande yanga Simoni ánavele mmangundula walya, nkuida mmahe yumo ananyakwile chupa chikatapele namene chikatapajîjwe kwa mayanga la alabasta chivêle na mahuta la kunung'ila namene la kugalika. Nkumbandula chisibo cha anecho chupa, nkumiminila mahuta mmuti mwa Yesu."},{"book":"Mako","chapter":"14","verse":"4","text":"Vanu vanji vánavele apala nkutunduwila mmitima yavo, nkuva uvapwahikanga uvachidoni, “Mwadachi kwondonganga uvila mahuta?"},{"book":"Mako","chapter":"14","verse":"5","text":"Kwa kuva, alano mahuta ikanihululika kusumiswa kwa dihela dyohe namene, nkuveng'a amahuvani.”14:5 Munsitali auno Mako àlembile “dinali 300.” Munu álipwa dinali imo kwa madengo la kawaida la liduva limo. Hambi dinali 300 nni sawa na nshahala wa kawaida wa malipo la maduva 300. Bahi nkunkalipila namene ayula mmahe."},{"book":"Mako","chapter":"14","verse":"6","text":"Henga Yesu nkuvahaulila kuchidoni, “Nnekange, mwadachi mùnankambyakambya? Nang'e àngutendedile lyambone."},{"book":"Mako","chapter":"14","verse":"7","text":"Amahuvani mùmbekuva navo maduva lammalele, bahi mùnahulula chihi kuvayangata kila pamulembela, henga nangu nikambekuva na mwenu maduva lammalele."},{"book":"Mako","chapter":"14","verse":"8","text":"Nang'e àtendile chahulwile, ànilongolela kuupaka mmili wangu mahuta uchinga autayalishe kwajili ya kuusika."},{"book":"Mako","chapter":"14","verse":"9","text":"Nangu nìnnyaulilanga uhiu kuva, kila pachinu pámbehubilìwà Malove Lambone nchilambo chammalele, na alino lyatendile ayuno mmahe lìmbetambulangwa kwa kunnyimukila nang'e.”"},{"book":"Mako","chapter":"14","verse":"10","text":"Anepo Yuda Isikaliote, ayula yumo wa avala vakuhundwa kumi na mbili, nkuhwena kwa makuhani vakulu, uchinga antengeleke Yesu."},{"book":"Mako","chapter":"14","verse":"11","text":"Makuhani vakulungwa pavapilikene habali aneyo nkuhangalala namene, nkuahidi kuva vàmbemwing'a dihela. Bahi Yuda nkutandilika kutaha wasa wa kuntengeleka Yesu."},{"book":"Mako","chapter":"14","verse":"12","text":"Liduva litandi lya Sikukuu ya Mikate Ikátaijwe Hamila, liduva lyasinjwa ungandolo wamwana wa Pasaka, vakuhundwa vake nkummuja kuchidoni, “Ùlembela tukakwandalile kwachi chakulya cha Sikukuu ya Pasaka?”"},{"book":"Mako","chapter":"14","verse":"13","text":"Bahi Yesu nkuvatuma vakuhundwa vake vavili, nkuvahaulila kuchidoni, “Hweneng'ana kumanga, aneko muchimukojane na nnume yumo anyakwîle chilongo cha medi. Mpapatange aneyo munu,"},{"book":"Mako","chapter":"14","verse":"14","text":"mpaka muing'ande yambeinjila, koka munnyaulile mwene ing'ande kuva, ‘Nkúhunda ànauja kuva, chìvele kwachi chumba chinimbelila chakulya cha Sikukuu ya Pasaka chalumo na vakuhundwa vangu?’"},{"book":"Mako","chapter":"14","verse":"15","text":"Nanang'e achiannanguje chumba chikulungwa cha muha, chiandaliwije tayali, chivêle na kila chinu. Twandalile anemwo chakulya.”"},{"book":"Mako","chapter":"14","verse":"16","text":"Vakuhundwa vake nkuuka, nkuhwena kumanga, nkunakoja kila chinu chivèlè muchi chavahaulidile Yesu, nkwandalila chakulya cha Sikukuu ya Pasaka."},{"book":"Mako","chapter":"14","verse":"17","text":"Pachikamwele chinalyulo, Yesu pamo na vakuhundwa vake kumi na mbili nkukamola."},{"book":"Mako","chapter":"14","verse":"18","text":"Pávanavèlè nkulya, Yesu nkuhaula kuchidoni, “Nangu nìnnyaulilanga uhiu kuva, munu yumo mmwenu âlya pamo na nangu, àmbengutengeleka.”"},{"book":"Mako","chapter":"14","verse":"19","text":"Vakuhundwa vake nkuva na nnihindambi, nkutandilika yumo-yumo kummuja kuchidoni, “Dachi, nikee nangu?”"},{"book":"Mako","chapter":"14","verse":"20","text":"Yesu nkuvahaulila kuchidoni, “Nni yumo mmwenu kumi na mbili, achahwîja nkate munkungu pamo na nangu."},{"book":"Mako","chapter":"14","verse":"21","text":"Mwana wa Munu àmbekuhwa malinga chiilembwije Mmalemba Lanaswe kumwamba nang'e, henga ole wake munu ayula antengelêka Mwana wa Munu! Ikàvele wasa kwa munu aneyo kuikave akavelekwa.”"},{"book":"Mako","chapter":"14","verse":"22","text":"Yesu na vakuhundwa vake pavanavele nkulya, Yesu nkutwala nkate, nkunshukulu Nnungu, nkuumeya, nkuveng'a vakuhundwa vake, wachidoni, “Twalanga, auno njo mmili wangu.”"},{"book":"Mako","chapter":"14","verse":"23","text":"Nkutwala chikombe chivêle divayi, nkunshukulu Nnungu, nkuveng'a, na vammalele nkukumbila nchikombe anecho."},{"book":"Mako","chapter":"14","verse":"24","text":"Nkuvahaulila kuchidoni, “Aino njo myadi yangu imaîha lilailano lya Nnungu na vanu vake, imwadilîka kwajili ya vanu vohe."},{"book":"Mako","chapter":"14","verse":"25","text":"Nangu nìnnyaulilanga uhiu kuva, nikambekumbila kavila divayi mpaka liduva alila linimbekumbila divayi dyahambi mu Ufalume wa Nnungu.”"},{"book":"Mako","chapter":"14","verse":"26","text":"Bahi pavamalidile kwimba luhimu, nkuhumananga pawelu, nkuhweneng'ana ku Lichinga lya Miseituni."},{"book":"Mako","chapter":"14","verse":"27","text":"Bahi Yesu nkuvahaulila vakuhundwa vake kuchidoni, “Mwenu mmammalele nnembeleka kungukulupila, malinga chahawile Nnungu Mmalemba Lanaswe kuva,"},{"book":"Mako","chapter":"14","verse":"28","text":"Henga panimbefufuka, nìmbennongolela uhwena ku Galilaya.”"},{"book":"Mako","chapter":"14","verse":"29","text":"Petulo nkunnyaulila Yesu kuchidoni, “Ata kuiva vammalele uvava na lipamba na wako nkukuleka, henga nangu nikambekuleka!”"},{"book":"Mako","chapter":"14","verse":"30","text":"Yesu nkunnyaulila Petulo kuchidoni, “Nangu nìkuhaulila uhiu kuva, chilo uchino cha nelo, kabla ung'uku akànambikongovela myanda mivili, wako ùmbekuva ungukanìlè myanda mitatu.”"},{"book":"Mako","chapter":"14","verse":"31","text":"Henga Petulo kuhimya kwa dimongo wachidoni, “Ata kungulembelewa kuhwa chalumo na wako, nangu nikambekukana ng'o.” Na vakuhundwa vammalele nkutangola uchocho."},{"book":"Mako","chapter":"14","verse":"32","text":"Yesu na vakuhundwa vake nkuhwika pawelu uvauchema Getisemane. Yesu nkuvahaulila vakuhundwa vake kuchidoni, “Ikalanga upano nangu panimbehwena unayuwa.”"},{"book":"Mako","chapter":"14","verse":"33","text":"Anepo Yesu nkuntwala Petulo na Yakobo na Yohana. Yesu nkutandilika kuyuvala na kukambakamba muntima."},{"book":"Mako","chapter":"14","verse":"34","text":"Nkuvahaulila kuchidoni, “Ntima wangu ùvele na nnihindambi likulu, pepi na kuhwa. Bahi ikalanga apano, mùùve meho.”"},{"book":"Mako","chapter":"14","verse":"35","text":"Yesu nkuhwena muyo kadiki, nkumatoka kwa kuhunama, wayuwa kuva ikàhululika uhiku aula wa kubanika untapuke."},{"book":"Mako","chapter":"14","verse":"36","text":"Yesu nkutangola kuchidoni, “Atata, kwakuwe lammalele lànahululika, bahi ngùyuwa ungunyemye na ibaniki iîda! Henga unatende muchi chingulembela nangu, ila tènda muchi chulembela wako umwene.”"},{"book":"Mako","chapter":"14","verse":"37","text":"Bahi Yesu nkuvahwenela avala vakuhundwa vake vatatu, nkuvakoja valèlè luwono. Yesu nkummuja Petulo kuchidoni, “Simoni, dachi ùnilala? Nanga pauhulwile kucheja kananga lisaa limo?"},{"book":"Mako","chapter":"14","verse":"38","text":"Bahi chejanga na kuyuwa uchinga pamumbelingwa munatende masambi, isungu ìnalembela henga mmili unadabadanga.”"},{"book":"Mako","chapter":"14","verse":"39","text":"Yesu nkuhwena kavila unayuwa, watangola chihi malove ulâla."},{"book":"Mako","chapter":"14","verse":"40","text":"Bahi Yesu nkuhwena kavila kwa vakuhundwa vake nkuvakoja valèlè luwono, kwa kuva meho lavo láumbele luwono, na wala nanga pavanamaite lya kunnyang'ula."},{"book":"Mako","chapter":"14","verse":"41","text":"Bahi Yesu nkuvahwenela vakuhundwa vake mwanda wa tatu nkuvahaulila kuchidoni, “Dachi, mmechinkwona na kupumulila? Bahi hambi uhiku ùnikamola! Lola, Mwana wa Munu, àhwena unakamujwa mmakono la vanu vavêle na masambi."},{"book":"Mako","chapter":"14","verse":"42","text":"Na ayula angutengelêka àvele pepi, bahi takatukanga tuhweneng'ane.”"},{"book":"Mako","chapter":"14","verse":"43","text":"Bahi Yesu kabla akànamalila kutangola, upala nkukamola Yuda, yumo wa vakuhundwa vake kumi na mbili pamo na likuwa lya vanu ványakwìlè mapanga na dindonga. Vanu anevo vátumwije na makuhani vakulu na vakúhunda Sheliya yanga Musa na vasele va Vayahudi."},{"book":"Mako","chapter":"14","verse":"44","text":"Ayula nkútengeleka ávapele avala vanu chimaiho wachidoni, “Munu ayula unimbem'busu, njo nang'e, nkamule na munchunge saana.”"},{"book":"Mako","chapter":"14","verse":"45","text":"Bahi Yuda pakamwele, nkummwenela mwalehu Yesu, nkuchidoni, “Nkúhunda!” Bahi nkum'busu."},{"book":"Mako","chapter":"14","verse":"46","text":"Bahi anevo vanu nkunkamula Yesu na kunnyunga."},{"book":"Mako","chapter":"14","verse":"47","text":"Henga nkuhundwa yumo muavala vánavele apala nkuhalamola upanga wake nkuncheketa likutu ntumwa wanga Kuhani Nkulu."},{"book":"Mako","chapter":"14","verse":"48","text":"Yesu nkuvahaulila kuchidoni, “Mwadachi mùidile unangukamula akuno munyakulèngè mapanga na dindonga muchi nangu nkúpalaula?"},{"book":"Mako","chapter":"14","verse":"49","text":"Maduva lammalele nangu ngúvele pamo na mwenu nnuwani lwa Ing'ande yanga Nnungu unguhùndà na wala nanga pamunangukamwile. Henga alano làvenkutendeka uchinga Malemba Lanaswe latimile.”"},{"book":"Mako","chapter":"14","verse":"50","text":"Anepo vakuhundwa vake vammalele nkunneka, nkutukuta."},{"book":"Mako","chapter":"14","verse":"51","text":"Henga kijana yumo anawete chihi shuka áhweneha chihi kunnondola Yesu. Pavalingile kunkamula,"},{"book":"Mako","chapter":"14","verse":"52","text":"nang'e nkuileka shuka, nkutukuta chihi lukundumwandu."},{"book":"Mako","chapter":"14","verse":"53","text":"Bahi vanang'o nkumpelekeja Yesu kwa Kuhani Nkulu. Anepo nkukojana makuhani vakulu na vasele va Vayahudi pamo na vakúhunda Sheliya yanga Musa."},{"book":"Mako","chapter":"14","verse":"54","text":"Petulo nkuva wannondola Yesu kwa kulehu, nkwenda nnuwani lwa lukumbi lwa Kuhani Nkulu, nkuikala pamo na valinzi wayota moto."},{"book":"Mako","chapter":"14","verse":"55","text":"Bahi makuhani vakulu na vajumbe vammalele va Lukumbi Lukulu lwa Vayahudi nkutaha ushahidi wa kunsitaki Yesu uchinga vammwalale, henga nanga pavanapete."},{"book":"Mako","chapter":"14","verse":"56","text":"Vanu vohe nkuhumya ushahidi wa kulambila kumwamba Yesu, henga ushahidi wavo únitindana."},{"book":"Mako","chapter":"14","verse":"57","text":"Ata vanu vanji nkuimila, nkuhumya ushahidi wa kulambila kumwamba Yesu, uvachidoni,"},{"book":"Mako","chapter":"14","verse":"58","text":"“Hwetu túnimpilikana wahaula kuva, ‘Nangu nìmbebamola Ing'ande aino ya Nnungu idengwîje na vanu, na mmaduva matatu nìmbeidenga inji ikádengwije na vanu.’ ”"},{"book":"Mako","chapter":"14","verse":"59","text":"Henga pamo na anelo, ushahidi wavo únitindana."},{"book":"Mako","chapter":"14","verse":"60","text":"Anepo Kuhani Nkulu nkuimila paching'ati pavo nkummuja Yesu kuchidoni, “Dachi, wako ukee na lilove lya kuyang'ula kwamba anelo lavakusitaki ava vanu?”"},{"book":"Mako","chapter":"14","verse":"61","text":"Henga Yesu nkunnyalala chihi nanga kuyang'ula lilove. Kuhani Nkulu nkummuja kavila kuchidoni, “Dachi, wako njo Kilisto, Mwana wa Nnungu, Nnungu Atumbyangîka?”"},{"book":"Mako","chapter":"14","verse":"62","text":"Yesu nkuyang'ula kuchidoni, “Nangu njo nang'e! Mwenu muchimumwone Mwana wa Munu aikèlè m'bali wa kunkono wa Nnungu Avêle na Dimongo, uchocho muchimumwone avèlè mmahunde waida.”"},{"book":"Mako","chapter":"14","verse":"63","text":"Anepo Kuhani Nkulu nkupapula dinguwo dyake, nkuhaula kuchidoni, “Dachi, pàvele ing'anya ntwani kavila ya kuvataha mashahidi?"},{"book":"Mako","chapter":"14","verse":"64","text":"Mwenu mmene mùnipilikana chankufwile Nnungu! Hambi mwòna dachi?” Vammalele nkunnyukumu kuva, àlembelewa ahwe."},{"book":"Mako","chapter":"14","verse":"65","text":"Vanu vanji nnikuwa alila nkutandilika kunsunila Yesu mata, nkun'diva kumeho na kumpanya ding'ondi, uvannyaulila kuchidoni, “Lauja, nnani akupanyile!” Na valinzi navanang'o nkuntwala Yesu nkumpanya makofi."},{"book":"Mako","chapter":"14","verse":"66","text":"Bahi Petulo pánavele pahi, nnuwani lwa lukumbi, nkuida ntumishi yumo mmahe, ntumishi wanga Kuhani Nkulu."},{"book":"Mako","chapter":"14","verse":"67","text":"Pammwene Petulo wayota moto, nkumpalambahija meho, nkuchidoni, “Na wako uchocho úvele pamo na Yesu wa ku Nasaleti.”"},{"book":"Mako","chapter":"14","verse":"68","text":"Henga Petulo nkukana wachidoni, “Nangu wala nikámaite wala kwelewa anelyo lyuwamba wako!” Anepo Petulo nkuhuma pawelu nkunaimila pannango wa kuinjilila, ung'uku nkukongovela."},{"book":"Mako","chapter":"14","verse":"69","text":"Ayula ntumishi mmahe nkumwona kavila, nkutandilika kuvahaulila avala vanu vanaimidile anepo kuchidoni, “Ayu munu àvele nkumbo umo na Yesu.”"},{"book":"Mako","chapter":"14","verse":"70","text":"Henga Petulo nkukana kavila."},{"book":"Mako","chapter":"14","verse":"71","text":"Bahi Petulo nkutandilika kwapila wachidoni, “Ikàva nalambila, bahi ngulaniwe! Nangu nikámmaite munu aneyo umunnyaula.”"},{"book":"Mako","chapter":"14","verse":"72","text":"Upala ung'uku nkukongovela kavila. Bahi Petulo nkulihimukila alila lilove livanannyaulidile na Yesu kuva, “Kabla ung'uku akànambikongovela myanda mivili, wako ùmbekuva ungukanìlè myanda mitatu.” Petulo pahimukidile anelo nkutandilika kukuta."}]}