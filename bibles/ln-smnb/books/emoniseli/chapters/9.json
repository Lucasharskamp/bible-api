{"data":[{"book":"Emoniseli","chapter":"9","verse":"1","text":"Anjelu ya mitano abetaki kelelo, mpe namonaki monzoto kokweya na mokili wuta na Lola. Fungola ya libulu ya monene mpe ya molili makasi epesamaki na monzoto yango."},{"book":"Emoniseli","chapter":"9","verse":"2","text":"Tango efungolaki libulu yango, milinga ebele emataki longwa kuna ; ezalaki lokola milinga oyo ebimaka na fulu monene ya moto makasi, mpe eyindisaki moyi mpe mopepe."},{"book":"Emoniseli","chapter":"9","verse":"3","text":"Wuta na milinga yango, mankoko ebimaki, epanzanaki na mokili mpe epesamelaki bokonzi lokola oyo ya bakoto."},{"book":"Emoniseli","chapter":"9","verse":"4","text":"Nzokande epesamelaki mitindo ete esala mabe te na matiti ya mokili to na nkona nyonso ya mobesu to na nzete nyonso, kasi esala mabe kaka na bato oyo bazangi kashe ya Nzambe na bambunzu na bango."},{"book":"Emoniseli","chapter":"9","verse":"5","text":"Esengelaki konyokola bango basanza mitano, kasi esengelaki te koboma bango. Pasi oyo ezalaki kopesa ekokanaki na oyo moto ayokaka soki koto eswi ye."},{"book":"Emoniseli","chapter":"9","verse":"6","text":"Na basanza wana mitano, bato bakoluka kufa, kasi bakozwa yango te ; bakolinga kokufa, kasi kufa ekokima bango."},{"book":"Emoniseli","chapter":"9","verse":"7","text":"Mankoko yango ezalaki lokola bampunda oyo babongisi mpo na etumba. Na mito na yango, ezalaki na biloko moko lokola mitole ya wolo, mpe bilongi na yango ezalaki lokola bilongi ya bato."},{"book":"Emoniseli","chapter":"9","verse":"8","text":"Suki na yango ezalaki lokola suki ya basi, mpe minu na yango ezalaki lokola minu ya nkosi."},{"book":"Emoniseli","chapter":"9","verse":"9","text":"Tolo na yango ezalaki lokola bibende oyo basoda balataka na tolo, mpe makelele ya mapapu na yango ezalaki lokola makelele ya bashar oyo bampunda ebele ezali kobenda mpo na etumba."},{"book":"Emoniseli","chapter":"9","verse":"10","text":"Mikila na yango ezalaki na basonge lokola mikila ya bakoto, mpe nguya na yango ya konyokola bato basanza mitano ezalaki kati na mikila na yango."},{"book":"Emoniseli","chapter":"9","verse":"11","text":"Anjelu ya libulu ya monene mpe ya molili makasi nde azalaki mokonzi na yango. Kombo na ye, na lokota ya Ebre, « Abadoni ; » mpe, na lokota ya Greki, « Apolioni. »"},{"book":"Emoniseli","chapter":"9","verse":"12","text":"Tango pasi ya liboso elekaki, bapasi mosusu mibale elandaki."},{"book":"Emoniseli","chapter":"9","verse":"13","text":"Anjelu ya motoba abetaki kelelo, mpe nayokaki mongongo moko kobima longwa na maseke minei ya etumbelo oyo basala na wolo, etumbelo oyo ezalaki liboso ya Nzambe."},{"book":"Emoniseli","chapter":"9","verse":"14","text":"Mongongo yango ezalaki koloba na anjelu ya motoba oyo azalaki na kelelo na maboko : « Fungola ba-anjelu minei oyo bazali ya kokangama na minyololo pembeni ya ebale monene Efrate. »"},{"book":"Emoniseli","chapter":"9","verse":"15","text":"Boye ba-anjelu wana minei oyo babongisamaki mpo na ngonga wana, mokolo wana, sanza wana mpe mobu wana, bafungolamaki mpo ete baboma eteni moko kati na biteni misato ya bato."},{"book":"Emoniseli","chapter":"9","verse":"16","text":"Bazalaki minkoko nkama mibale ya basoda oyo babundaka na likolo ya bampunda. Yango nde motango na bango oyo nayokaki."},{"book":"Emoniseli","chapter":"9","verse":"17","text":"Tala ndenge nini, kati na emoniseli na ngai, bampunda mpe basoda oyo babundaka na likolo na yango bazalaki : balataki bibende oyo basoda balataka mpo na kobatela tolo. Bibende yango ezalaki ya motane makasi lokola moto, ya langi ya bule ya pete mpe ya langi ya mosaka ; bongo mito ya bampunda ezalaki lokola mito ya bankosi, mpe minoko na yango ezalaki kobimisa moto, milinga mpe sofolo."},{"book":"Emoniseli","chapter":"9","verse":"18","text":"Tala bapasi misato oyo ezalaki kobima na minoko ya bampunda : moto, milinga mpe sofolo. Ebomaki eteni moko kati na biteni misato ya bato."},{"book":"Emoniseli","chapter":"9","verse":"19","text":"Nguya ya bampunda ezalaki kati na minoko mpe na mikila na yango, pamba te mikila na yango ezalaki lokola banyoka, mpe ezalaki na mito oyo, na nzela na yango, ezalaki kosala bato mabe."},{"book":"Emoniseli","chapter":"9","verse":"20","text":"Kasi bato oyo bakufaki te na nzela ya bapasi wana batikaki te banzambe oyo maboko na bango moko esalaki ; batikaki te kogumbamela milimo mabe mpe banzambe ya bikeko oyo basala na wolo, na palata, na bronze, na mabanga mpe na mabaya atako emonaka te, eyokaka te mpe eninganaka te."},{"book":"Emoniseli","chapter":"9","verse":"21","text":"Batikaki mpe te koboma bato, misala na bango ya maji, kindumba na bango mpe moyibi na bango."}]}