{"data":[{"book":"Dunuɲa Fɔlɔna","chapter":"42","verse":"1","text":"Yaxuba to a mɛ a murutun Misiran yi, a yi a fala a diine xa, a naxa, “Nanfera ɛ dɔxi tun?"},{"book":"Dunuɲa Fɔlɔna","chapter":"42","verse":"2","text":"N bata a mɛ a murutun Misiran yi. Ɛ siga, ɛ sa murutun sara en xa alogo en xa balo, en nama faxa.”"},{"book":"Dunuɲa Fɔlɔna","chapter":"42","verse":"3","text":"Yusufu tadan muxu fu yi siga donse xɔri saradeni Misiran yi."},{"book":"Dunuɲa Fɔlɔna","chapter":"42","verse":"4","text":"Yaxuba mi tin Bunyamin xa bira e fɔxɔ ra, Yusufu xunyɛna. A yi a fala, a naxa, “N bata gaxu fe ɲaxin nama fa a sɔtɔ.”"},{"book":"Dunuɲa Fɔlɔna","chapter":"42","verse":"5","text":"Isirayilaa diine yi siga murutu saradeni, e nun muxu gbɛtɛn naxanye yi waxi murutun xɔn, bayo kamɛn bata yi din Kanan bɔxɔn birin na."},{"book":"Dunuɲa Fɔlɔna","chapter":"42","verse":"6","text":"Yusufu nan yi yamana kanna ra bɔxɔn xun na. A tan nan yi murutun matima yamaan birin ma yamanani. Yusufu tadane yi fa e xinbi sin a bun, e e yɛtagine lan bɔxɔn ma."},{"book":"Dunuɲa Fɔlɔna","chapter":"42","verse":"7","text":"Yusufu to a tadane to, a yi e kolon, koni a yi a yɛtɛ rasan e ma. A yi falan ti e xa a xɔdɛxɛn na, a fala e xa, a naxa, “Ɛ kelixi minɛn yi?” E yi a yabi, e naxa, “Nxu kelixi Kanan bɔxɔn nan ma fa donse saradeni.”"},{"book":"Dunuɲa Fɔlɔna","chapter":"42","verse":"8","text":"Yusufu yi a tadane kolon, koni e tan mi a kolon."},{"book":"Dunuɲa Fɔlɔna","chapter":"42","verse":"9","text":"Yusufu a xiyene fe yi rabira a ma a naxanye sa e fe yi. A yi a fala e xa, a naxa, “Yaxune nan ɛ ra. Ɛ faxi yamanan fangatare yirene nan kolonde yi.”"},{"book":"Dunuɲa Fɔlɔna","chapter":"42","verse":"10","text":"E yi a yabi, e naxa, “Ɛn-ɛn, nxu kanna, nxu tan i ya konyine faxi donse saraden nin."},{"book":"Dunuɲa Fɔlɔna","chapter":"42","verse":"11","text":"Xɛmɛ kedenna diine nan nxu ra. Nxu tinxin. Nxu tan i ya konyine, yire mato mi nxu ra.”"},{"book":"Dunuɲa Fɔlɔna","chapter":"42","verse":"12","text":"A yi a fala e xa, a naxa, “Ɛ wule. Ɛ faxi yamanan fangatare yirene nan kolonde yi.”"},{"book":"Dunuɲa Fɔlɔna","chapter":"42","verse":"13","text":"E yi a yabi, e naxa, “Nxu tan, i ya konyine, xɛmɛ kedenna dii muxu fu nun firin nan nxu ra Kanan bɔxɔni. Iki nxu birin ma bolokada nxu baba dɛxɔn. Keden mi fa na.”"},{"book":"Dunuɲa Fɔlɔna","chapter":"42","verse":"14","text":"Yusufu yi a fala e xa, a naxa, “N yi na nan falama ɛ xa, a yire matone nan ɛ ra."},{"book":"Dunuɲa Fɔlɔna","chapter":"42","verse":"15","text":"N na ɛ kɛɲaan fɛsɛfɛsɛma ito nan na. N bata n kɔlɔ Misiran Mangan siini, ɛ mi minima be xa ɛ bolokadaan mi fa."},{"book":"Dunuɲa Fɔlɔna","chapter":"42","verse":"16","text":"Ɛ muxu keden nasiga ɛ yɛ, a xa sa fa ɛ bolokadaan na. Ɛ tan dɔnxɛne sigama kasoon nin. Ɛ falane matoma nɛn, n na a kolonɲɛ xa ɛ ɲɔndin falama, xanamu n bata n kɔlɔ Misiran Mangan siini, yire matone nan ɛ ra.”"},{"book":"Dunuɲa Fɔlɔna","chapter":"42","verse":"17","text":"A yi e birin suxu han xii saxan."},{"book":"Dunuɲa Fɔlɔna","chapter":"42","verse":"18","text":"Xii saxande lɔxɔni, Yusufu yi a fala e xa, a naxa, “Ɛ ito liga alogo ɛ xa kisi. N gaxuma Ala yɛɛ ra."},{"book":"Dunuɲa Fɔlɔna","chapter":"42","verse":"19","text":"Xa tinxin muxun nan ɛ ra, ɛ muxu keden lu kasoon na. Bodene xa donseen xali ɛ denbaya kamɛtɔne xa."},{"book":"Dunuɲa Fɔlɔna","chapter":"42","verse":"20","text":"Ɛ sa fa ɛ bolokadaan na n xɔn alogo n xa a kolon xa ɲɔndi falan nan ɛ ra, alogo ɛ nama faxa.”"},{"book":"Dunuɲa Fɔlɔna","chapter":"42","verse":"21","text":"E yi tin na falan ma, koni e bode tagi e naxa, “En tan nan yati findixi sɔnmaan na en xunyɛna a fe ra, bayo en bata a niina a tɔrɔyaan to, a to yi en mafanma kininkininni koni en mi en tuli mati a ra. Na nan a toxi tɔrɔyani ito en lixi.”"},{"book":"Dunuɲa Fɔlɔna","chapter":"42","verse":"22","text":"Rubɛn yi ito sa a fari, a naxa, “N mi yi a fala ɛ xa, ɛ nama fe ɲaxin naba diidini ito ra. Koni ɛ mi ɛ tuli ti. Iki en fa a faxan saren nan fima.”"},{"book":"Dunuɲa Fɔlɔna","chapter":"42","verse":"23","text":"E mi yi a kolon xa Yusufu a mɛma, bayo xui maxɛtɛn yi e tagi."},{"book":"Dunuɲa Fɔlɔna","chapter":"42","verse":"24","text":"Yusufu yi a makuya e ra, a wuga. Na xanbi, a yi fa falan tiyɛ e xa. A yi Simeyɔn tongo e tagi, a yi a sa kasoon na e yɛɛ xɔri."},{"book":"Dunuɲa Fɔlɔna","chapter":"42","verse":"25","text":"Yusufu yi yamarin fi, a muxune xa a tadane bɛnbɛnle rafe donse xɔnna ra, e mɔn xa e keden kedenna birin ma gbeti sa a bɛnbɛnla kui sa fandana ndee fari e naxanye donɲɛ kira yi. Na yi liga e xa."},{"book":"Dunuɲa Fɔlɔna","chapter":"42","verse":"26","text":"E yi e murutu goronne sa e sofanle fari, e yi siga."},{"book":"Dunuɲa Fɔlɔna","chapter":"42","verse":"27","text":"E kɔɛɛn nadangu dɛnaxan yi, keden yi a bɛnbɛnla rabi alogo a xa balon so a sofanla yii. A yi a gbetin to a bɛnbɛnla dɛɛ ra."},{"book":"Dunuɲa Fɔlɔna","chapter":"42","verse":"28","text":"A yi a fala a ngaxakedenne xa, a naxa, “N ma gbetin bata xɛtɛ n ma. I mi a to n ma bɛnbɛnla kui mɔn?” E bɔɲɛne yi mini. Birin yi a kuisan feen fala a boden xa e naxa, “Ala nanfe ligaxi en na?”"},{"book":"Dunuɲa Fɔlɔna","chapter":"42","verse":"29","text":"E to so e baba Yaxuba konni Kanan bɔxɔni, feen naxanye birin e li, e yi a birin yɛba a xa."},{"book":"Dunuɲa Fɔlɔna","chapter":"42","verse":"30","text":"E yi a fala, e naxa, “Xɛmɛn naxan na yamana kanna ra, a falan tixi nxu xa a xɔdɛxɛn nan na, a nxu kansun a yire mato nan nxu ra."},{"book":"Dunuɲa Fɔlɔna","chapter":"42","verse":"31","text":"Nxu yi a fala a xa, nxu naxa, ‘Nxu tinxin, yire matone mi nxu ra."},{"book":"Dunuɲa Fɔlɔna","chapter":"42","verse":"32","text":"Nxu dii fu nun firin na a ra, nxu birin baba keden. Keden mi fa na, nxɔ bolokadana nxu baba fɛma Kanan bɔxɔni.’"},{"book":"Dunuɲa Fɔlɔna","chapter":"42","verse":"33","text":"Xɛmɛni ito naxan yamana kanna ra, na yi a fala nxu xa, a naxa, ‘Ɛ mi a to, a kolonma kii naxan yi a ɛ tinxin. Ɛ muxu keden lu n fɛma. Naxan daxa ɛ denbaya kamɛtɔɔn xa, ɛ na xali."},{"book":"Dunuɲa Fɔlɔna","chapter":"42","verse":"34","text":"Ɛ siga, ɛ sa fa ɛ bolokada ra n xa. N na a kolonma nɛn nayi fa fala yire mato mi ɛ ra, ɛ tinxin. Na waxatini, n na ɛ xunyɛn soma ɛ yii nɛn, ɛ yulayaan liga bɔxɔni ito ma.’ ”"},{"book":"Dunuɲa Fɔlɔna","chapter":"42","verse":"35","text":"E to yi e bɛnbɛnle yixɛlɛma, birin ma sare so gbetin yi a bɛnbɛnla kui. E tan nun e baba yi gbetine to, e birin yi gaxu."},{"book":"Dunuɲa Fɔlɔna","chapter":"42","verse":"36","text":"E baba Yaxuba yi a fala e xa, a naxa, “Ɛ bata n nafula n ma diine ra. Yusufu mi fa na, Simeyɔn fan mi na. Ɛ mɔn waxi Bunyamin nan fan tongo fe yi iki. Na goronna ngaan sama n tan nan xun ma.”"},{"book":"Dunuɲa Fɔlɔna","chapter":"42","verse":"37","text":"Rubɛn yi a fala a baba xa, a naxa, “Xa n mi fa Bunyamin na, i xa n ma dii firinne faxa. A so n yii, n fama a ra nɛn i xa.”"},{"book":"Dunuɲa Fɔlɔna","chapter":"42","verse":"38","text":"Yaxuba yi a yabi, a naxa, “N ma diin mi sigama ɛ fɔxɔ ra, bayo a tada bata faxa, a kedenna nan fa luxi. Xa fena nde fa a sɔtɔ ɛ sigatini, ɛ n nagodoma nɛn sɔxɔlɛni laxira yi, nxu nun n fuge fixɛne.”"}]}