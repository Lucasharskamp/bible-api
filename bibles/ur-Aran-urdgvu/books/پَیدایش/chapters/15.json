{"data":[{"book":"پَیدایش","chapter":"15","verse":"1","text":"اِس کے بعد رب رویا میں ابرام سے ہم کلام ہوا، ”ابرام، مت ڈر۔ مَیں ہی تیری سپر ہوں، مَیں ہی تیرا بہت بڑا اجر ہوں۔“"},{"book":"پَیدایش","chapter":"15","verse":"2","text":"لیکن ابرام نے اعتراض کیا، ”اے رب قادرِ مطلق، تُو مجھے کیا دے گا جبکہ ابھی تک میرے ہاں کوئی بچہ نہیں ہے اور اِلی عزر دمشقی میری میراث پائے گا۔"},{"book":"پَیدایش","chapter":"15","verse":"3","text":"تُو نے مجھے اولاد نہیں بخشی، اِس لئے میرے گھرانے کا نوکر میرا وارث ہو گا۔“"},{"book":"پَیدایش","chapter":"15","verse":"4","text":"تب ابرام کو اللہ سے ایک اَور کلام ملا۔ ”یہ آدمی اِلی عزر تیرا وارث نہیں ہو گا بلکہ تیرا اپنا ہی بیٹا تیرا وارث ہو گا۔“"},{"book":"پَیدایش","chapter":"15","verse":"5","text":"رب نے اُسے باہر لے جا کر کہا، ”آسمان کی طرف دیکھ اور ستاروں کو گننے کی کوشش کر۔ تیری اولاد اِتنی ہی بےشمار ہو گی۔“"},{"book":"پَیدایش","chapter":"15","verse":"6","text":"ابرام نے رب پر بھروسا رکھا۔ اِس بنا پر اللہ نے اُسے راست باز قرار دیا۔"},{"book":"پَیدایش","chapter":"15","verse":"7","text":"پھر رب نے اُس سے کہا، ”مَیں رب ہوں جو تجھے کسدیوں کے اُور سے یہاں لے آیا تاکہ تجھے یہ ملک میراث میں دے دوں۔“"},{"book":"پَیدایش","chapter":"15","verse":"8","text":"ابرام نے پوچھا، ”اے رب قادرِ مطلق، مَیں کس طرح جانوں کہ اِس ملک پر قبضہ کروں گا؟“"},{"book":"پَیدایش","chapter":"15","verse":"9","text":"جواب میں رب نے کہا، ”میرے حضور ایک تین سالہ گائے، ایک تین سالہ بکری اور ایک تین سالہ مینڈھا لے آ۔ ایک قمری اور ایک کبوتر کا بچہ بھی لے آنا۔“"},{"book":"پَیدایش","chapter":"15","verse":"10","text":"ابرام نے ایسا ہی کیا اور پھر ہر ایک جانور کو دو حصوں میں کاٹ کر اُن کو ایک دوسرے کے آمنے سامنے رکھ دیا۔ لیکن پرندوں کو اُس نے سالم رہنے دیا۔"},{"book":"پَیدایش","chapter":"15","verse":"11","text":"شکاری پرندے اُن پر اُترنے لگے، لیکن ابرام اُنہیں بھگاتا رہا۔"},{"book":"پَیدایش","chapter":"15","verse":"12","text":"جب سورج ڈوبنے لگا تو ابرام پر گہری نیند طاری ہوئی۔ اُس پر دہشت اور اندھیرا ہی اندھیرا چھا گیا۔"},{"book":"پَیدایش","chapter":"15","verse":"13","text":"پھر رب نے اُس سے کہا، ”جان لے کہ تیری اولاد ایسے ملک میں رہے گی جو اُس کا نہیں ہو گا۔ وہاں وہ اجنبی اور غلام ہو گی، اور اُس پر 400 سال تک بہت ظلم کیا جائے گا۔"},{"book":"پَیدایش","chapter":"15","verse":"14","text":"لیکن مَیں اُس قوم کی عدالت کروں گا جس نے اُسے غلام بنایا ہو گا۔ اِس کے بعد وہ بڑی دولت پا کر اُس ملک سے نکلیں گے۔"},{"book":"پَیدایش","chapter":"15","verse":"15","text":"تُو خود عمر رسیدہ ہو کر سلامتی کے ساتھ انتقال کر کے اپنے باپ دادا سے جا ملے گا اور دفنایا جائے گا۔"},{"book":"پَیدایش","chapter":"15","verse":"16","text":"تیری اولاد کی چوتھی پشت غیروطن سے واپس آئے گی، کیونکہ اُس وقت تک مَیں اموریوں کو برداشت کروں گا۔ لیکن آخرکار اُن کے گناہ اِتنے سنگین ہو جائیں گے کہ مَیں اُنہیں ملکِ کنعان سے نکال دوں گا۔“"},{"book":"پَیدایش","chapter":"15","verse":"17","text":"سورج غروب ہوا۔ اندھیرا چھا گیا۔ اچانک ایک دھواں دار تنور اور ایک بھڑکتی ہوئی مشعل نظر آئی اور جانوروں کے دو دو ٹکڑوں کے بیچ میں سے گزرے۔"},{"book":"پَیدایش","chapter":"15","verse":"18","text":"اُس وقت رب نے ابرام کے ساتھ عہد کیا۔ اُس نے کہا، ”مَیں یہ ملک مصر کی سرحد سے فرات تک تیری اولاد کو دوں گا،"},{"book":"پَیدایش","chapter":"15","verse":"19","text":"اگرچہ ابھی تک اِس میں قینی، قنِزّی، قدمونی،"},{"book":"پَیدایش","chapter":"15","verse":"20","text":"حِتّی، فرِزّی، رفائی،"},{"book":"پَیدایش","chapter":"15","verse":"21","text":"اموری، کنعانی، جرجاسی اور یبوسی آباد ہیں۔“"}]}