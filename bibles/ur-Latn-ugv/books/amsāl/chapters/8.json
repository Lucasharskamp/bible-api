{"data":[{"book":"Amsāl","chapter":"8","verse":"1","text":"Suno! Kyā hikmat āwāz nahīṅ detī? Hāṅ, samajh ūṅchī āwāz se elān kartī hai."},{"book":"Amsāl","chapter":"8","verse":"2","text":"Wuh bulandiyoṅ par khaṛī hai, us jagah jahāṅ tamām rāste ek dūsre se milte haiṅ."},{"book":"Amsāl","chapter":"8","verse":"3","text":"Shahr ke darwāzoṅ par jahāṅ log nikalte aur dāḳhil hote haiṅ wahāṅ hikmat zordār āwāz se pukārtī hai,"},{"book":"Amsāl","chapter":"8","verse":"4","text":"“Ai mardo, maiṅ tumhīṅ ko pukārtī hūṅ, tamām insānoṅ ko āwāz detī hūṅ."},{"book":"Amsāl","chapter":"8","verse":"5","text":"Ai sādālauho, hoshyārī sīkh lo! Ai ahmaqo, samajh apnā lo!"},{"book":"Amsāl","chapter":"8","verse":"6","text":"Suno, kyoṅki maiṅ sharāfat kī bāteṅ kartī hūṅ, aur mere hoṅṭ sachchāī pesh karte haiṅ."},{"book":"Amsāl","chapter":"8","verse":"7","text":"Merā muṅh sach boltā hai, kyoṅki mere hoṅṭ bedīnī se ghin khāte haiṅ."},{"book":"Amsāl","chapter":"8","verse":"8","text":"Jo bhī bāt mere muṅh se nikle wuh rāst hai, ek bhī pechdār yā ṭeṛhī nahīṅ hai."},{"book":"Amsāl","chapter":"8","verse":"9","text":"Samajhdār jāntā hai ki merī bāteṅ sab durust haiṅ, ilm rakhne wāle ko mālūm hai ki wuh sahīh haiṅ."},{"book":"Amsāl","chapter":"8","verse":"10","text":"Chāṅdī kī jagah merī tarbiyat aur ḳhālis sone ke bajāe ilm-o-irfān apnā lo."},{"book":"Amsāl","chapter":"8","verse":"11","text":"Kyoṅki hikmat motiyoṅ se kahīṅ behtar hai, koī bhī ḳhazānā us kā muqābalā nahīṅ kar saktā."},{"book":"Amsāl","chapter":"8","verse":"12","text":"Maiṅ jo hikmat hūṅ hoshyārī ke sāth bastī hūṅ, aur maiṅ tamīz kā ilm rakhtī hūṅ."},{"book":"Amsāl","chapter":"8","verse":"13","text":"Jo Rab kā ḳhauf māntā hai wuh burāī se nafrat kartā hai. Mujhe ġhurūr, takabbur, ġhalat chāl-chalan aur ṭeṛhī bātoṅ se nafrat hai."},{"book":"Amsāl","chapter":"8","verse":"14","text":"Mere pās achchhā mashwarā aur kāmyābī hai. Merā dūsrā nām samajh hai, aur mujhe quwwat hāsil hai."},{"book":"Amsāl","chapter":"8","verse":"15","text":"Mere wasīle se bādshāh saltanat aur hukmrān rāst faisle karte haiṅ."},{"book":"Amsāl","chapter":"8","verse":"16","text":"Mere zariye ra'īs aur shurafā balki tamām ādil munsif hukūmat karte haiṅ."},{"book":"Amsāl","chapter":"8","verse":"17","text":"Jo mujhe pyār karte haiṅ unheṅ maiṅ pyār kartī hūṅ, aur jo mujhe ḍhūṅḍte haiṅ wuh mujhe pā lete haiṅ."},{"book":"Amsāl","chapter":"8","verse":"18","text":"Mere pās izzat-o-daulat, shāndār māl aur rāstī hai."},{"book":"Amsāl","chapter":"8","verse":"19","text":"Merā phal sone balki ḳhālis sone se kahīṅ behtar hai, merī paidāwār ḳhālis chāṅdī par sabqat rakhtī hai."},{"book":"Amsāl","chapter":"8","verse":"20","text":"Maiṅ rāstī kī rāh par hī chaltī hūṅ, wahīṅ jahāṅ insāf hai."},{"book":"Amsāl","chapter":"8","verse":"21","text":"Jo mujh se muhabbat rakhte haiṅ unheṅ maiṅ mīrās meṅ daulat muhaiyā kartī hūṅ. Un ke godām bhare rahte haiṅ."},{"book":"Amsāl","chapter":"8","verse":"22","text":"Jab Rab taḳhlīq kā silsilā amal meṅ lāyā to pahle us ne mujhe hī banāyā. Qadīm zamāne meṅ maiṅ us ke dīgar kāmoṅ se pahle hī wujūd meṅ āī."},{"book":"Amsāl","chapter":"8","verse":"23","text":"Mujhe azal se muqarrar kiyā gayā, ibtidā hī se jab duniyā abhī paidā nahīṅ huī thī."},{"book":"Amsāl","chapter":"8","verse":"24","text":"Na samundar kī gahrāiyāṅ, na kasrat se phūṭne wāle chashme the jab maiṅ ne janm liyā."},{"book":"Amsāl","chapter":"8","verse":"25","text":"Na pahāṛ apnī apnī jagah par qāym hue the, na pahāṛiyāṅ thīṅ jab maiṅ paidā huī."},{"book":"Amsāl","chapter":"8","verse":"26","text":"Us waqt Allāh ne na zamīn, na us ke maidān, aur na duniyā ke pahle ḍhele banāe the."},{"book":"Amsāl","chapter":"8","verse":"27","text":"Jab us ne āsmān ko us kī jagah par lagāyā aur samundar kī gahrāiyoṅ par zamīn kā ilāqā muqarrar kiyā to maiṅ sāth thī."},{"book":"Amsāl","chapter":"8","verse":"28","text":"Jab us ne āsmān par bādaloṅ aur gahrāiyoṅ meṅ sarchashmoṅ kā intazām mazbūt kiyā to maiṅ sāth thī."},{"book":"Amsāl","chapter":"8","verse":"29","text":"Jab us ne samundar kī haddeṅ muqarrar kīṅ aur hukm diyā ki pānī un se tajāwuz na kare, jab us ne zamīn kī buniyādeṅ apnī apnī jagah par rakhīṅ"},{"book":"Amsāl","chapter":"8","verse":"30","text":"to maiṅ māhir kārīgar kī haisiyat se us ke sāth thī. Roz baroz maiṅ lutf kā bāis thī, har waqt us ke huzūr rangraliyāṅ manātī rahī."},{"book":"Amsāl","chapter":"8","verse":"31","text":"Maiṅ us kī zamīn kī satah par rangraliyāṅ manātī aur insān se lutfandoz hotī rahī."},{"book":"Amsāl","chapter":"8","verse":"32","text":"Chunāṅche mere beṭo, merī suno, kyoṅki mubārak haiṅ wuh jo merī rāhoṅ par chalte haiṅ."},{"book":"Amsāl","chapter":"8","verse":"33","text":"Merī tarbiyat mān kar dānishmand ban jāo, use nazarandāz mat karnā."},{"book":"Amsāl","chapter":"8","verse":"34","text":"Mubārak hai wuh jo merī sune, jo roz baroz mere darwāze par chaukas khaṛā rahe, rozānā merī chaukhaṭ par hāzir rahe."},{"book":"Amsāl","chapter":"8","verse":"35","text":"Kyoṅki jo mujhe pāe wuh zindagī aur Rab kī manzūrī pātā hai."},{"book":"Amsāl","chapter":"8","verse":"36","text":"Lekin jo mujhe pāne se qāsir rahe wuh apnī jān par zulm kartā hai, jo bhī mujh se nafrat kare use maut pyārī hai.”"}]}