{"data":[{"book":"Ibrawiyots","chapter":"6","verse":"1","text":"Eshe Krstos jangosh shin shin noosh imets danman shuutsomaants k'ayik'rar, s'een wottso maants beshone, k'irts finatse naandrone err Ik'o amnon neediyetsatsere tuur aani need'ik'ayone,"},{"book":"Ibrawiyots","chapter":"6","verse":"2","text":"Ikinwere aatsots gupi jango, ashaats kish gedo, k'irotse tuwi jango, dúre dúr angshi jangosh wotit dano aani need'ik'ayone."},{"book":"Ibrawiyots","chapter":"6","verse":"3","text":"Doonzon tooh han k'alitwone."},{"book":"Ibrawiyots","chapter":"6","verse":"4","text":"Bo imnetiyo k'az k'rts ashuwotsi Ik'o mandan aaniyosh faleratse. Ashaanots haniye shin shááno bek'rne, daratsnowere imeyiru imo shawshdek'rne, S'ayin shayratse kaydek'tswotsi woterne boteshi."},{"book":"Ibrawiyots","chapter":"6","verse":"5","text":"Ik' sheeng aap'onat weet dúri angon shawshdek'rne boteshi,"},{"book":"Ibrawiyots","chapter":"6","verse":"6","text":"Jamaniyere il bo imnetiyatse shuutso maants boaanitka wotiyal bo botookon Ik'o Na'o aani jitetwotsnat ash shinatse bín bo ketitwotse boon naandre etomnadan aainyo faleratse."},{"book":"Ibrawiyots","chapter":"6","verse":"7","text":"Ayoto bi'atsats oot'iru awsho ushiru datsu, bí'ats maay shookts ashuwotssh k'awnts detstso imiru datsu deero Ik'oke daatsitwaniye."},{"book":"Ibrawiyots","chapter":"6","verse":"8","text":"6:8 Aze. 3:17-18  Angitsonat daaz angitson b bos'itka wotiyalmó k'awnts deshake bwotiti, kárn aawotsnowere c'asheetwane, b s'uwonwere tawon mis'e b́ wotiti."},{"book":"Ibrawiyots","chapter":"6","verse":"9","text":"Shuneets eshwotso! dab mank'o tkeewiyalorni, it itkashit kasho dowet k'ants keewo it detsdek'tso arik b́wottsok'oniye no dankee."},{"book":"Ibrawiyots","chapter":"6","verse":"10","text":"Ik'o kááwon angshkee, mansh it fintsonat shinowere andowere s'ayinwotsi tep'osh b́shúútsosha etaat it kitsts shuno bateratse."},{"book":"Ibrawiyots","chapter":"6","verse":"11","text":"It unetswor jangdek'at it kotiru keewo desh itdek'fetsosh kup'arr b́ s'uwi aawo b́ borfetsosh it kup'o it kitsitwok'owe noteewniri,"},{"book":"Ibrawiyots","chapter":"6","verse":"12","text":"No tewnirwere bo imnetiyonat k'amoon kup'arr boosh jangiyets keewo naatet ashuwotsi it aritwok'owa bako jik' mangwotsi it wotitwok'owaliye."},{"book":"Ibrawiyots","chapter":"6","verse":"13","text":"Ik'o Abrahamsh b́ jangiwor bín b́ taaritwo b́ tookoniyere bogo k'osho konwor bí altsotse hank'o ett b́tookon b́ taari,"},{"book":"Ibrawiyots","chapter":"6","verse":"14","text":"«Arikon neen deritwe, nnaronowere ayituwe.»"},{"book":"Ibrawiyots","chapter":"6","verse":"15","text":"Abraham k'amoon kott bísh jangiyets keewo daatsre."},{"book":"Ibrawiyots","chapter":"6","verse":"16","text":"Ash ashuwots bo taaror boyere bogts shúútsone bo taarfoniye, bo keewonowere taaron kup'irr bo dagotse fa'a moosh jamonowere bo ishfooni."},{"book":"Ibrawiyots","chapter":"6","verse":"17","text":"Eshe mank'oon Ik'o b́ keewts keewo wonerak b́wottsok'o kitsosh geeyat b́ jangitso naatetwots b́ jangits taaro boosh b́ kup'iyi."},{"book":"Ibrawiyots","chapter":"6","verse":"18","text":"Ik'o hank'on wonerawotsnat bo jangosh b́ kooraw git keewwotsi, manotswere jangiyonat taaron noosh imre, git keewanotsatse tuutso no shinatse fa'o noosh b́ jangitso kup'shr desh dek'o nofalitwok'o, ááshoko daatsosh b́ maants wos'tswots no een angikup'o daatsitwone."},{"book":"Ibrawiyots","chapter":"6","verse":"19","text":"6:19 Lew. 16:2  Jangeyirwan no kashosh shek'eraw kup' wotts mehlik'iya6:19 Mehlik'iya: Eteetso markabo b́ beyoko b́ fakshawok'o woshirwoniye.  eteetsok'oyiye, Iyesusn no jangts jango Ik' meyitsi degoniyere beshar gitsots kinditwe."},{"book":"Ibrawiyots","chapter":"6","verse":"20","text":"Beyok manokowere kahni naasho Iyesus Melkes'edik'kok'o dúre dúrosh kahaniwotsats naashi k'aabok'o wotat no shegro shino kindre."}]}