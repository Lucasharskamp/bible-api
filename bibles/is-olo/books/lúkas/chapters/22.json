{"data":[{"book":"Lúkas","chapter":"22","verse":"1","text":"Nú voru páskarnir í nánd. Þeir eru mesta hátíð Gyðinga og þá eru einungis borðuð ósýrð brauð."},{"book":"Lúkas","chapter":"22","verse":"2","text":"Æðstu prestarnir og fræðimennirnir voru að velta því fyrir sér hvernig þeir gætu ráðið Jesú af dögum. En þeir óttuðust að fólkið svaraði með því að gera uppreisn."},{"book":"Lúkas","chapter":"22","verse":"3","text":"Þegar þetta var fór Satan í Júdas Ískaríot, einn af þeim tólf."},{"book":"Lúkas","chapter":"22","verse":"4","text":"Júdas kom að máli við æðstu prestana og varðstjóra musterisins til að ræða um hvernig hann ætti að koma Jesú í hendur þeirra."},{"book":"Lúkas","chapter":"22","verse":"5","text":"Þeir urðu glaðir þegar þeir heyrðu að hann væri fús að hjálpa þeim og hétu honum launum."},{"book":"Lúkas","chapter":"22","verse":"6","text":"Upp frá þessu beið Júdas eftir hentugu tækifæri til að handtaka Jesú í kyrrþey þegar fólkið væri hvergi nærri."},{"book":"Lúkas","chapter":"22","verse":"7","text":"Dagurinn fyrir páska rann upp – dagur ósýrðu brauðanna – en þá átti að slátra páskalambinu og borða það með ósýrða brauðinu."},{"book":"Lúkas","chapter":"22","verse":"8","text":"Jesús sendi Pétur og Jóhannes af stað til að finna húsnæði þar sem þeir gætu undirbúið páskamáltíðina."},{"book":"Lúkas","chapter":"22","verse":"9","text":"„Hvert viltu að við förum?“ spurðu þeir."},{"book":"Lúkas","chapter":"22","verse":"10","text":"„Þegar þið komið inn í Jerúsalem,“ svaraði Jesús, „mun mæta ykkur maður sem ber vatnskrús. Fylgið honum eftir þangað sem hann fer"},{"book":"Lúkas","chapter":"22","verse":"11","text":"og segið húsráðanda þar: „Við erum með skilaboð frá meistara okkar, um að þú sýnir okkur herbergið þar sem hann geti snætt páskamáltíðina með lærisveinum sínum.“"},{"book":"Lúkas","chapter":"22","verse":"12","text":"Þá mun hann fara með ykkur upp í stórt herbergi sem okkur er ætlað. Það er staðurinn. Farið nú og undirbúið máltíðina.“"},{"book":"Lúkas","chapter":"22","verse":"13","text":"Þeir fóru til borgarinnar og fundu allt eins og Jesús hafði sagt og undirbjuggu páskamáltíðina."},{"book":"Lúkas","chapter":"22","verse":"14","text":"Á tilsettum tíma kom Jesús og settist til borðs og postularnir með honum."},{"book":"Lúkas","chapter":"22","verse":"15","text":"Hann sagði: „Ég hef innilega þráð að neyta þessarar páskamáltíðar með ykkur áður en ég líð,"},{"book":"Lúkas","chapter":"22","verse":"16","text":"því að það segi ég ykkur að ég mun ekki neyta hennar aftur, fyrr en hún fullkomnast í guðsríki.“"},{"book":"Lúkas","chapter":"22","verse":"17","text":"Þá tók Jesús bikar, flutti þakkarbæn og sagði: „Takið þetta og skiptið því á milli ykkar."},{"book":"Lúkas","chapter":"22","verse":"18","text":"Ég mun ekki drekka vín á ný fyrr en guðsríki er komið.“"},{"book":"Lúkas","chapter":"22","verse":"19","text":"Og hann tók brauð, þakkaði Guði og braut það í sundur, fékk þeim og sagði: „Þetta er líkami minn, sem fyrir ykkur er gefinn, gerið þetta í mína minningu.“"},{"book":"Lúkas","chapter":"22","verse":"20","text":"Á sama hátt tók hann bikarinn eftir kvöldmáltíðina og mælti: „Þessi bikar er hinn nýi sáttmáli í mínu blóði sem fyrir ykkur er úthellt."},{"book":"Lúkas","chapter":"22","verse":"21","text":"Sá er svíkur mig, situr hér til borðs með mér."},{"book":"Lúkas","chapter":"22","verse":"22","text":"Að vísu verð ég að deyja, það er liður í áætlun Guðs, en vei þeim manni sem veldur því að ég verð framseldur.“"},{"book":"Lúkas","chapter":"22","verse":"23","text":"Þá fóru lærisveinarnir að þrátta sín á milli um það hver þeirra gæti fengið sig til slíks,"},{"book":"Lúkas","chapter":"22","verse":"24","text":"og líka um það hver þeirra gæti talist mestur."},{"book":"Lúkas","chapter":"22","verse":"25","text":"Þá sagði Jesús: „Konungar þjóðanna drottna yfir þeim og þeir sem láta menn kenna á valdi sínu eru nefndir velgjörðamenn."},{"book":"Lúkas","chapter":"22","verse":"26","text":"En meðal ykkar er sá mestur sem þjónar hinum."},{"book":"Lúkas","chapter":"22","verse":"27","text":"Í heiminum er það foringinn sem situr við borðið og þjónar hans ganga um beina. En hjá okkur er þetta öðruvísi. Ég þjóna ykkur."},{"book":"Lúkas","chapter":"22","verse":"28","text":"Þið hafið ekki brugðist mér þennan erfiða tíma."},{"book":"Lúkas","chapter":"22","verse":"29","text":"En eins og faðir minn hefur gefið mér ríki sitt, eins gef ég ykkur það svo að þið getið"},{"book":"Lúkas","chapter":"22","verse":"30","text":"etið og drukkið við borð mitt í ríki mínu. Þið munuð sitja í hásætum og dæma hinar tólf ættkvíslir Ísraels."},{"book":"Lúkas","chapter":"22","verse":"31","text":"Símon, Símon, Satan krafðist þín til að sigta þig eins og hveiti,"},{"book":"Lúkas","chapter":"22","verse":"32","text":"en ég hef beðið þess að trú þína þrjóti ekki að fullu og öllu. Styrk þú bræður þína þegar þú hefur iðrast og snúið aftur til mín.“"},{"book":"Lúkas","chapter":"22","verse":"33","text":"Símon svaraði: „Drottinn, ég er reiðubúinn að fara með þér í fangelsi og jafnvel deyja með þér.“"},{"book":"Lúkas","chapter":"22","verse":"34","text":"„Pétur,“ svaraði Jesús, „ég skal segja þér nokkuð. Haninn mun ekki gala í dag fyrr en þú hefur þrisvar neitað því að þú þekkir mig.“"},{"book":"Lúkas","chapter":"22","verse":"35","text":"Og Jesús hélt áfram og sagði: „Þegar ég sendi ykkur í predikunarferðir, peningalausa, nestislausa og án þess að þið hefðuð skó til skiptanna, skorti ykkur þá nokkuð?“"},{"book":"Lúkas","chapter":"22","verse":"36","text":"„En núna“ sagði hann, „skuluð þið taka með ykkur nestispoka, ef þið eigið, og peninga. Ef þið eigið ekkert sverð, þá seljið jafnvel fötin ykkar til að geta keypt sverð."},{"book":"Lúkas","chapter":"22","verse":"37","text":"Þetta segi ég, því að nú er þessi spádómur að rætast: „Hann mun dæmdur sem afbrotamaður.“ Allt sem spámennirnir skrifuðu um mig mun rætast.“"},{"book":"Lúkas","chapter":"22","verse":"38","text":"„Meistari“ svöruðu þeir, „við höfum hérna tvö sverð.“"},{"book":"Lúkas","chapter":"22","verse":"39","text":"Síðan yfirgaf Jesús loftherbergið í fylgd lærisveinanna og fór eftir venju út til Olíufjallsins."},{"book":"Lúkas","chapter":"22","verse":"40","text":"Þegar þangað kom sagði hann: „Biðjið Guð að þið fallið ekki í freistni.“"},{"book":"Lúkas","chapter":"22","verse":"41-42","text":"Hann fór spölkorn frá þeim, kraup niður og bað: „Faðir, ef þú vilt, þá taktu þennan bikar frá mér. Verði þó ekki minn vilji, heldur þinn.“"},{"book":"Lúkas","chapter":"22","verse":"43","text":"Þá birtist honum engill af himni sem styrkti hann."},{"book":"Lúkas","chapter":"22","verse":"44","text":"Því að hann var í slíkri dauðans angist að sviti hans varð eins og blóðdropar sem féllu á jörðina og bæn hans varð enn ákafari."},{"book":"Lúkas","chapter":"22","verse":"45","text":"Að lokum stóð hann upp, gekk til lærisveinanna og fann þá sofandi. Þeir höfðu sofnað af þreytu og hryggð."},{"book":"Lúkas","chapter":"22","verse":"46","text":"„Hví sofið þið?“ spurði hann, „Rísið upp og biðjið þess að þið fallið ekki fyrir freistingunni.“"},{"book":"Lúkas","chapter":"22","verse":"47","text":"Hann hafði ekki sleppt orðinu, er hóp manna bar þar að. Fremstur gekk Júdas, einn postulanna. Hann gekk til Jesú og kyssti hann vingjarnlega á kinnina."},{"book":"Lúkas","chapter":"22","verse":"48","text":"Jesús sagði við hann: „Júdas, svíkur þú mig með kossi.“"},{"book":"Lúkas","chapter":"22","verse":"49","text":"Þegar lærisveinarnir ellefu skildu hvað um var að vera, hrópuðu þeir: „Meistari, eigum við að berjast? Við tókum sverðin með okkur.“"},{"book":"Lúkas","chapter":"22","verse":"50","text":"Einn þeirra brá sverði og hjó hægra eyrað af þjóni æðsta prestsins."},{"book":"Lúkas","chapter":"22","verse":"51","text":"En Jesús sagði: „Sýnið enga frekari mótstöðu.“ Síðan snerti hann sárið og læknaði eyrað."},{"book":"Lúkas","chapter":"22","verse":"52","text":"Jesús sneri sér nú að æðstu prestunum, varðforingjum musterisins og trúarleiðtogum, sem fremstir stóðu, og spurði: „Er ég þá ræningi? Hvers vegna komið þið með sverð og kylfur til að handsama mig?"},{"book":"Lúkas","chapter":"22","verse":"53","text":"Af hverju handtókuð þið mig ekki í musterinu? Þar var ég daglega. En þetta er ykkar tími og vald myrkraaflanna.“"},{"book":"Lúkas","chapter":"22","verse":"54","text":"Þá gripu þeir Jesú og leiddu til bústaðar æðsta prestsins. Pétur fylgdi í humátt á eftir."},{"book":"Lúkas","chapter":"22","verse":"55","text":"Hermennirnir kveiktu bál í húsagarðinum og settust umhverfis það til að hlýja sér, en Pétur smeygði sér inn í hópinn svo lítið bar á."},{"book":"Lúkas","chapter":"22","verse":"56","text":"Við bjarmann frá eldinum tók ein þjónustustúlkan eftir honum og gaf honum nánar gætur. Loks sagði hún: „Þessi maður var með Jesú.“"},{"book":"Lúkas","chapter":"22","verse":"57","text":"„Nei, kona góð,“ svaraði Pétur, „þann mann þekki ég alls ekki.“"},{"book":"Lúkas","chapter":"22","verse":"58","text":"Stuttu seinna tók einhver annar eftir honum og sagði: „Þú hlýtur að vera einn af þeim.“"},{"book":"Lúkas","chapter":"22","verse":"59","text":"Um það bil klukkustundu síðar fullyrti enn einn þetta og sagði: „Ég veit að þessi maður er einn af lærisveinum Jesú, því að þeir eru báðir frá Galíleu.“"},{"book":"Lúkas","chapter":"22","verse":"60","text":"„Góði maður“ svaraði Pétur, „ég skil bara alls ekki hvað þú ert að tala um.“ En áður en hann hafði sleppt orðinu gól hani."},{"book":"Lúkas","chapter":"22","verse":"61","text":"Á sömu stundu sneri Jesús sér við og leit til Péturs. Þá minntist Pétur orða Jesú: „Áður en haninn galar í dag, muntu þrisvar afneita mér.“"},{"book":"Lúkas","chapter":"22","verse":"62","text":"Þá gekk Pétur út fyrir og grét sárt."},{"book":"Lúkas","chapter":"22","verse":"63-64","text":"Verðirnir sem gættu Jesú, tóku nú að hæða hann. Þeir bundu fyrir augu hans, slógu hann með hnefunum og spurðu: „Hver sló þig núna, spámaður?“"},{"book":"Lúkas","chapter":"22","verse":"65","text":"Síðan smánuðu þeir hann á allan hátt."},{"book":"Lúkas","chapter":"22","verse":"66","text":"Í morgunsárið kom hæstiréttur Gyðinga saman. Í honum voru meðal annars æðstu prestarnir og aðrir trúarleiðtogar þjóðarinnar. Jesús var nú leiddur fram fyrir þetta ráð"},{"book":"Lúkas","chapter":"22","verse":"67-68","text":"og spurður hvort hann héldi því fram að hann væri Kristur."},{"book":"Lúkas","chapter":"22","verse":"69","text":"En innan skamms mun ég, Kristur, setjast í hásæti við hlið almáttugs Guðs.“"},{"book":"Lúkas","chapter":"22","verse":"70","text":"„Með þessu ertu að fullyrða að þú sért sonur Guðs,“ hrópuðu þeir."},{"book":"Lúkas","chapter":"22","verse":"71","text":"„Við þurfum ekki fleiri vitni!“ æptu þeir. „Við höfum sjálfir heyrt hann segja það.“"}]}