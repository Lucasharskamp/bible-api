{"data":[{"book":"Kulawa","chapter":"6","verse":"1","text":"Abaho Mndewa Imulungu kamulongela Musa, “Sambi kochona chonda nimtendele Falao. Kwa udahi wangu kowaleka wanhu zangu wasegele. Nayo kowawinga wasegele mwiisi yake kwa udahi wangu.”"},{"book":"Kulawa","chapter":"6","verse":"2","text":"Imulungu kamulongela Musa, “Niye na Mndewa Imulungu."},{"book":"Kulawa","chapter":"6","verse":"3","text":"Nimulawilila Abulahamu na Isaka na Yakobo, njuwika kamba Imulungu yeli na Udahi wose, lakini siwalongele bule kamba twaga jangu Mndewa Imulungu."},{"book":"Kulawa","chapter":"6","verse":"4","text":"Vivija niilagana nao kuwagwaa isi ya Kanaani, kuko kuwakalile kamba wanhu baki."},{"book":"Kulawa","chapter":"6","verse":"5","text":"Sambi nihulika kuiyalala kwa Waizilaeli viwodununzwa na Wamisili, avo nidikumbuka lagano jangu."},{"book":"Kulawa","chapter":"6","verse":"6","text":"Walongele Waizilaeli vino, ‘Niye Mndewa Imulungu, nowalava mwiisi ya Misili. Nowatenda mulekeswe kulawa muutumwa. Nougolosa mkono wangu na nowakoboza Wamisili na kuwakombola mweye."},{"book":"Kulawa","chapter":"6","verse":"7","text":"Nowatenda muwe wanhu zangu, na niye nokuwa Imulungu wenu. Mojuwa kamba niye na Mndewa Imulungu, Imulungu wenu, vonda niwalave muutumwa ako Misili."},{"book":"Kulawa","chapter":"6","verse":"8","text":"Nowagala mwiisi ija inilongile kwa kuiduwila nowagwaa Abulahamu na Isaka na Yakobo. Nowagwaa mweye isi ayo iwe yenu. Niye na Mndewa Imulungu.’ ”"},{"book":"Kulawa","chapter":"6","verse":"9","text":"Musa kawalongela Waizilaeli mbuli azo, lakini hewo hawamtegeleze bule, kwavija wakala na lusikisiki mmizoyo yao mbuli ya magazo ga utumwa."},{"book":"Kulawa","chapter":"6","verse":"10","text":"Abaho Mndewa Imulungu kamulongela Musa,"},{"book":"Kulawa","chapter":"6","verse":"11","text":"“Genda kamulongele Falao, mndewa wa Misili, yawaleke Waizilaeli wasegele mwiisi yake.”"},{"book":"Kulawa","chapter":"6","verse":"12","text":"Lakini Musa kamwidika Mndewa Imulungu, “Kamba Waizilaeli hawanitegeleze, avo Falao konitegeleza vilihi? Na niye munhu mwenyego sili mulongaji.”"},{"book":"Kulawa","chapter":"6","verse":"13","text":"Lakini Mndewa Imulungu kalonga na Musa na Haluni na kawalagiza wachole kwa Falao, mndewa wa Misili, wawalave Waizilaeli mwiisi ya Misili."},{"book":"Kulawa","chapter":"6","verse":"14","text":"Gano gago matwaga ga iwahenga wakulu wa Waizilaeli."},{"book":"Kulawa","chapter":"6","verse":"15","text":"Wanage Simeoni wakala, Yemueli na Yamini na Ohadi na Yakini na Sohali na Shauli yakalile mwana wa mtwanzi wa Kanaani. Wano wakala wahenga wa kabila da Simeoni."},{"book":"Kulawa","chapter":"6","verse":"16","text":"Gano gago matwaga ga wana wa kimbigalo wa Lawi, Gelishoni na Kohati na Melali. Lawi kawa mgima kwa miyaka gana na malongo madatu na saba."},{"book":"Kulawa","chapter":"6","verse":"17","text":"Wanage Gelishoni wakala, iwakulu wa lukolo lwa Libini na Shimei."},{"book":"Kulawa","chapter":"6","verse":"18","text":"Wanage Kohati wakala, Amulamu na Ishali na Hebuloni na Uzieli. Kohati kawa mgima kwa miyaka gana malongo madatu na ndatu."},{"book":"Kulawa","chapter":"6","verse":"19","text":"Wanage Melali wakala, Mahili na Mushi."},{"book":"Kulawa","chapter":"6","verse":"20","text":"Amulamu kamsola Yokebedi lumbu wa tatake, nayo kamulela Musa na Haluni. Amulamu kawa mgima kwa miyaka gana dimoja na malongo madatu na saba."},{"book":"Kulawa","chapter":"6","verse":"21","text":"Wanage Ishali wakala, Kola na Nefegi na Zikili."},{"book":"Kulawa","chapter":"6","verse":"22","text":"Wanage Uzieli wakala, Mishaeli na Elisafani na Sitili."},{"book":"Kulawa","chapter":"6","verse":"23","text":"Haluni kamsola Elisheba, mndele wa Aminadabu na lumbu jake Nashoni, nayo kamulelela Nadabu na Abihu na Eleazali na Itamali."},{"book":"Kulawa","chapter":"6","verse":"24","text":"Wanage Kola wakala, Asili na Elikana na Abiasafu, wano wakala wahenga wa lukolo lwa Kola."},{"book":"Kulawa","chapter":"6","verse":"25","text":"Eleazali mwanage Haluni kamsola mndele wa Putieli, nayo kamulelela Finehasi."},{"book":"Kulawa","chapter":"6","verse":"26","text":"Musa na Haluni awo walongeligwe na Mndewa Imulungu, “Muwalave Waizilaeli mwiisi ya Misili kwa ng'holo zao.”"},{"book":"Kulawa","chapter":"6","verse":"27","text":"Ona awo wamulongele Falao, mndewa wa Misili, yawaleke Waizilaeli wasegele."},{"book":"Kulawa","chapter":"6","verse":"28","text":"Kipindi acho Mndewa Imulungu viyalongile na Musa mwiisi ya Misili,"},{"book":"Kulawa","chapter":"6","verse":"29","text":"kamulongela, “Niye na Mndewa Imulungu. Mulongele Falao, mndewa wa Misili, gaja gose gonikulongela.”"},{"book":"Kulawa","chapter":"6","verse":"30","text":"Lakini Musa kamwidika Mndewa Imulungu, “Niye sili mulongaji, avo Falao konitegeleza vilihi?”"}]}