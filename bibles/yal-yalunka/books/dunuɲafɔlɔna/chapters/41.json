{"data":[{"book":"Dunuɲa Fɔlɔna","chapter":"41","verse":"1","text":"Ɲɛɛ firin dangu xanbi, Misiran Mangan yi xiye sa. A tixi xude dɛni."},{"book":"Dunuɲa Fɔlɔna","chapter":"41","verse":"2","text":"A yi ɲinge to faɲi tuyanxi solofere to kelɛ xuden kui, e e dɛgema mɛrɛni."},{"book":"Dunuɲa Fɔlɔna","chapter":"41","verse":"3","text":"Na xanbi, ɲinge solofere gbɛtɛ, naxanye to ɲaxu, e doyenxi, ne fan yi keli xuden kui ɲingen bonne dɛxɔn ma."},{"book":"Dunuɲa Fɔlɔna","chapter":"41","verse":"4","text":"Ɲinge to ɲaxi doyenxi solofereni itoe yi ɲinge to faɲi tuyanxi solofereni itoe don. Nayi, Misiran Mangan yi xulun."},{"book":"Dunuɲa Fɔlɔna","chapter":"41","verse":"5","text":"A mɔn yi xi, a xiye gbɛtɛ sa."},{"book":"Dunuɲa Fɔlɔna","chapter":"41","verse":"6","text":"Tɔnsɔn solofere faɲi rafexine tixi bili kedenna ma."},{"book":"Dunuɲa Fɔlɔna","chapter":"41","verse":"7","text":"Na xanbi, tɔnsɔn solofere gbɛtɛ, naxanye xurun, foyen bata e rafofo ayi, ne tixi tɔnsɔnna bodene dɛxɔn ma. Tɔnsɔn xurunni itoe yi tɔnsɔn nafexi faɲine gerun. Nayi, Misiran Mangan yi xulun. Xiyen nan yi a ra."},{"book":"Dunuɲa Fɔlɔna","chapter":"41","verse":"8","text":"Xɔtɔnni Misiran Mangan bɔɲɛn yi mini. A yi woyimɛne nun fekolonne birin xili naxanye Misiran yi. A yi xiyeni itoe fala e xa, koni muxu yo mi nɔ xiyene yɛbɛ a xa."},{"book":"Dunuɲa Fɔlɔna","chapter":"41","verse":"9","text":"Na waxatini, naxan yengi saxi mangana minseen xɔn ma, na yi a fala Misiran Mangan xa, a naxa, “N ma kala fonne bata rabira n ma to."},{"book":"Dunuɲa Fɔlɔna","chapter":"41","verse":"10","text":"Misiran Mangan xɔlɔ nɛn a konyine ma waxatina nde yi. A yi n suxu, a n balan sofa mangana kasoon na, nxu nun naxan yi burun ganma mangan xa."},{"book":"Dunuɲa Fɔlɔna","chapter":"41","verse":"11","text":"A tan nun n tan, nxu birin xiye sa nɛn kɔɛ kedenna ra, xiye firinna birin nun a bun."},{"book":"Dunuɲa Fɔlɔna","chapter":"41","verse":"12","text":"Kasoni, nxu nun sofa mangana konyina, Heburu banxulanna nan yi na yi. Nxu yi xiyeni itoe fala a xa, a yi e birin bunna fala nxu xa. Nxu xiyen naxanye saxi, a yi e bunne fala nxu xa."},{"book":"Dunuɲa Fɔlɔna","chapter":"41","verse":"13","text":"A xiyen yɛba nxu xa kii naxan yi, a mɔn birin ligaxi na kiini nɛn. Misiran Mangan bata n naxɛtɛ n walide fonni. A yi boden fan singan wudin na.”"},{"book":"Dunuɲa Fɔlɔna","chapter":"41","verse":"14","text":"Misiran Mangan yi Yusufu xili. E yi a ramini kasoni mafurɛn! A yi a xunna bi, a marabɛri baane yi masara a ma. A fa siga Misiran Mangan fɛma."},{"book":"Dunuɲa Fɔlɔna","chapter":"41","verse":"15","text":"Misiran Mangan yi a fala Yusufu xa, a naxa, “N bata xiye sa. Muxu yo mi nɔxi a yɛbadeni, koni n bata a mɛ a i tan nɔɛ xiyen bunna falɛ, naxan na fala i xa.”"},{"book":"Dunuɲa Fɔlɔna","chapter":"41","verse":"16","text":"Yusufu yi Misiran Mangan yabi, a naxa, “N tan mi a ra, Ala nan Misiran Mangana a xiyen bun faɲin fima a ma.”"},{"book":"Dunuɲa Fɔlɔna","chapter":"41","verse":"17","text":"Misiran Mangan yi a fala Yusufu xa, a naxa, “N xiyeni, n yi tixi xude dɛɛn nin."},{"book":"Dunuɲa Fɔlɔna","chapter":"41","verse":"18","text":"N yi ɲinge to faɲi tuyanxi solofere to kelɛ xuden kui, e e dɛgema mɛrɛni."},{"book":"Dunuɲa Fɔlɔna","chapter":"41","verse":"19","text":"Nayi, ɲinge solofere gbɛtɛye yi te e xanbi ra, e doyenxi, e to ɲaxu, e xɔsixi. Han to n munma yi na ɲinge to ɲaxi sifan to Misiran bɔxɔn birin ma singen."},{"book":"Dunuɲa Fɔlɔna","chapter":"41","verse":"20","text":"Ɲinge xɔsixi to ɲaxine yi ɲinge tuyanxi solofere singene don."},{"book":"Dunuɲa Fɔlɔna","chapter":"41","verse":"21","text":"Koni na xanbi, muxu yo mi nɔɛ a kolonɲɛ xa e bata e don, masɔtɔ e doyen kiin ma mɔn. Nayi, n yi xulun.”"},{"book":"Dunuɲa Fɔlɔna","chapter":"41","verse":"22","text":"“N mɔn yi xiye gbɛtɛ sa. Tɔnsɔn nafexi faɲi solofere tixi bili kedenna ma."},{"book":"Dunuɲa Fɔlɔna","chapter":"41","verse":"23","text":"Na xanbi tɔnsɔn solofere gbɛtɛye naxanye xurun, foyen naxanye rafofoxi ayi, ne yi te bodene dɛxɔn ma."},{"book":"Dunuɲa Fɔlɔna","chapter":"41","verse":"24","text":"Tɔnsɔn fofone yi tɔnsɔn faɲi soloferene gerun. N bata a fala woyimɛne xa, koni muxu yo mi nɔxi a yɛbadeni n xa.”"},{"book":"Dunuɲa Fɔlɔna","chapter":"41","verse":"25","text":"Yusufu yi a fala Misiran Mangan xa, a naxa, “I ya xiye firinna birin fe kedenna nan yitaxi. Ala bata i rakolon feen ma a fama naxan ligadeni."},{"book":"Dunuɲa Fɔlɔna","chapter":"41","verse":"26","text":"Na ɲinge to faɲi soloferene nun tɔnsɔn faɲi soloferene, ne ɲɛɛ solofere nan yitaxi na kiini. Xiye keden nan a ra."},{"book":"Dunuɲa Fɔlɔna","chapter":"41","verse":"27","text":"Ɲinge xɔsixi to ɲaxi soloferene nun tɔnsɔn fofo soloferene foyen naxanye rafofoxi ayi, ne fan ɲɛɛ solofere fitina kamɛn nan yitaxi."},{"book":"Dunuɲa Fɔlɔna","chapter":"41","verse":"28","text":"N na a falaxi i xa kii naxan yi, Ala bata na feene yita Misiran Mangan na a fama naxanye ligadeni."},{"book":"Dunuɲa Fɔlɔna","chapter":"41","verse":"29","text":"Ɲɛɛ soloferen naxanye fama iki, a findima lugo ɲɛɛne nan na Misiran bɔxɔn xa."},{"book":"Dunuɲa Fɔlɔna","chapter":"41","verse":"30","text":"Na xanbi, ɲɛɛ solofere kamɛn fama nɛn, en ɲinanma nɛn na lugon birin na. Kamɛn Misiran bɔxɔn halagima nɛn."},{"book":"Dunuɲa Fɔlɔna","chapter":"41","verse":"31","text":"Fitina kamɛn findima fe magaxuxin nan na, han muxune birin yi ɲinan lugo ɲɛɛne xɔn bɔxɔni ito yi.”"},{"book":"Dunuɲa Fɔlɔna","chapter":"41","verse":"32","text":"“I xiyeni ito saxi nɛn dɔxɔɲa yi firin bayo Ala bata a feen nagidi, a mɔn mi buma a ligadeni."},{"book":"Dunuɲa Fɔlɔna","chapter":"41","verse":"33","text":"Iki mangana, xaxilimaan fen, fe kolonna, i yi a dɔxɔ Misiran bɔxɔn xun na."},{"book":"Dunuɲa Fɔlɔna","chapter":"41","verse":"34","text":"Mangana, i xa muxune sugandi naxanye dɔxɔma na wanla xun na lugo ɲɛɛ soloferen bun ma. Se xaba waxatin na a li, naxan yo na maala xidi naanin xaba, a suulundena, a xa fa na ra, a ramara."},{"book":"Dunuɲa Fɔlɔna","chapter":"41","verse":"35","text":"E xa donseene birin malan lugo ɲɛɛ solofere famatɔɔn bun, e xa a ramara taane kui, Misiran Mangana nɔɔn bun ma."},{"book":"Dunuɲa Fɔlɔna","chapter":"41","verse":"36","text":"Donse maraxini ito fama Misiran bɔxɔn natangadeni kamɛn ma nɛn naxan fama ɲɛɛ soloferen bun ma.”"},{"book":"Dunuɲa Fɔlɔna","chapter":"41","verse":"37","text":"Falani ito yi rafan Misiran Mangan nun a kuntigine birin ma."},{"book":"Dunuɲa Fɔlɔna","chapter":"41","verse":"38","text":"Misiran Mangan yi a fala e xa, a naxa, “En nɔɛ muxuna nde sɔtɛ naxan ligaxi alo ito, Alaa Nii Sariɲanxin naxan yi?”"},{"book":"Dunuɲa Fɔlɔna","chapter":"41","verse":"39","text":"Misiran Mangan yi a fala Yusufu xa, a naxa, “Bayo Ala bata na feen birin yita i ra, muxu yo mi na naxan xaxili fan alo i tan, naxan fe kolon dangu i ra."},{"book":"Dunuɲa Fɔlɔna","chapter":"41","verse":"40","text":"I tan nan fama findideni n ma banxi xunna ra. N ma yamaan fama biradeni i ya yamarin nan fɔxɔ ra. N ma manga gbɛdɛn nan tun luma i xun na.”"},{"book":"Dunuɲa Fɔlɔna","chapter":"41","verse":"41","text":"Misiran Mangan mɔn yi a fala Yusufu xa, a naxa, “A mato, n bata nɔɔn so i yii Misiran bɔxɔn birin xunna.”"},{"book":"Dunuɲa Fɔlɔna","chapter":"41","verse":"42","text":"A yi a gbeti wuredin ba a yiin na, a yi a so Yusufu yiin na. A yi a marabɛri ba taa dugi faɲin na. A yi xɛma ɲɛrɛn bira a kɔɛ ra."},{"book":"Dunuɲa Fɔlɔna","chapter":"41","verse":"43","text":"A yi a rate sofa wontoron kui, naxan Misiran Mangan wontoron xanbi ra. E yi lu sarinɲɛ a yɛɛ ra, e naxa, “Ɛ xinbi sin!” Misiran mangana a mangayaan taxu a ra na kii nin."},{"book":"Dunuɲa Fɔlɔna","chapter":"41","verse":"44","text":"Misiran Mangan mɔn yi a fala Yusufu xa, a naxa, “N tan nan mangan na. Xa i mi yamarin fi naxan ma, fefe mi ligɛ Misiran bɔxɔ yo ma.”"},{"book":"Dunuɲa Fɔlɔna","chapter":"41","verse":"45","text":"Misiran Mangan yi Yusufu xili sa Safanati-Paniya. A yi Potifari a dii tɛmɛna Asenati fi a ma a ɲaxanla ra. Hon taana saraxaraliin nan yi Potifari ra. Yusufu yi xun matoon fɔlɔ Misiran bɔxɔn ma."},{"book":"Dunuɲa Fɔlɔna","chapter":"41","verse":"46","text":"Yusufu barin bata yi ɲɛɛ tonge saxan ti nun a fa Misiran Mangan yɛtagi waxatin naxan yi, Misiran mangana. A yi keli Misiran Mangan fɛma, a yi bɔxɔn birin yisiga."},{"book":"Dunuɲa Fɔlɔna","chapter":"41","verse":"47","text":"Lugo ɲɛɛ soloferen bun ma, bɔxɔn birin yi rawali ki faɲi."},{"book":"Dunuɲa Fɔlɔna","chapter":"41","verse":"48","text":"Yusufu yi donseen birin malan naxan sɔtɔxi ɲɛɛ solofereni ito bun ma Misiran bɔxɔn ma. Donseen naxanye sɔtɔxi banxidɛne yi, a yi ne ramara taa gbeene kui."},{"book":"Dunuɲa Fɔlɔna","chapter":"41","verse":"49","text":"Yusufu yi donse xɔri gbegbe malan alo baa xɔn mɛɲɛnsinna. A yi gbo ayi, han e fata a tɛngɛn ma bayo a mi yi gasɛ."},{"book":"Dunuɲa Fɔlɔna","chapter":"41","verse":"50","text":"Benun kamɛn ɲɛɛ singen xa a li, Yusufu a ɲaxanla Asenati, Hon taana saraxaraliin Potifari a dii tɛmɛna, na yi dii firin bari."},{"book":"Dunuɲa Fɔlɔna","chapter":"41","verse":"51","text":"Yusufu yi dii singen xili sa Manase, a naxa, “Bayo Ala bata a liga n ɲinan n ma tɔrɔyaan birin xɔn, e nun n baba a denbayana.”41.51 Manase bunna nɛɛn “A bata ɲinan.”"},{"book":"Dunuɲa Fɔlɔna","chapter":"41","verse":"52","text":"A yi dii firinden xili sa Efirami, a naxa, “Bayo Ala bata n findi wuyalaan na n nayarabi bɔxɔn ma.”41.52 Efirami bunna nɛɛn “A bata n findi wuyalaan na.”"},{"book":"Dunuɲa Fɔlɔna","chapter":"41","verse":"53","text":"Lugo ɲɛɛ soloferen yi dangu Misiran bɔxɔn ma."},{"book":"Dunuɲa Fɔlɔna","chapter":"41","verse":"54","text":"Kamɛ ɲɛɛ soloferen yi a li fɔlɔ alo Yusufu a yɛba kii naxan yi. Kamɛn yi so bɔxɔne birin yi, koni burun yi na Misiran bɔxɔn birin ma."},{"book":"Dunuɲa Fɔlɔna","chapter":"41","verse":"55","text":"Kamɛn to Misiran bɔxɔn birin suxu, yamaan yi sɔnxɔn nate Misiran Mangan ma donse feen na. Misiran Mangan yi a fala Misiran kaane birin xa, a naxa, “Ɛ sa a fala Yusufu xa, a na feen naxan fala ɛ xa, ɛ na liga.”"},{"book":"Dunuɲa Fɔlɔna","chapter":"41","verse":"56","text":"Kamɛn yi din bɔxɔn birin na. Yusufu yi donse ramaradene rabi, a yi donseen sara Misiran kaane ma. Kamɛn yi sɛnbɛn sɔtɔ Misiran bɔxɔn birin ma."},{"book":"Dunuɲa Fɔlɔna","chapter":"41","verse":"57","text":"Muxune yi fa, sa keli yamanane birin yi, e fa donseen sara Yusufu ma Misiran bɔxɔni, bayo kamɛn bata yi sɛnbɛn sɔtɔ yamanane birin yi."}]}