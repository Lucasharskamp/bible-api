{"data":[{"book":"Kuekuligwa","chapter":"9","verse":"1","text":"Penia, mpakachi ju nhwano ngajemba lipenga lyakwe. Ne ngunulubona lutondwa oluboka kumbengu, lugweli panani pikilambo, lwenio ngulupata lupungulo lwa mwimba gu kujenda kulibomba lyangapela."},{"book":"Kuekuligwa","chapter":"9","verse":"2","text":"Lutondwa lwenio ngulujogola mwimba gu libomba lyanga pela lyenie, malyoi ngagapita mumwimba gwenio gabonekana andi malyoi agapita pilitanuli likolongwa. Lichoba na mbengu ngibe lubendu kwa malyoi agapita kwenio."},{"book":"Kuekuligwa","chapter":"9","verse":"3","text":"Maige ngagapitila mumalyoi genia ngagatanda padunia joa, kuboka penia ngagapata makakala andi ipelele."},{"book":"Kuekuligwa","chapter":"9","verse":"4","text":"Ngagaamulichigwa gakaalabije maamba pannema andaje itutwe andaje mikongo, nambu bapoteka bandu banga bekigwa kiingi cha Nnoongo kiibonge yabe."},{"book":"Kuekuligwa","chapter":"9","verse":"5","text":"Maige genia gapatitije makakala ga kakoma bandu, nambu kapoteka kwa myei nhwano. Kubinia kwakwe kulandina andi kipelele pikinnuma mundu."},{"book":"Kuekuligwa","chapter":"9","verse":"6","text":"Machoba genia bandu mabikipala kiu nambu bikipataje, bipala kuwe nambu kiu machatilanga."},{"book":"Kuekuligwa","chapter":"9","verse":"7","text":"Maige genia gabonekena andi falasi eibekigwe gambu ga ngondo. Umitwe jabe gakwindite ilebe ibonekana andi luchengo lwa jaabu nu kumio kwabe kukiba andi kumio ja mundu."},{"book":"Kuekuligwa","chapter":"9","verse":"8","text":"Nywili yabe ikiba ndandamau andi nywili yumunkege na mino gabe gakiba anda mino gi liimba."},{"book":"Kuekuligwa","chapter":"9","verse":"9","text":"Itibi yabe ikiba iekaligwe kilebe chikibonekana andi ngobo ja choma. Lilobe lya mapapanilo gabe likiba andi lilobe lya mutuka eutigwa na falasi nduu eijenda kungondo."},{"book":"Kuekuligwa","chapter":"9","verse":"10","text":"Gakiba na ipumbunkela ina miba andi ipelele na makakala ga kabengwa bandu kwa myei nhwano gaboka muipumbunkela yenie."},{"book":"Kuekuligwa","chapter":"9","verse":"11","text":"Gakiba nu nngwana jwabe jwabalongalea jwenio nga mpakachi ju Lichetani ju libomba lyenie lyangapela, liina lyakwe ku Kiebulania nga Ebadoni na ku Kigiliki nga Apolioni, mana gakwe, Nkomi."},{"book":"Kuekuligwa","chapter":"9","verse":"12","text":"Kulaga kukutumbula kupetite, nnolela kuika kulaga kubele."},{"book":"Kuekuligwa","chapter":"9","verse":"13","text":"Penia, mpakachi jwa sita ngajemba lipenga lyakwe. Nganyoa lilobe kuboka mu ingonu ncheche ya kitembe cha jaabu echikibi nnongi ja Nnoongo."},{"book":"Kuekuligwa","chapter":"9","verse":"14","text":"Lilobe lyenie lyannengila mpakachi jwa sita ojwakiba nilipenga, “Makulugulange akapakachi ncheche bi Lichetani abatabigwe ku lukemba lukolongwa lwa Fulata!”"},{"book":"Kuekuligwa","chapter":"9","verse":"15","text":"Apakachi ncheche benia ngabalekekiigwa, benia bakiba babekigwe kupala kingobu ni lichoba lya mwei gwenio na chaka chenie koma selusi jimwe bandu padunia."},{"book":"Kuekuligwa","chapter":"9","verse":"16","text":"Nganyoa matyala agaombi falasi gakiba milioni mia mbili."},{"book":"Kuekuligwa","chapter":"9","verse":"17","text":"Mumaloto gango ibonekana yene, falasi na akaombe falasi. Bakwindangita ngao ya choma muitibi yabe ngele ni kibulugu nu yanjano na baluti ejijaka. Mitwe ja falasi yene ilandana andi mitwe ja maimba nu mung'omo yabe upita mwoto na malyoi na baluti."},{"book":"Kuekuligwa","chapter":"9","verse":"18","text":"Selusi jimwe ja bandu ngabakomigwa ni ioya itatu yenje mwoto na malyoi na baluti eipita mukano ya falasi yenie,"},{"book":"Kuekuligwa","chapter":"9","verse":"19","text":"makakala ga falasi yenie gakiba mukano yabe na mumikela jabe. Magambu mikela jabe jibonekana andi majoka na jikiba na mitwe, itumia jenie kabengwa bandu."},{"book":"Kuekuligwa","chapter":"9","verse":"20","text":"Bange bandu abaigile banga komigwa ku ioya itatu yenie, balapitije ubaja na balekiteje kugongale ilebe yabatendakea bene akangweto kwa maboko gabe. Wala bakotakingije kugongale michepela na inyago ya jaabu na ya feza na ya liaba na ya mabwe ni i mikongo na ilebe yenge yangaoto kulola, andaje kujoa andaje kujenda."},{"book":"Kuekuligwa","chapter":"9","verse":"21","text":"Uyo balapiteje ubaja nu kuleka koma bandu andaje uwabe andaje ngongola andaje bwii."}]}