{"data":[{"book":"Matayo","chapter":"15","verse":"1","text":"Nipele, Mafalisayo ni ŵakwiganya Malajisyo ŵaichile Che Yesu kutyochela ku Yelusalemu."},{"book":"Matayo","chapter":"15","verse":"2","text":"Paŵaiche ŵambusisye, “Kwachichi ŵakulijiganya wenu akugapwanya majiganyo gatupochele kutyochela kwa achambuje ŵetu? Ngakunaŵa makono yambone akanaŵe kutanda kulya?”"},{"book":"Matayo","chapter":"15","verse":"3","text":"Che Yesu ŵajanjile, “Kwachichi ŵanyamwe mkupwanya makanyo ga Akunnungu kwa kusechelela majiganyo genu mwachinsyene?"},{"book":"Matayo","chapter":"15","verse":"4","text":"Akunnungu atite, ‘Mwachimbichisye atati ŵenu ni achikulu ŵenu,’ ni ‘Jwakunlwesya atatigwe atamuno achikulugwe, akusachilwa kuulajikwa.’"},{"book":"Matayo","chapter":"15","verse":"5","text":"Nambo ŵanyamwe nkwiganya kuti, mundu aŵaga ni chindu cha kwakamuchisya atatigwe atamuno achikulugwe, ni atiji, ‘Achi chindu chi ndyosisye sadaka kwa Akunnungu.’"},{"book":"Matayo","chapter":"15","verse":"6","text":"Nipele, jwele mundu jo ngakwachimbichisya atatigwe! Yele ni inkuti pakulinyelusya lilamulo lya Akunnungu ni kugakuya majiganyo genu mwachinsyene."},{"book":"Matayo","chapter":"15","verse":"7","text":"Ŵanyamwe ŵaulamba! Che Isaya jwakulondola jwa Akunnungu ŵasagamukwile yambone yankati ŵanyamwe paŵatite,"},{"book":"Matayo","chapter":"15","verse":"8","text":"‘Akunnungu akuti, aŵa ŵandu ŵa akunjimbichisyanga ni ngomo pe,"},{"book":"Matayo","chapter":"15","verse":"9","text":"Nombe akumbopela iyiyipe,"},{"book":"Matayo","chapter":"15","verse":"10","text":"Nipele, Che Yesu ŵauŵilasile mpingo wa ŵandu, ŵaasalile, “Mpilikane ni kumanyilila!"},{"book":"Matayo","chapter":"15","verse":"11","text":"Chindu chachikuntaga mundu usakwa ngaŵa chachikwinjila nkang'wa, nambo achila chachikutyoka nkang'wa ni chachikuntaga mundu usakwa.”"},{"book":"Matayo","chapter":"15","verse":"12","text":"Nipele ŵakulijiganya ŵao ŵajaulile ni kwasalila, “Ana nkumanyilila kuti Mafalisayo yachimile paŵapilikene maloŵe genu?”"},{"book":"Matayo","chapter":"15","verse":"13","text":"Nambo ŵelewo ŵatite, “Mmela wauliwose wanganapande Atati ŵangu ŵa kwinani, chiuchitupulwa."},{"book":"Matayo","chapter":"15","verse":"14","text":"Mwaleche ŵanyawo! Ŵele ali ŵangalola ŵakwalongosya ŵangalola. Jwangalola annongosyaga jwangalola njakwe, wose ŵaŵili chatumbuchile mwisimbo.”"},{"book":"Matayo","chapter":"15","verse":"15","text":"Che Petulo ŵatite, “Ntugopolele chele chitagu cho.”"},{"book":"Matayo","chapter":"15","verse":"16","text":"Che Yesu ŵaasalile, “Nombe ŵanyamwe ŵakwe ngankumanyilila?"},{"book":"Matayo","chapter":"15","verse":"17","text":"Ana ngankumanyilila kuti chindu chachikwinjila nkang'wa chikupita nnutumbo ni chikujasikwa kulindi?"},{"book":"Matayo","chapter":"15","verse":"18","text":"Nambo yaikutyoka nkang'wa ikutyochela mu ntima, yele ni yaikuntaga mundu usakwa."},{"book":"Matayo","chapter":"15","verse":"19","text":"Pakuŵa mu ntima sikukopoka ng'anisyo syangalumbana sya kuulaga ni chikululu ni chigwagwa ni wiyi ni kuŵecheta yaunami ni kutukana."},{"book":"Matayo","chapter":"15","verse":"20","text":"Gelego ni gakuntaga mundu usakwa. Nambo kulya panganaŵa makono ngakukuntaga mundu usakwa.”"},{"book":"Matayo","chapter":"15","verse":"21","text":"Che Yesu ŵatyosile kweleko ni ŵajile ku chilambo cha ku Tilo ni ku Sidoni."},{"book":"Matayo","chapter":"15","verse":"22","text":"Nipele, jwankongwe jumo Mkanaani, kutyochela chilambo chilachila, ŵaichilile achinyanyisyaga, “Ambuje, Mwana ju che Daudi, mungolele chanasa! Mwali jwangu akamwilwe ni masoka kwannope.”"},{"book":"Matayo","chapter":"15","verse":"23","text":"Nambo Che Yesu ngananjanga liloŵe. Ŵakulijiganya ŵao ŵajaulile ni kwachondelela achitiji, “Mwasalile ajaule, pakuŵa akutukuya ali nkunyokonya.”"},{"book":"Matayo","chapter":"15","verse":"24","text":"Che Yesu ŵajanjile, “Akunnungu andumile kukwakulupusya ŵandu ŵa ku Isilaeli ŵaŵapotele mpela ngondolo.”"},{"book":"Matayo","chapter":"15","verse":"25","text":"Pelepo jwambumba jula ŵaiche ni kwatindiŵalila paujo pao achitiji, “Ambuje, mungamuchisye.”"},{"book":"Matayo","chapter":"15","verse":"26","text":"Che Yesu ŵajanjile, “Ngaŵa yambone kutola chakulya cha ŵanache ni kusiponyela mbwa.”"},{"book":"Matayo","chapter":"15","verse":"27","text":"Jwankongwe jo ŵajanjile, “Elo, Ambuje, nambo mbwa sikulya mbakatika sisikupatuka pakulila achambuje ŵao.”"},{"book":"Matayo","chapter":"15","verse":"28","text":"Pelepo Che Yesu ŵajanjile, “Jwankongwe, chikulupi chenu chachikulungwa, nipele, chitendekwe kukwenu chinkusaka.” Mwali jwao jula ni ŵalamile katema kakoko."},{"book":"Matayo","chapter":"15","verse":"29","text":"Che Yesu ŵatyosile pelepo ni kwaula mungulugulu litanda lya Galilaya, ŵakwesile kwitumbi, ŵatemi paasi."},{"book":"Matayo","chapter":"15","verse":"30","text":"Nipele, jaichile mipingo ja ŵandu ŵajinji, ŵampelechele ŵandu ŵangajenda ni ŵangalola ni ŵakulemala ni ŵangaŵecheta ni ŵane ŵajinji ŵakulwala, nipele ŵaŵisile mmbujo mwakwe ni kwalamya."},{"book":"Matayo","chapter":"15","verse":"31","text":"Nombe mpingo wa ŵandu ula wasimonjile nnope paŵaweni ŵangaŵecheta aninkuŵecheta ni ŵangalola aninkulola ni ŵakulemala ali alamile ni ŵangajenda aninkwenda, ŵandu ŵaakusisye Akunnungu ŵa ku Isilaeli."},{"book":"Matayo","chapter":"15","verse":"32","text":"Che Yesu ŵaaŵilasile ŵakulijiganya ŵao, ŵaasalile, “Ngwakolela chanasa aŵa ŵandu ŵa pakuŵa atemi ni une moŵa gatatu sambano ni nganakola chakulya. Ngangusaka naaleche ajaule pangalya ngakaŵa chakomoche mwitala.”"},{"book":"Matayo","chapter":"15","verse":"33","text":"Ŵakulijiganya ŵala ni ŵatite, “Tutupate kwapi chakulya chachijinji cha kwajikutisya ŵele ŵandu ŵa?”"},{"book":"Matayo","chapter":"15","verse":"34","text":"Che Yesu ŵaausisye, “Nkwete mikate jilingwa?” Ŵajanjile, “Saba ni tusomba kanandi pe.”"},{"book":"Matayo","chapter":"15","verse":"35","text":"Nipele Che Yesu ŵaasalile ŵandu atamanje paasi."},{"book":"Matayo","chapter":"15","verse":"36","text":"Ŵajitosile mikate saba ni tusomba tula, ŵatogolele Akunnungu, ŵajigaŵenye ni kwapa ŵakulijiganya ŵao, nombe ŵakulijiganya wo ŵagaŵenye ŵandu."},{"book":"Matayo","chapter":"15","verse":"37","text":"Ŵalile wose, ŵajikwite. Paŵamasile kulya ŵalokotenye mbakatika ja mikate ni somba sila itundu saba yegumbale."},{"book":"Matayo","chapter":"15","verse":"38","text":"Ŵele uŵalile wo ŵaliji achalume elufu nne, pangaŵalanjila achakongwe ni ŵanache."},{"book":"Matayo","chapter":"15","verse":"39","text":"Nipele, Che Yesu ŵalanjile ŵandu, ŵakwesile mu ngalaŵa ni kwaula ku chilambo cha Magadani."}]}