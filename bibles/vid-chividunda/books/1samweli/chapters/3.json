{"data":[{"book":"1 Samweli","chapter":"3","verse":"1","text":"Mhela awo msongolo Samweli nayali yomkolela mijito Mkulu Nguluwi hali Eli. Lizi kulawa kwa Mkulu Nguluwi nalwali ludo na uloli kwa heye nawali udo."},{"book":"1 Samweli","chapter":"3","verse":"2","text":"Zuwa limwe nechilo, Eli yawele meho ga heye nagali gabililebilile ng'hatu mbaka nayali yokona hado hela, nayali yawasile honhu ha heye ha chila mhela."},{"book":"1 Samweli","chapter":"3","verse":"3","text":"Myage Samweli nayali yawasile mgati mwa ihema lya Mkulu Nguluwi holiwele isanduku lya ilagano lya Nguluwi. Chenje cha Nguluwi nachali ching'hali chikwaka."},{"book":"1 Samweli","chapter":"3","verse":"4","text":"Hamba Mkulu Nguluwi nakamchema Samweli. Naye Samweli nakedichila, “Heni baha.”"},{"book":"1 Samweli","chapter":"3","verse":"5","text":"Samweli nakabilima kwa Eli himahima na kumlonjela, “Heni baha, kwa vila kunyhema.” Ila Eli nakalonga, “Sikuchemile, uhiluche ukawase.” Ahyo nakaluta kuwasa."},{"book":"1 Samweli","chapter":"3","verse":"6","text":"Hamba Mkulu Nguluwi kamchema kahi, “Samweli.” Samweli nakalilimka, nakaluta kwa Eli na kulonga, “Heni baha, kwa vila kunyhema.” Ila Eli nakalonga, “Mwana wa heni, sikuchemile, uhiluche ukawase kahi.”"},{"book":"1 Samweli","chapter":"3","verse":"7","text":"Mhela awu Samweli nayali hamzelele Mkulu Nguluwi. Ulonzi wa Mkulu Nguluwi nawali ung'hali kugubuligwa kwa heye."},{"book":"1 Samweli","chapter":"3","verse":"8","text":"Mkulu Nguluwi nakamchema Samweli lwa kadatu. Samweli nakalilimka kaluta kwa Eli na kulonga, “Heni baha, kwa vila kunyhema.” Aho ndo Eli nakavizela kota Mkulu Nguluwi ndo nayali yomchema msongolo Samweli."},{"book":"1 Samweli","chapter":"3","verse":"9","text":"Ahyo Eli nakamlonjela Samweli, “Ulute ukawase na hoyokuchema mlonjele hino, ‘Ulonje, gwa Mkulu Nguluwi, kwa vila chitumagwa wa hegwe kanguhulichiza.’ ” Ahyo Samweli nakaluta kuwasa honhu hake."},{"book":"1 Samweli","chapter":"3","verse":"10","text":"Mkulu Nguluwi nakoya kwima hala kuno yochema kota hamwande, “Samweli, Samweli.” Samweli nakalonga, “Ulonje, kwa vila chitumagwa wa hegwe kanguhulichiza.”"},{"book":"1 Samweli","chapter":"3","verse":"11","text":"Mkulu Nguluwi nakamlonjela Samweli, “Nda habehi kudita chinhu kuli isi ya Isilaeli chiwele chila yumwe yawele yohulika kotinhuka."},{"book":"1 Samweli","chapter":"3","verse":"12","text":"Mhela awo ndokweneza geng'ha gondonjile kwa Eli na ivyazi lya heye."},{"book":"1 Samweli","chapter":"3","verse":"13","text":"Mina nandimlonjela kota ndolitagusa ivyazi lya heye mazuwa geng'ha, kwa gehile goyawele yagazelele kwa vila wanage walume nawang'hovula heni naye hawalemeze."},{"book":"1 Samweli","chapter":"3","verse":"14","text":"Ahyo ndangilaha kwa ivyazi lya Eli kota gehile gowaditile hagokusigwa kwa nhambiko ama ndolendole mazuwa gose.”"},{"book":"1 Samweli","chapter":"3","verse":"15","text":"Samweli nakawasa hala mbaka mitondo, hamba nakachumula lwizi lwa ihema lya Mkulu Nguluwi. Samweli nakadumba na kumlonjela Eli uloli awo,"},{"book":"1 Samweli","chapter":"3","verse":"16","text":"ila Eli nakamchema Samweli na kumlonjela, “Samweli mwanangu.” Samweli nakedichila, “Heni baha.”"},{"book":"1 Samweli","chapter":"3","verse":"17","text":"Eli nakamuuza, “Mkulu Nguluwi nakakulonjela choni? Uleche kuvisa choyakulonjele. Wone umvise choyakulonjele, Nguluwi yakuditile vibi na mzidi.”"},{"book":"1 Samweli","chapter":"3","verse":"18","text":"Ahyo Samweli nakamlonjela Eli geng'ha Mkulu Nguluwi goyamlonjele ne kumvisa chinhu. Eli nakalonga, “Heye ndo Mkulu Nguluwi, yadite lila liwele linojile hali meho ga heye.”"},{"book":"1 Samweli","chapter":"3","verse":"19","text":"Samweli nayali hamwe na Mkulu Nguluwi loyawele yokula, halechile ne ulonzi wa heye uleche kwenela."},{"book":"1 Samweli","chapter":"3","verse":"20","text":"Wanhu weng'ha wa isi ya Isilaeli kulawa Dani kuli ubanzi wa kasikazini mbaka Beeli-sheba kuli ubanzi wa kusini, nawavizela kota Samweli nayali yatawizwe yawe mloli wa Mkulu Nguluwi."},{"book":"1 Samweli","chapter":"3","verse":"21","text":"Mkulu Nguluwi nakalutilila kilajila hazelu ako Shilo na kulongasa na Samweli."}]}