{"data":[{"book":"Markús","chapter":"15","verse":"1","text":"Snemma morguns kom hæstiréttur saman til að ákveða næsta skref í málinu. Í hæstarétti sátu æðstu prestarnir, öldungar og fræðimenn þjóðarinnar. Niðurstaðan varð sú að þeir ákváðu að senda Jesú í fylgd vopnaðra varðmanna til Pílatusar, rómverska landstjórans."},{"book":"Markús","chapter":"15","verse":"2","text":"„Ertu konungur Gyðinga?“ spurði Pílatus Jesú. „Já,“ svaraði Jesús, „það er rétt eins og þú orðar það.“"},{"book":"Markús","chapter":"15","verse":"3-4","text":"Æðstu prestarnir báru nú margar sakir á Jesú. „Af hverju segirðu ekki neitt?“ spurði Pílatus Jesú. „Hvað um allar þessar ákærur?“"},{"book":"Markús","chapter":"15","verse":"5","text":"En Jesús þagði, Pílatusi til mikillar furðu."},{"book":"Markús","chapter":"15","verse":"6","text":"Það var venja að náða einn fanga á páskunum – einhvern sem fólkið kom sér saman um."},{"book":"Markús","chapter":"15","verse":"7","text":"Um þetta leyti var fangi, Barrabas að nafni, í haldi. Hann hafði ásamt öðrum verið dæmdur fyrir morð í uppreisnartilraun."},{"book":"Markús","chapter":"15","verse":"8","text":"Nú kom hópur manna til Pílatusar og bað hann að náða einn fanga á hátíðinni eins og venja var."},{"book":"Markús","chapter":"15","verse":"9","text":"„Hvernig væri að láta ykkur fá „konung Gyðinga“?“ spurði Pílatus. „Er það hann sem þið viljið fá lausan?“"},{"book":"Markús","chapter":"15","verse":"10","text":"(Þetta sagði hann því honum var orðið ljóst að réttarhöldin höfðu verið sviðsett af æðstu prestunum, þar eð þeir öfunduðu Jesú vegna vinsælda hans.)"},{"book":"Markús","chapter":"15","verse":"11","text":"En þegar hér var komið sögu, höfðu æðstu prestarnir æst múginn til að krefjast Barrabasar í stað Jesú."},{"book":"Markús","chapter":"15","verse":"12","text":"„Ef ég sleppi Barrabasi,“ sagði Pílatus, „hvað á ég þá að gera við þennan mann, sem þið kallið konung ykkar?“"},{"book":"Markús","chapter":"15","verse":"13","text":"„Krossfestu hann!“ hrópuðu þeir."},{"book":"Markús","chapter":"15","verse":"14","text":"„Hvers vegna?“ spurði Pílatus ákveðinn. „Hvað hefur hann gert rangt?“"},{"book":"Markús","chapter":"15","verse":"15","text":"Þá lét Pílatus Barrabas lausan af því að hann óttaðist uppþot og vildi geðjast fólkinu. Síðan gaf hann skipun um að Jesús skyldi húðstrýktur og sendur til krossfestingar."},{"book":"Markús","chapter":"15","verse":"16-17","text":"Rómversku hermennirnir fóru með Jesú inn í landsstjórahöllina og kölluðu saman alla varðsveitina. Þeir færðu hann í purpuralita skikkju og fléttuðu kórónu úr þyrnum og settu hana á höfuð honum."},{"book":"Markús","chapter":"15","verse":"18","text":"Síðan heilsuðu þeir honum á hermannavísu og æptu: „Lengi lifi konungur Gyðinga!“"},{"book":"Markús","chapter":"15","verse":"19","text":"Svo börðu þeir hann í höfuðið með priki, hræktu á hann og féllu á kné og þóttust veita honum lotningu."},{"book":"Markús","chapter":"15","verse":"20","text":"Þegar þeir voru orðnir leiðir á leik sínum, færðu þeir hann úr purpuraskikkjunni, klæddu hann aftur í eigin föt og fóru með hann til krossfestingar."},{"book":"Markús","chapter":"15","verse":"21","text":"Símon frá Kýrene varð á vegi þeirra, á leið ofan úr sveit. Hann var neyddur til að bera kross Jesú. (Símon var faðir Alexanders og Rúfusar.)"},{"book":"Markús","chapter":"15","verse":"22","text":"Þeir fóru nú með Jesú á stað sem heitir Golgata. (Golgata þýðir hauskúpa.)"},{"book":"Markús","chapter":"15","verse":"23","text":"Þar var Jesú boðið beiskt vín, en hann vildi það ekki."},{"book":"Markús","chapter":"15","verse":"24","text":"Eftir það krossfestu þeir hann og vörpuðu hlutkesti um föt hans."},{"book":"Markús","chapter":"15","verse":"25","text":"Krossfestingin átti sér stað um níuleytið að morgni."},{"book":"Markús","chapter":"15","verse":"26","text":"Á krossinn var fest áletrun þar sem afbrot Jesú var gefið til kynna: „Konungur Gyðinga“."},{"book":"Markús","chapter":"15","verse":"27","text":"Tveir ræningjar voru einnig krossfestir þennan sama morgun og stóðu krossar þeirra sinn hvorum megin við kross Jesú."},{"book":"Markús","chapter":"15","verse":"28","text":"Þar með rættust orð Gamla testamentisins sem þannig hljóða: „Hann var talinn með illræðismönnum“."},{"book":"Markús","chapter":"15","verse":"29-30","text":"Fólk sendi honum háðsglósur um leið og það gekk framhjá og hristi höfuðið af vandlætingu. „Hæ! Sjá þig núna!“ æpti það. „Já, þú getur áreiðanlega rifið musterið og byggt það aftur á þrem dögum! Fyrst þú ert svona mikill maður, bjargaðu þá sjálfum þér og stígðu niður af krossinum!“"},{"book":"Markús","chapter":"15","verse":"31","text":"Æðstu prestarnir, sem einnig voru þarna nærstaddir ásamt öðrum trúarleiðtogum, hæddu hann og sögðu: „Hann var nógu iðinn við að „frelsa“ aðra, en sjálfum sér getur hann ekki bjargað!“"},{"book":"Markús","chapter":"15","verse":"32","text":"„Kristur!“ hrópuðu þeir til hans, „konungur Ísraels! Stígðu nú niður af krossinum og þá skulum við trúa á þig!“"},{"book":"Markús","chapter":"15","verse":"33","text":"Um hádegi varð dimmt um allt landið og hélst myrkrið allt til klukkan þrjú síðdegis."},{"book":"Markús","chapter":"15","verse":"34","text":"Þá kallaði Jesús hárri röddu: „Elí, Elí, lama sabaktaní!“ (Guð minn, Guð minn, hví hefur þú yfirgefið mig?)"},{"book":"Markús","chapter":"15","verse":"35","text":"Sumir þeirra, sem þarna stóðu, héldu að hann væri að kalla á Elía spámann."},{"book":"Markús","chapter":"15","verse":"36","text":"Þá hljóp einn þeirra eftir svampi, fyllti hann af ediki, rétti Jesú á langri stöng og sagði: „Bíðum við, sjáum hvort Elía kemur og tekur hann niður af krossinum.“"},{"book":"Markús","chapter":"15","verse":"37","text":"En Jesús kallaði aftur hárri röddu og gaf upp andann."},{"book":"Markús","chapter":"15","verse":"38","text":"Þá rifnaði fortjald musterisins í tvennt, ofan frá og niður úr."},{"book":"Markús","chapter":"15","verse":"39","text":"Þegar rómverski liðsforinginn, sem stóð við kross Jesú, sá hvernig hann gaf upp andann, hrópaði hann: „Þessi maður hefur áreiðanlega verið sonur Guðs.“"},{"book":"Markús","chapter":"15","verse":"40","text":"Hópur kvenna stóð álengdar og fylgdist með öllu sem gerðist. Þeirra á meðal voru María Magdalena, María (móðir Jakobs yngri og Jóse) og Salóme."},{"book":"Markús","chapter":"15","verse":"41","text":"Þær höfðu, auk margra annarra kvenna, fylgt honum og þjónað meðan hann var norður í Galíleu og nú höfðu þær komið með honum til Jerúsalem."},{"book":"Markús","chapter":"15","verse":"42-43","text":"Atburðir þessir áttu sér stað daginn fyrir helgidaginn. Síðdegis þennan sama dag herti Jósef frá Arímaþeu upp hugann og fór til Pílatusar og bað um líkama Jesú. Jósef þessi var virtur meðlimur hæstaréttar og trúaður maður (sem sjálfur vænti komu guðsríkisins)."},{"book":"Markús","chapter":"15","verse":"44","text":"En Pílatus trúði ekki að Jesús væri þá þegar dáinn og lét því kalla á liðsforingjann, sem sá um aftökuna, og spurði hann."},{"book":"Markús","chapter":"15","verse":"45","text":"Liðsforinginn staðfesti að Jesús væri dáinn og gaf þá Pílatus Jósef leyfi til að taka líkið."},{"book":"Markús","chapter":"15","verse":"46","text":"Jósef keypti langan léreftsdúk, tók líkama Jesú niður af krossinum og vafði hann í dúkinn. Síðan lagði hann líkið í gröf sem höggvin hafði verið í klett og velti steini fyrir dyrnar."},{"book":"Markús","chapter":"15","verse":"47","text":"(María Magdalena og María móðir Jóse fylgdust með þegar Jesús var lagður í gröfina.)"}]}