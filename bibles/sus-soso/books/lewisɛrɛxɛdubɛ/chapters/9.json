{"data":[{"book":"Lewi Sɛrɛxɛdubɛ","chapter":"9","verse":"1","text":"Xi solomasaxan lɔxɔɛ, Annabi Munsa naxa Haruna nun a xa die, nun Isirayila forie xili."},{"book":"Lewi Sɛrɛxɛdubɛ","chapter":"9","verse":"2","text":"A naxa a masen Haruna bɛ, «I xa sɛrɛxɛ firin masen Alatala bɛ, tuura di naxan findima yunubi xafari sɛrɛxɛ ra, a nun yɛxɛɛ kontonyi naxan findima sɛrɛxɛ gan daaxi ra, lanyuru mu na naxan ma."},{"book":"Lewi Sɛrɛxɛdubɛ","chapter":"9","verse":"3","text":"I xa a fala Isirayilakae bɛ, ‹Wo xa sikɔtɛ keren ba yunubi xafari sɛrɛxɛ ra. Wo xa tuura di nun yɛxɛɛ di naxee bara ɲɛ keren sɔtɔ, lanyuru mu na naxee ma, wo xa e ba sɛrɛxɛ gan daaxi ra."},{"book":"Lewi Sɛrɛxɛdubɛ","chapter":"9","verse":"4","text":"Wo xa tuura nun yɛxɛɛ kontonyi ba xanunteya sɛrɛxɛ ra Alatala bɛ. Wo xa taami fan ba sɛrɛxɛ ra, ture sunbuxi naxan na. Wo xa na birin ba barima Alatala minima nɛ wo ma to.›»"},{"book":"Lewi Sɛrɛxɛdubɛ","chapter":"9","verse":"5","text":"Ɲama naxa sɛrɛxɛe xanin hɔrɔmɔlingira sode dɛ ra alɔ Annabi Munsa e yamarixi ki naxɛ. E birin naxa e makɔrɛ hɔrɔmɔlingira ra, e ti Alatala ya i."},{"book":"Lewi Sɛrɛxɛdubɛ","chapter":"9","verse":"6","text":"Annabi Munsa naxa a masen e bɛ, «Wo xa Alatala xa yaamari rabatu alako a xa a nɔrɛ masen wo bɛ.»"},{"book":"Lewi Sɛrɛxɛdubɛ","chapter":"9","verse":"7","text":"Annabi Munsa naxa a masen Haruna bɛ, «I maso sɛrɛxɛbade ra. I xa yunubi xafari sɛrɛxɛ nun sɛrɛxɛ gan daaxi ba xunsare ra i yɛtɛ bɛ, a nun ɲama bɛ. I xa ɲama xa sɛrɛxɛ fan ba e bɛ xunsare ra alɔ Alatala a yamarixi ki naxɛ.»"},{"book":"Lewi Sɛrɛxɛdubɛ","chapter":"9","verse":"8","text":"Haruna to a maso sɛrɛxɛbade ra, a naxa tuura di kɔn naxaba a yɛtɛ yunubi xafari sɛrɛxɛ ra."},{"book":"Lewi Sɛrɛxɛdubɛ","chapter":"9","verse":"9","text":"A xa die naxa tuura wuli so a yi ra. A naxa a bɛlɛxɛsole rasin wuli xɔɔra, a nde sa ferie ma naxee nu na sɛrɛxɛbade tunxunyi naani ra. A naxa wuli dɔnxɔɛ ifili sɛrɛxɛbade lanbanyi ma."},{"book":"Lewi Sɛrɛxɛdubɛ","chapter":"9","verse":"10","text":"Xuruse ture, a gunguie, nun laare naxan na a bɔɲɛ ma, a naxa na birin gan sɛrɛxɛbade fari yunubi xafari sɛrɛxɛ ra alɔ Alatala Annabi Munsa yamarixi a ra ki naxɛ."},{"book":"Lewi Sɛrɛxɛdubɛ","chapter":"9","verse":"11","text":"Kɔnɔ a naxa a sube nun a kiri gan ɲama yonkinde fari ma."},{"book":"Lewi Sɛrɛxɛdubɛ","chapter":"9","verse":"12","text":"Na dangi xanbi, Haruna naxa sɛrɛxɛ gan daaxi kɔn naxaba. A xa die naxa na wuli so a yi ra, a fa a kasan sɛrɛxɛbade sɛɛtie ma."},{"book":"Lewi Sɛrɛxɛdubɛ","chapter":"9","verse":"13","text":"E naxa sɛrɛxɛ xuntunyie nun a xunyi so a yi ra, a na birin gan sɛrɛxɛbade fari."},{"book":"Lewi Sɛrɛxɛdubɛ","chapter":"9","verse":"14","text":"A to gɛ a furingɛ nun a sanyie raxade, a naxa e gan e nun sɛrɛxɛ gan daaxi ra sɛrɛxɛbade fari."},{"book":"Lewi Sɛrɛxɛdubɛ","chapter":"9","verse":"15","text":"Haruna gɛ xanbi na ra, a naxa ɲama xa sikɔtɛ kɔn naxaba, a xa findi yunubi xafari sɛrɛxɛ ra ɲama bɛ. A na raba nɛ alɔ a a singe raba ki naxɛ."},{"book":"Lewi Sɛrɛxɛdubɛ","chapter":"9","verse":"16","text":"A naxa sɛrɛxɛ gan daaxi ba a sɛriyɛ ki ma."},{"book":"Lewi Sɛrɛxɛdubɛ","chapter":"9","verse":"17","text":"A naxa sansi xɔri dinxi suxu keren gan sɛrɛxɛbade fari sɛrɛxɛ gan daaxi ba tɛmui gɛɛsɛgɛ."},{"book":"Lewi Sɛrɛxɛdubɛ","chapter":"9","verse":"18","text":"A naxa tuura nun yɛxɛɛ kontonyi kɔn naxaba xanunteya sɛrɛxɛ ra ɲama bɛ. A xa die naxa na wuli so a yi, a a kasan sɛrɛxɛbade sɛɛtie ma."},{"book":"Lewi Sɛrɛxɛdubɛ","chapter":"9","verse":"19","text":"E naxa tuura nun yɛxɛɛ kontonyi ture tongo, naxan na e xuli nun e furingɛ mabiri, a nun e gunguie, a nun laare naxan na e bɔɲɛ ma,"},{"book":"Lewi Sɛrɛxɛdubɛ","chapter":"9","verse":"20","text":"e naxa na birin sa sube kanke ma sɛrɛxɛbade fari, e a birin gan."},{"book":"Lewi Sɛrɛxɛdubɛ","chapter":"9","verse":"21","text":"Haruna naxa sɛrɛxɛ subee kanke nun e yirefanyi tabe ite, a e lintan Alatala ya i a masenfe ra a bɛ, alɔ Annabi Munsa a yamarixi ki naxɛ."},{"book":"Lewi Sɛrɛxɛdubɛ","chapter":"9","verse":"22","text":"Haruna naxa a bɛlɛxɛe itala, a duba ɲama bɛ. A to yunubi xafari sɛrɛxɛ, sɛrɛxɛ gan daaxi, nun xanunteya sɛrɛxɛ ba, a naxa goro kelife sɛrɛxɛbade sɛɛtie ma."},{"book":"Lewi Sɛrɛxɛdubɛ","chapter":"9","verse":"23","text":"Annabi Munsa nun Haruna naxa so hɔrɔmɔlingira kui. E to mini, e naxa duba ɲama bɛ. Na tɛmui Alatala xa nɔrɛ naxa mini ɲama ma."},{"book":"Lewi Sɛrɛxɛdubɛ","chapter":"9","verse":"24","text":"Alatala naxa tɛ ragoro sɛrɛxɛbade fari, a sɛrɛxɛ gan daaxi nun ture gan. Ɲama to na to, e naxa e xui ite sɛɛwɛ ra, e e felen bɔxi ma."}]}