{"data":[{"book":"Kukumbuchila","chapter":"15","verse":"1","text":"“Chila houmala mwaka wa saba mowalechela wala weng'ha walingudaigwa."},{"book":"Kukumbuchila","chapter":"15","verse":"2","text":"Hino ndo vyomumditila chila yumwe yomuwaziche mng'holozo Muisilaeli, muse alyo ideni na mleche kujeza kumswaswanika yahiluse, kwa vila Mkulu Nguluwi yuye kona inoga wone ideni alyo lyusigwe."},{"book":"Kukumbuchila","chapter":"15","verse":"3","text":"Moweza kubochela ideni kulawa kwa wajenzi, ila wang'holozo Waisilaeli mwemwe baho mowosela."},{"book":"Kukumbuchila","chapter":"15","verse":"4","text":"“Mkulu Nguluwi, Nguluwi wa hemwe kowatambichiza kuli isi yalinguwapa muihalile. Kuduhu ne yumwe yowa mzunwa hali hemwe,"},{"book":"Kukumbuchila","chapter":"15","verse":"5","text":"ila yowalapa mumhulichize Mkulu Nguluwi, Nguluwi wa hemwe, kwa kuwinza goya malajizo gondilinguwapani lehano."},{"book":"Kukumbuchila","chapter":"15","verse":"6","text":"Mkulu Nguluwi, Nguluwi wa hemwe, kowatambichiza kota vila vyoyawalahile. Namwe mozazika isi zinji nyinji, ila namwe homkwazika. Hihyo molongoza isi nyinji, ila wanhu awo howowalongoza hemwe."},{"book":"Kukumbuchila","chapter":"15","verse":"7","text":"“Hokuwa na mzunwa, mng'holozo Muisilaeli, kuli miji ja isi iwele Mkulu Nguluwi kowapa, mleche kuwa wabuhu na mgagadale kwa heye."},{"book":"Kukumbuchila","chapter":"15","verse":"8","text":"Ila mgonzole moko ga hemwe aku mkundile kuwazika chasi cha kuhega kwa chila choyogana."},{"book":"Kukumbuchila","chapter":"15","verse":"9","text":"Milolele majesa gehile galeche kuwenjila mnhumbula za hemwe, muye mlonje, ‘Mwaka wa saba wa habehi, ndo mwaka wa kuwalechela walingudaigwa,’ mumjesa mng'holozenu mzunwa kwa kung'ang'ala na kulema kulavya na kumha choneche, heye koweza kumlilila Mkulu Nguluwi kwa chiwalo cha hemwe na ayo yowa gehile kwa hemwe."},{"book":"Kukumbuchila","chapter":"15","verse":"10","text":"Mumhe mng'holozo mzunwa kwa igano ne kung'ung'uta, mina kwa chiwalo cha ago, Mkulu Nguluwi, Nguluwi wa hemwe, kowatambichiza kuli mijito jeng'ha ja hemwe na kuli chila chinhu chomkola."},{"book":"Kukumbuchila","chapter":"15","verse":"11","text":"Mina isi yowa na wazunwa mazuwa gose, ahyo ndanguwalajiza, muwe muwele na isungu kwa wang'holozo Waisilaeli walingulanda na wazunwa kuli isi ya hemwe."},{"book":"Kukumbuchila","chapter":"15","verse":"12","text":"“Wone mng'holozo Muisilaeli, mlume ama mdala, hoyoguzigwa kwa hegwe, kokukolela mijito kwa miyaka sita, ila kuli mwaka wa saba, komleka yawe yelejehe."},{"book":"Kukumbuchila","chapter":"15","verse":"13","text":"Nagwe houmleka yelejehe, uleche kumleka yalute moko hela."},{"book":"Kukumbuchila","chapter":"15","verse":"14","text":"Umhe kwa isungu chila chiwele Mkulu Nguluwi, Nguluwi wa hegwe choyakutambichize, ming'holo na chilyo na divai."},{"book":"Kukumbuchila","chapter":"15","verse":"15","text":"Ukumbuche kota hegwe nawali mpogozi ako Misili na Mkulu Nguluwi, Nguluwi wa hegwe, nakakugombola, ndo mina lehano ndangukulajiza ahyo."},{"book":"Kukumbuchila","chapter":"15","verse":"16","text":"Ila wone hoyokulonjela, ‘Sikuka kwa hegwe,’ kwa vila kangukugana hegwe na ivyazi lyako na kunojezwa kikala na hegwe,"},{"book":"Kukumbuchila","chapter":"15","verse":"17","text":"lelo, kohola sanzia na kutubula ikutu lya heye mbaka sanzia ayo yinjile mbaka hali lwizi na heye kowa mpogozi wa hegwe mazuwa gose. Umditile hihyo mpogozi wa hegwe mdala."},{"book":"Kukumbuchila","chapter":"15","verse":"18","text":"Na uleche kuwa na ching'honi houmleka mpogozi wa hegwe, mina nakakukolela mijito kwa mhela wa miyaka sita kwa kupegwa nusu ya sendi za chitumagwa. Udite ahyo na heye Mkulu Nguluwi, Nguluwi wa hegwe kokutambichiza kwa chila choudita."},{"book":"Kukumbuchila","chapter":"15","verse":"19","text":"“Umbagulile Mkulu Nguluwi, Nguluwi wa hegwe, lulelo lweng'ha lwa mwaluko lwa chilume lwa chilundo cha misenga na ming'holo. Uleche kuswajiza kuzakola mijito kumgunda misenga ajo ama kujikanha milaika ja ming'holo ajo."},{"book":"Kukumbuchila","chapter":"15","verse":"20","text":"Chila mwaka, hegwe na ivyazi lyako molya migongolo ajo hali Mkulu Nguluwi, Nguluwi wa hegwe, honhu hoyohagula kumfugamila heye."},{"book":"Kukumbuchila","chapter":"15","verse":"21","text":"Ila wone igongolo alyo liwe na nongwa yoneche, kota lili chete ama hambe lilole ama lina nongwa yoneche ng'hulu, uleche kulilavya nhambiko kwa Mkulu Nguluwi, Nguluwi wa hegwe."},{"book":"Kukumbuchila","chapter":"15","verse":"22","text":"Kolya igongolo lya nhanzi ayo uwele kuli muji wa hegwe, kahi weng'ha wawele wohambe wakokomoche na wakokomoche woweza kulya kota vyoulingulya ibala ama chifuno."},{"book":"Kukumbuchila","chapter":"15","verse":"23","text":"Ila uleche kulya danda, koibohola hasi kota mazi."}]}