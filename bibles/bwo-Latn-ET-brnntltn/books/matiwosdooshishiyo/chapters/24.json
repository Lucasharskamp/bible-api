{"data":[{"book":"Matiwos Dooshishiyo","chapter":"24","verse":"1","text":"Iyesus Ik' mootse kesht bíamfere b́ danifwots Ik' maa gmbiyo kitsosh b́ maants bot'iini."},{"book":"Matiwos Dooshishiyo","chapter":"24","verse":"2","text":"Bíwere «Jaman bek'irute? Arikone itsh tkeewiri, shúts iko ikats b́kororetsok'on gaaheraniyere ooritwo aaliye» bíet."},{"book":"Matiwos Dooshishiyo","chapter":"24","verse":"3","text":"Debre zeyiti guratse Iyesus b́ befere b́ danifwots bo aal b́ maants t'int «Jam keewan b́wotit awre? N woonat dúri s'uwi milikito eebi?» ett boaat."},{"book":"Matiwos Dooshishiyo","chapter":"24","verse":"4","text":"Iyesus hank'o ett boosh bíaani «Konwor asho itn b́darirawok'o itatso korde'ere!"},{"book":"Matiwos Dooshishiyo","chapter":"24","verse":"5","text":"Aywots ‹Taa Krstos taane!› etfere t shútson weetune, ay ashuwotsnowere daritúnee."},{"book":"Matiwos Dooshishiyo","chapter":"24","verse":"6","text":"Kes'i k'aaronat kes'i keewon shishetute, jaman b́ wotitwotse tek'k'ayere, b́ s'uwonmó borafa'ee."},{"book":"Matiwos Dooshishiyo","chapter":"24","verse":"7","text":"Asho ashaats tuwitwee, mengstonúwere mengstats kes'osh tuwitwe, besh beshar ik ik datsatse k'ak'onat dats shek'ewo wotituwe."},{"book":"Matiwos Dooshishiyo","chapter":"24","verse":"8","text":"Jaman na'a shuwo it'i shambo b́ tuuwortsok'oyiye."},{"book":"Matiwos Dooshishiyo","chapter":"24","verse":"9","text":"24:9 10:22 Manoor ash ashuwots iti gondbek'osh beshide'er imetúnee, iti úd'itúne, t shúútsosha err ash jamwotsoke shit'eek wotitute."},{"book":"Matiwos Dooshishiyo","chapter":"24","verse":"10","text":"Manoor aywots bo amantso haalar shuuts aanitune, iko iko beshide imetwe, ashuwots boatsatseyewo shit'etune."},{"book":"Matiwos Dooshishiyo","chapter":"24","verse":"11","text":"Kootets nebiy aywots tuwitune, aywotsnowere shelitune,"},{"book":"Matiwos Dooshishiyo","chapter":"24","verse":"12","text":"Gondo b́ aytsatse tutson, ay ashuwots shuno aak'wtsitwe."},{"book":"Matiwos Dooshishiyo","chapter":"24","verse":"13","text":"24:13 Mat. 10:22 S'uwaats b́borfetso k'amde kup'itwonmó kashitwe."},{"book":"Matiwos Dooshishiyo","chapter":"24","verse":"14","text":"Ash jamosh gaw b́ wotitwok'o Ik'i mengsti doo shishiyan dats jamatse nabeetwe, manoor dúr s'uwo weetwe."},{"book":"Matiwos Dooshishiyo","chapter":"24","verse":"15","text":"«Nebiyiyo Dan'el b́ keewtsok'on kiimshitu wic'its keewo S'ayin beyokoke b́ need'efere it bek'ore nababirwo man t'iwintsde'e!"},{"book":"Matiwos Dooshishiyo","chapter":"24","verse":"16","text":"Manoor Yihud datsatse fa'úwots guromats woc'nee."},{"book":"Matiwos Dooshishiyo","chapter":"24","verse":"17","text":"24:17 Luk'. 17:31 Maa tokatse fa'o ik jagdek'osh oot'k'aye."},{"book":"Matiwos Dooshishiyo","chapter":"24","verse":"18","text":"Goshifokon fa'onúwere b́ tah dek'osh shuuts aank'aye,"},{"book":"Matiwos Dooshishiyo","chapter":"24","verse":"19","text":"Manoor na'i maac'wotsnat na'a s'aatsirwotssh indowe boosha?"},{"book":"Matiwos Dooshishiyo","chapter":"24","verse":"20","text":"It giifi aawo jooshonat s'anbati aawon b́woterawok'o Ik'o k'onwere!"},{"book":"Matiwos Dooshishiyo","chapter":"24","verse":"21","text":"Manoor datsu bíazeron tuut hambetsish b́borfetso wotdanawo, shinomaantsowere man artso b́ jamon woteraw gond bek'i eeno wotitwe."},{"book":"Matiwos Dooshishiyo","chapter":"24","verse":"22","text":"Aaw manots k'awuno bok'azink'ere ik ashonwor kasho falrawnk'e b́teshi, ernmó marat'ets ashuwotssha err aaw manots k'awnetúne."},{"book":"Matiwos Dooshishiyo","chapter":"24","verse":"23","text":"«Manoor asho konúwor wotowa ‹Hambe, Krstosiye hanoke fa'e!› wee ‹ekewoke b́ fa'oni!› itsh bíetal amank'ayere."},{"book":"Matiwos Dooshishiyo","chapter":"24","verse":"24","text":"24:24 Dan. 12:1; Bek'. 7:14 Kootets Krstosotsnat kootets nebiyiwots tuwitune, bo boosh b́ faleyal Ik'ik marat'etswotsnoor dab́ dariyosh een een adits keewwotsi kitsitunee."},{"book":"Matiwos Dooshishiyo","chapter":"24","verse":"25","text":"«Eshe, keew jaman shin shino itsh keewre,"},{"book":"Matiwos Dooshishiyo","chapter":"24","verse":"26","text":"24:26-27 Luk'. 17:23-24  Mansh ‹Ekebe worwotse b́ fa'oni!› itsh bo etal keshk'ayere, ‹Hambe aashts bewokoke b́fa'oni!› bo etal amank'ayere."},{"book":"Matiwos Dooshishiyo","chapter":"24","verse":"27","text":"Guumo darotse b́p'ark'or aaw keshon túút aaw kindon b́ be'efok'o, ashna'o woonúwere mank'o b́wotiti."},{"book":"Matiwos Dooshishiyo","chapter":"24","verse":"28","text":"24:28 Luk'. 17:37 Duuni beyok k'oorwots kakwetúnee.» bíet."},{"book":"Matiwos Dooshishiyo","chapter":"24","verse":"29","text":"«Gond bek'i aaw manotsiyere okoon manoor aaw t'alu wtsitwanee, aashitsunwere bshaano kitsatsane, k'eenwotswere darotse fed's'uwitúnee, darotsi angwotswere shek'etúnee."},{"book":"Matiwos Dooshishiyo","chapter":"24","verse":"30","text":"24:30 Dan. 7:13; Zek. 12:10-14; Bek'. 1:7 Maniyere il Ash na'o milikito daaratse be'etwe, manoor datsatse fa'a ash naarwots eepetúne. Ash na'onwere angonat een mangon dawnats wotde b́woor bek'etúnee."},{"book":"Matiwos Dooshishiyo","chapter":"24","verse":"31","text":"B́ melakiwotsi gaati k'aari eeno bo shishitwk'o b́woshiti, boowere datsatse awd kaaton amr dari daaratse tuur dari daaratse fa'úwotsi bík galdek'ets ashuwotsi kakwitúne.»"},{"book":"Matiwos Dooshishiyo","chapter":"24","verse":"32","text":"«Belesi mit jewro dano itsh wotowe, b jaabwots s'uup kisho de botuuworonat b maarwotswere bo átor, manoor k'aawo b́t'intsok'o danfte."},{"book":"Matiwos Dooshishiyo","chapter":"24","verse":"33","text":"Mank'owere jaman it bek'or ashna'o b́weyi aawo b́karntsok'o dande'ere."},{"book":"Matiwos Dooshishiyo","chapter":"24","verse":"34","text":"Arikoniye itsh tkeewiri, jaman b́ wotefetsosh and dúri s'oot' jaman besheratse."},{"book":"Matiwos Dooshishiyo","chapter":"24","verse":"35","text":"Daronat datson beshitke, ti aap'tsonmó besheratse.»"},{"book":"Matiwos Dooshishiyo","chapter":"24","verse":"36","text":"«Aawman jangonat sa'atmanmó nihoniyere okoon k'osho daritsi melakiwotsi wotiyalor, naayonu b́wotiyal, konúwor dantso aaliye."},{"book":"Matiwos Dooshishiyo","chapter":"24","verse":"37","text":"24:37 Aze. 6:5-8  Noh dúri wottsi naaro, ashna'o b́woorowere mank'o wotitwe."},{"book":"Matiwos Dooshishiyo","chapter":"24","verse":"38","text":"Mandúr, t'afits aatsoniyere shino Noh markabuts b́kindfetsosh, ashuwots mafetst, boúshfetst, máátsono dek'ifetsit de'ifetsntni botesh."},{"book":"Matiwos Dooshishiyo","chapter":"24","verse":"39","text":"24:39Aze. 7:6-24  T'afits aatso waat jametso fok b́dek'fetsosh datso danatsno b́tesh, ashna'o woonúwere arikon mank'oye b́wotiti."},{"book":"Matiwos Dooshishiyo","chapter":"24","verse":"40","text":"Manoor git ashuwots goshoke towaar finitúno. Iko k'aaú dek'etwe iko oritwe."},{"book":"Matiwos Dooshishiyo","chapter":"24","verse":"41","text":"Mááts gitwots towaar dio di'itno, ikú k'aaú dek'etwe, ikú ooritwaniye."},{"book":"Matiwos Dooshishiyo","chapter":"24","verse":"42","text":"Eshe it doonz egoots b́weetuwok'o it danawotse kup'de korere."},{"book":"Matiwos Dooshishiyo","chapter":"24","verse":"43","text":"Ernmó han dande'ere, moo doonz t'úwotse aawk'o sa'aton úmp'etso b́ weetwok'o b́ danink'ere, tuur kordek'ank'e b́teshi, b́ moonúwere b́ ishetwok'o k'ayk'rerawnk'e b́teshi."},{"book":"Matiwos Dooshishiyo","chapter":"24","verse":"44","text":"24:44 Luk'. 12:39-40  Mank'o Ashna'o it gawraw sa'aton b́weetwotse k'ande'er beewere."},{"book":"Matiwos Dooshishiyo","chapter":"24","verse":"45","text":"«B́ maa ashuwotssh bo misho balon b́ imetwok'o, b́doonz b́meytsi ashuwotsats b́ naashitwo amanetsonat s'ek guutso kone?"},{"book":"Matiwos Dooshishiyo","chapter":"24","verse":"46","text":"B́ doonz b́waafere mank'o b́ finefere b́daatsit guutso deereke."},{"book":"Matiwos Dooshishiyo","chapter":"24","verse":"47","text":"Arikoniye itsh tietri, guutsman b́detsts dets jamatse naashini b́k'ritiye."},{"book":"Matiwos Dooshishiyo","chapter":"24","verse":"48","text":"Morrgond guuts manmó, ‹T doonz waraniyere ja'itwee› err gawr"},{"book":"Matiwos Dooshishiyo","chapter":"24","verse":"49","text":"bínton finiru b́tohuwotsi jot'o b́ tuwiyal mashtswotsntonwere maar b́ úshetka wotiyal,"},{"book":"Matiwos Dooshishiyo","chapter":"24","verse":"50","text":"Guuts man doonz b́ gawraw aawonat b́danaw sa'atone b́ weeti,"},{"book":"Matiwos Dooshishiyo","chapter":"24","verse":"51","text":"Guutsman doonz guutso tooko kawlni b́k'riti, b́ hit'onúwere git alberetswotsntone b́ woshiti, manoor eeponat gash k'ashone wotiti.»"}]}