{"data":[{"book":"यूहन्ना","chapter":"7","verse":"1","text":"इना गल्ला ते बाद यीशु गलील प्रदेशो रे कुमदे-फिरदे रये, कऊँकि यहूदी अगुवे तिना खे काणे री कोशिश करने लगी रे थे, तेबेई तो सेयो यहूदिया प्रदेशो रे कूमणा नि चाओ थे।"},{"book":"यूहन्ना","chapter":"7","verse":"2","text":"यहूदिया रा चूँगड़िया रा त्योआर नेड़े था।"},{"book":"यूहन्ना","chapter":"7","verse":"3","text":"यीशुए रे पाईए तिना खे बोलेया, “एथा ते यहूदिया प्रदेशो खे चली जा, ताकि जो चमत्कारा रे काम तूँ करेया, तिना कामा तेरे और चेले तेती बी देखो।"},{"book":"यूहन्ना","chapter":"7","verse":"4","text":"कऊँकि एड़ा कोई नि ऊणा, जो मशुर ऊणा चाओ और लुकी की काम करो, जे तूँ इना काम करोआ, तो आपू खे दुनिया रे सामणे ल्याओ।”"},{"book":"यूहन्ना","chapter":"7","verse":"5","text":"कऊँकि तिना रे पाई बी तिना पाँदे विश्वास नि करो थे।"},{"book":"यूहन्ना","chapter":"7","verse":"6","text":"तेबे यीशुए तिना खे बोलेया, “मेरा सई बखत एबु नि आयी रा, पर तुसा रिया तंईं सारा बखत ए।"},{"book":"यूहन्ना","chapter":"7","verse":"7","text":"दुनिया रे लोक तुसा ते बैर नि करी सकदे, पर से मांते बैर करोए, कऊँकि आऊँ तेसा रे बिरोदो रे येई गवाई देऊँआ कि तेसा रे काम बुरे ए।"},{"book":"यूहन्ना","chapter":"7","verse":"8","text":"तुसे त्योआरो रे जाओ, आऊँ एबु एस त्योआरो खे नि जाई सकदा, कऊँकि एबुए तक मेरा सई बखत पूरा नि ऊई रा।”"},{"book":"यूहन्ना","chapter":"7","verse":"9","text":"यीशु तिना साथे इना गल्ला करी की गलील प्रदेशो रेई रई गे।"},{"book":"यूहन्ना","chapter":"7","verse":"10","text":"पर जेबे तिना रे पाई त्योआरो खे चली गे, तेबे सेयो आपू बी सामणे नि, पर चोरिए जे चली गे।"},{"book":"यूहन्ना","chapter":"7","verse":"11","text":"तेबे यहूदी अगुवे त्योआरो रे तिना खे ये बोली की टोल़ने लगे कि, “से केयी ए?”"},{"book":"यूहन्ना","chapter":"7","verse":"12","text":"और लोका बीचे चोरिए-चोरिए तिना रे बारे रे मुखती गल्ला ऊईया, बऊत जणे बोलो थे, “से पला मांणू ए और कई जणे बोलो थे कि नई, से तो लोका खे भरमाओआ।”"},{"book":"यूहन्ना","chapter":"7","verse":"13","text":"तेबे बी यहूदिया रे डरो रे मारे कोई बी मांणू तिना रे बारे रे खुली की नि बोलो था।"},{"book":"यूहन्ना","chapter":"7","verse":"14","text":"जेबे त्योआरो रे आदे दिन बीती गे, तेबे यीशु मन्दरो रे आँगणो रे जाई की उपदेश देणे लगे।"},{"book":"यूहन्ना","chapter":"7","verse":"15","text":"तेबे यहूदिये हैरान ऊई की बोलेया, “एसखे बिना पढ़े बिद्या केथा ते आईगी?”"},{"book":"यूहन्ना","chapter":"7","verse":"16","text":"यीशुए तिना खे बोलेया, “मेरा उपदेश मेरा नि, बल्कि मेरे पेजणे वाल़े राए।"},{"book":"यूहन्ना","chapter":"7","verse":"17","text":"जे कोई परमेशरो री इच्छा पाँदे चलणा चाओ, तो तेसखे एस उपदेशो रे बारे रे पता लगी जाणा कि ये परमेशरो रिया तरफा तेया या आऊँ आपू ते बोलूँआ।"},{"book":"यूहन्ना","chapter":"7","verse":"18","text":"जो आपू ते कुछ बोलोआ, से आपणी तारीफ चाओआ, पर जो आपणे पेजणे वाल़े री तारीफ चाओआ, सेई परोसे रे जोगा ए और से पापी निए।"},{"book":"यूहन्ना","chapter":"7","verse":"19","text":"क्या मूसे तुसा खे बिधान नि देई राखेया? तेबे बी तुसा बीचा ते कोई बी बिधानो पाँदे नि चलदा। तुसे माखे काणा कऊँ चाओए?”"},{"book":"यूहन्ना","chapter":"7","verse":"20","text":"लोके जवाब दित्तेया, “तांदे दुष्टात्मा ए, ताखे कुण काणा चाओआ।”"},{"book":"यूहन्ना","chapter":"7","verse":"21","text":"यीशुए तिना खे जवाब दित्तेया, “मैं आरामो रे दिने एक चमत्कार कित्तेया और तुसे सब हैरानी करोए।"},{"book":"यूहन्ना","chapter":"7","verse":"22","text":"तुसे बोलोए कि मूसे तुसा खे खतने री आज्ञा देई राखी। इजी री बजअ ते तुसे आरामो रे दिने मांणूआ रा खतना करोए। ये नियम मूसे री तरफा ते निए, पर तुसा रे बाप-दादेया रे बखतो ते चले आयी रे।"},{"book":"यूहन्ना","chapter":"7","verse":"23","text":"तेबेई तो आरामो रे दिने मांणूए रा खतना करेया जाओआ, ताकि मूसे रे बिधानो री आज्ञा टल़ी नि जाओ, तो तुसे मां पाँदे रोष कऊँ करोए कि मैं आरामो रे दिने एक मांणू अच्छी रीतिया ते ठीक कित्तेया।"},{"book":"यूहन्ना","chapter":"7","verse":"24","text":"मूँ देखी की न्याय नि करो, पर ठीक-ठीक न्याय करो।”"},{"book":"यूहन्ना","chapter":"7","verse":"25","text":"तेबे कई यरूशलेमी लोक बोलणे लगे, “क्या ये सेई निए, जेसखे काणे री कोशिश ऊणे लगी री?"},{"book":"यूहन्ना","chapter":"7","verse":"26","text":"पर देखो, ये तो खुल्लमखुल्ला गल्ला करोआ और कोई एसखे कुछ नि बोलदा, केथी एड़ा तो निए कि अधिकारिए सच-सच जाणी ला रा कि येई मसीह ए?"},{"book":"यूहन्ना","chapter":"7","verse":"27","text":"एसखे तो आसे जाणूंए कि ये केथो राए; पर मसीह जेबे आऊणा, तेबे केसी नि जाणना कि से केथो राए?”"},{"book":"यूहन्ना","chapter":"7","verse":"28","text":"तेबे यीशुए मन्दरो रे आँगणो रे उपदेश देंदे ऊए जोरे की बोलेया, “तुसे माखे जाणोए और ये बी जाणोए कि आऊँ केथो राए, आऊँ आपू ते नि आयी रा, पर माखे पेजणे वाल़ा सच्चा ए, तेसखे तुसे नि जाणदे।"},{"book":"यूहन्ना","chapter":"7","verse":"29","text":"पर आऊँ तेसखे जाणूंआ, कऊँकि आऊँ तेसरी तरफा ते और तिने आऊँ पेजी राखेया।”"},{"book":"यूहन्ना","chapter":"7","verse":"30","text":"तेबे तिने सेयो पकड़ना चाए, पर तेबे बी किने बी तिना पाँदे आथ नि पाया, कऊँकि तिना रा सई बखत एबुए तक नि आयी रा था।"},{"book":"यूहन्ना","chapter":"7","verse":"31","text":"तेबे बी पीड़ा बीचा ते कई जणेया तिना पाँदे विश्वास कित्तेया और बोलणे लगे, “मसीह जेबे आऊणा, तो क्या एसते जादा सामर्था रे काम दखाणे, जो इने दखाए?”"},{"book":"यूहन्ना","chapter":"7","verse":"32","text":"फरीसिये, लोका ते तिना रे बारे रे यो गल्ला चोरिए-चोरिए करदे ऊए सुणिया और बड़े पुरोईत और फरीसिये तिना खे पकड़ने खे मन्दरो रे पईरेदार पेजे।"},{"book":"यूहन्ना","chapter":"7","verse":"33","text":"तेबे यीशुए बोलेया, “आऊँ थोड़ी देर तक ओर तुसा साथे ए, तेबे आपणे पेजणे वाल़े गे चली जाणा।"},{"book":"यूहन्ना","chapter":"7","verse":"34","text":"तुसा आऊँ टोल़ना, पर मिलणा नि और जेती आऊँ ए, तेती तुसे आयी नि सकदे।”"},{"book":"यूहन्ना","chapter":"7","verse":"35","text":"तेबे यहूदिये अगुवे आपू बीचे बोलेया, “ये केयी जाणा, कि आसा खे नि मिलणा? क्या ये तिना बीचे जाणा, जो यूनानो रे ओरे-पोरे ऊई की रओए और यूनानिया खे बी उपदेश देओगा?"},{"book":"यूहन्ना","chapter":"7","verse":"36","text":"ये क्या गल्ल ए, जो इने बोली कि, ‘तुसा आऊँ टोल़ना, पर मिलणा नि और जेती आऊँ ए, तेती तुसे आयी नि सकदे?’ ”"},{"book":"यूहन्ना","chapter":"7","verse":"37","text":"तेबे त्योआरो रे आखरी दिने, जो खास दिन था, यीशु खड़े ऊईगे और आक्का पाई की बोलेया, “जेसखे त्याय ए, तो से मांगे आओ और पियो।"},{"book":"यूहन्ना","chapter":"7","verse":"38","text":"जो मां पाँदे विश्वास करोगा, जेड़ा पवित्र शास्त्रो रे लिखी राखेया, ‘तेसरे दिलो ते जिन्दगिया रे पाणिए रिया नदिया बईंदिया निकल़निया।’ ”"},{"book":"यूहन्ना","chapter":"7","verse":"39","text":"तिने ये वचन पवित्र आत्मा रे बारे रे बोलेया, जो तिना पाँदे विश्वास करने वाल़ेया खे मिलणे वाल़ी थी। कऊँकि पवित्र आत्मा एबुए तक नि उतरी रा था, कऊँकि यीशु एबुए तक आपणी महिमा रे नि पऊँछेया था।"},{"book":"यूहन्ना","chapter":"7","verse":"40","text":"तेबे पीड़ा बीचा ते किने-किने ये गल्ला सुणी की बोलेया, “सच्ची येई से भविष्यबक्ता ए, जेसरे आऊणे री आसे उम्मीद लगाई राखी।”"},{"book":"यूहन्ना","chapter":"7","verse":"41","text":"कईए बोलेया, “ये मसीह ए।” पर कईए बोलेया कऊँ, “क्या मसीह गलील प्रदेशो ते आऊणा?"},{"book":"यूहन्ना","chapter":"7","verse":"42","text":"क्या पवित्र शास्त्रो रे नि लिखी राखेया कि मसीह दाऊदो रे कुलो रे और बैतलहमो रे गांव ते आऊणा, जेती दाऊद रओ था?”"},{"book":"यूहन्ना","chapter":"7","verse":"43","text":"तेबे तिना री बजअ ते लोका बीचे फूट पड़ी गी।"},{"book":"यूहन्ना","chapter":"7","verse":"44","text":"तिना बीचा ते कई जणे यीशुए खे पकड़ना चाओ थे, पर किने बी तिना पाँदे आथ नि पाया।"},{"book":"यूहन्ना","chapter":"7","verse":"45","text":"तेबे मन्दरो रे पईरेदार, बड़े पुरोईत और फरीसिया गे वापस आए, तेबे तिने तिना खे बोलेया, “तुसे तेसखे कऊँ नि ल्याए?”"},{"book":"यूहन्ना","chapter":"7","verse":"46","text":"मन्दरो रे पईरेदारे बोलेया, “किने बी मांणूए कदी बी एड़िया गल्ला नि बोलिया।”"},{"book":"यूहन्ना","chapter":"7","verse":"47","text":"फरीसिये पईरेदारा खे बोलेया, “क्या तुसे बी भरमाई गे दे?"},{"book":"यूहन्ना","chapter":"7","verse":"48","text":"क्या अधिकारी और फरीसिया बीचा ते किने बी तेस पाँदे विश्वास करी राखेया?"},{"book":"यूहन्ना","chapter":"7","verse":"49","text":"पर यो लोक जो मूसे रे बिधानो खे नि जाणदे, परमेशरो री तरफा ते स्रापित ए।”"},{"book":"यूहन्ना","chapter":"7","verse":"50","text":"नीकुदेमुसे जो पईले यीशुए गे राती आया था और तिना बीचा ते एक था, तिना खे बोलेया,"},{"book":"यूहन्ना","chapter":"7","verse":"51","text":"“क्या आसा रा बिधान केसी मांणूए खे, जदुओ तक तेसरी सुणी की जाणी नि लओ कि से क्या करोए; दोषी मानोआ?”"},{"book":"यूहन्ना","chapter":"7","verse":"52","text":"तिने तेसखे जबाब दित्तेया, “ओ नीकुदेमुस, क्या तूँ बी गलील प्रदेशो राए? पवित्र शास्त्रो रे टोल़ और देख कि गलील प्रदेशो ते कोई बी भविष्यबक्ता आई नि सकदा।”"},{"book":"यूहन्ना","chapter":"7","verse":"53","text":"तेबे सब आपणे-आपणे कअरो खे चली गे।"}]}