{"data":[{"book":"Maluko","chapter":"5","verse":"1","text":"Yesu na vawuliwa vaki vakahika kumwambu ya nyanja ya Galilaya, pamulima wa Vagelasi."},{"book":"Maluko","chapter":"5","verse":"2","text":"Bahapo Yesu peahulwiki muwatu mula akakonganeka na mundu mweavi na mzuka mweahumili kumatinda."},{"book":"Maluko","chapter":"5","verse":"3","text":"Mundu mwenuyo atamayi kumbugu la litinda. Kawaka mundu mweahotwili kumkunga kavili hati kwa minyololo."},{"book":"Maluko","chapter":"5","verse":"4","text":"Pamahele valingi kumkunga pingu na minyololo mumagendelu na mu mawoko, nambu pamahele adaulini pingu na minyololo. Avi lepi mundu mweavi na makakala gakumhotola."},{"book":"Maluko","chapter":"5","verse":"5","text":"Kilu na muhi atamayi ku matinda na muvidunda aywangayi na kujidumulana na maganga."},{"book":"Maluko","chapter":"5","verse":"6","text":"Mundu mwenuyo paamuweni Yesu cha kutali, akamjumbalila, na kumfugamila."},{"book":"Maluko","chapter":"5","verse":"7","text":"Akajova kwa lwami luvaha, “Yesu, Mwana wa Chapanga mweavi Kunani Neju, una kyani na nene? Kwa liina la Chapanga, nikuyupa kotoka kuning'aha!”"},{"book":"Maluko","chapter":"5","verse":"8","text":"Ajovili genago ndava Yesu amali kumjovela, “Mzuka, muwuka mundu uyu!”"},{"book":"Maluko","chapter":"5","verse":"9","text":"Kangi Yesu akamkota, “Liina laku yani?” Mwene akayangula, “Liina langu ‘Msambi’ Ndava tivii tavamahele!”"},{"book":"Maluko","chapter":"5","verse":"10","text":"Kangi akamuyupa Yesu neju akotoka kuvavinga pamulima pala."},{"book":"Maluko","chapter":"5","verse":"11","text":"Papipi na mhelelu wa chitumbi, kwavi na maguluvi gamahele gegalyayi."},{"book":"Maluko","chapter":"5","verse":"12","text":"Hinu mizuka yila yikamuyupa Yesu yikajova, “Utiyidakilayi tikagayingila maguluvi gala.”"},{"book":"Maluko","chapter":"5","verse":"13","text":"Akagayidakila. Ndi mizuka yila yikawuka na kuyingila mumaguluvi gala. Na msambi woha wa maguluvi wavi ngati elufu zivili, ukajumba pamhelelu wa chitumbi na kudumbukila mumanji na kufwa."},{"book":"Maluko","chapter":"5","verse":"14","text":"Hinu vadimaji va maguluvi vala vakajumba, kuvadandaulila vandu mambu genago kumuji na kumigunda. Vandu vakavya kubwelenela penapo kugalola mambu genago."},{"book":"Maluko","chapter":"5","verse":"15","text":"Vakahika mbaka pala peavi Yesu, vakamlola mundu mweatalaliwi na msambi wa mizuka yula. Atamili pahi na awalili nyula na luhala lwaki lumuwuyili, ndi vakayogopa."},{"book":"Maluko","chapter":"5","verse":"16","text":"Vandu voha vevaloli lijambu lenilo vakavajovela vayavi mambu gala gegamkolili mundu yula na kugavala maguluvi gala."},{"book":"Maluko","chapter":"5","verse":"17","text":"Hinu, vakamuyupa Yesu awuka pamulima wavi."},{"book":"Maluko","chapter":"5","verse":"18","text":"Yesu paayingila muwatu, mundu mweatalaliwi na mizuka yula akamuyupa neju vahamba voha."},{"book":"Maluko","chapter":"5","verse":"19","text":"Nambu Yesu akambelelela mundu yula akamjovela, “Uhambayi ukavajovela vandu va kunyumba yaku Bambu gabwina geakukitili na cheakuhengili lipyana.”"},{"book":"Maluko","chapter":"5","verse":"20","text":"Kangi mundu yula akahamba ku Dekapoli kwoha ndi miji kumi, akavadandaulila vandu va mambu goha geahengiwi na Yesu. Na vandu voha vakakangasa."},{"book":"Maluko","chapter":"5","verse":"21","text":"Yesu akakupuka kavili kumwambu ya nyanja. Peavili kwenuko msambi wa vandu ukambwelenela, mwene avili pamuhana ya nyanja."},{"book":"Maluko","chapter":"5","verse":"22","text":"Akabwela chilongosi mmonga wa nyumba ya kukonganekela Vayawudi liina laki Yailusi, hinu paamuwene Yesu, akamfugamila pamagendelu gaki,"},{"book":"Maluko","chapter":"5","verse":"23","text":"akamuyupa neju akamjovela, “Pepayi msikana wangu mdebe avi mulung'olelu. Chondi tihambi ukamuvikila mawoko gaku, muni ihotola kulama na kuvya mumi.”"},{"book":"Maluko","chapter":"5","verse":"24","text":"Yesu pamonga na mundu yula vakalongosana kuhamba. Msambi wa vandu ukamulanda na kumuhinya pandi zoha."},{"book":"Maluko","chapter":"5","verse":"25","text":"Pagati yavi kwavili na mdala mmonga, mwealwalayi utamu wa kuhuma ngasi mulukumbi lwa miyaka kumi na yivili."},{"book":"Maluko","chapter":"5","verse":"26","text":"Mdala mwenuyo amali kung'ahika neju na kumala mashonga gaki goha, kwa valamisa vamahele ndava ya kulonda kulama, nambu utamu waki wayonjokisiki neju."},{"book":"Maluko","chapter":"5","verse":"27","text":"Mau yula peayuwini kuvya Yesu akuvalamisa vandu ndi akaholota mumbela ya msambi wa vandu wula na kuhamba kupamisa nyula ya Yesu."},{"book":"Maluko","chapter":"5","verse":"28","text":"Akitili chenicho, muni aholalili kuvya, “Nakahotola kupamisa nyula ya Yesu yati nilama.”"},{"book":"Maluko","chapter":"5","verse":"29","text":"Peampamisi bahapo akamanya kuvya alamili, muni ngasi yeyahuma yila yikaleka."},{"book":"Maluko","chapter":"5","verse":"30","text":"Yesu akamanya ngati makakala gaki zimulamisi mundu. Akang'anamuka, akakota, “Yani mweanipamisi nyula yangu?”"},{"book":"Maluko","chapter":"5","verse":"31","text":"Vawuliwa vaki vakamyangula, “Ndava kyani wikota yani mweakupamisi? Wu, ukuvalola lepi vandu chevakuhinya?”"},{"book":"Maluko","chapter":"5","verse":"32","text":"Nambu Yesu akayendelela akalolokesa pandi zoha mundu mweampamisi nyula yaki."},{"book":"Maluko","chapter":"5","verse":"33","text":"Mdala yula kuni imanya gegamkolili akavya na wogohi, akahegelela peavi Yesu kuni ivagaya, ndi akamfugamilila Yesu akamjovela goha kwa uchakaka."},{"book":"Maluko","chapter":"5","verse":"34","text":"Yesu akamjovela, “Msikana wangu, sadika yaku yikulamisi, uhambayi na uteke, utamu waku ulamili.”"},{"book":"Maluko","chapter":"5","verse":"35","text":"Yesu palongelayi na mundu yula, lukumbi lulalula vakabwela vajumbi kuhuma kunyumba ya Yailo chilongosi wa nyumba ya kukonganekela Vayawudi akamjovela. “Msikana waku afwili, kyani kumung'aha Muwula?”"},{"book":"Maluko","chapter":"5","verse":"36","text":"Yesu agayuwini malovi gala, nambu agavevisi akamjovela mkulu wa nyumba ya kukonganekela Vayawudi yula, “Kotoka kuvya na wogohi, yendelela kusadika.”"},{"book":"Maluko","chapter":"5","verse":"37","text":"Yesu ayidakili lepi kulongosana na mundu yoyoha nambu Petili na Yakobo na Yohani muhaja wa Yakobo."},{"book":"Maluko","chapter":"5","verse":"38","text":"Pavahikili kunyumba ya Yailo, Yesu avayuwini vandu vivembeneka neju ndava ya malilu."},{"book":"Maluko","chapter":"5","verse":"39","text":"Akayingila mugati akavajovela, “Ndava kyani mwiywanga na kuvemba? Msikana uyu afwili lepi, pena agonili ndu.”"},{"book":"Maluko","chapter":"5","verse":"40","text":"Nambu vene vakamuheka. Akavahumisa kuvala vandu voha vevavi mugati mula, akavatola dadi na nyina wa msikana yula, pamonga na vawuliwa vaki vadatu, ndi vakayingila muchumba cheavili msikana yula."},{"book":"Maluko","chapter":"5","verse":"41","text":"Akamkamula chiwoko, akamjovela, “Talita, kumu,” Mana yaki, “Wamsikana, nikujovela yimuka!”"},{"book":"Maluko","chapter":"5","verse":"42","text":"Bahapo msikana yula akayimuka na kutumbula kugenda, vandu voha vakakangasa neju. Msikana mwenuyo avi na miyaka kumi na yivili."},{"book":"Maluko","chapter":"5","verse":"43","text":"Nambu Yesu akavabesa vakotoka kumjovela mundu yoyoha yula. Akavajovela vampela chakulya alyayi."}]}