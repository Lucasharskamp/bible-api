{"data":[{"book":"Vafilipi","chapter":"1","verse":"1","text":"Nene Pauli na Timoti vatumisi va Yesu Kilisitu."},{"book":"Vafilipi","chapter":"1","verse":"2","text":"Tikuvaganila uteke na ubwina kuhuma kwa Chapanga kwa Chapanga Dadi witu na Bambu witu Yesu Kilisitu."},{"book":"Vafilipi","chapter":"1","verse":"3","text":"Lukumbi lwoha nikumsengusa Chapanga penikuvakumbuka."},{"book":"Vafilipi","chapter":"1","verse":"4","text":"Lukumbi lwoha penikuvayupila mwavoha kwa Chapanga ndi nikuvayupila kwa luheku,"},{"book":"Vafilipi","chapter":"1","verse":"5","text":"ndava ya kuwungana na nene mulihengu la kuvakokosela vandu Lilovi la Bwina kuhumila kutumbula hati lelu."},{"book":"Vafilipi","chapter":"1","verse":"6","text":"Hinu nimanya chakaka kuvya Chapanga mweatumbwili lihengu lenili labwina mumitima yinu, yati ayiyendeleza mbaka mu ligono lila la kubwela kavili Yesu Kilisitu."},{"book":"Vafilipi","chapter":"1","verse":"7","text":"Ndi chabwina nene kuvaholalela nyenye ndava nyenye muvi mugati ya mutima wangu. Ndava muni mwavoha nyenye muhanganila na nene muubwina weatipeli Chapanga mukukokosa na kulikengelela Lilovi la Bwina, hinu penivili mchifungu na kutumbula penalekekiswi."},{"book":"Vafilipi","chapter":"1","verse":"8","text":"Chapanga amanyili kuvya nijova chakaka pala penijova muuganu kwa mtima wangu woha, kwa uganu wewihuma kwa Kilisitu Yesu."},{"book":"Vafilipi","chapter":"1","verse":"9","text":"Nikumuyupa Chapanga uganu winu uyonjokesa neju na neju pamonga na kuumanya uchakaka na luhala lwoha,"},{"book":"Vafilipi","chapter":"1","verse":"10","text":"muhotola kuhagula lijambu lelivi labwina neju. Penapo ndi yati mwivya vabwina changali uhakau wowoha pa ligono la kuwuya Kilisitu."},{"book":"Vafilipi","chapter":"1","verse":"11","text":"Wumi winu yati wimemeswa mambu gala geakugagana Chapanga mujila ya Kilisitu Yesu ndu ndava ya ukulu wa Chapanga na muni vandu vamtopesa na kumulumba Chapanga."},{"book":"Vafilipi","chapter":"1","verse":"12","text":"Valongo vangu, nigana mmanya kuvya mambu goha geganikolili gatangatili neju kudandasa Lilovi la Bwina."},{"book":"Vafilipi","chapter":"1","verse":"13","text":"Ndava ya genago valonda voha va nyumba ya nkosi pamonga na vangi voha penapa vimanya kuvya nivii muchifungu ndava nene nikumhengela Kilisitu."},{"book":"Vafilipi","chapter":"1","verse":"14","text":"Ndava ya kukungiwa muchifungu ndi kuvakitili valongo vamahele vahotola kuyima cha kusindimala kwa sadika kwa Bambu, hati vahotola kukokosa ujumbi wa Chapanga changali wogohi."},{"book":"Vafilipi","chapter":"1","verse":"15","text":"Chakaka vandu vangi vakumkokosa Kilisitu ndava vana wihu na luhonda, nambu vangi vakokosa Lilovi la Bwina la Yesu Kilisitu kwa mtima wabwina na kugana kuvatangatila vandu."},{"book":"Vafilipi","chapter":"1","verse":"16","text":"Vandu ava vihenga naha kwa mtima wa uganu muni vamanyili kuvya Chapanga anipeli lihengu lenili la kuyikengelela Lilovi la Bwina."},{"book":"Vafilipi","chapter":"1","verse":"17","text":"Nambu vangi vala vakulikokosa Lilovi la Kilisitu kwa mhutanu nambu lepi kwa mtima wa bwina. Viholalela mukukita genago vakuniyonjokesela mang'ahiso gangu muchifungu."},{"book":"Vafilipi","chapter":"1","verse":"18","text":"Hinu chindu lepi! Nene niheka ngati vandu vakumkokosa Kilisitu kwa kila njila, yivya kwa mtima wabwina amala kwa mtima uhakau, kavili yati niyendelela kuheka."},{"book":"Vafilipi","chapter":"1","verse":"19","text":"Ndi nimanyili kuvya chamukuniyupila na mu njila ya utangatila wa Mpungu wa Yesu Kilisitu, goha geganikolili nene yati nihuma muchifungu."},{"book":"Vafilipi","chapter":"1","verse":"20","text":"Nihuvalila kwa mnogo uvaha na kuhuvalila ndi kuvya katu yati nikola lepi soni kwa kuleka kuhenga gegiganikiwa ndava ya Yesu Kilisitu. Ngati chanahengili kadeni. Na hinu nisadika wumi wangu yati ukumpela utopesa Kilisitu nivya mumi amala nifwili."},{"book":"Vafilipi","chapter":"1","verse":"21","text":"Kwa nene kuvya mumi ndi kumuhengela Kilisitu hati kufwa ndi chindu chabwina neju kwangu."},{"book":"Vafilipi","chapter":"1","verse":"22","text":"Nambu ngati mukutama yati nihotola kuhenga lihengu la kuvatangatila vandu vangi. Hinu nimanyili lepi? Nihagula loki!"},{"book":"Vafilipi","chapter":"1","verse":"23","text":"Nihutwa kuni na kuni mambu aga gavili. Ninogela kuuleka mulima uwu muni nihambayi kutama pamonga na Kilisitu, lijambu lelivii labwina neju,"},{"book":"Vafilipi","chapter":"1","verse":"24","text":"nambu chabwina neju kwinu nyenye ngati niyendalili kutama."},{"book":"Vafilipi","chapter":"1","verse":"25","text":"Namwene nimanyili chakaka kuvya yati niyendelela kutama na nyenye voha muni muvatangatila muusadika na muvya na luheku musadika yeniyo,"},{"book":"Vafilipi","chapter":"1","verse":"26","text":"Hinu penivya na nyenye kavili, yati mwivya na chindu cha kumekela neju ndava yangu muwumi wa kuwungana na Kilisitu Yesu."},{"book":"Vafilipi","chapter":"1","verse":"27","text":"Hinu, lijambu leliganikiwa ndi kuvya matendu ginu gavyai ngati cheligana Lilovi la Bwina la Kilisitu muni ngati nihotwili kuwuya kwinu amala nakuhotola, muni nipata kuyuwana kuvya musindimili kuyima muvi mtima umonga na mtovana ngondo kwa mtima umonga. Ndava ya kuyikengelela sadika yeyiletwa na Lilovi la Bwina."},{"book":"Vafilipi","chapter":"1","verse":"28","text":"Mkotoka kuvayogopa vamakoko vinu, nambu mvya vakekesi magono goha, na yeniyo yikuvalangisa kuvya vene yati vihoto lepi, nambu nyenye mukuvahotola muni Chapanga mwene ndi mweakuvapela uhotola."},{"book":"Vafilipi","chapter":"1","verse":"29","text":"Muni nyenye mudinduliwi mlyangu wa kumhengela Kilisitu lepi kumsadika ndu, nambu mewa mukung'aiswa ndava ya mwene."},{"book":"Vafilipi","chapter":"1","verse":"30","text":"Hinu mwihotola kuvya pamonga na nene mukutovana ngondo. Ngondo yeniyi ndi yila yemwalolili yanatovana kadeni pala nakona nitovana hinu ngati chemwiyuwana."}]}