{"data":[{"book":"Gaalu Sɛʋɛi","chapter":"31","verse":"1","text":"Ɠɔoɠɔ GALAGI ɓɔɛni Moize ʋɔ, é ɠɛ ma:"},{"book":"Gaalu Sɛʋɛi","chapter":"31","verse":"2","text":"«Izilayɛle nuiti tɔnɔi ʋotokula Madiyan nuiti ma, naa ʋolu, ɗa li niina è-mɛmɛwolani pɔ, ti zaai.»"},{"book":"Gaalu Sɛʋɛi","chapter":"31","verse":"3","text":"Moize ɓɔɛni nuɓusɛiti pɔ, é ɠɛ ti ma: «À zunui tanigaani maaɠili ga kɔɔɠɔ zɔɔlaiti wo zaama, ti li Madiyan nuiti daalɔɠɔma, naa ɠa a kɛ, Ɠɔoɠɔ GALAGI ná-potokulai laazeeli Madiyan nuiti ma."},{"book":"Gaalu Sɛʋɛi","chapter":"31","verse":"4","text":"Bolodai ɠilagilagi zu, wa zunu waagila (1.000) kula ti zaama, wo ti leʋe kɔɔmaʋɛ.»"},{"book":"Gaalu Sɛʋɛi","chapter":"31","verse":"5","text":"Ti ziimazeɠegi woni Izilayɛle nuɓusɛiti saama, bolodai ɠilagilagi zu, zunu waagilagila (1.000), ti-liegɔi ɠɛni ga zunu waapuugɔ maazu felegɔ (12.000) ti maaɠiliai kɔɔɠɔ vai ma."},{"book":"Gaalu Sɛʋɛi","chapter":"31","verse":"6","text":"Moize ti leʋeni kɔɔmaʋɛ, é Fineyase ʋɛɛ ti ʋa, zalaɠa ɠula nui Eleazaal ná-doun zunui, naa ɠa é ɠɛni seizu ɲadegai ma zɔɔlaiti seɠezu, ta puʋugiti é ʋa ɗa poogiti dɛɛ la."},{"book":"Gaalu Sɛʋɛi","chapter":"31","verse":"7","text":"Ti kɔɔɠɔ zɔɔlaiti seɠeni, ti li Madiyan nuiti daalɔɠɔma, eɠɛʋelei Ɠɔoɠɔ GALAGI devei veeni la Moize ya. Ti zunuiti kpein paani,"},{"book":"Gaalu Sɛʋɛi","chapter":"31","verse":"8","text":"é ɓɔ Madiyan nuiti ta-masa dɔɔlugɔ ʋa, ti ga: Evi, Lekɛme, Suul, Ɠuul, ta Leɓa. Ti Ɓeyɔɔl ná-doun zunui Ɓalaame ɓalaagi ʋaani ga boɠa zɔkpɔi."},{"book":"Gaalu Sɛʋɛi","chapter":"31","verse":"9","text":"Izilayɛle nuiti ti Madiyan anzanuiti ta ti-lointi soni ga duɔiti, ti li ga tiye. Ti ta-zuaiti soni, ta ta-logani ɓulugiti kpein, é ʋɛɛ ti-yeaɠɔligi kpein ba."},{"book":"Gaalu Sɛʋɛi","chapter":"31","verse":"10","text":"Ti abui loni ta-laaiti kpein ba, ʋɛti ti ɠɛni zeini ná, ta ti-ʋuuzuʋɛti kpein."},{"book":"Gaalu Sɛʋɛi","chapter":"31","verse":"11","text":"Ti liini ga aniiti kpein ti ti zoni kɔɔmaʋɛ, nuiti ti ʋɛɛ toganiiti ba."},{"book":"Gaalu Sɛʋɛi","chapter":"31","verse":"12","text":"Ti liini ga duɔiti, ta kɔɔzoganiiti, ta kɔɔi zu aniiti Moize ʋɔ, ta zalaɠa ɠula nui Eleazaal, ta Izilayɛle ʋɛbɛi, naati ti ɠɛni ʋuuni Moaɓe nɛmɛi zu, Zuludɛn ɠobaʋɛ, Zeliko letemaʋɛ."},{"book":"Gaalu Sɛʋɛi","chapter":"31","verse":"13","text":"Moize ta zalaɠa ɠula nui Eleazaal ta bɛbɛi ná-kundiɠiiti kpein ti wuzeɠeni, ti li, ti laaɠomisuʋɛ, ti-ʋuuzuʋɛ ʋoluʋelei."},{"book":"Gaalu Sɛʋɛi","chapter":"31","verse":"14","text":"Moize yiiɠaawanani kɔɔɠuluɓaiti ma, nu waagilagila kundiɠiiti, ta nu ungilagila kundiɠiiti, niiti ti ʋaani, ti zeɠe kɔɔmaʋɛ."},{"book":"Gaalu Sɛʋɛi","chapter":"31","verse":"15","text":"Moize ti ɠaazaɠani, é ɠɛ ti ma: «Lee vaa zu wo niima anzanuiti kpein zɛgai vulua?"},{"book":"Gaalu Sɛʋɛi","chapter":"31","verse":"16","text":"À ɠizɛ su ga, tiya ɠa ti Ɓalaame ná-tɛnɛ gooi zoni, ti Izilayɛle nuiti dɔ wooʋaladai zu, Ɠɔoɠɔ GALAGI laalɔɠɔma, Peyɔɔl ná-fai zu, naa ɠa é ʋaani ga maanɔɠɔi Ɠɔoɠɔ GALAGI ná-nuɓusɛiti saama."},{"book":"Gaalu Sɛʋɛi","chapter":"31","verse":"17","text":"Niizu niina, à zunu loungoiti kpein paa, wo anzanui kpein paa, niiti ti zunu vaa ɠwɛɛgai na."},{"book":"Gaalu Sɛʋɛi","chapter":"31","verse":"18","text":"Anzanu loungoiti, niiti ti la dɛ zunu lakoba vaa ɠwɛɛ, naati nɔ ɠa wa ti yɛ ná, wo ti makɛ ɓɔɠɔ ʋɛ."},{"book":"Gaalu Sɛʋɛi","chapter":"31","verse":"19","text":"«Wɔun wa, à li, wo ʋu ada ɠila ade-ʋuuzuʋɛ ʋoluʋɛ, wo yɛ ná folo lɔfela laawu, wɔiti wo nu ʋaai, ɓaa wo vɔɔɠu pooma ʋa, wa ɓɔɠɔ ɲade foloi zaʋasiɛi, ta foloi lɔfelasiɛi, wa-o, wa-luɔiti-yo."},{"book":"Gaalu Sɛʋɛi","chapter":"31","verse":"20","text":"Wa seɠeiti kpein ɲade ɓalaagi, sɔɔla kpein kpɛtɛai ga kɔlɔi, ɓaa boli leɠa zeɠei kpein, ta aniɲaka kpein é ga gului.»"},{"book":"Gaalu Sɛʋɛi","chapter":"31","verse":"21","text":"Zalaɠa ɠula nui Eleazaal ɓɔɛni kɔɔɠɔ nuiti pɔ, ti zeɠeni kɔɔmaʋɛ, é ɠɛ ti ma: «À wɛlɛ faazeikpasui ʋa, é tɔgi zu, Ɠɔoɠɔ GALAGI ma levei veai Moize ya:"},{"book":"Gaalu Sɛʋɛi","chapter":"31","verse":"22","text":"zanugi, walii, kɔlu ɓɔigi, kɔlui, foɠagi, ta bɔbɔgi,"},{"book":"Gaalu Sɛʋɛi","chapter":"31","verse":"23","text":"anii kpein nii a zoo lɔɔzu abui ɠa, é la ɠala, wa naa lɔ abui ɠa, é ɲade. Naa ʋolu, wa ti lɔ ɓalaa ziɛ ɲadegai wu. Kɛlɛ, sɔɔla kpein é la zooga lɔɔzu abui ɠa, wa naati dɔ nɔ ziɛ ɲadegai wu."},{"book":"Gaalu Sɛʋɛi","chapter":"31","verse":"24","text":"Wa wa-zeɠeiti gba, foloi lɔfelasiɛi, wa ɲade niina, naa ʋoluma, wa zoo lɔɔzu ade-ʋuuzuʋɛ.»"},{"book":"Gaalu Sɛʋɛi","chapter":"31","verse":"25","text":"Ɠɔoɠɔ GALAGI ɠɛni Moize ma:"},{"book":"Gaalu Sɛʋɛi","chapter":"31","verse":"26","text":"«Zalaɠa ɠula nui Eleazaal zeɠe, é ʋɛɛ è ʋa, ta nuɓusɛiti ta-ʋɛlɛyeɠeiti ma ɠundiɠiiti, wo kɔɔzoganiiti gaalu, duɔiti ta toganiiti."},{"book":"Gaalu Sɛʋɛi","chapter":"31","verse":"27","text":"Ɗa kɔɔzoganii naati gaaɠwɛ su fele, ma ʋalisaamai ve kɔɔɠɔ nuiti zea, ma ʋalisaamai ve nuɓusɛi zɔiti kpein zea."},{"book":"Gaalu Sɛʋɛi","chapter":"31","verse":"28","text":"Nii é ɠɛɛzu ga kɔɔɠɔ nuiti tɔnɔi, vebɛanii ɠa zeɠe ba, é ɠɛ ga Ɠɔoɠɔ GALAGI nɔnɔi, nu ɠila ka zeɠe nu undɔɔlugɔi (500) zaama, togani ɠila ka zeɠe togani undɔɔlugɔi (500) zaama, ma wolaiti ta ma goiti ta soovalegiti saama."},{"book":"Gaalu Sɛʋɛi","chapter":"31","verse":"29","text":"Ma ʋalisaamai nii feai ti ya, ɗa seɠe naa ʋa, è fe zalaɠa ɠula nui Eleazaal ya, é ɠɛ ga vebɛanii seɠeai ba Ɠɔoɠɔ GALAGI ʋɛ."},{"book":"Gaalu Sɛʋɛi","chapter":"31","verse":"30","text":"Ma ʋalisaamai nii é ɠɛɛzu ga Izilayɛle nuiti tɔnɔi, ɗa nu ɠila seɠe nu ʋuulɔɔlugɔi (50) zaama, è togani ɠila seɠe togani ʋuulɔɔlugɔi (50) zaama, ma wolaiti ta ma goiti ta soovalegiti saama, è ti ve Levi nuiti zea, niiti Ɠɔoɠɔ GALAGI ná-seɠe ʋɛlɛ ɲadegai makɛ vai ɠalivaai ti ma.»"},{"book":"Gaalu Sɛʋɛi","chapter":"31","verse":"31","text":"Moize ta zalaɠa ɠula nui Eleazaal ti kɛɛni, eɠɛʋelei Ɠɔoɠɔ GALAGI ma levei veeni la Moize ya."},{"book":"Gaalu Sɛʋɛi","chapter":"31","verse":"32","text":"Kɔɔzoganiiti niiti kɔɔɠɔ nuiti ti ʋaani la, naa ɠɛni ga: baalagi ta bolii waaundɔzita waaʋuulɔfela maazu lɔɔlu (675.000),"},{"book":"Gaalu Sɛʋɛi","chapter":"31","verse":"33","text":"nikɛ waaʋuulɔfela maazu felegɔ (72.000),"},{"book":"Gaalu Sɛʋɛi","chapter":"31","verse":"34","text":"soovale waaʋuulɔzita maazu ɠila (61.000),"},{"book":"Gaalu Sɛʋɛi","chapter":"31","verse":"35","text":"anzanu loungoi niiti ti la ɠɛni dɛ zunu lakoba vaa ɠwɛɛ, naati ti ɠɛni ga nu waaʋuusaʋagɔ maazu felegɔ (32.000)."},{"book":"Gaalu Sɛʋɛi","chapter":"31","verse":"36","text":"Ma ʋalisaamai nii é ɠɛni ga kɔɔɠɔ nuiti tɔnɔi, tiegɔi ɠɛni ga: baalagi ta bolii waaunsaʋagɔ waaʋuusaʋagɔ maazu lɔfela undɔɔlu (337.500),"},{"book":"Gaalu Sɛʋɛi","chapter":"31","verse":"37","text":"naa ɠa undɔzita puulɔfela maazu lɔɔlugɔi (675) zeɠeni ba, é ɠɛ ga Ɠɔoɠɔ GALAGI nɔnɔi,"},{"book":"Gaalu Sɛʋɛi","chapter":"31","verse":"38","text":"nikɛ waaʋuusaʋagɔ maazu lɔzitai (36.000), naa ɠa puulɔfela maazu felegɔi (72) zeɠeni ba, é ɠɛ ga Ɠɔoɠɔ GALAGI nɔnɔi,"},{"book":"Gaalu Sɛʋɛi","chapter":"31","verse":"39","text":"soovale waaʋuusaʋagɔ undɔɔlugɔi (30.500), naa ɠa puulɔzita maazu ɠilagi (61) zeɠeni ba, é ɠɛ ga Ɠɔoɠɔ GALAGI nɔnɔi,"},{"book":"Gaalu Sɛʋɛi","chapter":"31","verse":"40","text":"nuɓusɛ waapuugɔ maazu lɔzitai (16.000), naa ɠa nu ʋuusaʋagɔ maazu felegɔi (32) zeɠeni ba, é ɠɛ ga Ɠɔoɠɔ GALAGI nɔnɔi."},{"book":"Gaalu Sɛʋɛi","chapter":"31","verse":"41","text":"Vebɛanii kpein é ɠɛni ga Ɠɔoɠɔ GALAGI nɔnɔi, Moize naa zeɠeni, é pu zalaɠa ɠula nui Eleazaal yeezu, eɠɛʋelei Ɠɔoɠɔ GALAGI ma levei veeni la zea."},{"book":"Gaalu Sɛʋɛi","chapter":"31","verse":"42","text":"Ma ʋalisaamai é ɠɛni ga Izilayɛle nuɓusɛiti tɔnɔi, nii Moize puuni yɛ, kɔɔɠɔ nuiti tɔnɔi ʋoluma,"},{"book":"Gaalu Sɛʋɛi","chapter":"31","verse":"43","text":"naa ɠɛni ga: baalagi ta bolii waaunsaʋagɔ waaʋuusaʋagɔ maazu lɔfela undɔɔlu (337.500),"},{"book":"Gaalu Sɛʋɛi","chapter":"31","verse":"44","text":"nikɛ waaʋuusaʋagɔ maazu lɔzita (36.000),"},{"book":"Gaalu Sɛʋɛi","chapter":"31","verse":"45","text":"soovale waaʋuusaʋagɔ undɔɔlu (30.500),"},{"book":"Gaalu Sɛʋɛi","chapter":"31","verse":"46","text":"nuɓusɛ waapuugɔ maazu lɔzita (16.000)."},{"book":"Gaalu Sɛʋɛi","chapter":"31","verse":"47","text":"Ma ʋalisaamai é ɠɛni ga Izilayɛle nuiti tɔnɔi, Moize nu ɠilagilagi zeɠeni nu ʋuulɔɔludɔɔlugi (50) kpein ba, é togani ɠilagilagi ɠula togani ʋuulɔɔludɔɔlugi (50) kpein saama, é ti ve Levi nuiti zea, niiti ti Ɠɔoɠɔ GALAGI ná-seɠe ʋɛlɛ ɲadegai makɛsu, eɠɛʋelei Ɠɔoɠɔ GALAGI ma levei veeni la zea."},{"book":"Gaalu Sɛʋɛi","chapter":"31","verse":"48","text":"Kɔɔɓɔgiti deve ɠundiɠiiti, waagilagila kundiɠiiti, ta nu ungilagila kundiɠiiti, naati ti ʋaani naazu,"},{"book":"Gaalu Sɛʋɛi","chapter":"31","verse":"49","text":"ti ɠɛ Moize ma: «Gɛi gi ga ɗa-wotiɠɛ nuiti, gi kɔɔɠɔ nuiti gaaluga, niiti ti ɠɛa gá-leveiti bu, ti ɠaavɔnigɛ, zunu ɠila kpalaa ge la yɛni ná ʋolu gi zaama."},{"book":"Gaalu Sɛʋɛi","chapter":"31","verse":"50","text":"Gi ɠilagilagi gá ʋaazu ga zanu sɔɔlaiti Ɠɔoɠɔ GALAGI ʋɔ, ti ɠɛ ga vebɛaniiti, nii gi ka, zanu balaiti, yɔlɔɠɔiti, balaɠaegiti, goizu anigiti, ta kɔbu ansaiti, é ɠɛ ga koto gba anii tɔgi letemazu, gi-ɓusɛiti faa zu, Ɠɔoɠɔ GALAGI ɠaazu.»"},{"book":"Gaalu Sɛʋɛi","chapter":"31","verse":"51","text":"Moize ta zalaɠa ɠula nui Eleazaal ti yeezeini naama zɔɔlaiti bu, ti ti veeni ti ya, ti ɓɛtɛai ga zanugi."},{"book":"Gaalu Sɛʋɛi","chapter":"31","verse":"52","text":"Zanugi kpein nu waagilagila kundiɠiiti ta nu ungilagila kundiɠiiti ti gaaluni Ɠɔoɠɔ GALAGI ʋɛ, buɲɛgi ɠɛni ga kilo ungila puulɔsaʋa maazu naanigɔ (184)."},{"book":"Gaalu Sɛʋɛi","chapter":"31","verse":"53","text":"Kɔɔɠɔ nuiti ɛsɛ ge ná-kɔɔzoganii zeɠeni ɓɔɠɔ ʋɛ."},{"book":"Gaalu Sɛʋɛi","chapter":"31","verse":"54","text":"Moize ta zalaɠa ɠula nui Eleazaal ti zanugi zeɠeni, nu waagilagila (1.000) kundiɠiiti ta nu ungilagila (100) kundiɠiiti zea, ti lii la GALA daaɠomi seɠe ʋɛlɛi wu, é ɠɛ ga ɠizɛsui Izilayɛle nuiti bɛ, Ɠɔoɠɔ GALAGI ɠaazu."}]}