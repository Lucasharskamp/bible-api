{"data":[{"book":"Genesis","chapter":"41","verse":"1","text":"Nia ngadau e lua nomuli, gei di king o Egypt gaa hai dana midi boo bolo ia nogo duu i taalinga di monowai damana go Nile,"},{"book":"Genesis","chapter":"41","verse":"2","text":"gei nia kau e hidu pedi ga lloo aga i lodo di monowai, e gaigai nadau geingatolo i taalinga di monowai."},{"book":"Genesis","chapter":"41","verse":"3","text":"Nomuli hua, gei nia kau e hidu ga lloo aga labelaa, nia kau hegehege loo ge e huaidu, ga lloo aga gi baahi nia kau pedi i taalinga di monowai deelaa."},{"book":"Genesis","chapter":"41","verse":"4","text":"Nia kau hegehege aalaa la ga nnoo adu gi nia kau pedi aalaa, gaa gai nia maa. Nomuli gei di king gaa ala."},{"book":"Genesis","chapter":"41","verse":"5","text":"Mee gaa kii labelaa, gaa hai labelaa dana midi boloo: Nia ‘wheat’ e hidu e huwa mai i di laagau e dahi, e llauehe ge humalia, e hai ono mee no lodo."},{"book":"Genesis","chapter":"41","verse":"6","text":"Nomuli hua, gei nia ‘wheat’ labelaa e hidu ga huwa mai labelaa, ono mee no lodo ai, ge guu mae i di madangi mahana o di anggowaa."},{"book":"Genesis","chapter":"41","verse":"7","text":"Nia ‘wheat’ hegehege aanei ga hagabugu gaa holo nia ‘wheat’ e hidu ala e humalia. Di king la ga ala aga, ga iloo ia bolo ia nogo hai ana midi."},{"book":"Genesis","chapter":"41","verse":"8","text":"Luada dono daiaa, gei mee guu noho gu de nnoomaalia, gei mee ga haga dagabuli mai digau hai mogobuna mo digau kabemee huogodoo o Egypt, ga hagi anga gi digaula dana midi, gei di maa hagalee tangada e mee di haga donu nia midi a maa ai.41.8 Daniel 2.2"},{"book":"Genesis","chapter":"41","verse":"9","text":"Tagi madamada humalia nia waini di king ga helekai gi mee, “Dangi nei, gei au e haagi dagu mee hala dela ne hai."},{"book":"Genesis","chapter":"41","verse":"10","text":"Do madagoaa dela ne hagawelewele mai gi gimaua mo dau dagi hai palaawaa, goe gaa lahi gimaua gaa haa gi lodo di hale galabudi gi baahi di tagi o digau hagaloohi."},{"book":"Genesis","chapter":"41","verse":"11","text":"Dahi boo hua, gei gimaua guu hai mau midi, malaa, mau midi le e hai geegee ono hadinga."},{"book":"Genesis","chapter":"41","verse":"12","text":"Tama daane o Hebrew nogo madalia gimaua i lodo di hale galabudi, di hege ni tagi o digau hagaloohi. Gimaua ne hagi anga mau midi gi mee, gei mee gu haga donu mai gi gimaua mau midi."},{"book":"Genesis","chapter":"41","verse":"13","text":"Malaa, nia mee huogodoo guu kila gadoo be di hai a mee ne haga donu: Au gu hanaga labelaa gi dogu lohongo, gei tagi hai palaawaa gu daudau gi tomo di laagau.”"},{"book":"Genesis","chapter":"41","verse":"14","text":"Di king ga hagau dana dangada gi Joseph bolo gi hanimoi gi dono baahi. Digaula ga hagalimalima ga daa mai a Joseph gi daha mo di hale galabudi, gaa dahi dono ngudu, ga koodai ono gahu, ga laha aga a mee gi mua di king."},{"book":"Genesis","chapter":"41","verse":"15","text":"Di king ga helekai gi mee, “Au ne hai dagu midi, malaa, deai tangada e mee di hagadonu dagu midi ai. Au ne longo bolo goe e mee di haga donu nia midi.”"},{"book":"Genesis","chapter":"41","verse":"16","text":"Joseph ga helekai, “Meenei di king, au e deemee. Ma go God ga haga donu hagahumalia adu laa gi di goe dau midi.”"},{"book":"Genesis","chapter":"41","verse":"17","text":"Di king ga helekai, “Au ne hai dagu midi bolo au e duu i taalinga di monowai Nile."},{"book":"Genesis","chapter":"41","verse":"18","text":"Gei au gaa mmada gi nia kau pedi humalia e hidu e lloo aga i lodo di monowai deelaa, ga gaigai nadau geingatolo i taalinga di monowai."},{"book":"Genesis","chapter":"41","verse":"19","text":"Ga nomuli, nia kau labelaa e hidu ga lloo aga i lodo di monowai, nia kau hegehege ge e huaidu. Au digi mmada loo gi nia kau hegehege beelaa i hongo Egypt hagatau."},{"book":"Genesis","chapter":"41","verse":"20","text":"Nia kau hegehege aalaa ga nnoo adu gi nia kau pedi aalaa, gaa gai nia maa."},{"book":"Genesis","chapter":"41","verse":"21","text":"Malaa, nomuli nia kau aalaa e hegehege hua be nia maa mai i mua, digi hai be nia kau guu gai nadau mee. Nomuli gei au gaa ala."},{"book":"Genesis","chapter":"41","verse":"22","text":"“Gei au gaa hai labelaa dagu midi, e mmada gi nia ‘wheat’ e hidu e huwa mai i di gili di laagau e dahi, nia ‘wheat’ humalia ge llauehe."},{"book":"Genesis","chapter":"41","verse":"23","text":"Ga nomuli nia ‘wheat’ labelaa e hidu ga huwa mai labelaa i di gili di laagau la hua deelaa, nia ‘wheat’ aanei deai ono mee no lodo ai, gei guu mae i di madangi mahana o di anggowaa."},{"book":"Genesis","chapter":"41","verse":"24","text":"Gei nia ‘wheat’ huaidu aalaa gaa gai nia ‘wheat’ humalia."},{"book":"Genesis","chapter":"41","verse":"25","text":"Joseph ga helekai gi di king, “Au midi e lua aanaa, la dono hadinga hua e dahi: God gu haga modongoohia adu gi di goe dana mee dela gaa hai."},{"book":"Genesis","chapter":"41","verse":"26","text":"Nia kau e hidu pedi le e hai dono hadinga bolo nia ngadau e hidu, gei nia ‘wheat’ humalia e hidu le e hai dono hadinga bolo nia ngadau e hidu. Nia mee aanei le e hai hua di nau hadinga e dahi."},{"book":"Genesis","chapter":"41","verse":"27","text":"Gei nia kau hegehege ala ne lloo aga muliagi, mo nia ‘wheat’ e hidu ala deai ono mee no lodo ai ala ne mae i di madangi mahana o di anggowaa, le e hai dono hadinga bolo nia ngadau e hidu o tau magamaga damana."},{"book":"Genesis","chapter":"41","verse":"28","text":"Di mee deenei e hai be dagu mee dela ne hagi adu gi di goe. God gu haga modongoohia adu gi di goe dana mee dela gaa hai."},{"book":"Genesis","chapter":"41","verse":"29","text":"Taugai damana gaa hai i hongo Egypt i lodo nia ngadau e hidu."},{"book":"Genesis","chapter":"41","verse":"30","text":"Ga nomuli, gei tau magamaga gaa hai i lodo nia ngadau e hidu. Nia ngadau huogodoo ala nogo humalia ga de langahia, idimaa tau magamaga ga hagahuaidu tenua deenei."},{"book":"Genesis","chapter":"41","verse":"31","text":"Nia daangada ga de langahia e ginaadou taugai damana deelaa, idimaa, tau magamaga dela gaa hai le e huaidu huoloo."},{"book":"Genesis","chapter":"41","verse":"32","text":"Tadinga o dau midi dela ne hai haga lua, go di maa dela bolo God gu haga noho bolo nia mee ala nogo helekai iei au adu gi di goe le e kila aga i di madagoaa hoohoo mai."},{"book":"Genesis","chapter":"41","verse":"33","text":"“Malaa, dolomeenei, gei goe ga hilihili dau dangada kabemee ge e iloo di hai nia mee, gei goe gaa wanga gi mee di moomee dela e madamada humalia i tenua deenei."},{"book":"Genesis","chapter":"41","verse":"34","text":"Gei goe ga hilihili labelaa au daangada aamua e hagabudu mai e dahi baahi e lima mai i nia huwa laagau i lodo nia ngadau e hidu o taugai."},{"book":"Genesis","chapter":"41","verse":"35","text":"Hai gi digaula bolo gi hagabudu ina nia huwa laagau huogodoo ala i lodo nia ngadau e hidu o taugai ala ga lloomoi. Haga mogobuna ina digaula gi benabena ina nia ‘wheat’ gi lodo nia waahale llauehe gi hagaloohi ina."},{"book":"Genesis","chapter":"41","verse":"36","text":"Nia meegai aalaa le e benebene ang gi di hagahumalia o tenua i lodo tau magamaga o nia ngadau e hidu dela ma gaa hai i hongo Egypt. Maa gaa hai beenei, gei nia daangada hagalee hiigai.”"},{"book":"Genesis","chapter":"41","verse":"37","text":"Di king mo ana gau aamua gu haga mogobuna di hagamaanadu deenei,"},{"book":"Genesis","chapter":"41","verse":"38","text":"di king ga helekai gi digaula, “Gidaadou e deemee di gida tadau dangada e humalia i Joseph dela iai di Hagataalunga o God i ono lodo.”"},{"book":"Genesis","chapter":"41","verse":"39","text":"Di king ga helekai gi Joseph, “God la gu haga modongoohia adu gi di goe nia mee huogodoo aanei, malaa, gu modongoohia bolo ma deai taane i golo e kabemee ge iloo ia nia mee i oo nua ai."},{"book":"Genesis","chapter":"41","verse":"40","text":"Au ga haga menege aga goe e dagi dogu henua. Agu daangada huogodoo ga haga kila aga au haganoho. Deelaa hua ko au dela e aamua i di goe ga no lala kooe.41.40 Nnegau 7.10"},{"book":"Genesis","chapter":"41","verse":"41","text":"Dolomeenei, gei au e haga menege aga goe e hai di gobinaa o Egypt hagatau.”"},{"book":"Genesis","chapter":"41","verse":"42","text":"Di king ga daa gi daha dono buulei king nogo i dono madaalima, gaa wanga gi di madaalima o Joseph, ga haga ulu a mee gi di gahu hagalamalia, gaa wanga dana hau goolo gi di uwa o maa.41.42 Daniel 5.29"},{"book":"Genesis","chapter":"41","verse":"43","text":"Gaa wanga gi mee dono lua waga hongo henua e hana iei mee. Nia madaloohi o di king e hula i mua o mee, mo di wwolowwolo boloo, “Haga aadee ina di ala! Haga aadee ina di ala!” Malaa, Joseph gu haga menege aga go di king guu hai di gobinaa o Egypt hagatau."},{"book":"Genesis","chapter":"41","verse":"44","text":"Di king ga helekai gi Joseph, “Au di king, deai tangada i hongo Egypt hagatau e dahi aga dono lima be go dono wae ai, maa goe digi hai gi mee bolo gi heia.”"},{"book":"Genesis","chapter":"41","verse":"45-46","text":"Di king gaa wanga di ingoo a Joseph bolo Zaphenath Paneah, gaa wanga gi mee di ahina go Asenath gi lodo ginai mee, di ahina la tama ahina ni Potiphera, tangada hai mee dabu ni di waahale damana go Heliopolis."},{"book":"Genesis","chapter":"41","verse":"47","text":"I lodo hua nia ngadau e hidu o taugai, gei di gai o tenua guu huwa logowaahee."},{"book":"Genesis","chapter":"41","verse":"48","text":"Malaa, Joseph gu hagabudu mai nia huwa laagau o tenua hagatau gi lodo nia waahale llauehe. Malaa, di waahale nei mo di waahale nei le e hagabudu hua ginai nia mee ala e hoohoo ginai."},{"book":"Genesis","chapter":"41","verse":"49","text":"Nia huwa ‘wheat’ a Joseph ne hagabudu la gu logowaahee gadoo be nia gelegele i tongotai. Mee gu hagalee hagatau nia maa, idimaa ma gu deemee di hagatau."},{"book":"Genesis","chapter":"41","verse":"50","text":"I mua hua nia ngadau o tau magamaga, gei Joseph guu hai ana dama daane dogolua gi Asenath."},{"book":"Genesis","chapter":"41","verse":"51","text":"Joseph ga helekai, “God guu hai au gi de langahia ogu hagaduadua mo digau o di hale o dogu damana.” Mee gaa gahi di ingoo o dana dama daane matagidagi bolo Manasseh.41.51 Manasseh: di ingoo deenei le e hai dono lee be telekai Hebrew boloo, “E hai gi de langahia”"},{"book":"Genesis","chapter":"41","verse":"52","text":"Mee ga helekai labelaa boloo, “God gu gaamai agu dama i lodo tenua o ogu haingadaa.” Malaa, gei mee gaa gahi di ingoo o dana lua dama bolo Ephraim.41.52 Ephraim: di ingoo deenei le e hai dono lee be telekai Hebrew boloo, “Gaamai nia dama”"},{"book":"Genesis","chapter":"41","verse":"53","text":"Nia ngadau e hidu o taugai i hongo Egypt la guu odi,"},{"book":"Genesis","chapter":"41","verse":"54","text":"gei nia ngadau e hidu o tau magamaga gu daamada be nia helekai a Joseph ne hai. Nia henua huogodoo ala i daha mo Egypt la guu hai tau magamaga damana, gei i hongo Egypt la nogo iai nia meegai i golo.41.54 Nnegau 7.11"},{"book":"Genesis","chapter":"41","verse":"55","text":"Digau Egypt ma ga hiigai, gei digaula gaa hula ga tangi gi di king i nia meegai, gei di king ga helekai gi digaula bolo gii hula gi Joseph gi heia nia mee a mee ma ga hagi anga gi ginaadou.41.55 John 2.5"},{"book":"Genesis","chapter":"41","verse":"56","text":"Tau magamaga la gu huaidu huoloo i hongo nia henua huogodoo, malaa, Joseph guu huge nia hale benebene mee huogodoo, ga huihui nia palaawaa aalaa gi digau Egypt."},{"book":"Genesis","chapter":"41","verse":"57","text":"Nia daangada i nia madagowaa huogodoo i henuailala e lloomoi gi Egypt e hui nadau palaawaa gi Joseph, idimaa tau magamaga la guu dau i nia madagowaa huogodoo."}]}