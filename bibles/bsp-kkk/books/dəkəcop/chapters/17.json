{"data":[{"book":"Dəkəcop","chapter":"17","verse":"1","text":"Ntɛ Abram ɔsɔtɔ meren 99 mɔ, kɔ MARIKI owurər kɔ, pəcloku kɔ: «In'ɔyɔnɛ Kanu nkɛ kəntam mes ma doru fəp mɔ, məkɔt fɔr yem kiriŋ, məcəmɛ pəlompu darəŋ."},{"book":"Dəkəcop","chapter":"17","verse":"2","text":"Indecaŋəs danapa dosu, ina kɔ məna dacɔ, isɔŋ əm yuruya yɛlarəm.»"},{"book":"Dəkəcop","chapter":"17","verse":"3","text":"Kɔ Abram ɛncəp tobu dəntɔf kɔ Kanu kəloku kɔ ntɛ:"},{"book":"Dəkəcop","chapter":"17","verse":"4","text":"«Ta ina, danapa dem dɛndɛ kɔ məna dacɔ: Məndeyɔnɛ kas ka afum a tɔf yɛlarəm."},{"book":"Dəkəcop","chapter":"17","verse":"5","text":"Afɔsɔw'am tewe ta Abram, mba Abraham,17.5  Abram = «Papa ka afum alarəm,» Abraham = «papa ka tɔf yɛlarəm.»  bawo indesɔŋ'am kəyɔnɛ ka kas ka afum a tɔf yɛlarəm."},{"book":"Dəkəcop","chapter":"17","verse":"6","text":"Indesɔŋ əm dokombəra dɔpɔŋ, indesɔŋ'am kəkom ka afum alarəm, abɛ yati ŋandeyi ŋa dacɔ."},{"book":"Dəkəcop","chapter":"17","verse":"7","text":"Indepɛnɛ danapa, ina kɔ məna dacɔ kəbəp ka yuruya yam kɔ məna məfi-ɛ, indecəmɛ danapa dadɔkɔ darəŋ kɔ yuruya yam doru o doru. Tɛm tatɔkɔ Kanu kam k'indeyɔnɛ kɔ ka yuruya yam kɔ məna məndecepər-ɛ."},{"book":"Dəkəcop","chapter":"17","verse":"8","text":"Indesɔŋ əm kɔ yuruya yam atɔf ŋa Kanaŋ ŋaŋɛ məntɛp kəcbɛrɛ mɔ fəp, ŋendeyɔnɛ ŋaŋan doru o doru, iyɔnɛ Kanu kəŋan.»"},{"book":"Dəkəcop","chapter":"17","verse":"9","text":"Kɔ Kanu kəloku Abraham: «Məna kɔ yuruya yam, dɛtɛmp dɛtɛmp nəleləs danapa ndɛ səncaŋəs mɔ."},{"book":"Dəkəcop","chapter":"17","verse":"10","text":"Ntɛ tɔ nəndetɔmpərərnɛ danapa dem ndɛ incaŋəs məna kɔ yuruya yam kɔ məndecepər-ɛ. Nwɛ o nwɛ ɔŋyɔnɛ wərkun yuruya yam dacɔ mɔ, pakənc kɔ."},{"book":"Dəkəcop","chapter":"17","verse":"11","text":"Kəkənc konu kəndementər kəcəmɛ konu danapa dem darəŋ."},{"book":"Dəkəcop","chapter":"17","verse":"12","text":"Kəyɛfɛ dɛtɛmp kɔ dɛtɛmp awut anu arkun fəp packənc ŋa tataka ta camət-maas, pəyɔnɛ wəkom wəka kəlɔ kam, kɔ pəyɔnɛ fɛ ti-ɛ fum nwɛ asɔtɔnɛ pəsam nnɔ wəcikəra eyi mɔ, ta ɔyɔnɛ wəka yuruya yam mɔ."},{"book":"Dəkəcop","chapter":"17","verse":"13","text":"Pəmar pade packənc nwɛ andekom nde kəlɔ kam kɔ nwɛ andesɔtɔnɛ pəsam mɔ, ti tendeyɔnɛ kəfat ka danapa dem da doru o doru nde dis donu."},{"book":"Dəkəcop","chapter":"17","verse":"14","text":"Wərkun nwɛ o nwɛ antɔkənc mɔ, aŋwurɛ wəkayi afum ɔn dacɔ, tɛm tatɔkɔ danapa dem delip nnɔ nkɔn eyi mɔ.»"},{"book":"Dəkəcop","chapter":"17","verse":"15","text":"Kɔ Kanu kəloku sɔ Abraham: «Ntɛ tɔyɔnɛ ta wəran kam Saray mɔ, ta məwe kɔ sɔ Saray, kəyɛfɛ mɔkɔ Sara s'ande pacwe kɔ."},{"book":"Dəkəcop","chapter":"17","verse":"16","text":"Kəpocɛ kɔ k'inder, ipocɛ sɔ məna wan nwɛ endekom'am mɔ. Indepocɛ kɔ pətɔt, nkɔn endeyɔnɛ kɛrɛ ka tɔf yɛlarəm. Abɛ a tɔf yɛlarəm ŋandewur kɔ dəris.»"},{"book":"Dəkəcop","chapter":"17","verse":"17","text":"Kɔ Abraham ɛncəp kəro dəntɔf kəsel, k'olokunɛ dɛbəkəc: «Wərkun wəka meren 100 ɛntam kəkom ba? Kɔ Sara ɔsɔtɔ meren 90 endekom ba?»"},{"book":"Dəkəcop","chapter":"17","verse":"18","text":"Kɔ Abraham oloku Kanu: «Məgbətnɛ Səmayila doru!»"},{"book":"Dəkəcop","chapter":"17","verse":"19","text":"Kɔ Kanu kəloku: «Ala! Wəran kam Sara endekom'am wan nwɛ məndewe Siyaka 17.19  Isiyaka = «kəsel»  mɔ. Indecəmɛ danapa dosu darəŋ kɔ nkɔn, iyɛfɛ sɔ icəmɛ di darəŋ kɔ yuruya yɔn kɔ nkɔn encepər-ɛ danapa da doru o doru dɔ."},{"book":"Dəkəcop","chapter":"17","verse":"20","text":"Ntɛ tendeŋərnɛ ti mɔ, ine wəran kam pəctolanɛ Səmayila: Indepocɛ kɔ pətɔt, indesɔŋ kɔ dokombəra dɔpɔŋ indesɔŋɛ yuruya yɔn yɛla endeyɔnɛ kas ka abɛ wəco kɔ mɛrəŋ kɔ wətem ka afum alarəm."},{"book":"Dəkəcop","chapter":"17","verse":"21","text":"Mba ntɛ tɔyɔnɛ ta danapa dem mɔ, Sara oŋkom'am tɛm tantɛ dok.»"},{"book":"Dəkəcop","chapter":"17","verse":"22","text":"Ntɛ Kanu kəlip kəlok-lokər Abraham mɔ, kɔ Kanu kəmpɛ darenc."},{"book":"Dəkəcop","chapter":"17","verse":"23","text":"K'Abraham ɛlɛk wan kɔn Səmayila kɔ afum aŋɛ anakom kəlɔ kɔn disrɛ mɔ fəp, kəbəp ka aŋɛ ɛnawayɛ pəsam pɔn mɔ, ti tɔ tatɔkɔ arkun a kəlɔ kɔn disrɛ fəp. K'ɛŋkənc ŋa dɔsɔk din dadɔkɔ, pəmɔ tɔkɔ Kanu kənaloku kɔ ti mɔ."},{"book":"Dəkəcop","chapter":"17","verse":"24","text":"Abraham ɛnasɔtɔ meren 99 a k'andekənc kɔ."},{"book":"Dəkəcop","chapter":"17","verse":"25","text":"Wan kɔn Səmayila, ɛnasɔtɔ meren wəco kɔ maas a k'andekənc kɔ."},{"book":"Dəkəcop","chapter":"17","verse":"26","text":"Dɔsɔk dadɔkɔ d'aŋkənc Abraham kɔ wan kɔn, Səmayila."},{"book":"Dəkəcop","chapter":"17","verse":"27","text":"K'aŋkənc arkun aka kəlɔ kɔn disrɛ fəp, kəyɛfɛ acar aŋɛ anakom di mɔ haŋ akɔ ɛnawayɛ pəsam pɔn nnɔ acikəra ŋayi mɔ. K'aŋkənc ŋa fəp kɔ nkɔn Abraham."}]}