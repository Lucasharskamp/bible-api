{"data":[{"book":"Maluko","chapter":"5","verse":"1","text":"Bai, ngabaika munni'ma wa Agelasi, kwiyi' ya litanda liku'lu'."},{"book":"Maluko","chapter":"5","verse":"2","text":"Yesu paaulwike bai mungalaba, popopo ngakwembana nakwe mundu yumo ywaalobi moka aumi kumasiko."},{"book":"Maluko","chapter":"5","verse":"3","text":"Mundu ywo atamage kumasiko na ntu'pu' mundu ywaakombwi kuntaba, ata kwa nyololo."},{"book":"Maluko","chapter":"5","verse":"4","text":"Baatikuntaba mundu ywo kwa pingwi na minyololo, lakini kila pabantaba, aatikwikutwana minyololo yo na kwiti'kwana pingwi yo, wala ntu'pu' mundu ywaakombwi kunkanikiya."},{"book":"Maluko","chapter":"5","verse":"5","text":"Kilo na muntwekati atamage kumasiko na muitu'mbi' kakemelya na kwitema kwa maliwe."},{"book":"Maluko","chapter":"5","verse":"6","text":"Paamweni Yesu kwa kuutalu, aatikummutukya no kilikita nnu'ngi' yake"},{"book":"Maluko","chapter":"5","verse":"7","text":"kalongela kwa lilobe liku'lu', “Ubile na ki'li' nanenga, wenga wa Yesu, Mwana wa Nnu'ngu' ywabile panani ya ili'be yoti. Kwa lina lya Nnu'ngu' nikulu'ba kaneuniku'su'mbwe!”"},{"book":"Maluko","chapter":"5","verse":"8","text":"(Aalongei nyo kwa mwanjaa Yesu ammakie, “Moka, mmu'ke mundu yu'.”)"},{"book":"Maluko","chapter":"5","verse":"9","text":"Yesu ngannaluya, “Lina lyako wanyai?” Naywembe ngayangwa, “Lina lyangu' na ‘Yesi,’ lombolya twenga twabambone.”"},{"book":"Maluko","chapter":"5","verse":"10","text":"Bu'kapo ngannu'ba Yesu panga kaneagabi'nge moka go munni'ma gu'lu'."},{"book":"Maluko","chapter":"5","verse":"11","text":"Na palu' pakitu'mbi' sa papipi paabile na lipi'nga lya magu'be kabaipalya ilyo."},{"book":"Maluko","chapter":"5","verse":"12","text":"Bai, ago moka ngagannu'ba panga, “Utuyi'ki'ti'e li'nga tukaayingi balu' magu'be.”"},{"book":"Maluko","chapter":"5","verse":"13","text":"Naywembe ngagayi'ki'ti'ya. Bai, galu' moka ngagabu'ka kwa yu'lu' mundu no yingya kwa magu'be. Magu'be gagaabile elupu ibi'li' gaaeli pakitu'mbi' mpaka pa litanda liku'lu', ngagatumbukya mumasi' no swikya."},{"book":"Maluko","chapter":"5","verse":"14","text":"Asungi ba galu' magu'be baatitila, ngabaliyaulya likowe lyo mukilambo na mumigunda. Bandu ngabaisa lola gagaapitike."},{"book":"Maluko","chapter":"5","verse":"15","text":"Ngabannyendelya Yesu, ngabammona na mundu yu'lu' ywaabile alobi moka atami, aweti ngu'bo na malango gake ganki'li'bu'kile, ngabayogopa."},{"book":"Maluko","chapter":"5","verse":"16","text":"Bandu babaalibweni likowe lyo, ngabaawanikia bi'ngi' makowe gagampatike aywo mundu ywaalobi moka na abali ya galu' magu'be."},{"book":"Maluko","chapter":"5","verse":"17","text":"Bai ngabatumbwa kunnu'ba abu'ke munni'ma wabe."},{"book":"Maluko","chapter":"5","verse":"18","text":"Yesu paabile kau'bu'ka mungalaba, yu'lu' mundu ywaalobi moka ngannu'ba balongwane."},{"book":"Maluko","chapter":"5","verse":"19","text":"Lakini Yesu aatikunkania. Paali pake ngammakia, “Uyende kaya kwa alongobo, ukabakiye makowe goti Bwana gakupangile na mwakubi'ki kiya.”"},{"book":"Maluko","chapter":"5","verse":"20","text":"Bai, mundu ywo ngayenda awanikia akwo Dekapoli makowe goti gaapangilwe na Yesu, na bandu boti baatisangala."},{"book":"Maluko","chapter":"5","verse":"21","text":"Yesu aloki kai' liyi' li'ngi' lya litanda liku'lu' lya Galilaya kwa ngalaba. Lipi'nga lya bandu ngalikongolekana nnu'ngi' yake, naywembe abile ayi'mi mbwega ya litanda liku'lu'."},{"book":"Maluko","chapter":"5","verse":"22","text":"Bu'kapo ngaisa mundu yumo nku'lu' ywa nyumba ya kunnu'ba Nnu'ngu' ywakemelwage Yailo. Paamweni Yesu, ngaitaikulya nnu'ngi' yake,"},{"book":"Maluko","chapter":"5","verse":"23","text":"nganku'ku'li'kya kabaya, “Biti wangu' nsene endakomya. Sondesonde nikulu'ba tubu'ke ukammi'ki moko gako li'nga ayu'yu'ki'lwe no lama.”"},{"book":"Maluko","chapter":"5","verse":"24","text":"Bai, Yesu ngayenda pamope nakwe. Bandu baingi baatikunki'ngama na ngababa kabapatigana kila pandu."},{"book":"Maluko","chapter":"5","verse":"25","text":"Na nkati yabe kwabile na nnwawa yumo mwene utamwe wa nkongomokwa kwa myaka ku'mi na ibi'li'."},{"book":"Maluko","chapter":"5","verse":"26","text":"Nnwawa ywo aatiauka muno kwo yenda kwa mapundi bambone. Pamope no panga aatumi mali yake yoti, ayu'yu'kilweli ila ayendeli minya muno."},{"book":"Maluko","chapter":"5","verse":"27","text":"Paayu'wine abali ya Yesu, nnwawa ywo aatiisa no yingya pakatikati ya lipi'nga lya bandu kusu'gu' ya Yesu no kunywa ngu'bo yake."},{"book":"Maluko","chapter":"5","verse":"28","text":"Aapangite nyo kwa mwanjaa aabaite pamwoyo wake panga, “Mana nikunywile ngu'bo ya Yesu bai, nalu'a yu'yu'ki'lwa.”"},{"book":"Maluko","chapter":"5","verse":"29","text":"Popopo nkongomokwa wake ngauyu'ma na ngaibona payi'ga yake panga payu'yu'kilwe."},{"book":"Maluko","chapter":"5","verse":"30","text":"Popopo Yesu ngakwipwa panga makakala gaammu'i. Bai ngaligalambukya li'lu' lipi'nga lya bandu, ngalaluya, “Nyai ywakunywi ngu'bo yangu'?”"},{"book":"Maluko","chapter":"5","verse":"31","text":"Banamasi' bake ngabannyangwa, “Wendakwabona bandu mwabakupapania! Mbona ulaluya nyai ywakukunywile?”"},{"book":"Maluko","chapter":"5","verse":"32","text":"Lakini Yesu ayendeli linga, li'nga ammone nyai ywapangite nyo."},{"book":"Maluko","chapter":"5","verse":"33","text":"Apo yu'lu' nnwawa atangite gagampatike, ngapitya kwo lendema kayogopa, ngaitaikulya nnu'ngi' ya Yesu no baya ukakape woti."},{"book":"Maluko","chapter":"5","verse":"34","text":"Yesu ngammakia, “Biti, imani yako ikutepwile. Uyende kwa amani, utamwe wako uyu'yu'kilwe.”"},{"book":"Maluko","chapter":"5","verse":"35","text":"Yesu paabile balo kalongela, bandu baaisi bu'ka kunyumba ya Yailo, ngabammakia, “Biti wako ayomwike. Kwa buli uyendelya kumwauya mwalimu?”"},{"book":"Maluko","chapter":"5","verse":"36","text":"Lakini Yesu api'kanili mayi'gi'yo gabe, ngammakia Yailo, “Kaneuyogope, uu'bi'li bai.”"},{"book":"Maluko","chapter":"5","verse":"37","text":"Wala annyi'ki'tiyeli mundu ywoywoti longwana nakwe ila Petili, Yakobi na Yoani nnunawe."},{"book":"Maluko","chapter":"5","verse":"38","text":"Pabaaikite kunyumba yake, Yesu ngayu'wa ndu'ti, kili'lo no lombola muno."},{"book":"Maluko","chapter":"5","verse":"39","text":"Ngayingya nnyumba ngaabakia, “Mboni mupanga ndu'ti no li'la? Biti anawaali ila atigonja bai.”"},{"book":"Maluko","chapter":"5","verse":"40","text":"Bembe ngabamweka kwa kunsalawa. Bai ngaabi'ngya panja boti, ngaatola abelei ba yu'lu' biti na balu' banamasi' bake yingya ku'lu' kuswi kwaabile aywo biti."},{"book":"Maluko","chapter":"5","verse":"41","text":"Bu'kapo ngankamwa luboko, ngammakia, “Talita, koumu,” lombolya kwake, “Biti, nikubakia, uyumuke!”"},{"book":"Maluko","chapter":"5","verse":"42","text":"Popopo biti ywo ngayi'ma, tumbwa tyanga. (Aabile ywa nng'elo wa myaka ku'mi na ibi'li'.) Apo bandu baatisangala pi'ta."},{"book":"Maluko","chapter":"5","verse":"43","text":"Yesu ngaaking'indya kanebammakie mundu likowe lyo. Bu'kapo ngaabakia bampei kilyo aywo biti."}]}