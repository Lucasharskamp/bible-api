{"data":[{"book":"John","chapter":"14","verse":"1","text":"“Nangni ningmalung kapoong emaru; Pathian14:1. Ngamnaru; emakli Nangni ngamnaru. ngamnaru, halli kei-um na-ngamnaru."},{"book":"John","chapter":"14","verse":"2","text":"Kei Kapa inna omna mun katamtak aom; aleiom makngai suok-inchu, kei'n nangnidiang nangni omnasik mun kabool kisi eii timak ningngabe?"},{"book":"John","chapter":"14","verse":"3","text":"Halli kei'n nangni omnasik mun kasiya kabool suoli, kei'n juorit kata nangni-um kakoolla kanaruoisik eii, ajarchu kei omnakhan nangni-um ningomsik eii."},{"book":"John","chapter":"14","verse":"4","text":"Halli kei hunme kisi, nangni'n lamkha ningjet.”"},{"book":"John","chapter":"14","verse":"5","text":"Thomas in amadiang aleiti, “Pumi, hunme nisi keini'n jetmung; angtho tholi keini'n lam kha kinjetsikme?”"},{"book":"John","chapter":"14","verse":"6","text":"Jisu'n amadiang aleimasang, “Kei lam kha ka-eii, akadik kha ka-eii, khat-um ringna kha ka-eii; kei diangnga inphut elekleiya tuteii miring innum Kapa diang tungnunu."},{"book":"John","chapter":"14","verse":"7","text":"Nangni'n kei ningnaleijet inchu, nangni'n kei Kapa kha-um ningleijetsik14:7. Nangni'n kei ningnaleijet inchu ningleijetsik kha eii; manuscript lekkhat ah hin tia injia nangni'n kei ningnaleijetjei inchu ... nangni'n jetningte. kha eii; tuun makheiya chu nangni'n ama kha ningjetjei khat-um ningmujei.”"},{"book":"John","chapter":"14","verse":"8","text":"Philip in amadiang aleiti, “Pumi, Pa Pathian kha keinidiang naminmuro, halli keini'n kinmalung ataisik eii.”"},{"book":"John","chapter":"14","verse":"9","text":"Jisu'n aleimasang, “Kei'n apha kasoottak nangnile kaom; kha e-innum nangni'n kei nalajet makchube, Philip? Kei kanamu miring khan Apa Pathian kha-um imukha ejei. Angjarra, halle, nang in Pa Pathian nangnidiang naminmuro nitime?"},{"book":"John","chapter":"14","verse":"10","text":"Kei'n Kapa diang kaom halli Kapa in keidiang om tihi nang ngamna makchebe? Kei'n nangnidiang kiril chong ngaihi kei kapumtak thomatorna ranak-ah kiril kha emak; takkha kei kadiang kaom Pa Pathian in ama chuon ngaikha itho eii.”"},{"book":"John","chapter":"14","verse":"11","text":"Keidiang na-ngamnaru khachu Kei'n Kapa diang kaom halli Kapa in keidiang om, kha emakli ka-itho chuon ngai'n ajar-eya ngamnaru."},{"book":"John","chapter":"14","verse":"12","text":"Kei'n nangnidiang inthiangnga kanati, Kei kadiang kangamna mi khan kei itho chuon ngaikha athosik eii, hiwa chuonngai neek-ah kalokwiai ama'n alahongthosik eii, ajarchu kei'n Kapa diang kasisik eii."},{"book":"John","chapter":"14","verse":"13","text":"Pa Pathian in Asapa diangnga inphut lurna lianna amunasik-ah kei karamingnga ning-ini rakip, kei'n kathosik eii."},{"book":"John","chapter":"14","verse":"14","text":"Nangni'n kei14:14. Manuscript lekkhat achu kei itihi inchenmak. karamingnga angmo khattak ningnani inchu, Kei'n kathosik eii."},{"book":"John","chapter":"14","verse":"15","text":"“Nangni'n kei ningnaminriang inchu, nangni'n kei chongpeii ngaikha juiningte."},{"book":"John","chapter":"14","verse":"16","text":"Kei'n Pa Pathian diang kanisik eii, halli ama'n kei ka-emak Akanasansik nangnile kumsoot kaomsik inkhat anapesik eii,"},{"book":"John","chapter":"14","verse":"17","text":"khawakha Ratha Inthiang kha eii. Manmasituol in ama kha ralaangnuni, ajarchu manmasituol in ama kha jetmak khat-um mumak; takkha nangni'n ama kha ningjet, ajarchu ama'n ningsuungnga om khat-um nangnile14:17. om; manuscript lekkhat inchu aom sik eii. omsik eii.”"},{"book":"John","chapter":"14","verse":"18","text":"“Kei'n nangni kha nu le pa kaboi angnga nadanuning; Kei'n nangnidiang kajuoritsik eii."},{"book":"John","chapter":"14","verse":"19","text":"Apha sootlekleiya, manmasituol in kei hi namununijei, takkha nangni inchu kei ningnamusik eii; kei karing jarra, nangni-um ningringsik eii."},{"book":"John","chapter":"14","verse":"20","text":"Khawa nikhuo nikhan kei'n Kapa diang kaom, nangni'n kei kadiang ning-om, halli kei'n nangnidiang kaom tihi nangni'n ningjetsik eii.”"},{"book":"John","chapter":"14","verse":"21","text":"“Kei chongpeii ngai kakeiluut khat-um akajui mi ngaikha eii kei kanaminriang, kei kanaminriang mi ngaikha Kapa'n aminriangsik eii; Kei innum inmani ngaikha kaminriangsik eii halli kapumtak inmani diang ka-inlarsik eii.”"},{"book":"John","chapter":"14","verse":"22","text":"Judas (Judas Iscariot ka-emak) in amadiang aleiti, “Pumi, angjarra nang in manmasituol diang inlarlekleiya keinidiang na-inlarsik me?”"},{"book":"John","chapter":"14","verse":"23","text":"Jisu'n amadiang aleimasang, “Miring inkhat in kei anaminriang inchu, ama'n kei kachong kha ajuisik eii, halli Kapa in ama kha aminriangsik eii, halli keini'n amadiang juokinta amale kin-omsik eii."},{"book":"John","chapter":"14","verse":"24","text":"Kei kanaminriangmak ama khan kei kachong ngaikha juimak, halli nangni'n ningrangai chongkha kei kachong emak takkha kei kanajuotir Kapa chong kha eii.”"},{"book":"John","chapter":"14","verse":"25","text":"“Hiwa ngaihi kei'n nangnile kaomlai nangnidiang kileiril kha ejei."},{"book":"John","chapter":"14","verse":"26","text":"Takkha Kanasanpa, Ratha Inthiang kha, Kapa'n kei karamingnga ajuotirsik eii, ama'n angrakip kha anaminchusik eii, halli kei'n nangnidiang kileiril rakip ngaikha ngaidon matorna anapesik eii.”"},{"book":"John","chapter":"14","verse":"27","text":"“Akahoi akadai kha nangnidiang omrase; kei diangnga kaom akahoi akadai kha nangnidiang kanapeii, manmasituol inapeii angnga kei'n napemong. Ningmalungnga akapoong, khat-um akachi kha emarase."},{"book":"John","chapter":"14","verse":"28","text":"Kei'n nangnidiang kiti kha nangni'n ningjet, ‘Kei'n kasisik eii, halli kei'n nangnidiang kajuoritsik eii.’ Nangni'n kei ningnaminriang inchu, nangni'n ningroksik eii, ajarchu kei Kapa diang kisi eii; ajarchu Kapa kha keineek-ah alok."},{"book":"John","chapter":"14","verse":"29","text":"Ajarchu ahongsuokli nangni'n ningngamna sik-ah, tuun apha ahongtung maklai kei'n nangnidiang kileiti kha eii."},{"book":"John","chapter":"14","verse":"30","text":"Kei nangnile kasoot-ah inkook nuningjei, ajarchu hiwa manmasituol waikaroonpa kha aheiwajei. Ama'n kei kachungnga iteii wai roonmak,"},{"book":"John","chapter":"14","verse":"31","text":"kei'n Kapa kha kaminriang tihi manmasituol in injetna sik-ah Kapa in thoro iti ngaikha kei'n katho."}]}