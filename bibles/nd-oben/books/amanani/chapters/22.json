{"data":[{"book":"AmaNani","chapter":"22","verse":"1","text":"Abako-Israyeli basuka lapho baya emagcekeni aseMowabi bamisa izihonqo zabo zisekele umfula iJodani ngaphetsheya kweJerikho."},{"book":"AmaNani","chapter":"22","verse":"2","text":"UBhalaki indodana kaZiphori wabona konke okwenziwa ngu-Israyeli kuma-Amori,"},{"book":"AmaNani","chapter":"22","verse":"3","text":"ngakho uMowabi wesaba ngoba abantu bako-Israyeli babebanengi kakhulu. Ngempela uMowabi watshaywa luvalo ngenxa yokwesaba abako-Israyeli."},{"book":"AmaNani","chapter":"22","verse":"4","text":"AmaMowabi athi ebadaleni bamaMidiyani, “Ixuku leli lizahuquluza konke esilakho, njengenkabi isidla utshani emadlelweni."},{"book":"AmaNani","chapter":"22","verse":"5","text":"wathumela izithunywa ukuyabiza uBhalamu indodana kaBheyori, owayehlala ePhethori eduzane lomfula iYufrathe elizweni lakibo lomdabuko. UBhalaki wathi,"},{"book":"AmaNani","chapter":"22","verse":"6","text":"Woza khathesi uzeletha isithuko phezu kwabo, ngoba balamandla kulami. Mhlawumbe ngalokho ngingabehlula ngibaxotshe elizweni. Ngoba ngiyazi ukuthi labo obabusisayo bayabusiseka, njalo labo obaqalekisayo bayaqalekiswa.”"},{"book":"AmaNani","chapter":"22","verse":"7","text":"Abadala bamaMowabi labamaMidiyani basuka, bathatha imbadalo yokuhlahlula. Bathe befika kuBhalamu, bamtshela lokho okwatshiwo nguBhalaki."},{"book":"AmaNani","chapter":"22","verse":"8","text":"“Lalani lapha okwalamuhla,” watsho uBhalamu kubo, “Ngizalilethela impendulo engizayiphiwa nguThixo.” Ngakho amakhosana amaMowabi ahlala laye."},{"book":"AmaNani","chapter":"22","verse":"9","text":"UNkulunkulu weza kuBhalamu wambuza wathi, “Amadoda la olawo ngobani?”"},{"book":"AmaNani","chapter":"22","verse":"10","text":"UBhalamu wathi kuNkulunkulu, “UBhalaki indodana kaZiphori inkosi yamaMowabi ungithumele lelizwi elithi:"},{"book":"AmaNani","chapter":"22","verse":"11","text":"‘Kulabantu abavele eGibhithe abagcwele elizweni lonke. Woza masinyane uzongiqalekisela lababantu. Mhlawumbe ngingaba lakho ukubalwisa ngibaxotshe lapha.’ ”"},{"book":"AmaNani","chapter":"22","verse":"12","text":"Kodwa uNkulunkulu wathi kuBhalamu, “Ungahambi labo. Ungabaqalekisi lababantu, ngoba babusisiwe.”"},{"book":"AmaNani","chapter":"22","verse":"13","text":"Ekuseni ngosuku olulandelayo uBhalamu wavuka esithi kumakhosana kaBhalaki, “Buyelani ezweni lenu, ngoba uThixo walile ukuthi ngihambe lani.”"},{"book":"AmaNani","chapter":"22","verse":"14","text":"Ngakho amakhosana amaMowabi abuyela kuBhalaki athi, “UBhalamu walile ukubuya lathi.”"},{"book":"AmaNani","chapter":"22","verse":"15","text":"Ngakho uBhalaki wathumela amanye amakhosana amanengi njalo adumileyo kulawakuqala."},{"book":"AmaNani","chapter":"22","verse":"16","text":"Eza kuBhalamu afika athi:"},{"book":"AmaNani","chapter":"22","verse":"17","text":"ngoba ngizakunika umvuzo omuhle njalo ngenze konke okutshoyo. Woza uzongiqalekisela lababantu.”"},{"book":"AmaNani","chapter":"22","verse":"18","text":"Kodwa uBhalamu wabaphendula wathi, “Loba uBhalaki enganginika isigodlo sakhe sigcwele isiliva legolide, angingeke ngenze ulutho olukhulu loba oluncane oluphambene lelizwi likaThixo uNkulunkulu wami."},{"book":"AmaNani","chapter":"22","verse":"19","text":"Khathesi hlalani lapha okwalobubusuku njengalokhu okwenziwe ngabanye, mina ngizadingisisa ukuthi kuyini okunye uThixo azangitshela khona.”"},{"book":"AmaNani","chapter":"22","verse":"20","text":"Ngalobobusuku uNkulunkulu weza kuBhalamu wathi, “Njengoba ethunywe ukuzakubiza, hamba lawo, kodwa wenze lokho kuphela engizakutshela khona.”"},{"book":"AmaNani","chapter":"22","verse":"21","text":"UBhalamu wavuka ekuseni, wagada ubabhemi wakhe wahle wahamba lamakhosana amaMowabi."},{"book":"AmaNani","chapter":"22","verse":"22","text":"Kodwa uNkulunkulu wathukuthela kakhulu ngokuhamba kwakhe, ngakho ingilosi kaThixo yajama phambi kwakhe yamvimbela. UBhalamu wayegade ubabhemi wakhe elezinceku zakhe ezimbili."},{"book":"AmaNani","chapter":"22","verse":"23","text":"Kwathi ubabhemi ebona ingilosi kaThixo imi endleleni iphethe inkemba esandleni sayo, waphambuka endleleni waqonda iganga. UBhalamu wamtshaya ubabhemi embuyisela endleleni."},{"book":"AmaNani","chapter":"22","verse":"24","text":"Ngakho ingilosi kaThixo yayakuma emkhandlwini phakathi kwezivini ezimbili, kulemiduli inxa zonke."},{"book":"AmaNani","chapter":"22","verse":"25","text":"Kwathi ubabhemi ebona ingilosi kaThixo, ubabhemi wasondela emdulini, ehluzulela unyawo lukaBhalamu emdulini. Ngalokho wamtshaya njalo ubabhemi."},{"book":"AmaNani","chapter":"22","verse":"26","text":"Ngakho ingilosi kaThixo yaya phambili yema emkhandlwini onciphileyo lapho okwakungelandlela yokuphendukela kwesokudla loba esenxele."},{"book":"AmaNani","chapter":"22","verse":"27","text":"Kwathi ubabhemi ebona ingilosi kaThixo, ubabhemi walala phansi, uBhalamu wathukuthela kakhulu wamtshaya ubabhemi ngentonga yakhe."},{"book":"AmaNani","chapter":"22","verse":"28","text":"Ngalokho uThixo wavula umlomo kababhemi, wathi kuBhalamu, “Kanti ngenzeni na kuwe uze ungitshaye okwamahlandla amathathu?”"},{"book":"AmaNani","chapter":"22","verse":"29","text":"UBhalamu waphendula ubabhemi wathi, “Ungenze isiwula! Ngabe bengilenkemba esandleni sami bengizakubulala khathesi.”"},{"book":"AmaNani","chapter":"22","verse":"30","text":"Ubabhemi wathi kuBhalamu, “Kanti kangisubabhemi wakho na ovele uhlezi umgada insuku zonke kuze kube namhlanje? Kambe ngiyake ngikwenze lokhu kuwe na?”"},{"book":"AmaNani","chapter":"22","verse":"31","text":"Ngakho uThixo wavula amehlo kaBhalamu, wabona ingilosi kaThixo imi endleleni iqaphise inkemba. Ngakho wakhothama wawa phansi ngobuso."},{"book":"AmaNani","chapter":"22","verse":"32","text":"Ingilosi kaThixo yambuza yathi, “Kungani utshaye ubabhemi wakho okwamahlandla amathathu na? Ngize lapha ukukuvimbela ngoba indlela yakho iyibutshapha phambi kwami."},{"book":"AmaNani","chapter":"22","verse":"33","text":"Ubabhemi ungibonile waphambuka okwamahlandla amathathu. Alubana kaphambukanga, ngabe khathesi sengikubulele wena, ngayekela ubabhemi.”"},{"book":"AmaNani","chapter":"22","verse":"34","text":"UBhalamu wathi engilosini kaThixo, “Ngonile. Angizange nginanzelele ukuthi umi endleleni ukungivimbela. Nxa kungakuthokozisi khathesi, ngizabuyela emuva.”"},{"book":"AmaNani","chapter":"22","verse":"35","text":"Ingilosi kaThixo yathi kuBhalamu, “Hamba lawo lamadoda, kodwa ukhulume lokho engikutshela khona kuphela.” Ngakho uBhalamu wahamba lamakhosana kaBhalaki."},{"book":"AmaNani","chapter":"22","verse":"36","text":"Kwathi uBhalaki esizwa ukuthi uBhalamu uyeza, waphuma ukumhlangabeza edolobheni lamaMowabi emngceleni wase-Arinoni emaphethelweni elizwe lakhe."},{"book":"AmaNani","chapter":"22","verse":"37","text":"UBhalaki wathi kuBhalamu, “Angikuthumelanga ilizwi lokuphangisa na? Kungani ungezanga kimi? Kambe kangenelisi ukukupha umvuzo na?”"},{"book":"AmaNani","chapter":"22","verse":"38","text":"UBhalamu waphendula wathi, “Yebo, sengifikile kuwe khathesi. Kodwa angiyikukhuluma loba yini engiyifunayo. Ngizakhuluma lokho uNkulunkulu azakubeka emlonyeni wami kuphela.”"},{"book":"AmaNani","chapter":"22","verse":"39","text":"Ngakho uBhalamu wahamba loBhalaki eKhiriyathi-Huzothi."},{"book":"AmaNani","chapter":"22","verse":"40","text":"UBhalaki wenza umhlatshelo wenkomo lezimvu, njalo ezinye wazipha uBhalamu ezinye wazipha amakhosana ayehamba lawo."},{"book":"AmaNani","chapter":"22","verse":"41","text":"Ekuseni ngosuku olulandelayo uBhalaki wathatha uBhalamu waya eBhamothi-Bhali, kulapho abona khona izihonqo zabako-Israyeli."}]}