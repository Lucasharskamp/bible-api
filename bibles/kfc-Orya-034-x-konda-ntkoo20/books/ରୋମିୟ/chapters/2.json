{"data":[{"book":"ରୋମିୟ","chapter":"2","verse":"1","text":"ଏ ତଡ଼ାନ୍‍କୁ ନି ତାଙ୍ଗିକ୍, ମିର୍‌ ଇନିକା ଆଇୱାରି ବିଚାର୍‌ କିଜିନିଦେର୍‍ ? ମିର୍‌ ଜେ ଏମେ ଲୋକ୍‍ ଆତିଙ୍ଗ୍‌ବା, ଇକା କିନିକା ମି ଇସାବ୍‍ତାନ୍‍ ଟିକ୍‍ ସିଲେ । ଆଇୱାରି ଦୋସ୍‍ ଆସ୍‌ସି ମିର୍‌ ଜଦି ନିଜେ ଆକା କିଜିମାନିଦେର୍‍, ଆବେଣାନ୍‍ ମିର୍‌ ନିଜେଦିଙ୍ଗ୍‍ ଦସି କିଜିନିଦେର୍‍ ।"},{"book":"ରୋମିୟ","chapter":"2","verse":"2","text":"ମାପ୍‌ ନେସ୍‍ନାପ୍‍, ମାପୁରୁ ଇୟାୱାଜା କିଜିମାନି ଲୋକ୍‍ତି ଟିକ୍‍ ବିଚାର୍‍ କିନାନ୍‍ ।"},{"book":"ରୋମିୟ","chapter":"2","verse":"3","text":"ଏ ତଡ଼ାନ୍‍କୁ ନି ତାଙ୍ଗିକ୍, ଆମା ତାଗ୍‌ଇ ପାଣି ଉଣ୍ତିଙ୍ଗ୍‌ ମିର୍‌ ଆଇୱାରିଙ୍ଗ୍‌ ବିଚାର୍‌ କିଜିନିଦେର୍‍, ଆକା ଜଦି ମିର୍‌ ନିଜେ କିଜିମାନିଦେର୍‍, ମିର୍‌ ମାପୁରୁଦି ବିଚାର୍‍ତି ଆଏପ୍‍ ଇଜି ଇନିକା ଅଡ଼ବିଜିନିଦେର୍‍ ନ ?"},{"book":"ରୋମିୟ","chapter":"2","verse":"4","text":"ଆନାତ୍‌, ମିର୍‌ ମାପୁରୁଦି ୱିଜ୍‍ଇ ଦୟା, ସାସ୍‌, ମାରି ଉଦାର୍‌କିନିତାନିଙ୍ଗ୍‍ ମାନାଇଜିନିଦେର୍‍ । ମିର୍‌ ଜଦିବା ନେସ୍‍ତିମାନିଦେର୍‍ ଜେ, ମି ମନ୍‍ତୁ ଅନୁତାପ୍‍ ତାତେଙ୍ଗ୍‍ ଇଜି ମାପୁରୁ ନିସା ଦୟା କିଜିନାନ୍‍ ।"},{"book":"ରୋମିୟ","chapter":"2","verse":"5","text":"ମାତର୍‌ ମିର୍‌ ଗର୍ବ ନି ଆଟ୍‍ୱା ମୋନ୍‌ । ଆଦେଙ୍ଗ୍‌ ସେସ୍‍ ଦିନ୍‍ତି ବିଚାର୍‍ତିୱାଲେ ମିର୍‌ ମାପୁରୁଦି ଦଣ୍ତ୍‍ତି ଲୋକ୍‍ ଆଜି ନାଣ୍ତ କାସ୍ଟୁ ଦଣ୍ତ୍‍ ପୟ୍‍ନିଦେର୍‍ ।"},{"book":"ରୋମିୟ","chapter":"2","verse":"6","text":"ଇରିଙ୍ଗ୍‌ ମାପୁରୁ ୱିଜେରିଙ୍ଗ୍‌ ୱାନି ପାଣି ଇସାବ୍‍ତାନ୍‍ ପଲ୍‍ ସିନାନ୍‍ ।"},{"book":"ରୋମିୟ","chapter":"2","verse":"7","text":"ଏସୋଲୋକ୍‍ ଗୌରବ୍‍, ସନ୍‌ମାନ୍‌ ନି ୱିଜୁଦିନ୍‌ ତେବାନି ଆସାଦାନ୍‍ ଦର୍ଜଦାନ୍‍ ସତ୍‍ ପାଣି କିନା ସନାନ୍‍, ୱାରିଙ୍ଗ୍ ମାପୁରୁ ଏସ୍‌କାଙ୍ଗ୍‌ୱିଜ୍‍ଇ ଜିବନ୍‌ ସିନାନ୍‍ ।"},{"book":"ରୋମିୟ","chapter":"2","verse":"8","text":"ଆଇକାର୍‌ ନିଜେଦିଙ୍ଗ୍‍ ସୁଣାର୍‍, ସତ୍‍ ସାରି ଡ଼ିସ୍‍ସି, ତାଗ୍‍ଇ ସାରି ସନାର୍‍ । ୱାରି ମୁସ୍‌କୁ ମାପୁରୁଦି ନାଣ୍ତ ରିସା ଆନାନ୍‍ ।"},{"book":"ରୋମିୟ","chapter":"2","verse":"9","text":"ଏମେକାର୍‌ ତାଗ୍‍ଇ ପାଣିଦୁ ମିସାନାର୍‍, ୱାରି ଉଣ୍ତିଙ୍ଗ୍‌ ଦୁକୁ ନି କାସ୍ଟୁଦି ଦିନ୍‍ ୱାଜିନାତ୍‍ । ପାର୍‌ତୁମ୍‍ ଜିହୁଦି ଲୋକା ମୁସ୍‌କୁ ମାରି ତାନେୱେନ୍‌କା ଗ୍ରିକ୍‌ ଲୋକା ଉଣ୍ତିଙ୍ଗ୍‌ ।"},{"book":"ରୋମିୟ","chapter":"2","verse":"10","text":"ମାତର୍‌ ଏମେକାର୍‌ ନେଗିପାଣି କିଜିମାନାର୍‍, ୱାର୍‌ ଜିହୁଦି ଲୋକୁ ଆପିର୍‍, ଅଣଜିହୁଦି ଲୋକୁ ଆପିର୍‍, ୱାରିଙ୍ଗ୍ ମାପୁରୁ ସମ୍ମାନ୍‍, ଗୌରବ୍‍ ନି ସାନ୍ତି ସିନାନ୍‍ ।"},{"book":"ରୋମିୟ","chapter":"2","verse":"11","text":"ଇରିଙ୍ଗ୍‌ ମାପୁରୁ ଉନ୍‍ଣ୍ତ୍ରି ସାମାନ୍‌ଇସାବ୍‍ତାନ୍‌ ବିଚାର୍‍ କିନାନ୍‍ ।"},{"book":"ରୋମିୟ","chapter":"2","verse":"12","text":"ଅଣଜିହୁଦି ଲୋକୁ ମସା ରାସ୍‍ତି ନିୟମ୍‍ ପୟ୍‍ଏର୍‍ । ନିୟମ୍‍ ପୟ୍‍ଏନ୍‍ଣ୍ତା ପାପ୍‍ କିତାର୍‌, ୱାର୍‌ ନିୟମ୍‍ ସିଲେଣ୍‌ଗା ସାନାର୍‍ । ଆଇ ଇସାବ୍‍ତାନ୍‍ ଜିହୁଦିଲୋକୁ ନିୟମ୍‍ ନେସ୍‍ତାମାନାର୍‍ ଆକା, ୱାର୍‌ ପାପ୍‍ କିତାର୍‌, ଆୟା ନିୟମ୍‍ ଇସାବ୍‍ତାନ୍‍ ବିଚାର୍‌ ଆନାର୍‍ ।"},{"book":"ରୋମିୟ","chapter":"2","verse":"13","text":"ଇରିଙ୍ଗ୍‌ କେବଲ ନିୟମ୍‍ ୱେନି ମାଣାନ୍‌ ଲୋକୁ ମାପୁରୁଦି ଆଗ୍‍ଡ଼ି ଦାର୍ମୁ ଇଜି ୱେଙ୍ଗ୍‍ଦେଙ୍ଗ୍‍ଁ ଆଟ୍‍ଏର୍‍, ମାତର୍‌ ନିୟମ୍‍ ମାନାନି ମାଣାନ୍‌ ଦାର୍ମିକ ଇଜି ଗଣେଆନାର୍ ।"},{"book":"ରୋମିୟ","chapter":"2","verse":"14","text":"ଅଣଜିହୁଦି ଲୋକା ନିୟମ୍‍ ସିଲେତ୍‍, ମାତର୍‌ ଜଦି ୱାର୍‌ ସାମାନ୍‍ତାନ୍‌ ନିୟମ୍‍ତି ବିସୟ୍‍କୁ ମାନାନାର୍‌, ଆକାନେ ୱାରି ନିୟମ୍‍ତି ୱାଜା ।"},{"book":"ରୋମିୟ","chapter":"2","verse":"15","text":"ୱାରି ପାଣିଦାନ୍‍ ଇକା ଟିକ୍‍ ଆନାତ୍‌ ଜେ, ନିୟମ୍‍ତି ରାସାତିକା ୱାରି ଜିବନ୍‍ତୁ ରାସାତା ମାନାତ୍‌ । ଇୟା ମାଟାଦି ସତ୍‍ ୱାରି ମନ୍‍ତାନ୍‍ ବା ପାର୍‍ମାଣ୍‍ ଆନାତ୍‌ ସତ୍‍ସିନ୍ତା କିନିୱାଲେ ମନ୍ ୱାରିଙ୍ଗ୍ ସାକା କିନାତ୍‍, ତାଗ୍‍ଇସିନ୍ତା ୱାଲେ ଦସି କିନାତ୍‍ ।"},{"book":"ରୋମିୟ","chapter":"2","verse":"16","text":"ଆମା ନାଣ୍ତିଙ୍ଗ୍‍ ମାପୁରୁ ଜିସୁ କ୍ରିସ୍ତଦି ମାଣାନ୍‌ ଲୋକା ମାର୍‍ଗିତି ବିସୟ୍‍ୱିଜୁ ବିଚାର୍‌ କିନାନ୍‍, ଆୟା ନାଣ୍ତିଙ୍ଗ୍‍ ନାନୁ ପ୍ରଚାର୍‍ କିତିମାନି ସୁସମାଚାର୍‌ ଇସାବ୍‍ତାନ୍‍ ଇୟାୱିଜୁ ଗଟାନାତ୍‌ ।"},{"book":"ରୋମିୟ","chapter":"2","verse":"17","text":"ମିର୍‌ ନିଜେଦିଙ୍ଗ୍‍ ଜିହୁଦି ଲୋକୁ ଇଜିନିଦେର୍‌, ମୋସାଦି ନିୟମ୍‍ ମୁସ୍‌କୁ ଆସା ଇଡ୍‍ଜି ମାରି ମାପୁରୁଦି ୱାଲେ ନିଜେ ମିସାନିକା ଅସି ଗର୍ବ କିଜିନିଦେର୍‍;"},{"book":"ରୋମିୟ","chapter":"2","verse":"18","text":"ମି ଉଣ୍ତିଙ୍ଗ୍‌ ମାପୁରୁଦି ବଦା ନେସ୍‍ତି ମାନିଦେର୍‍ ମାରି ନିୟମ୍‍ତି ସତ୍‍ ନି ଅସତ୍‍ ବୁଦି ପୟ୍‍ତିମାନିଦେର୍‍;"},{"book":"ରୋମିୟ","chapter":"2","verse":"19","text":"ସତେନେ ନେସ୍‍ତିମାନିଦେର୍‍, ଜେ ମିର୍‌ କାଣାଦିଙ୍ଗ୍‌ ସାରିତର୍‌ନିଲୋକୁ, ସିକାଟିଦୁ ମାନି ଲୋକା ଉଣ୍ତିଙ୍ଗ୍‌ ଜାୟ୍‌ ୱାଜା,"},{"book":"ରୋମିୟ","chapter":"2","verse":"20","text":"ବୁଦିସିଲି ଲୋକାଙ୍ଗ୍‍ ବୁଦିୱେର୍‍ନିକା, ନେସ୍‌ଇ ଲୋକାରି ଗୁରୁ । ମି ବିସ୍‍ବାସ୍‍ ଜେ, ନିୟମ୍‍ତାନ୍‍ ମିର୍‌ ପୁରା ସତ୍‍ ନି ବୁଦି ପୟ୍‍ତିମାନିଦେର୍‍ ।"},{"book":"ରୋମିୟ","chapter":"2","verse":"21","text":"ମିର୍‌ ଆଇୱାରିଙ୍ଗ୍‌ ଅଜା କିଜିନିଦେର୍‍, ମାତର୍‌ ନିଜେ ଏନ୍ଦା ଅଜାଇଜିନିଦେର୍‍ ? “ଡଙ୍ଗାଁ କିମାଟ୍‌” ଇଜି ଅଜା କିଜି ନିଜେ ଡଙ୍ଗାଁ କିଜିନିଦେର୍‍ ?"},{"book":"ରୋମିୟ","chapter":"2","verse":"22","text":"“ଦାରିପାଣି କିମାଟ୍‌” ଇଜି ୱେର୍‍ସି ନିଜେ ଦାରିପାଣି କିଜିନିଦେର୍‍ନୋ ? ମିର୍‌ ବମା ପୁଜାଦି କାଡ଼୍‍ଜି ମନ୍ଦିର୍‌ତିଙ୍ଗ୍‌ ଡଙ୍ଗାଁ କିଇଜିନିଦେର୍‍ ?"},{"book":"ରୋମିୟ","chapter":"2","verse":"23","text":"ମିର୍‌ ମାପୁରୁଦି ନିୟମ୍‍ ପୟ୍‍ତାମାନାପ୍‍ ଇଜି ଗର୍ବ କିଜିନିଦେର୍‍, ମାତର୍‌ ତାନିଙ୍ଗ୍‍ ମାନାଇଜି ମାପୁରୁଙ୍ଗୁଁ ଅପମାନ୍‍ କିଜିନିଦେର୍‍ନୋ ?"},{"book":"ରୋମିୟ","chapter":"2","verse":"24","text":"ସାସ୍ତ୍ରଦୁ ରାସାତା ମାନାତ୍‌, “ମି ଉଣ୍ତିଙ୍ଗ୍‍ଁ ଅଣଜିହୁଦି ଲୋକା ଲୋଇ ମାପୁରୁ ନିଦା ପାଏ ଆଜିନାନ୍‍ ।”"},{"book":"ରୋମିୟ","chapter":"2","verse":"25","text":"ଜଦି ନିୟମ୍‍ ମାନାଜିମାନିଦେର୍‍; ମି ସୁନ୍ନତ ମାଟାଦି ଇସାବ୍‌ ମାନାତ୍‌ । ମାତର୍‌ ଜଦି ନିୟମ୍‍ ଅମାନ୍ୟ କିନିଦେର୍‍, ମିର୍‌ ସୁନ୍ନତ ଆଇ ମାନି ଲୋକା ୱାଲେ ସାମାନ୍‍ ।"},{"book":"ରୋମିୟ","chapter":"2","verse":"26","text":"ଜଦି ସୁନ୍ନତ ଆଇ ମାନି ଅରେନ୍‍ ଅଣଜିହୁଦି ଲୋକୁ ନିୟମ୍‍ତି ବିଦି ୱିଜୁ ମାନାଜିମାନାନ୍‍, ମାପୁରୁ ୱାନିଙ୍ଗ୍‌ ସୁନ୍ନତ ୱାଜା ଆସ୍‍ଏନ୍‍ ନୋ ?"},{"book":"ରୋମିୟ","chapter":"2","verse":"27","text":"ଆଦେଙ୍ଗ୍‌ ମେନ୍ଦଲ୍‌ତୁ ସୁନ୍ନତ ଆଇ ମାନି ଏମେ ଅଣଜିହୁଦି ଲୋକୁ ନିୟମ୍‍ ମାନାନାର୍‌, ୱାର୍‌ ମି ବିଚାର୍‌ କିନାର୍‌, ଇରିଙ୍ଗ୍‌ ମିର୍‌ ମେନ୍ଦଲ୍‌ତୁ ସୁନ୍ନତ ଆଜି ନିୟମ୍‍ ପୟ୍‍ତି ମାରିଙ୍ଗ୍‍ଁ ବା, ଆକା ଅମାନ୍ୟ କିଜିନିଦେର୍‍,"},{"book":"ରୋମିୟ","chapter":"2","verse":"28","text":"କେବଲ ମେନ୍ଧଲ୍‍ ଇସାବ୍‍ତାନ୍‍ ସୁନ୍ନତ ଆଜି ମୁସ୍‌କୁ ଜିହୁଦିଲୋକୁ ଇଜି ତର୍‍ଆୟ୍‍ ଆଜିମାନି ଲୋକୁ ସତ୍‌ତାନ୍‌ ଜିହୁଦି ଲୋକୁ ସିଲେ ।"},{"book":"ରୋମିୟ","chapter":"2","verse":"29","text":"ଏନ୍‌ ଜିବନ୍‍ତୁ ଜିହୁଦି, ୱାନ୍‌ ଆଜିନାନ୍‍ ସତ୍‌ତାନ୍‌ ଜିହୁଦି । ସତ୍‍ ସୁନ୍ନତ ଜିବନ୍‍ତି ବିସୟ୍‍; ଆକା ଆତ୍ମିକ, ରାସାତିକା ଆଏତ୍‍ । ଇୟାୱାଜା ଲୋକୁ ମାଣାନ୍‌ ୱେଡ଼ିକା ପୟ୍‍ଦେଙ୍ଗ୍‌ ଆଟ୍‌ଏନ୍‍; ୱାନ୍‌ ଆକା ପୟ୍‍ନାନ୍‍ ମାପୁରୁଦିମାଣାନ୍‌ ।"}]}