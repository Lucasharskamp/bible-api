{"data":[{"book":"यूहन्ना","chapter":"9","verse":"1","text":"चलते चलते ईसा ने एक आदमी को देखा जो पैदाइश का अंधा था।"},{"book":"यूहन्ना","chapter":"9","verse":"2","text":"उसके शागिर्दों ने उससे पूछा, “उस्ताद, यह आदमी अंधा क्यों पैदा हुआ? क्या इसका कोई गुनाह है या इसके वालिदैन का?”"},{"book":"यूहन्ना","chapter":"9","verse":"3","text":"ईसा ने जवाब दिया, “न इसका कोई गुनाह है और न इसके वालिदैन का। यह इसलिए हुआ कि इसकी ज़िंदगी में अल्लाह का काम ज़ाहिर हो जाए।"},{"book":"यूहन्ना","chapter":"9","verse":"4","text":"अभी दिन है। लाज़िम है कि हम जितनी देर तक दिन है उसका काम करते रहें जिसने मुझे भेजा है। क्योंकि रात आनेवाली है, उस वक़्त कोई काम नहीं कर सकेगा।"},{"book":"यूहन्ना","chapter":"9","verse":"5","text":"लेकिन जितनी देर तक मैं दुनिया में हूँ उतनी देर तक मैं दुनिया का नूर हूँ।”"},{"book":"यूहन्ना","chapter":"9","verse":"6","text":"यह कहकर उसने ज़मीन पर थूककर मिट्टी सानी और उस की आँखों पर लगा दी।"},{"book":"यूहन्ना","chapter":"9","verse":"7","text":"उसने उससे कहा, “जा, शिलोख़ के हौज़ में नहा ले।” (शिलोख़ का मतलब ‘भेजा हुआ’ है।) अंधे ने जाकर नहा लिया। जब वापस आया तो वह देख सकता था।"},{"book":"यूहन्ना","chapter":"9","verse":"8","text":"उसके हमसाय और वह जिन्होंने पहले उसे भीक माँगते देखा था पूछने लगे, “क्या यह वही नहीं जो बैठा भीक माँगा करता था?”"},{"book":"यूहन्ना","chapter":"9","verse":"9","text":"बाज़ ने कहा, “हाँ, वही है।”"},{"book":"यूहन्ना","chapter":"9","verse":"10","text":"उन्होंने उससे सवाल किया, “तेरी आँखें किस तरह बहाल हुईं?”"},{"book":"यूहन्ना","chapter":"9","verse":"11","text":"उसने जवाब दिया, “वह आदमी जो ईसा कहलाता है उसने मिट्टी सानकर मेरी आँखों पर लगा दी। फिर उसने मुझे कहा, ‘शिलोख़ के हौज़ पर जा और नहा ले।’ मैं वहाँ गया और नहाते ही मेरी आँखें बहाल हो गईं।”"},{"book":"यूहन्ना","chapter":"9","verse":"12","text":"उन्होंने पूछा, “वह कहाँ है?”"},{"book":"यूहन्ना","chapter":"9","verse":"13","text":"तब वह शफ़ायाब अंधे को फ़रीसियों के पास ले गए।"},{"book":"यूहन्ना","chapter":"9","verse":"14","text":"जिस दिन ईसा ने मिट्टी सानकर उस की आँखों को बहाल किया था वह सबत का दिन था।"},{"book":"यूहन्ना","chapter":"9","verse":"15","text":"इसलिए फ़रीसियों ने भी उससे पूछ-गछ की कि उसे किस तरह बसारत मिल गई। आदमी ने जवाब दिया, “उसने मेरी आँखों पर मिट्टी लगा दी, फिर मैंने नहा लिया और अब देख सकता हूँ।”"},{"book":"यूहन्ना","chapter":"9","verse":"16","text":"फ़रीसियों में से बाज़ ने कहा, “यह शख़्स अल्लाह की तरफ़ से नहीं है, क्योंकि सबत के दिन काम करता है।”"},{"book":"यूहन्ना","chapter":"9","verse":"17","text":"फिर वह दुबारा उस आदमी से मुख़ातिब हुए जो पहले अंधा था, “तू ख़ुद इसके बारे में क्या कहता है? उसने तो तेरी ही आँखों को बहाल किया है।”"},{"book":"यूहन्ना","chapter":"9","verse":"18","text":"यहूदियों को यक़ीन नहीं आ रहा था कि वह वाक़ई अंधा था और फिर बहाल हो गया है। इसलिए उन्होंने उसके वालिदैन को बुलाया।"},{"book":"यूहन्ना","chapter":"9","verse":"19","text":"उन्होंने उनसे पूछा, “क्या यह तुम्हारा बेटा है, वही जिसके बारे में तुम कहते हो कि वह अंधा पैदा हुआ था? अब यह किस तरह देख सकता है?”"},{"book":"यूहन्ना","chapter":"9","verse":"20","text":"उसके वालिदैन ने जवाब दिया, “हम जानते हैं कि यह हमारा बेटा है और कि यह पैदा होते वक़्त अंधा था।"},{"book":"यूहन्ना","chapter":"9","verse":"21","text":"लेकिन हमें मालूम नहीं कि अब यह किस तरह देख सकता है या कि किसने इसकी आँखों को बहाल किया है। इससे ख़ुद पता करें, यह बालिग़ है। यह ख़ुद अपने बारे में बता सकता है।”"},{"book":"यूहन्ना","chapter":"9","verse":"22","text":"उसके वालिदैन ने यह इसलिए कहा कि वह यहूदियों से डरते थे। क्योंकि वह फ़ैसला कर चुके थे कि जो भी ईसा को मसीह क़रार दे उसे यहूदी जमात से निकाल दिया जाए।"},{"book":"यूहन्ना","chapter":"9","verse":"23","text":"यही वजह थी कि उसके वालिदैन ने कहा था, “यह बालिग़ है, इससे ख़ुद पूछ लें।”"},{"book":"यूहन्ना","chapter":"9","verse":"24","text":"एक बार फिर उन्होंने शफ़ायाब अंधे को बुलाया, “अल्लाह को जलाल दे, हम तो जानते हैं कि यह आदमी गुनाहगार है।”"},{"book":"यूहन्ना","chapter":"9","verse":"25","text":"आदमी ने जवाब दिया, “मुझे क्या पता है कि वह गुनाहगार है या नहीं, लेकिन एक बात मैं जानता हूँ, पहले मैं अंधा था, और अब मैं देख सकता हूँ!”"},{"book":"यूहन्ना","chapter":"9","verse":"26","text":"फिर उन्होंने उससे सवाल किया, “उसने तेरे साथ क्या किया? उसने किस तरह तेरी आँखों को बहाल कर दिया?”"},{"book":"यूहन्ना","chapter":"9","verse":"27","text":"उसने जवाब दिया, “मैं पहले भी आपको बता चुका हूँ और आपने सुना नहीं। क्या आप भी उसके शागिर्द बनना चाहते हैं?”"},{"book":"यूहन्ना","chapter":"9","verse":"28","text":"इस पर उन्होंने उसे बुरा-भला कहा, “तू ही उसका शागिर्द है, हम तो मूसा के शागिर्द हैं।"},{"book":"यूहन्ना","chapter":"9","verse":"29","text":"हम तो जानते हैं कि अल्लाह ने मूसा से बात की है, लेकिन इसके बारे में हम यह भी नहीं जानते कि वह कहाँ से आया है।”"},{"book":"यूहन्ना","chapter":"9","verse":"30","text":"आदमी ने जवाब दिया, “अजीब बात है, उसने मेरी आँखों को शफ़ा दी है और फिर भी आप नहीं जानते कि वह कहाँ से है।"},{"book":"यूहन्ना","chapter":"9","verse":"31","text":"हम जानते हैं कि अल्लाह गुनाहगारों की नहीं सुनता। वह तो उस की सुनता है जो उसका ख़ौफ़ मानता और उस की मरज़ी के मुताबिक़ चलता है।"},{"book":"यूहन्ना","chapter":"9","verse":"32","text":"इब्तिदा ही से यह बात सुनने में नहीं आई कि किसी ने पैदाइशी अंधे की आँखों को बहाल कर दिया हो।"},{"book":"यूहन्ना","chapter":"9","verse":"33","text":"अगर यह आदमी अल्लाह की तरफ़ से न होता तो कुछ न कर सकता।”"},{"book":"यूहन्ना","chapter":"9","verse":"34","text":"जवाब में उन्होंने उसे बताया, “तू जो गुनाहआलूदा हालत में पैदा हुआ है क्या तू हमारा उस्ताद बनना चाहता है?” यह कहकर उन्होंने उसे जमात में से निकाल दिया।"},{"book":"यूहन्ना","chapter":"9","verse":"35","text":"जब ईसा को पता चला कि उसे निकाल दिया गया है तो वह उसको मिला और पूछा, “क्या तू इब्ने-आदम पर ईमान रखता है?”"},{"book":"यूहन्ना","chapter":"9","verse":"36","text":"उसने कहा, “ख़ुदावंद, वह कौन है? मुझे बताएँ ताकि मैं उस पर ईमान लाऊँ।”"},{"book":"यूहन्ना","chapter":"9","verse":"37","text":"ईसा ने जवाब दिया, “तूने उसे देख लिया है बल्कि वह तुझसे बात कर रहा है।”"},{"book":"यूहन्ना","chapter":"9","verse":"38","text":"उसने कहा, “ख़ुदावंद, मैं ईमान रखता हूँ” और उसे सिजदा किया।"},{"book":"यूहन्ना","chapter":"9","verse":"39","text":"ईसा ने कहा, “मैं अदालत करने के लिए इस दुनिया में आया हूँ, इसलिए कि अंधे देखें और देखनेवाले अंधे हो जाएँ।”"},{"book":"यूहन्ना","chapter":"9","verse":"40","text":"कुछ फ़रीसी जो साथ खड़े थे यह कुछ सुनकर पूछने लगे, “अच्छा, हम भी अंधे हैं?”"},{"book":"यूहन्ना","chapter":"9","verse":"41","text":"ईसा ने उनसे कहा, “अगर तुम अंधे होते तो तुम क़ुसूरवार न ठहरते। लेकिन अब चूँकि तुम दावा करते हो कि हम देख सकते हैं इसलिए तुम्हारा गुनाह क़ायम रहता है।"}]}