{"data":[{"book":"Luka","chapter":"21","verse":"1","text":"Yesu yi a yɛɛn nasiga, a nafulu kanne to, e kiseen sama Ala Batu Banxin gbeti maradeni."},{"book":"Luka","chapter":"21","verse":"2","text":"A kaɲa gilɛ yiigelitɔna nde fan to, a gbanan firin sama gbeti sa seen kui."},{"book":"Luka","chapter":"21","verse":"3","text":"Yesu naxa, “N xa ɲɔndin fala ɛ xa, kaɲa gilɛ yiigelitɔni ito bata naxan sa, na gbo bonne birin gbeen xa."},{"book":"Luka","chapter":"21","verse":"4","text":"Amasɔtɔ bonne naxan saxi, e nafulu dɔnxɛn xa mi ne ra. Koni a tan, hali yiigelitɔɔn to a ra, naxan birin a yii a balon na, a na nan saxi.”"},{"book":"Luka","chapter":"21","verse":"5","text":"Muxune yi a falama a Ala Batu Banxin yi maxidixi gɛmɛ to faɲine nan na e nun muxune yi fama seen naxanye ra kiseen na Ala xa. Yesu naxa,"},{"book":"Luka","chapter":"21","verse":"6","text":"“Ɛ naxan toma ito ra, waxatina nde fama, gɛmɛn naxanye birin banxini ito yi, keden mi luyɛ a funfuni, e e birin naxuyama ayi nɛn.”"},{"book":"Luka","chapter":"21","verse":"7","text":"E yi a maxɔdin, e naxa, “Karamɔxɔ, na ligama waxatin mundun yi? Taxamasenna mundun a yitama nxu ra fa fala a waxatin bata a li?”"},{"book":"Luka","chapter":"21","verse":"8","text":"Yesu naxa, “Ɛ a liga ɛ yeren ma alogo muxe nama ɛ mayenden. Amasɔtɔ muxu wuyaxi fama nɛn n xinli, e yi a fala, e naxa, ‘A tan nan n tan na.’ E naxa, ‘Waxatin bata a li!’ Koni ɛ nama bira ne fɔxɔ ra."},{"book":"Luka","chapter":"21","verse":"9","text":"Ɛ na yɛngɛ feene nun murutɛ feene mɛ waxatin naxan yi, ɛ nama gaxu amasɔtɔ a fɛrɛ mi na fɔ ne xa liga singen. Koni waxati raɲanna munma maso singen.”"},{"book":"Luka","chapter":"21","verse":"10","text":"A lu falan tiyɛ, a naxa, “Siya keden siyaan bonna yɛngɛma nɛn yamana keden yi yamanan bonne yɛngɛ."},{"book":"Luka","chapter":"21","verse":"11","text":"Bɔxɔn xuruxurun gbeen tima nɛn e nun fitina kamɛn nun fitina furen yi so yirena ndee yi. Gaxu fe gbeene nun taxamaseri gbeene ligama nɛn kore xɔnna ma."},{"book":"Luka","chapter":"21","verse":"12","text":"Koni benun feni itoe birin xa liga, e ɛ suxuma nɛn, e yi ɛ bɛsɛnxɔnya. E yi ɛ raso salide banxine yi, e yi ɛ makiti, e yi ɛ sa kasoon na. E sigama ɛ ra nɛn mangane nun kuntigine fɛma n tan ma fe ra."},{"book":"Luka","chapter":"21","verse":"13","text":"Nayi, ɛ findima nɛn n serene ra e xa."},{"book":"Luka","chapter":"21","verse":"14","text":"Ɛ nama xamin, ɛ sa ɛ xun mafalama naxan na."},{"book":"Luka","chapter":"21","verse":"15","text":"Amasɔtɔ n falan nun xaxinla soma ɛ yii nɛn. Nanara, ɛ yaxune mi ɛ tandɛ e yi ɛ nɔ."},{"book":"Luka","chapter":"21","verse":"16","text":"Ɛ sɔtɔ muxune nun ɛ ngaxakedenne nun ɛ xabilane nun ɛ xɔyine ɛ soma nɛn e yii, e yi ɛ tan ndee faxa."},{"book":"Luka","chapter":"21","verse":"17","text":"Muxun birin ɛ raɲaxuma nɛn n tan ma fe ra."},{"book":"Luka","chapter":"21","verse":"18","text":"Koni hali ɛ xun sɛxɛ kedenna mi lɔ ayi."},{"book":"Luka","chapter":"21","verse":"19","text":"Nayi, ɛ tunnafan alogo ɛ niin xa ratanga.”"},{"book":"Luka","chapter":"21","verse":"20","text":"“Ɛ na a to waxatin naxan yi, sofane bata Yerusalɛn taan nabilin, ɛ a kolonma nɛn nayi fa fala a kala waxatin mi fa buma sɔnɔn."},{"book":"Luka","chapter":"21","verse":"21","text":"Xa naxan Yudaya yi na waxatini ne xa e gi, e siga geyane fari. Naxanye taan kui, ne xa e gi, e keli taani. Naxanye xɛɛn ma, ne nama xɛtɛ taani."},{"book":"Luka","chapter":"21","verse":"22","text":"Amasɔtɔ ‘Tɔrɔn Lɔxɔne’ nan ne ra, Kitabun naxan fala, a na birin xa kamali."},{"book":"Luka","chapter":"21","verse":"23","text":"Gbalo gbeen ligama nɛn fudi kanne nun dii ngane ra na lɔxɔne yi! Tɔrɔ gbeen fama nɛn bɔxɔ xɔnni ito ma. Alaa xɔlɔn fama nɛn yamani ito xili ma."},{"book":"Luka","chapter":"21","verse":"24","text":"E faxama nɛn silanfanna ra,21.24 Silanfanna: Sofane yɛngɛso dɛgɛmana. ndee sigama nɛn konyiyani yamanan birin yi. Yerusalɛn taan luma nɛn siya gbɛtɛne bun ma han e waxatin yi dɛfe.”"},{"book":"Luka","chapter":"21","verse":"25","text":"“Awa, na waxatini taxamasenna sama nɛn sogen ma, e nun kiken nun sarene ma. Dunuɲa siyane birin yigitɛgɛma nɛn nayi, e gaxu fɔxɔ igen xuiin nun xunfan gbeen yɛɛ ra."},{"book":"Luka","chapter":"21","verse":"26","text":"Feen naxanye ligama dunuɲa yi, muxune nɛma ne mamɛ waxatin naxan yi, e gaxuma nɛn, e fuga a ra. Amasɔtɔ kore xɔnna sɛnbɛni maxama nɛn."},{"book":"Luka","chapter":"21","verse":"27","text":"N tan Muxuna Dii Xɛmɛn minima nɛn kɛnɛnni, n fa kundani sɛnbɛni e nun binye gbeeni."},{"book":"Luka","chapter":"21","verse":"28","text":"Koni feni itoe na liga fɔlɔ waxatin naxan yi, ɛ xa ɛ xunna rakeli, ɛ yi ɛ yɛɛn nabi amasɔtɔ ɛ xunba waxatin bata maso.”"},{"book":"Luka","chapter":"21","verse":"29","text":"Na xanbi ra, Yesu yi sandana nde sa e xa, a naxa, “Ɛ ɛ xaxili lu xɔdɛ binla nun wudin birin xɔn ma."},{"book":"Luka","chapter":"21","verse":"30","text":"E na ɲingi waxatin naxan yi, ɛ a kolonma nɛn nayi fa fala ɲɛmɛn bata maso."},{"book":"Luka","chapter":"21","verse":"31","text":"A na kii nin, ɛ na feni itoe to ligɛ waxatin naxan yi, ɛ a kolonma nɛn nayi fa fala Alaa Mangayaan fa waxatin bata maso.”"},{"book":"Luka","chapter":"21","verse":"32","text":"“N xa ɲɔndin fala ɛ xa. Iki muxune mi danguma fɔ na feene birin liga."},{"book":"Luka","chapter":"21","verse":"33","text":"Kore xɔnna nun bɔxɔ xɔnna danguma nɛn koni n ma falane mi danguma habadan.”"},{"book":"Luka","chapter":"21","verse":"34","text":"“Ɛ a liga ɛ yeren ma! Ɛ nama ɛ yɛtɛ findi fudimane nun dɔlɔ minne ra. Ɛ nama xamin ɛ lu kiina fe ra alogo na Lɔxɔn nama ɛ ratɛrɛna."},{"book":"Luka","chapter":"21","verse":"35","text":"Amasɔtɔ a dunuɲa muxune birin natɛrɛnama nɛn alo woson suben natɛrɛnama kii naxan yi."},{"book":"Luka","chapter":"21","verse":"36","text":"Ɛ lu ɛ yɛɛ ra yi, ɛ yi Ala maxandi waxatin birin, ɛ sɛnbɛn sɔtɔ, ɛ ratanga feni itoe birin ma naxanye ligama alogo ɛ xa ti n tan Muxuna Dii Xɛmɛn yɛtagi.”"},{"book":"Luka","chapter":"21","verse":"37","text":"Yesu yi xaranna tima Ala Batu Banxini nɛn yanyin na, a sa kɔɛɛn nadangu geyaan fari naxan xili Oliwi."},{"book":"Luka","chapter":"21","verse":"38","text":"Yamaan birin yi sigama nɛn a fɛma xɔtɔnni Ala Batu Banxini, alogo e xa e tuli mati a ra."}]}