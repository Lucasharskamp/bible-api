{"data":[{"book":"Matei","chapter":"27","verse":"1","text":"Nemitondotondo, iwatambika wakulu ne iwakulu we iwanu wose tsawalamla kumkoma Yesu."},{"book":"Matei","chapter":"27","verse":"2","text":"Wamwoha, wamlongotsa wamghala kwa Pilato, mkulu wa isi iyasaghulighwe ne mkulu Roma."},{"book":"Matei","chapter":"27","verse":"3","text":"Yuda, iyamhunduke Yesu, hayonile Yesu kahighighwa, kona usungu katsuyitsa sendi tsila selasini tsayasolile kwe iwatambika wakulu."},{"book":"Matei","chapter":"27","verse":"4","text":"Kawalongela, “Nitotsa, kwaapfila nimhunduka imunu iyalihela totso yakomighwe.”"},{"book":"Matei","chapter":"27","verse":"5","text":"Apfo Yuda kasa sendi atso mne Ing'anda ye Imulungu, kuya kaghenda kwikoma kwa kwibota imwenyegho."},{"book":"Matei","chapter":"27","verse":"6","text":"Iwatambika wakulu wadondola sendi tsila, walonga, “Ng'apfinoghile bae kwika sendi tsino mne hatsina ye Ing'anda ye Imulungu. Kwaapfila atsino sendi tsa idamu.”"},{"book":"Matei","chapter":"27","verse":"7","text":"Apfo walamla sendi atso waghulile mghunda wa wafina pfiha uwe hanu he kutsikila iwahenza."},{"book":"Matei","chapter":"27","verse":"8","text":"Ndo mana mbaka leloli mghunda awo wokemighwa, “Mghunda wa Damu.”"},{"book":"Matei","chapter":"27","verse":"9","text":"Kuya achila chayalongile nabii Yeremiya chitimila, “Watsosola sendi selasini, tsawatoghole iwanu wa Isiraeli kumlihila,"},{"book":"Matei","chapter":"27","verse":"10","text":"watsitumila kughulila mghunda we wafina pfiha, ka Imtwatsa pfayanilaghitse.”"},{"book":"Matei","chapter":"27","verse":"11","text":"Yesu tsakema hambele ha imkulu wa Roma, na imkulu ayo kamghutsa, “Angu ghweghwe kwa Imndewa wa Wayahudi?”"},{"book":"Matei","chapter":"27","verse":"12","text":"Iwabala we inambiko ne iwakulu hawang'ali womwing'a ghamaghomba, ng'edike chochose bae."},{"book":"Matei","chapter":"27","verse":"13","text":"Kuya Pilato kamghutsa, “Angu ng'uhulika bae ghamaghomba ghano ghowokulonga?”"},{"book":"Matei","chapter":"27","verse":"14","text":"Lekeni Yesu ng'edike imbuli yoyose bae, mkulu ayo kakangawala ghendo."},{"book":"Matei","chapter":"27","verse":"15","text":"Chila chihungo che Paska imkulu wa Roma katsowela kumlekelela imwohingwa yumwe, iyawambamile iwanu."},{"book":"Matei","chapter":"27","verse":"16","text":"Tsahana mwohighwa yumwe, iyamanyike ng'ani yakemighwe Baraba."},{"book":"Matei","chapter":"27","verse":"17","text":"Apfo iwanu hawetingane, Pilato kawaghutsa, “Mwobama nimlekelele yuhi? Baraba au Yesu yokemighwa Kiristu?”"},{"book":"Matei","chapter":"27","verse":"18","text":"Kwaapfila Pilato tsakamanya ghendo ka wamghala Yesu kuna yeye, kwaapfila tsawamwonela chepfu."},{"book":"Matei","chapter":"27","verse":"19","text":"Pilato hayang'ali kakala mne chighoda cha kuhighila, mwehe wake kamtumila usenga, “Uleke kumtendela chochose imunu ayo yalihela totso. Kwaapfila leloli nechilo tsanidununzika ng'ani mndoto kwaajili yake.”"},{"book":"Matei","chapter":"27","verse":"20","text":"Lekeni iwabala we inambiko na iwakulu, waghusongesa mtingano we iwanu wamlombe Pilato amlekelele Baraba na Yesu yakomighwe."},{"book":"Matei","chapter":"27","verse":"21","text":"Pilato kawaghutsa keli, “Yuhi mna wano weli mwombama nimlekelele?”"},{"book":"Matei","chapter":"27","verse":"22","text":"Pilato kawaghutsa, “Lelo nimtende choni ayu Yesu yokemighwa Kiristu?”"},{"book":"Matei","chapter":"27","verse":"23","text":"Pilato kawaghutsa, “Ule? Choni chihile chayatendile?”"},{"book":"Matei","chapter":"27","verse":"24","text":"Pilato hayonile ng'odaha bae chochose, ne hengele tsalyakwandusa kulawila, kasola ghamatsi, kahopfugha ghamoko ghake hambele he iwanu, kalonga, “Nene nahela litotso kwa ukufa kwe imunu ayu, alyo lyenu iwenyegho!”"},{"book":"Matei","chapter":"27","verse":"25","text":"Iwanu wose walonga, “Totso lye ukufa kwake liwe mchanya mwetu na mchanya mwe iwanetu!”"},{"book":"Matei","chapter":"27","verse":"26","text":"Kuya kamlekelela Baraba kuna wawo. Lekeni kalonga wampfapule Yesu na mijeledi, kamlapfa yawambighwe mna msalaba."},{"book":"Matei","chapter":"27","verse":"27","text":"Kuya asikali wa Pilato wamghala Yesu mne ing'anda ye imndewa, na kingili lyose lye asikali limmemela."},{"book":"Matei","chapter":"27","verse":"28","text":"Wamtsula ghamaghwanda ghake, wampfatsa lighwanda dung'u,"},{"book":"Matei","chapter":"27","verse":"29","text":"Kuya wabota fiya ya tsimiwa walika mwitwi mwake, kuya weka ing'weku mne ghumoko ghwake wa kujilo, watowa ghamaghoti hambele hake. Wambetsa, walonga, “Mbukwa, Imndewa wa Wayahudi.”"},{"book":"Matei","chapter":"27","verse":"30","text":"Wambwalulila ghamate, wasola ing'weku wamtowa mwitwi."},{"book":"Matei","chapter":"27","verse":"31","text":"Hawamalitse kumbetsa, wamtsula lighwanda alyo, wampfatsa ghamaghwanda ghake. Wamghala yawambighwe mna msalaba."},{"book":"Matei","chapter":"27","verse":"32","text":"Hawang'ali wakuka, watingana ne imunu yumwe iyolawila Kirene, iyakemighwe Simoni, wamnanahitsa yaughale msalaba."},{"book":"Matei","chapter":"27","verse":"33","text":"Wapfika hanu hokemighwa Goligota, mana yake Chibombwe che Litwi."},{"book":"Matei","chapter":"27","verse":"34","text":"Wamwing'a Yesu idipfai iitifighwe ne ichinu che usungu, lekeni hayailanzile, kalema ukunwa."},{"book":"Matei","chapter":"27","verse":"35","text":"Wamuwamba mna msalaba, kuya wegholela ghamaghwanda ghake kwa kutowa simbi."},{"book":"Matei","chapter":"27","verse":"36","text":"Wakala hasi wamlolesa."},{"book":"Matei","chapter":"27","verse":"37","text":"Na hachanya he litwi lyake, wandika lighomba lyake, “Ayuno Yesu, Imndewa wa Wayahudi.”"},{"book":"Matei","chapter":"27","verse":"38","text":"Iwabapfi weli nawo tsawawambighwa hamwe naye, yumwe ghumoko ghwake ghwa kujilo na yungi ghumoko ghwake ghwa kumoso."},{"book":"Matei","chapter":"27","verse":"39","text":"Iwanu iwalutile hala, wahighitsa ghamatwi ghawo kwa kumbetsa, wamligha,"},{"book":"Matei","chapter":"27","verse":"40","text":"walonga, “Ambe ghweghwe ung'aimwaghile Ing'anda ye Imulungu na kuitsenga keli mne ghamatsuwa madatu! Lelo wikombole imwenyeng'o. Ka ghweghwe kwa Imwana we Imulungu hulumka mna msalaba.”"},{"book":"Matei","chapter":"27","verse":"41","text":"Pfipfila iwatambika wakulu na iwolangulitsa ghamalaghitso, na iwabala wose wambesa."},{"book":"Matei","chapter":"27","verse":"42","text":"Walonga, “Kawakombola iwanu wangi, lekeni ng'odaha bae kwikombola imwenyegho, ambe yeye ka Imndewa we Isiraeli, tumlole lelo yahulumke mna msalaba, na twetwe tutsomtoghola."},{"book":"Matei","chapter":"27","verse":"43","text":"Tsakamuhuwila Imulungu na kalonga ‘Nene na Imwana we Imulungu.’ Lekani lelo tulole Imulungu yamkombole ka kombama.”"},{"book":"Matei","chapter":"27","verse":"44","text":"Pfipfila iwabapfi weli iwawambighwe hamwe naye, wamligha."},{"book":"Matei","chapter":"27","verse":"45","text":"Kulawa saa sita mbaka saa tisa ichisi tsachighubika isi yose."},{"book":"Matei","chapter":"27","verse":"46","text":"Haipfikile saa tisa, Yesu kakemelela, “Eloi, Eloi, lama sabakitani?” Mana yake, “Imulungu wangu, Imulungu wangu, ebali kondeka?”"},{"book":"Matei","chapter":"27","verse":"47","text":"Iwanu iwemile hala hawahulike apfo, walonga, “Komkema Eliya.”"},{"book":"Matei","chapter":"27","verse":"48","text":"Bahala yumwe wawo katsuma kasola dodoki, kalika mne dipfai iing'ang'a, kuya kalika mne ing'weku kamwing'a Yesu yainwe."},{"book":"Matei","chapter":"27","verse":"49","text":"Awala iwanu wangi walonga, “Lelo mleke tulole ka Eliya kakutsa kumkombola.”"},{"book":"Matei","chapter":"27","verse":"50","text":"Yesu kakemelela keli kwa litsi likulu, kuya kafa."},{"book":"Matei","chapter":"27","verse":"51","text":"Bahala lipatsiya ililimghati mwe Ing'anda ye Imulungu lidegheka pfihindi pfibili kulawa uchang'a mbaka hasi. Isi tsaidedema na ghamabambalawe ghatulika."},{"book":"Matei","chapter":"27","verse":"52","text":"tsikabuli tsighubuka ne iwanu wengi we Imulungu iwafile tsawatsilihuka."},{"book":"Matei","chapter":"27","verse":"53","text":"Walawa kunze mwe tsikabuli, na Yesu hayatsilihuke waghenda mne ghumji mwenzeluka, na iwanu wengi wawona."},{"book":"Matei","chapter":"27","verse":"54","text":"Ayula imkulu we asikali na awala iwakalile naye womkalitsa Yesu, hawonile isi ihighisika na ghose ighalawile, tsawapfuka, walonga, “Ayuno tsa Imwana we Imulungu ghendo!”"},{"book":"Matei","chapter":"27","verse":"55","text":"Tsakukala na iwapinga wengi, wololesa kwa kutali, awo iwo iwamuwinzile Yesu kulawa Galilaya na iwamwapfile."},{"book":"Matei","chapter":"27","verse":"56","text":"Mna wawo, tsakukala na Mariya Magidalena, Mariya mai wawo tsina Jakobu na Yosefu na mai we iwana wa Sebedayo."},{"book":"Matei","chapter":"27","verse":"57","text":"Nemihe haipfikile, imunu yumwe tajiri kulawa Arimataya iyakemighwe Yosefu kapfika, naye imwenyegho tsakakala mwanang'ina wa Yesu."},{"book":"Matei","chapter":"27","verse":"58","text":"Kamghendela Pilato kamlomba yamwing'e lukuli lwa Yesu, na Pilato kalaghitsa yeng'ighwe."},{"book":"Matei","chapter":"27","verse":"59","text":"Yosefu kalusola lukuli, kalupfatsa isanda inoghile,"},{"book":"Matei","chapter":"27","verse":"60","text":"kalwika hanu hake imwenyegho ha sambi ha kutsikila. Kuya kabingilisa libwe kulu hambele he libani lye likabuli, kuya koka."},{"book":"Matei","chapter":"27","verse":"61","text":"Mariya Magidalena na Mariya yungi tsawakala baho, welolesa ne likabuli."},{"book":"Matei","chapter":"27","verse":"62","text":"Litsuwa lya keli, ilili litsuwa lya Sabato, iwatambika wakulu na Mafarisayo waghenda kwa Pilato."},{"book":"Matei","chapter":"27","verse":"63","text":"Walonga, “Imndewa, twokumbuka mghutsu yula, hayang'ali mghima tsakalonga, ‘Ghang'abita ghamatsuwa madatu, nitsotsilihuka keli.’"},{"book":"Matei","chapter":"27","verse":"64","text":"Apfo, ulaghitse kabuli lyake walikalitse ghoya mbaka mne litsuwa lya kadatu. Hela iwanang'ina wake wodaha kutsa na kulwiba lukuli lwake na kuwalongela iwanu kuwa katsilihuka. Ughutsu uno wa utsighilo utsakuwa wiha kubita ula wa mwanduso.”"},{"book":"Matei","chapter":"27","verse":"65","text":"Pilato kawedika, “Mnawo asikali, mghende mkakalitse likabuli ka pfamdaha.”"},{"book":"Matei","chapter":"27","verse":"66","text":"Apfo woka na wakalitsa ghoya likabuli kwa kwika chitango mne libwe na wawaleka asikali wokalitsa."}]}