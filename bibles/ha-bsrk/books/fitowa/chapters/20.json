{"data":[{"book":"Fitowa","chapter":"20","verse":"1","text":"Sai Allah ya faɗi waɗannan kalmomi ya ce,"},{"book":"Fitowa","chapter":"20","verse":"2","text":"“Ni ne Ubangiji Allahnka, wanda ya fitar da ku daga Masar, daga ƙasar bauta."},{"book":"Fitowa","chapter":"20","verse":"3","text":"“Ba za ka yi wa kanka waɗansu alloli ba sai ni."},{"book":"Fitowa","chapter":"20","verse":"4","text":"Ba za ka yi wa kanka waɗansu alloli a siffar wani abu a sama a bisa, ko a ƙarƙashin ƙasa, ko a ƙarƙashin ruwa ba."},{"book":"Fitowa","chapter":"20","verse":"5","text":"Ba za ka durƙusa gare su, ko ka yi musu sujada ba. Gama ni, Ubangiji Allahnka mai kishi ne, nakan hukunta ’ya’ya har tsara ta uku da ta huɗu na waɗanda suke ƙina,"},{"book":"Fitowa","chapter":"20","verse":"6","text":"amma ina nuna ƙauna ga tsara dubbai na waɗanda suke ƙaunata, suke kuma kiyaye umarnaina."},{"book":"Fitowa","chapter":"20","verse":"7","text":"Ba za ka yi amfani da sunan Ubangiji Allahnka a banza ba, gama Ubangiji zai hukunta duk wanda ya mai da sunansa banza."},{"book":"Fitowa","chapter":"20","verse":"8","text":"Ka tuna da ranar Asabbaci domin ka kiyaye ta da tsarki."},{"book":"Fitowa","chapter":"20","verse":"9","text":"Kwana shida za ka yi dukan aikinka,"},{"book":"Fitowa","chapter":"20","verse":"10","text":"amma rana ta bakwai Asabbaci ne ga Ubangiji, Allahnka. A ranar ba za ka yi wani aiki ba, ko kai, ko ɗanka, ko ’yarka, ko bawa, ko baiwa, ko dabbarka, ko baƙon da yake zama tare da kai."},{"book":"Fitowa","chapter":"20","verse":"11","text":"Gama kwana shida Ubangiji ya halicci sama da ƙasa, da teku, da duk abin da yake cikinsu, amma ya huta a rana ta bakwai. Saboda haka Ubangiji ya albarkaci ranar Asabbaci, ya kuma mai da ita mai tsarki."},{"book":"Fitowa","chapter":"20","verse":"12","text":"Ka girmama mahaifinka da mahaifiyarka, domin ka yi tsawon rai a ƙasar da Ubangiji Allahnka yake ba ka."},{"book":"Fitowa","chapter":"20","verse":"13","text":"Ba za ka yi kisankai ba."},{"book":"Fitowa","chapter":"20","verse":"14","text":"Ba za ka yi zina ba."},{"book":"Fitowa","chapter":"20","verse":"15","text":"Ba za ka yi sata ba."},{"book":"Fitowa","chapter":"20","verse":"16","text":"Ba za ka ba da shaidar ƙarya a kan maƙwabcinka ba."},{"book":"Fitowa","chapter":"20","verse":"17","text":"Ba za ka yi ƙyashin gidan maƙwabcinka ba. Ba za ka yi ƙyashin matar maƙwabcinka ba, ko bawansa, ko baiwarsa, ko sansa, ko jakinsa, ko duk abin da yake na maƙwabcinka ba.”"},{"book":"Fitowa","chapter":"20","verse":"18","text":"Da mutane suka ga tsawa da walƙiya, suka ji karar ƙaho, suka kuma ga dutsen yana hayaƙi, sai suka yi rawar jiki don tsoro. Suka tsaya da nisa"},{"book":"Fitowa","chapter":"20","verse":"19","text":"suka ce wa Musa, “Ka yi magana da mu da kanka, za mu kasa kunne. Amma kada Allah ya yi mana magana, don kada mu mutu.”"},{"book":"Fitowa","chapter":"20","verse":"20","text":"Musa ya ce wa mutane, “Kada ku ji tsoro, gama Allah ya zo don yă gwada ku, don ku riƙa girmama shi, don kuma kada ku yi zunubi.”"},{"book":"Fitowa","chapter":"20","verse":"21","text":"Sa’ad da mutane suka tsattsaya da nesa, sai Musa ya matsa kusa da girgije mai duhu, inda Allah yake."},{"book":"Fitowa","chapter":"20","verse":"22","text":"Sa’an nan Ubangiji ya ce wa Musa, “Ka faɗa wa Isra’ilawa wannan. ‘Kun gani da kanku cewa na yi magana da ku daga sama."},{"book":"Fitowa","chapter":"20","verse":"23","text":"Kada ku yi waɗansu alloli in ban da ni, kada ku yi wa kanku allolin azurfa ko na zinariya."},{"book":"Fitowa","chapter":"20","verse":"24","text":"“ ‘Ku yi mini bagaden ƙasa, ku kuma miƙa mini hadaya ta ƙonawa da hadaya ta salama, za ku hadayar da tumakinku da awakinku da shanu. Duk inda na sa a girmama sunana, zan zo wurinku, in sa muku albarka."},{"book":"Fitowa","chapter":"20","verse":"25","text":"In kuka yi mini bagade dutse, kada ku gina shi da sassaƙaƙƙun duwatsu, gama inda guduma ta taɓa duwatsun, sun haramtu ke nan."},{"book":"Fitowa","chapter":"20","verse":"26","text":"Kada ku gina wa bagadena matakala, domin kada yayinda wani yana hawa, mutane su ga tsiraicinsa.’"}]}