{"data":[{"book":"Maluko","chapter":"6","verse":"1","text":"Apo Yesu ngabu'ka akwo, buyangania kukilambo sake sa ku Nasaleti pamope na banamasi' bake."},{"book":"Maluko","chapter":"6","verse":"2","text":"Paliikite lisu'ba lya Sabato ya Ayahudi, ngatumbwa yi'gana munyumba ya kunnu'ba Nnu'ngu', na bandu baingi pabannyu'wine baatisangala. Nabembe ngabalaluya, “Mundu yu' apatike kwaku' makowe aga goti? Ayi' ilimu yatumya ya sampuli yaku'? Kwa makakala gani apanga mangelongelo goti ga?"},{"book":"Maluko","chapter":"6","verse":"3","text":"Buli, kanga yu'lu' selemala li, mwana wa Malia? Na alongobe nga Yakobi, Yose, Yuda na Simoni au lili? Akina alu'mbu'be boti babileli na twenga pano?” Nabembe ngabausika muno kwa kitumbu sake, ngabakana kumwu'bi'lya."},{"book":"Maluko","chapter":"6","verse":"4","text":"Yesu ngaabakia, “Nnondoli ywa Nnu'ngu' endaisimilwa kila pandu, lakini munni'ma wake na panyumba yake aisimilwali!”"},{"book":"Maluko","chapter":"6","verse":"5","text":"Kwa nyo, Yesu aakombwili panga mangelongelo, ila aabi'ki maboko atamwe asene na kwatepwa."},{"book":"Maluko","chapter":"6","verse":"6","text":"Naywembe ngasangala muno kwa kitumbu sa bembe kotoka baa na imani ata pasene."},{"book":"Maluko","chapter":"6","verse":"7","text":"Ngaakema balu' banamasi' ku'mi na abi'li', ngatumbwa kwatuma abi'li' abi'li' na kwapeya uweso wo bi'nga moka."},{"book":"Maluko","chapter":"6","verse":"8","text":"Ngaalagya panga, “Mumwanja winu kanemutole kili'be sosoti ila pimbo bai. Kanemutole likati wala utingo, wala mbanje muiwindu yinu."},{"book":"Maluko","chapter":"6","verse":"9","text":"Muwalange ilatu, lakini kanemupu'twe nganju yo galambwa.”"},{"book":"Maluko","chapter":"6","verse":"10","text":"Kai' ngaabakia, “Nyumba yoyoti yabaalu'a kunkemya, mwaatame po mpaka pamwaalu'a bu'ka pandu po."},{"book":"Maluko","chapter":"6","verse":"11","text":"Na pandu popoti pabaalu'a kotoka kunkemya au kumpi'kanianga, mwaabu'ke po no kung'unda lyu'ku'mbi' mumagu'lu' ginu, kati kwakwi'li'ka panga Nnu'ngu' endakana.”"},{"book":"Maluko","chapter":"6","verse":"12","text":"Kwa nyo ngababu'ka no ala panga bandu boti bapalikwa galambuka na kugaleka masambi gabe."},{"book":"Maluko","chapter":"6","verse":"13","text":"Ngababi'nga moka maingi no tepwa atamwe baingi kwa kwapakaya mauta."},{"book":"Maluko","chapter":"6","verse":"14","text":"Bai, Nkulungwa Helode ngayu'wa abali yo, kwa mwanjaa lina lya Yesu lyaabile liyu'wanike lwingo lwoti. Bi'ngi' babe baabile kababaya, “Yoani Ywabatisage atiyu'ka bu'ka kuuwi'li, nga kitumbu sa makakala ga gagapanga kasi nkati yake.”"},{"book":"Maluko","chapter":"6","verse":"15","text":"Bi'ngi' baabaite, “Mundu yu' nga Elia.” Bi'ngi' baabaite, “Ayu' nga nnondoli ywa Nnu'ngu' kati alondoli bi'ngi' ba kwai'mbu'.”"},{"book":"Maluko","chapter":"6","verse":"16","text":"Lakini Helode paayu'wine abali yi', ngabaya, “Ayu' nga Yoani Ywabatisage, ywanaansinjite, atiyu'ka bu'ka kuuwi'li.”"},{"book":"Maluko","chapter":"6","verse":"17","text":"Helode aapiyite amuli ya kummoywa Yoani na kummi'ka munyumba ya atabilwe. Aapangite nyo kwa kitumbu sa Helode kunkobeka Helodia ywaabile nnyumbo wa Pilipi nku'we."},{"book":"Maluko","chapter":"6","verse":"18","text":"Yoani ammakie Helode panga, “Mwilo wenga kunkobeka nnwawa ywaakobekilwe na nku'go.”"},{"book":"Maluko","chapter":"6","verse":"19","text":"Bai Helodia ngaansukya muno Yoani, ngapala kummulaga lakini aakombwili,"},{"book":"Maluko","chapter":"6","verse":"20","text":"Helode aannyogwipe Yoani kwa mwanjaa aatangite panga ywembe mundu mwene aki na mpeleteu, kwa nyo ngaani'ndi'la. Helode pannyu'wine Yoani, aatiauka muno pamope no panga aapulaike kumpi'kania."},{"book":"Maluko","chapter":"6","verse":"21","text":"Bai, lisu'ba limo Helodia aapatike ndi'la ya kummulaga Yoani. Lisu'ba lyo lyabile lya si'li'ku'si'li'ku' ya ngu'mbu'ku'mbu' yo belekwa kwa Helode, na Helode aakemite ayi'mi'li'ki bake, api'ndo ba asikali na api'ndo ba nkoa wa Ku Galilaya."},{"book":"Maluko","chapter":"6","verse":"22","text":"Biti wake Helodia payingile, aatiina, ngampulaisa Helode pamope na ageni bake. Nkulungwa Helode ngammakia yu'lu' biti, “Unilu'be kili'be sosoti saupala, nanenga nilu'a kupeya.”"},{"book":"Maluko","chapter":"6","verse":"23","text":"Kai' ngakong'ondelya kwo lapa panga, “Nilu'a kupeya sosoti saulu'a nilu'ba, ata ikatei nusu ya ukulungwa wangu'.”"},{"book":"Maluko","chapter":"6","verse":"24","text":"Yu'lu' biti ngapita panja, ngayenda kwalaluya mau' bake, “Nilu'be ki'li'?” Mau' bake ngannyangwa, “Ulu'be ntwe wa Yoani Ywabatisage.”"},{"book":"Maluko","chapter":"6","verse":"25","text":"Yu'lu' biti ngaki'li'bu'ka kiyu'ngu'ya kwa nkulungwa, ngammakia, “Nipala unipei papanopano ntwe wa Yoani Ywabatisage mukyani.”"},{"book":"Maluko","chapter":"6","verse":"26","text":"Nkulungwa nganyopa muno, lakini kwa mwanjaa aabile alapite nnu'ngi' ya ageni bake, aapaili kunkania."},{"book":"Maluko","chapter":"6","verse":"27","text":"Papalu'palu' nkulungwa ngatuma asikali leta ntwe wa Yoani. Ngayenda kunsinja Yoani munyumba ya atabilwe,"},{"book":"Maluko","chapter":"6","verse":"28","text":"ngauleta ntwe mukyani na kumpeya yu'lu' biti, naywembe ngaakamukiya mau' bake."},{"book":"Maluko","chapter":"6","verse":"29","text":"Banamasi' ba Yoani pabapatike abali, ngabayenda tola yi'ga yake no yenda sika."},{"book":"Maluko","chapter":"6","verse":"30","text":"Balu' banamasi' baabuyangani kwa Yesu na kumpeya abali ya makowe goti gabaapangite no yi'gana."},{"book":"Maluko","chapter":"6","verse":"31","text":"Bai, bandu bambone baabile kabaisa no bu'ka, kwa nyo Yesu na banamasi' bake baapatikeli ata lipala lyo lya. Na po Yesu ngaabakia banamasi' bake panga, “Mwisange, tubu'ke pandu pakiyi'ki'ya tukapu'mu'li pasene.”"},{"book":"Maluko","chapter":"6","verse":"32","text":"Kwa nyo ngababu'ka kwa ngalaba bembe kisabe, yenda pandu pakiyi'ki'ya."},{"book":"Maluko","chapter":"6","verse":"33","text":"Lakini bandu baingi pabaabweni kababu'ka, ngabaakwipwa, nabembe ngabayenda kiyu'ngu'ya kwa magu'lu' bu'ka muilambo yoti, na abo bandu ngabalongolya ika."},{"book":"Maluko","chapter":"6","verse":"34","text":"Ngalaba paiikite kumbwani, Yesu alibweni lipi'nga liku'lu' lya bandu, ngaalibi'kya kiya kwa mwanjaa lyaabile kati ngondolo bangali nsungi. Ngatumbwa kwayi'gana makowe gambone."},{"book":"Maluko","chapter":"6","verse":"35","text":"Ata palyabile lisu'ba kalipilya, banamasi' bake Yesu baatikunnyendelya na kummakia, “Pandu pano palupu'ngu'ti' sika na lisu'ba lipilile,"},{"book":"Maluko","chapter":"6","verse":"36","text":"nantali waalage bandu ba li'nga bayende kumigunda na kumisengo ya papipi bakapi'me ilyo.”"},{"book":"Maluko","chapter":"6","verse":"37","text":"Lakini Yesu ngaabakia, “Mwapei ilyo mwenga.” Nabembe ngabannaluya, “Buli, tukapi'me makati kwa mbanje dinali mya ibi'li', na kwapeya ilyo?”"},{"book":"Maluko","chapter":"6","verse":"38","text":"Yesu ngaalaluya, “Mubile na makati gali'nga? Muyende mukalinge.” Pabalingite, ngabammakia, “Kubile na makati matano na omba abi'li'.”"},{"book":"Maluko","chapter":"6","verse":"39","text":"Bai Yesu ngaamulisa banamasi' bake baatamike pai' mumanyei bandu boti muiku'ta iku'ta."},{"book":"Maluko","chapter":"6","verse":"40","text":"Nabembe ngabatama muiku'ta iku'ta ya bandu mya na ya bandu amusini."},{"book":"Maluko","chapter":"6","verse":"41","text":"Bu'kapo Yesu ngagatola galu' makati matano na balu' omba abi'li', ngalola kunani no sukulu, ngagametwa makati na kwapeya banamasi' bake baabagane bandu. Na balu' omba abi'li' nyinyonyo aabagine boti."},{"book":"Maluko","chapter":"6","verse":"42","text":"Bandu boti baatilya no yukuta."},{"book":"Maluko","chapter":"6","verse":"43","text":"Nabembe banamasi' bake ngabakongwa makombo ga makati na omba, ngabatwi'li'ya itu'ndu' ku'mi na ibi'li'."},{"book":"Maluko","chapter":"6","verse":"44","text":"Isabu ya bandu babaalile makati yaabile analu'me elupu tano."},{"book":"Maluko","chapter":"6","verse":"45","text":"Popopo, Yesu ngaabakia banamasi' bake bau'bu'ke mungalaba, bannongoli yenda Betisaida, kwiyi' ya litanda liku'lu', apo ywembe aabile kailaga ipi'nga ya bandu."},{"book":"Maluko","chapter":"6","verse":"46","text":"Bu'ka pa kwalaga balu' bandu, ngayenda kukitu'mbi' lu'ba Nnu'ngu'."},{"book":"Maluko","chapter":"6","verse":"47","text":"Pakupilile yi'lu' ngalaba yaabile iikite pakatikati ya litanda liku'lu', na Yesu aabile kisake kuuyu'mu'."},{"book":"Maluko","chapter":"6","verse":"48","text":"Ngaabona banamasi' bake kabaauka endelesa ngalaba yo, kwa mwanjaa nsunga waabile kawaaki'li'bu'ya nsu'gu'. Bai kakupala saa, Yesu ngaayendelya banamasi' bake katyanga panani ya masi'. Ngapala kwapi'ta,"},{"book":"Maluko","chapter":"6","verse":"49","text":"lakini pabamweni katyanga panani ya masi', baganiyage panga lyoka, ngabakemelya,"},{"book":"Maluko","chapter":"6","verse":"50","text":"kwa mwanjaa boti pabaamweni baatiyogopa. Apo Yesu ngaabakia, “Mukangamale! Nga nenga, kanemuyogope!”"},{"book":"Maluko","chapter":"6","verse":"51","text":"Naywembe ngau'bu'ka nkati ya ngalaba, na wu'lu' nsunga ngautama liki. Nabembe ngabasangala muno,"},{"book":"Maluko","chapter":"6","verse":"52","text":"kwa mwanjaa baabile banakwipwali kitumbu sa galu' mangelongelo ga makati. Malango gabe gaai ganayu'gu'kali."},{"book":"Maluko","chapter":"6","verse":"53","text":"Ata pabayomwi loka, ngabaika kunni'ma wa Genesaleti no tabya ngalaba yabe mulipi'pi'li'."},{"book":"Maluko","chapter":"6","verse":"54","text":"Bu'ka po uluka mungalaba, popopo bandu ngabankwipwa Yesu."},{"book":"Maluko","chapter":"6","verse":"55","text":"Ngabayenda kiyu'ngu'ya muilambo yoti, no tumbwa kwapu'twa atamwe mumakai li'nga kwapeleka pandu popoti pabaayu'wine panga Yesu abile po."},{"book":"Maluko","chapter":"6","verse":"56","text":"Kila pandu Yesu paayi'i, ibe muilambo, mumisengo au mumigunda, bandu baabi'i atamwe babe mumasoko. Ngabannu'ba aayi'ki'ti'ye abo atamwe bakunywe ata mpembo wa ngu'bo yake. Na boti babaakunywile ngabatepulwa."}]}