{"data":[{"book":"1 Ruodhi","chapter":"17","verse":"1","text":"Koro Elija ja-Tishbi moa Tishbe e piny Gilead nonyiso Ahab niya, “Mana kaka Jehova Nyasaye mangima, ma Nyasach Israel matiyone nitie, tho kata koth ok nobedi kuom higni manok nyaka chop achak awach kendo.”"},{"book":"1 Ruodhi","chapter":"17","verse":"2","text":"Eka wach Jehova Nyasaye nobiro ne Elija mowachone niya,"},{"book":"1 Ruodhi","chapter":"17","verse":"3","text":"“Aa ka, dhi yo wuok chiengʼ kendo ipondi e holo mar Kerith man yo wuok chiengʼ mar Jordan."},{"book":"1 Ruodhi","chapter":"17","verse":"4","text":"Ibiro modho pi mowuok e soko kendo asechiko winyo mag agak mondo omiyi chiemo kanyo.”"},{"book":"1 Ruodhi","chapter":"17","verse":"5","text":"Kamano notimo gima Jehova Nyasaye nochike. Nodhi e holo mar Kerith yo ka wuok chiengʼ mar aora Jordan kendo nobedo kuno."},{"book":"1 Ruodhi","chapter":"17","verse":"6","text":"Winyo mag agakgo nokelone kuon gi ringʼo okinyi godhiambo to nomodho e sokono."},{"book":"1 Ruodhi","chapter":"17","verse":"7","text":"Bangʼ kinde moko sokono notwo nikech koth ne pok ochuwe e piny."},{"book":"1 Ruodhi","chapter":"17","verse":"8","text":"Eka wach Jehova Nyasaye nobirone mowachone niya,"},{"book":"1 Ruodhi","chapter":"17","verse":"9","text":"“Dhiyo piyo piyo nyaka Zarefath e piny Sidon kendo ibed kanyo. Asechiko dhako ma chwore otho moro kanyo mondo omiyi chiemo.”"},{"book":"1 Ruodhi","chapter":"17","verse":"10","text":"Kamano nodhi Zarefath. Kane ochopo e dhoranga dalano, dhako ma chwore otho moro ne ni kanyo ka choko yien. Noluonge mopenje niya, “Bende inyalo kelonae pi matin e agwata agulu mondo amodhi?”"},{"book":"1 Ruodhi","chapter":"17","verse":"11","text":"Kane odhi kelo pi, Elija noluonge mowachone niya, “Kendo kiyie, to kelna kuon matin.”"},{"book":"1 Ruodhi","chapter":"17","verse":"12","text":"Eka nodwoko Elija niya, “Mana kaka Jehova Nyasaye ma Nyasachi ngima aonge gi kuon moro amora makmana mogo matin e agulu kod mo matin e puga. Amodo yien matin mondo ater dala kendo alosgo chiemba kod mar wuoda mondo wacham bangʼe watho.”"},{"book":"1 Ruodhi","chapter":"17","verse":"13","text":"Elija nowachone niya, “Kik ibed maluor dhi dala kendo tim kaka isewacho. To mokwongo losna kuon matin kuom gima in-go mondo ikelna eka ilos gimoro ni in kaachiel gi wuodi"},{"book":"1 Ruodhi","chapter":"17","verse":"14","text":"Nimar ma e gima Jehova Nyasaye Nyasach Israel wacho, ‘Agulu mar mogo ok nodongʼ nono kendo puga mar mo ok notwo nyaka chop chiengʼ ma Jehova Nyasaye nokelie koth, e piny.’ ”"},{"book":"1 Ruodhi","chapter":"17","verse":"15","text":"Nodhi motimo kaka Elija nowachone. Kamano ne nitie chiemo pile ka pile ne Elija gi dhakono kod joode."},{"book":"1 Ruodhi","chapter":"17","verse":"16","text":"Nimar agulu mar mogono ne ok odongʼ nono kendo puga mar mo-no ne ok otwo kaluwore gi wach Jehova Nyasaye mane Elija owacho."},{"book":"1 Ruodhi","chapter":"17","verse":"17","text":"Bangʼ kinde moko wuod dhakoni ma wuon odno ne tuo, nomedo bedo marach ahinya to bangʼe notho."},{"book":"1 Ruodhi","chapter":"17","verse":"18","text":"Dhakono nopenjo Elija niya, “En rach mane ma in-go koda, ngʼat Nyasaye? Ne ibiro mondo iparna richona kendo mondo ineg wuoda?”"},{"book":"1 Ruodhi","chapter":"17","verse":"19","text":"Elija nodwoke niya, “Miya wuodi.” Nokawe koa e lwete motingʼe nyaka ei ot mamalo mane odakie mopiele e kitandane."},{"book":"1 Ruodhi","chapter":"17","verse":"20","text":"Eka noywak ne Jehova Nyasaye niya, “Yaye Jehova Nyasaye ma Nyasacha isekelo chandruok bende ni dhako ma chwore otho madakgo ni kimiyo wuode tho?”"},{"book":"1 Ruodhi","chapter":"17","verse":"21","text":"Eka noriere kuom wuowino nyadidek moywak ni Jehova Nyasaye niya, “Jehova Nyasaye ma Nyasacha yie ngima wuowini oduogne!”"},{"book":"1 Ruodhi","chapter":"17","verse":"22","text":"Jehova Nyasaye nowinjo ywak Elija mi ngima wuowino noduogone mi nobedo mangima."},{"book":"1 Ruodhi","chapter":"17","verse":"23","text":"Elija nochungo nyathino motingʼe kogole oko ewi tado motere e ot. Nomiye min-gi mowachone niya ne wuodi ngima!"},{"book":"1 Ruodhi","chapter":"17","verse":"24","text":"Eka dhakono nowacho ni Elija niya, “Koro angʼeyo adiera ni in ngʼat Nyasaye kendo ni wach Jehova Nyasaye mawuok e dhogi en adiera.”"}]}