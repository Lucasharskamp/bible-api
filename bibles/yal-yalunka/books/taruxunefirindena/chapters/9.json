{"data":[{"book":"Taruxune Firindena","chapter":"9","verse":"1","text":"Saba yamanan Manga ɲaxanla yi Sulemani mankanna mɛ. Nayi, a yi fa Yerusalɛn yi Sulemani todeni a fekolonna bunbadeni. Muxu wuyaxi yi biraxi a fɔxɔ ra e nun ɲɔgɔmɛn naxanye yi latikɔnɔnne nun xɛmaan nun munanfan gɛmɛne maxalima. A yi siga Sulemani fɛma, naxan birin yi a bɔɲɛni a yi ne fala a xa."},{"book":"Taruxune Firindena","chapter":"9","verse":"2","text":"Sulemani yi a maxɔdinne birin yabi, sese mi lu a mi naxan yɛba a xa."},{"book":"Taruxune Firindena","chapter":"9","verse":"3","text":"Saba manga ɲaxanla yi Sulemani a fekolonna to, e nun a banxin naxan tixi,"},{"book":"Taruxune Firindena","chapter":"9","verse":"4","text":"e nun donseen naxanye yi a tabanla ra e nun a rabilinna muxune ti kiine nun naxanye yi balon nun minse wanla ra, ne marabɛribane nun a saraxa gan daxine, a yi naxanye bama Alatala Batu Banxini. Ne yi a kɛnɛn han a yengin yi bolon."},{"book":"Taruxune Firindena","chapter":"9","verse":"5","text":"A yi a fala mangan xa, a naxa, “Ɲɔndin nan yi a ra n naxan mɛxi n ma yamanani lan i ya falane nun i ya fekolonna ma."},{"book":"Taruxune Firindena","chapter":"9","verse":"6","text":"N mi yi laxi a ra benun n xa fa, n fa a to n yɛɛn na. E mi yi a tagiin yɛtɛɛn falaxi n xa. N naxan birin mɛxi, i ya fekolonna dangu na ra."},{"book":"Taruxune Firindena","chapter":"9","verse":"7","text":"Sɛwana i ya muxune xa, sɛwana i ya walikɛne xa naxanye i yɛtagi waxatin birin, naxanye i ya fekolonna ramɛma."},{"book":"Taruxune Firindena","chapter":"9","verse":"8","text":"Tantunna Alatala xa, i ya Ala, naxan i malixi, a yi i dɔxɔ a manga gbɛdɛni alo mangana Alatala xa, i ya Ala. Bayo Isirayila rafan i ya Ala ma, a waxi a mali feni habadan, nanara a i findixi mangan na Isirayila xun na alogo i xa kiti kɛndɛn sa tinxinni.”"},{"book":"Taruxune Firindena","chapter":"9","verse":"9","text":"Ɲaxalan mangan yi xɛmaan kilo wuli saxan so mangan yii e nun latikɔnɔnna gbegbe, e nun munanfan gɛmɛne. Latikɔnɔn faɲi munma yi to nun singen alo Saba manga ɲaxanla naxan so Manga Sulemani yii."},{"book":"Taruxune Firindena","chapter":"9","verse":"10","text":"Xurami a walikɛne nun Sulemani a walikɛne yi xɛmaan maxalima keli Ofiri yamanani, ne fan yi fa santali wudin sifa gbegbe ra e nun munanfan gɛmɛne sa keli Ofiri yi."},{"book":"Taruxune Firindena","chapter":"9","verse":"11","text":"Manga Sulemani santali wudine findi te seene nan na Alatala Batu Banxini, e nun te seene mangana banxini, e nun maxaseene, alo kondenne nun bɔlɔnne maxa se maxane xa. Ne ɲɔxɔn munma yi to nun Yuda yi."},{"book":"Taruxune Firindena","chapter":"9","verse":"12","text":"Naxan birin yi rafan Saba manga ɲaxanla ma a ne maxɔdin, Manga Sulemani yi ne so a yii. Manga Sulemani yɛtɛɛn seen naxanye so Saba manga ɲaxanla yii, ne yi gbo dangu a fa naxanye ra. Na xanbi ra, manga ɲaxanla nun a walikɛne yi xɛtɛ a yamanani."},{"book":"Taruxune Firindena","chapter":"9","verse":"13","text":"Xɛmaan naxan yi fama Sulemani ma ɲɛɛ kedenna bun ma, na gboon yi sigɛ han kilo wuli mɔxɔɲɛ."},{"book":"Taruxune Firindena","chapter":"9","verse":"14","text":"Yulaya seene mudun fan yi saxi ne fari e nun seen naxanye yi sa kelima yire gbɛtɛne yi. Arabi mangane nun yamana kanne fan yi fama xɛmaan nun gbeti fixɛn na Sulemani xɔn."},{"book":"Taruxune Firindena","chapter":"9","verse":"15","text":"Manga Sulemani yi yɛ masansan wure lefaan xɛma daxin xungbeen kɛmɛ firin nafala, xɛmaan kilo sennin nan yi e keden kedenna birin na."},{"book":"Taruxune Firindena","chapter":"9","verse":"16","text":"A mɔn yi yɛ masansan seen xɛma daxin xurin kɛmɛ saxan nafala, xɛmaan kilo keden e nun a tagi nan yi e keden kedenna birin na. Banxin naxan yi xili “Liban fɔtɔnna,” a yi sa e sa mɛnni."},{"book":"Taruxune Firindena","chapter":"9","verse":"17","text":"Mangan yi sama ɲinna rafala manga gbɛdɛ gbeen na a xɛma igen sa a ma."},{"book":"Taruxune Firindena","chapter":"9","verse":"18","text":"Tede sennin nan yi manga gbɛdɛn ma e nun san tiden xɛma daxin keden, a yiine yi a fɔxɔ firinna birin ma, yata sawura firin yi tixi a yiine fɛma."},{"book":"Taruxune Firindena","chapter":"9","verse":"19","text":"Yata sawura fu nun firin yitaxunxi tedene fari, sennin yiifanna ma, sennin yi kɔmɛnna ma. Na ɲɔxɔnna mi yi yamana yo yi."},{"book":"Taruxune Firindena","chapter":"9","verse":"20","text":"Xɛmaan nan yi Manga Sulemani a igelengenne birin na. Xɛmaan nan yi Liban fɔtɔn banxin kui muranne birin na. E mi yi sese rafalama wure gbeti fixɛn na, bayo Manga Sulemani waxatini wure gbeti fixɛn mi yi yatɛxi munanfan se ra."},{"book":"Taruxune Firindena","chapter":"9","verse":"21","text":"Kunki gbeene yi Manga Sulemani yii, a yi naxanye rasigama baan xun ma Xurami a walikɛne yi naxanye ragima. Ɲɛɛ saxan yo ɲɛɛ saxan kunkine yi xɛtɛma nɛn Isirayila yi, e rafexi xɛmaan nun gbeti fixɛn nun sama ɲinne nun kudune nun gboxune ra."},{"book":"Taruxune Firindena","chapter":"9","verse":"22","text":"Manga Sulemani yi dangu bɔxɔn mangane birin na fata a nafulu kanyaan nun a xaxilimayaan na."},{"book":"Taruxune Firindena","chapter":"9","verse":"23","text":"Dunuɲa mangane birin yi katama Sulemani to feen na alogo Ala xaxilimayaan naxan saxi a bɔɲɛni e xa na mɛ."},{"book":"Taruxune Firindena","chapter":"9","verse":"24","text":"Birin yi fama a sanbane ra, gbeti daxine nun xɛma daxine nun dugine nun yɛngɛ so seene nun latikɔnɔnne nun soone nun gbaxalone,9.24 Gbaxaloni itoe sɔtɔma soon nun sofanla na diin sɔtɔ waxatin naxan yi. a yi na kii nin ɲɛɛ yo ɲɛɛ."},{"book":"Taruxune Firindena","chapter":"9","verse":"25","text":"Soo kula wuli naanin nan yi Sulemani yii soone nun yɛngɛ so wontorone xa, e nun soo wuli fu nun firin, a yi ndee lu a fɛma Yerusalɛn taani, a yi a dɔnxɛne rasiga taane yi naxanye yi yitɔnxi e xili yi."},{"book":"Taruxune Firindena","chapter":"9","verse":"26","text":"Fɔlɔ Efirati baan ma, siga Filisitine yamanan ma han sa dɔxɔ Misiran danna ra, a tan nan yi mɛnne mangane birin xun na."},{"book":"Taruxune Firindena","chapter":"9","verse":"27","text":"Mangan barakani, gbetin yi gbo ayi Yerusalɛn yi alo gɛmɛne, suman wudin yi wuya ayi alo burunna xɔdɛ binla naxan yamanan lanbanni."},{"book":"Taruxune Firindena","chapter":"9","verse":"28","text":"Sulemani a soone yi kelima Misiran nun yamana gbɛtɛye nin."},{"book":"Taruxune Firindena","chapter":"9","verse":"29","text":"Manga Sulemani kɛwanle birin, keli a fɔlɔn ma han a raɲanna, ne birin sɛbɛxi Nabi Natan kɛwali kɛdin kui e nun Silo kaana Axiya nabiya fala kɛdin kui, e nun Yido fetona a fetone yi lan Nebati a dii Yerobowan ma fe ma."},{"book":"Taruxune Firindena","chapter":"9","verse":"30","text":"Sulemani ɲɛɛ tonge naanin nan ti mangayani Isirayila birin xun na Yerusalɛn yi."},{"book":"Taruxune Firindena","chapter":"9","verse":"31","text":"A to faxa, e yi a maluxun a benbane fɛma a fafe Dawudaa Taani, a dii xɛmɛn Robowan yi ti a ɲɔxɔni mangayani."}]}