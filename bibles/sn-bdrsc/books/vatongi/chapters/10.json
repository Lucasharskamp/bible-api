{"data":[{"book":"Vatongi","chapter":"10","verse":"1","text":"Shure kwenguva yaAbhimereki murume weIsraeri, Tora mwanakomana waPua, mwanakomana waDhodho, akasimuka kuti aponese Israeri. Akanga achigara muShamiri munyika yezvikomo yeEfuremu."},{"book":"Vatongi","chapter":"10","verse":"2","text":"Akatungamirira Israeri kwamakore makumi maviri namatatu, ipapo akafa, uye akavigwa muShamiri."},{"book":"Vatongi","chapter":"10","verse":"3","text":"Akazoteverwa naJairi muGireadhi, uyo akatungamirira Israeri kwamakore makore makumi maviri."},{"book":"Vatongi","chapter":"10","verse":"4","text":"Akanga ana vanakomana makumi matatu, vaitasva mbongoro makumi matatu. Vaitonga maguta makumi matatu muGireadhi, ayo anodaidzwa nhasi kunzi Havhoti Jairi."},{"book":"Vatongi","chapter":"10","verse":"5","text":"Jairi paakafa, akavigwa muKamoni."},{"book":"Vatongi","chapter":"10","verse":"6","text":"VaIsraeri vakaitazve zvakaipa pamberi paJehovha. Vakashumira vanaBhaari, vanaAshitoreti, navamwari veAramu, vamwari veSidhoni, vamwari veMoabhu, vamwari vavaAmoni navamwari vavaFiristia. Uye nokuti vaIsraeri vakasiya Jehovha vakasazomushumirazve,"},{"book":"Vatongi","chapter":"10","verse":"7","text":"iye akavatsamwira. Akavatengesa mumaoko avaFiristia neavaAmoni,"},{"book":"Vatongi","chapter":"10","verse":"8","text":"avo vakavanetsa uye vakavapwanya mugore iroro. Vakadzvinyirira vaIsraeri vose vakanga vari nechokumabvazuva kweJorodhani muGireadhi, munyika yavaAmori, kwamakore gumi namasere."},{"book":"Vatongi","chapter":"10","verse":"9","text":"VaAmoni vakayambukawo Jorodhani kuti vandorwa neJudha, Bhenjamini uye neimba yaEfuremu; uye vaIsraeri vakashushikana zvikuru."},{"book":"Vatongi","chapter":"10","verse":"10","text":"Ipapo vaIsraeri vakachema kuna Jehovha vakati, “Takakutadzirai nokuti takarasa Mwari wedu uye tikashumira vaBhaari.”"},{"book":"Vatongi","chapter":"10","verse":"11","text":"Jehovha akapindura akati, “Pamakadzvinyirirwa navaIjipita, vaAmori, vaAmoni, vaFiristia,"},{"book":"Vatongi","chapter":"10","verse":"12","text":"vaSidhoni, vaAmareki, navaMaoni uye mukachema kwandiri kuti ndikubatsirei, handina kukuponesai mumaoko avo here?"},{"book":"Vatongi","chapter":"10","verse":"13","text":"Asi imi makandirasa mukashumira vamwe vamwari, saka handichadi kukuponesaizve."},{"book":"Vatongi","chapter":"10","verse":"14","text":"Endai mundochema kuna vamwari vamakasarudza. Ngavakuponesei pamunenge mava kutambudzika!”"},{"book":"Vatongi","chapter":"10","verse":"15","text":"Asi vaIsraeri vakati kuna Jehovha, “Takatadza hedu. Tiitirei zvose zvamunoona kuti zvakanaka kwamuri, asi tapota tinunurei henyu nhasi.”"},{"book":"Vatongi","chapter":"10","verse":"16","text":"Ipapo vakarasa vamwari vatorwa pakati pavo vakashumira Jehovha. Uye haana kuzotenderazve kutambudzika kweIsraeri."},{"book":"Vatongi","chapter":"10","verse":"17","text":"VaAmoni pavakadanwa kuhondo uye vakadzika musasa muGireadhi, vaIsraeri vakaungana vakadzika musasa paMizipa."},{"book":"Vatongi","chapter":"10","verse":"18","text":"Vatungamiri vavanhu veGireadhi vakati kuno mumwe nomumwe wavo, “Ani naani achatanga kundorwa navaAmoni ndiye achava mukuru wavose vanogara muGireadhi.”"}]}