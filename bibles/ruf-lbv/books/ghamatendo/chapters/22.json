{"data":[{"book":"Ghamatendo","chapter":"22","verse":"1","text":"“Ndughu tsangu na aba tsangu, mnihulikitse ghoya pfaniyamila hambele henu.”"},{"book":"Ghamatendo","chapter":"22","verse":"2","text":"Hawahulike kolonga nawo Chihebraniya, wenyamala tulu, naye Pauli kaghendelela kulonga,"},{"book":"Ghamatendo","chapter":"22","verse":"3","text":"“Nene na Myahudi, nyelekighwa Taso, isi ya Kilikiya, lekeni nikulila mne ghumji ghuno. Tsanikala imwanang'ina wa Gamalieli, tsanilangulitsighwa kughakinda ghamalaghitso ghe iwabala wetu. Na ng'ala nosulukila kumuhulikitsa Imulungu ka mwemwe mwose pfamli leloli."},{"book":"Ghamatendo","chapter":"22","verse":"4","text":"Tsaniwadununza iwanu iwoiwinza inzila ino mbaka kuwakoma, tsaniwaghogha wose iwamale ne iwapinga na kuwasa mwigheletsa."},{"book":"Ghamatendo","chapter":"22","verse":"5","text":"Imtambika mkulu ne libalatsa lyose lyodaha kulapfa ukalangama. Wawo iwo iwangaile ibaluwa niighale kwa Wayahudi wa Damasko, ili niwaghoghe iwanu awo ako Damasko niwaghale Yerusalemu wahighighwe."},{"book":"Ghamatendo","chapter":"22","verse":"6","text":"“Nemisi haning'ali mnzila, hamvikile habehi na Damasko, bahala lumwesa lukulu kulawa kulanga lunimwemwesela chila hanu."},{"book":"Ghamatendo","chapter":"22","verse":"7","text":"Nyighwa hasi, kuya nihulika litsi lyonilongela, ‘Sauli, Sauli! Ebali konidununza?’"},{"book":"Ghamatendo","chapter":"22","verse":"8","text":"Nimghutsa, ‘Imtwatsa ghweghwe uli nani?’ Kanongela, ‘Nene na Yesu wa Natsareti, yunidununza.’"},{"book":"Ghamatendo","chapter":"22","verse":"9","text":"Wayangu wawona lumwesa, lekeni ng'awahulike bae litsi lya ayula iyalongile na nene."},{"book":"Ghamatendo","chapter":"22","verse":"10","text":"Nimghutsa, ‘Imtwatsa lelo nendetse?’ Imtwatsa kanongela. ‘Winuke ughende Damasko, ako kutsolongelighwa ghose ghaubamighwa kutenda.’"},{"book":"Ghamatendo","chapter":"22","verse":"11","text":"Weyangu wang'inda ghumoko, wanongotsa mbaka Damasko, kwaapfila sidahile bae ukwona kwaajili ya ukulu wa lumwesa lula."},{"book":"Ghamatendo","chapter":"22","verse":"12","text":"“Imunu yumwe yakemighwe Ananiya tsakatsa kumbona, imunu ayo tsakakala kompfuka Imulungu na koghakinda ghamalaghitso gha Musa na kotegheletsighwa na Wayahudi wose iwokala ako."},{"book":"Ghamatendo","chapter":"22","verse":"13","text":"Kema habehi yangu, kalonga, ‘Ndughu yangu Sauli, wone keli!’ Na bahala nidaha kumwona."},{"book":"Ghamatendo","chapter":"22","verse":"14","text":"Kuya Ananiya kalonga, ‘Imulungu we iwabala wetu kakusaghula ghweghwe umanye chayobama na umwone ayula Mwenzeluka wake na uhulike litsi lyake."},{"book":"Ghamatendo","chapter":"22","verse":"15","text":"Kwaapfila ghweghwe kutsakuwa mkalangama wake kwa kuwalongela iwanu wose aghala ghawonile na ghauhulike."},{"book":"Ghamatendo","chapter":"22","verse":"16","text":"Lelo ubeta choni? Winuke, ubatitsighwe, uleghusighwe nzambi tsako kwa kulitoghola taghwa lyake.’"},{"book":"Ghamatendo","chapter":"22","verse":"17","text":"“Hambuyile Yerusalemu na haning'ali nilomba mne Ing'anda ye Imulungu, ng'ala ka nitsilika."},{"book":"Ghamatendo","chapter":"22","verse":"18","text":"Nimwona Imtwatsa konongela, ‘Sambi baha ulawe Yerusalemu! Kwaapfila ng'awatsotoghola ukalangama wako mne mbuli tsangu.’"},{"book":"Ghamatendo","chapter":"22","verse":"19","text":"Nimwidika, “Imtwatsa, iwanu womanya ka nene tsang'enda mne tsing'anda tse Imulungu kuwaghogha na kuwatowa iwanu wose iwakutoghole."},{"book":"Ghamatendo","chapter":"22","verse":"20","text":"Na imkalangama wako Stefani hayakomighwe, nene tsanabaho, nitoghola kukomighwa kwake, na tsang'ala noghalolesa maghwanda ghe awala iwamkomile."},{"book":"Ghamatendo","chapter":"22","verse":"21","text":"“Kuya Imtwatsa kanongela, ‘Ghenda, nokutuma kutali kwe iwanu iwali si Wayahudi.’ ”"},{"book":"Ghamatendo","chapter":"22","verse":"22","text":"Iwanu wamtegheletsa Pauli mbaka hayalongile apfi. Kuya wandusa kukemelela, “Mkomeni hayo! Munu ka ayo ng'obamighwa bae kukala muisi!”"},{"book":"Ghamatendo","chapter":"22","verse":"23","text":"Hawang'ali wokemelela na ukwasa ghamaghwanda ghawo na ukupwililisa litimbwisi uchanya,"},{"book":"Ghamatendo","chapter":"22","verse":"24","text":"imkulu we asikali kalaghitsa Pauli yaghalighwe mne liboma, kuya kalaghitsa wamghutse kwa kumtowa pfiboko, ili amanye ule iwanu womkemelela pfila."},{"book":"Ghamatendo","chapter":"22","verse":"25","text":"Lekeni hawang'ali womwoha wamtowe, Pauli kamlongela imkulu yumwe we asikali yemile habehi, “Apfi pfinogha mwemwe kumpfapula Mroma ng'ana yahighighwe bae?”"},{"book":"Ghamatendo","chapter":"22","verse":"26","text":"Imkulu ayo hahulike apfi, kaghenda kumlongela imkulu we asikali imbuli ayo, kalonga “Angu ubama kutenda choni? Imunu ayu Mroma.”"},{"book":"Ghamatendo","chapter":"22","verse":"27","text":"Apfo imkulu we asikali kamghendela Pauli, kamghutsa, “Nongele, ghweghwe kwa Mroma?”"},{"book":"Ghamatendo","chapter":"22","verse":"28","text":"Imkulu ayo kalonga, “Tsaniliha sendi nyingi ili niwe Mroma.” Pauli kamwidika, “Nene na mwenye kaye wa Roma kwa kwelekighwa.”"},{"book":"Ghamatendo","chapter":"22","verse":"29","text":"Bahala awala iwabamile kumghutsa Pauli wandusa kuka. Na imkulu we asikali hayamanyile Pauli tsakakala Mroma kapfuka, kwaapfila tsakamwoha."},{"book":"Ghamatendo","chapter":"22","verse":"30","text":"Litsuwa lya keli, imkulu we asikali tsakabama amanye ghendo ule Wayahudi wamwing'a lighomba Pauli, kampfughula na kawalaghitsa iwakulu we inambiko na libaratsa lyose wetingane. Kuya kamghala Pauli, kamwika hambele hawo."}]}