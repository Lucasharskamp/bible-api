{"data":[{"book":"Maluko","chapter":"8","verse":"1","text":"Kingobu chenie, bandu ajingi ngabakongana kabele. Bandu benia bakwetangitije chakulya, Yesu ngabakema akinapunji bakwe, ngabalengelanga,"},{"book":"Maluko","chapter":"8","verse":"2","text":"“Nabonelanga kia bandu aba kwa magambu bakibanga na nenga kwa machoba matatu, wala bakwetangitije chakulya."},{"book":"Maluko","chapter":"8","verse":"3","text":"Anda nalekangite bajabulange kachabe kongo babi na njala bapakuinduka undela, gambu katijabe babokangite kutaali.”"},{"book":"Maluko","chapter":"8","verse":"4","text":"Akinapunji bakwe Yesu ngabankonya, “Pamba tubi papongoti mundu apata koo chakulya chukujukuta bandu boaba?”"},{"book":"Maluko","chapter":"8","verse":"5","text":"Yesu ngabakonya, “Nkwetingite mikate milenga?”"},{"book":"Maluko","chapter":"8","verse":"6","text":"Bai, ngabaamulicha bandu batamange pae. Ngajitola mikate saba jela, ngannumba Nnoongo, ngametula, ngabape akinapunji bakwe babaganakiye bandu, nabombe ngababagananikia."},{"book":"Maluko","chapter":"8","verse":"7","text":"Bombe uyo bakibanga na yamaki njoko. Yesu ngajilumbila, na kalenge akinapunji bakwe jibaganigwe kwa bandu unyae."},{"book":"Maluko","chapter":"8","verse":"8","text":"Bandu ngabalye, nukujukuta. Ngabalokota imbolopolo ngitwele ikapo saba."},{"book":"Maluko","chapter":"8","verse":"9","text":"Bandu abalilangita bakiba elufu ncheche. Yesu ngabatabuka bandu na kaleka bajabule,"},{"book":"Maluko","chapter":"8","verse":"10","text":"na kingobu ucho ngaombela muntumbwi pamwe na akinapunji bakwe, ngajenda kukilambo cha Dalimanuta."},{"book":"Maluko","chapter":"8","verse":"11","text":"Bange Mafalisayo ngabannyendele Yesu, ngabatumbu kutaukana nakwe. Ngabapala kuntega, kunyenie ngabannyopa alaye iingi yu kumbengu kutenda Nnoongo annyeketile."},{"book":"Maluko","chapter":"8","verse":"12","text":"Nambu Yesu ngaechuka umwojo, ngalenga, “Mboni bandu bangoe bapala iingi yi ikobo? Nannenge kweli, lungolo londo lupataje iingi yi ikobo.”"},{"book":"Maluko","chapter":"8","verse":"13","text":"Yesu ngabalekanga, ngaombe kabele mu ntumbwi, nu kutumbu kujomboka kwie ja lilaba likolongwa."},{"book":"Maluko","chapter":"8","verse":"14","text":"Akinapunji bate kulibalila kupoto mikate mijingi, bakiba na nkate gumwe tu mu ntumbwi."},{"book":"Maluko","chapter":"8","verse":"15","text":"Yesu ngabalengela akinapunji, “Ntamanga maha! Mmaganga mio na amila ja Mafalisayo na amila ja Helode.”"},{"book":"Maluko","chapter":"8","verse":"16","text":"Akinapunji ngabatumbu konyana benakangweto, “Balenga genia kwa magambu tukwetije nkate gwagwoa.”"},{"book":"Maluko","chapter":"8","verse":"17","text":"Yesu ngamanya genia agabalengelana, yene ngabakonya, “Mboni nkonyana nhwalo gwangakola mikate? Bo, mmanyangiteje tango? Mawacho ginu matopeu?"},{"book":"Maluko","chapter":"8","verse":"18","text":"Bo, nkwetingite mio na mmi kulolangaje? Nkwetingite machikilo na kujoje? Bo, mmikombakelaje,"},{"book":"Maluko","chapter":"8","verse":"19","text":"kingobu apanametula mikate nhwano kape bandu elufu nhwano? Ngankongolanga ikapo ilenga ya imbolopolo?”"},{"book":"Maluko","chapter":"8","verse":"20","text":"Yesu ngakonya kabele, “Apanametula mikate saba jela na kape bandu elufu ncheche, ngankongolanga ikapo ilenga ya imbolopolo?”"},{"book":"Maluko","chapter":"8","verse":"21","text":"Ngabakonya, “Tango manamanyangaje?”"},{"book":"Maluko","chapter":"8","verse":"22","text":"Ngabaika ku Betisaida, kwenio bandu bange ngabanneta mundu jwangalola kwa Yesu, ngaba nnyopa ankunyule."},{"book":"Maluko","chapter":"8","verse":"23","text":"Yesu ngankamula luboko jwangalola jwenio, ngampeleka kumbeto ja kijiji. Kuboka pa kunhuni mata mumio gakwe, Yesu ngammeka maboko panani jakwe ngankonya, “Bo, nhwotwile kukibona kilebe chachoa?”"},{"book":"Maluko","chapter":"8","verse":"24","text":"Mundu jwenio ngalola ngalenga, “Elo, nhotwi kabona bandu, nambu babonekana anda mikongo ejijenda.”"},{"book":"Maluko","chapter":"8","verse":"25","text":"Yesu ngammekela kabele maboko panani pamio. Ngoe mundu jwenio ngakacha mio, mio gakwe ngagaekuka, ngalola kila kilebe gwicho."},{"book":"Maluko","chapter":"8","verse":"26","text":"Yesu ngannenge ajabule kachakwe nu kunkelebuya, “Makabujaje kukijiji!”"},{"book":"Maluko","chapter":"8","verse":"27","text":"Kuboka penia Yesu na akinapunji bakwe ngabajenda kuijiji papipi na ku Kaisalia ja Kufilipi. Undela, Yesu ngabakonya akinapunji bakwe, “Bandu balenga nenga na beneke?”"},{"book":"Maluko","chapter":"8","verse":"28","text":"Ngabannyanga, “Bange balenga mwenga nga Yohana Mmatichi, bange Eliya na bange jumwe kati ja akalondoli ba Nnoongo.”"},{"book":"Maluko","chapter":"8","verse":"29","text":"Yesu ngabakonya, “Na mangweto bo, nnenga nenga nabeneke?”"},{"book":"Maluko","chapter":"8","verse":"30","text":"Kuboka penia Yesu ngabakelebuya makannenge munduje minhalo jango."},{"book":"Maluko","chapter":"8","verse":"31","text":"Yesu ngatumbu kabola akinapunji bakwe, “Mwana jwa Mundu mpaka apotekigwe muno nu ukanigwa na akinanhota, akakung'i akolongwa na akaboli ba Malagilo ga Musa. Makomigwa, nambu lichoba lya tatu mayoka.”"},{"book":"Maluko","chapter":"8","verse":"32","text":"Yesu ngabalengela nhwalo gwenio panga iya. Penia, Petulo ngantola pantemela, ngatumbu kunkalapila."},{"book":"Maluko","chapter":"8","verse":"33","text":"Nambu Yesu ngatendebuka, ngaba lolekea akinapunji bakwe, ngankalapila Petulo ngalenga, “Mmoke nnongi jango Malichetani! Mawacho ginu gaboka ku Nnoongoje nambu ga bandu.”"},{"book":"Maluko","chapter":"8","verse":"34","text":"Kuboka penia Yesu ngaukema nkengeni gwa bandu pamwe na akinapunji bakwe, ngabalengela, “Anda mundu jwajwoa jola apala kube napunji jwango, mpakaoti akikane mwene, na apotole nchalaba gwakwe, angengame."},{"book":"Maluko","chapter":"8","verse":"35","text":"Gambu mundu jwajoa ojwapala kukombola bwomi gwakwe mwene, mauoya, nambu mundu ojwaoya bwomi gwakwe kwa magambu gango nenga na kwa magambu ga Nhwalo Gwambone, maukombola."},{"book":"Maluko","chapter":"8","verse":"36","text":"Mundu apata nike anda ajipatite dunia joa nu kuoya bwomi gwakwe? Kibije!"},{"book":"Maluko","chapter":"8","verse":"37","text":"Kibije kilebe echibaotwi kupanga gambu gwa bwomi gwakwe."},{"book":"Maluko","chapter":"8","verse":"38","text":"Anda mundu amone oni nenga na maboulo gango mulungolo londo lwanga nnyali Nnoongo, Mwana jwa Mundu ammonela oni mundu jwenio, mangobu apapakuika mukibumo cha Awamundu pamwe na akapakachi ba Chwapi ba Nnoongo.”"}]}