{"data":[{"book":"Matei","chapter":"9","verse":"1","text":"Yesu akayingila muwatu na kukupuka munyanja na kuhika kumuji wavi."},{"book":"Matei","chapter":"9","verse":"2","text":"Penapo vandu vamletili mundu mmonga mweapoli higa, vamgonisi pa lusongwani. Yesu paavaweni chavisadika, akamjovela mundu mweapoli yula, “Jipolesa mtima mwana vangu! Kumbudila kwaku Chapanga ulekekiswi.”"},{"book":"Matei","chapter":"9","verse":"3","text":"Vawula vangi va malagizu vakatumbula kuhololela, “Mundu uyu akumliga Chapanga!”"},{"book":"Matei","chapter":"9","verse":"4","text":"Yesu amanyili maholo gavi akajova, “Ndava kyani mhololela gahakau mumtima winu?"},{"book":"Matei","chapter":"9","verse":"5","text":"Chinonopa kiki kujova, ‘Ulekekiswi kumbudila Chapanga waku,’ Amala kujova, ‘Yima, ugenda?’"},{"book":"Matei","chapter":"9","verse":"6","text":"Hinu, nigana mmanya kuvya Mwana wa Mundu anauhotola pamulima kuvalekekesa vandu gevambudili Chapanga.” Penapo ndi akamjovela mundu mweapoli yula, “Yima ugega lusongwani lwaku amba kunyumba yaku!”"},{"book":"Matei","chapter":"9","verse":"7","text":"Na mundu mwenuyo akawuka na kuhamba kunyumba yaki."},{"book":"Matei","chapter":"9","verse":"8","text":"Msambi wa vandu wula pevagaweni ago, vakakangasa na kuyogopa, vakamulumbalila Chapanga mweavapelii vandu uhotola wenuwu."},{"book":"Matei","chapter":"9","verse":"9","text":"Yesu akawuka penapo, ndi peavili mukuhamba amuwene mundu mmonga mweikemiwa Matei, atamili munyumba ya kutolela kodi. Hinu, Yesu amjovili, “Unilanda.”"},{"book":"Matei","chapter":"9","verse":"10","text":"Yesu peatamili munyumba ya Matei, kulya chakulya, vatola kodi vamahele na vevakumbudila Chapanga vabwelili kulya nayu, pamonga na vawuliwa vaki."},{"book":"Matei","chapter":"9","verse":"11","text":"Pagati ya Vafalisayu vangi pavagaweni genago, vakavakota vawuliwa vaki, “Ndava kyani muwula winu ilya pamonga na vatola kodi na vandu vevakumbudila Chapanga?”"},{"book":"Matei","chapter":"9","verse":"12","text":"Yesu akavayuwana, akayangula, “Vandu vangalwala nakugana mlamisa, nambu vana matamu ndi vakumgana mlamisa."},{"book":"Matei","chapter":"9","verse":"13","text":"Hinu mukajiwula malovi aga mana yaki kyani, ‘Nigana lipyana, lepi luteta lwa kutinyisa.’ Nibweli lepi kuvakemela vandu vevihenga matendu gabwina palongolo ya Chapanga, nambu ndava ya vevakumbudila Chapanga.”"},{"book":"Matei","chapter":"9","verse":"14","text":"Kangi, vawuliwa va Yohani Mbatizaji vamubwelili Yesu, vakamkota, “Tete na Vafalisayu tikujihinisa kulya chakulya pamahele ndava ya Bambu. Ndava kyani vawuliwa vaku vakujihinisa lepi kulya chakulya?”"},{"book":"Matei","chapter":"9","verse":"15","text":"Yesu akayangula, “Wu, vandu vevagongoliwi kumselebuko wa pandowa yihotoleka vatama ngolongondi kuni vavi pamonga na mkolo ndowa? Lepi, nambu lwalabwela lukumbi lwa mkolo ndowa kuwusiwa, lwenulo ndi lukumbi lwavene kujihinisa kulya chakulya.”"},{"book":"Matei","chapter":"9","verse":"16","text":"“Vandu vitota lepi chilaka cha nyula ya mupya munyula ya lindimula. Muni chilaka chenicho yati chipapula neju nyula lindimula na pandu pala yati piyonjokeseka neju kupapuka."},{"book":"Matei","chapter":"9","verse":"17","text":"Vandu nakusopa divayi ya mupya muchihaku cha chikumba chechilali. Ngati vasopii muchihaku cha chikumba chechilali yati chibayuka na divayi yati yiyitika. Nambu vandu visopa divayi ya mupya muchihaku cha chikumba cha mupya. Na vyoha, vihaku na divayi yati visindimala bwina.”"},{"book":"Matei","chapter":"9","verse":"18","text":"Yesu peavi akona angamala kujova malovi ago, chilongosi mmonga Myawudi ambwelili, akamfugamila na kujova, “Msikana wangu afwili hinu. Nambu chondi tihamba ukamvikila mawoko gaku yati itama kangi.”"},{"book":"Matei","chapter":"9","verse":"19","text":"Yesu akayima na kumlanda na vawuliwa vaki vakamlanda."},{"book":"Matei","chapter":"9","verse":"20","text":"Mau mmonga, avi na utamu wa kuhuma ngasi lukumbi lwa miyaka kumi na yivili, amlandili Yesu mumbele, na kupamisa lugunyilu lwa nyula yaki."},{"book":"Matei","chapter":"9","verse":"21","text":"Akitili chenicho ndava ya aholalili mumtima waki kuvya, “Nakapamisa ndu nyula yaki, yati nilama.”"},{"book":"Matei","chapter":"9","verse":"22","text":"Yesu ang'anamwiki na kumlola akamjovela, “Msikana wangu, kangamala mtima kusadika kwaku kukulamisi.” Mau yula akalama lukumbi lulalula."},{"book":"Matei","chapter":"9","verse":"23","text":"Yesu ayingili munyumba ya chilongosi yula na peavawene vabeta chitolilo na msambi wa vandu, vivembeneka na kugalawuka,"},{"book":"Matei","chapter":"9","verse":"24","text":"avajovili vandu vala “Muwuka pandu apa! Msikana akona mumi, agonili ndu.” Vene vamkamheka."},{"book":"Matei","chapter":"9","verse":"25","text":"Hinu msambi wa vandu pavawukili, Yesu akayingila mugati na kumkamula msikana yula chiwoko, na msikana yula akayima."},{"book":"Matei","chapter":"9","verse":"26","text":"Malovi ago gadandasiki neju pamulima wula woha."},{"book":"Matei","chapter":"9","verse":"27","text":"Yesu akawuka pandu penapo, na peavi mukuhamba, vangalola vavili vamlandili na kuywanga, “Mwana wa Daudi utihengela lipyana!”"},{"book":"Matei","chapter":"9","verse":"28","text":"Yesu peayingili munyumba, vangalola vala vamhambili namwene avakotili, “Wu, mwisadika kuvya nihotola kuvalamisa?”"},{"book":"Matei","chapter":"9","verse":"29","text":"Penapo Yesu akavapamisi mumihu gavi na kujova, “Ndi, gavyai mewa kwa nyenye ngati chemwisadika!”"},{"book":"Matei","chapter":"9","verse":"30","text":"Mihu gavi gadindwiki. Namwene Yesu akavabesa neju, “Mkoto kumjovela mundu yeyoha lijambu lila.”"},{"book":"Matei","chapter":"9","verse":"31","text":"Nambu vene vawukili na kugadandaula malovi ga Yesu pamulima wula woha."},{"book":"Matei","chapter":"9","verse":"32","text":"Vandu pavawukili, vandu vangi vamletili Yesu mundu mmonga ngajova ndava ya kutalaliwa na mzuka."},{"book":"Matei","chapter":"9","verse":"33","text":"Bahapo mzuka wula pawavingiwi, mundu yula akatumbula kujova kavili. Vandu voha vakakangasa na kujova “Lijambu ngati lenili kawaka peliwonekini pa Isilaeli!”"},{"book":"Matei","chapter":"9","verse":"34","text":"Nambu Vafalisayu vakajova, “Akuyivinga mizuka kwa makakala ga mkulu wa mizuka.”"},{"book":"Matei","chapter":"9","verse":"35","text":"Yesu avi mukugenda mumiji na muhijiji yoha, awulayi munyumba za kukonganekela Vayawudi. Ikokosa Lilovi la Bwina la unkosi wa Chapanga, na kuvalamisa matamu gavi na kuvawusila ng'ani zavi."},{"book":"Matei","chapter":"9","verse":"36","text":"Hinu, peauwene msambi wa vandu, avahengili lipyana ndava vatotokili neju changali utangatila, ndi vavi na mtahu ngati mambelele gangali mdimaji."},{"book":"Matei","chapter":"9","verse":"37","text":"Kangi akavajovela vawuliwa vaki, “Mabenu gamahele, nambu vabenaji vadebe."},{"book":"Matei","chapter":"9","verse":"38","text":"Hinu muyupa mkolo mabenu gaki avatuma vanalihengu vabena mabenu gaki.”"}]}