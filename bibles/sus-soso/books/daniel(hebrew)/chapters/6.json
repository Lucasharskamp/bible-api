{"data":[{"book":"Daniel (Hebrew)","chapter":"6","verse":"1","text":"Dariyusi Medeka naxa findi mangɛ ra a ɲɛ tongo senni nun firin ma."},{"book":"Daniel (Hebrew)","chapter":"6","verse":"2","text":"A naxa marasi ti e xa mixi kɛmɛ mixi mɔxɔɲɛn sugandi e xa a xa bɔxi yamari."},{"book":"Daniel (Hebrew)","chapter":"6","verse":"3","text":"A man naxa mixi saxan ti e xun na, marasitie e dɛntɛgɛma naxee bɛ alako mangɛ xa fe birin xa sɔɔnɛya. Daniyɛli nu na na mixi saxanyie nan ya ma."},{"book":"Daniel (Hebrew)","chapter":"6","verse":"4","text":"Xaxili fanyi mɔɔli naxan nu Daniyɛli bɛ, na nu dangi marasimae nun e xa mangɛe gbe birin na. Maɲɔxunyi naxa lu mangɛ bɛ a Daniyɛli xa a xa bɔxi birin yamari."},{"book":"Daniel (Hebrew)","chapter":"6","verse":"5","text":"Na xa fe ra, boore yareratie nun marasimae naxa kata e xa Daniyɛli kalamu a xa mangɛ wali kui, kɔnɔ e mu tantanyi yo to a ra. A nu tinxin, e dugutɛgɛ na a ra, a fata walide."},{"book":"Daniel (Hebrew)","chapter":"6","verse":"6","text":"Na tɛmui e naxa a fala, «Won mu kalamui yo toma Daniyɛli mabiri, fo a Marigi Ala xa sɛriyɛ kui.»"},{"book":"Daniel (Hebrew)","chapter":"6","verse":"7","text":"Na kui marasimae nun e xunyie naxa siga keren na mangɛ yire, e fa a fala a bɛ, «Mangɛ Dariyusi, simaya xa lu i bɛ."},{"book":"Daniel (Hebrew)","chapter":"6","verse":"8","text":"I xa bɔxi mangɛe, mangɛ rasie, gominae, nun kuntigie birin a maɲɔxunxi a a lanma yi tɔnyi xa dɔxɔ: ‹Mixi yo naxan tuubima ala nde bɛ, xa na mu a ra mixi nde bɛ, bafe i tan mangɛ ra xi tongo saxan bun ma, na kanyi xa raso yɛtɛe tagi.›"},{"book":"Daniel (Hebrew)","chapter":"6","verse":"9","text":"Yakɔsi mangɛ, i xa tin yi tɔnyi ra, i xa i bɛlɛxɛ fɔxi sa a ma alako a xa findi yaamari ra naxan mu masarama alɔ Medekae nun Perisekae darixi a ra ki naxɛ.»"},{"book":"Daniel (Hebrew)","chapter":"6","verse":"10","text":"Mangɛ Dariyusi naxa a bɛlɛxɛ fɔxi sa kɛɛdi ma yaamari sɛbɛxi a ma, a a findi tɔnyi ra."},{"book":"Daniel (Hebrew)","chapter":"6","verse":"11","text":"Daniyɛli to a kolon a mangɛ nu bara a bɛlɛxɛ fɔxi sa na yaamari kɛɛdi ma, a naxa te a xɔnyi. A xa wundɛri nu rabixi Darisalamu mabiri. Sanmaya saxan lɔxɔ yo lɔxɔ a nu a xinbi sinma, a a Marigi Ala maxandi, a a matɔxɔ alɔ a nu darixi a ra ki naxɛ."},{"book":"Daniel (Hebrew)","chapter":"6","verse":"12","text":"Yi mixie naxa siga a xɔnyi keren na, e fa li a na a tuubife a Marigi Ala bɛ maxandi kui."},{"book":"Daniel (Hebrew)","chapter":"6","verse":"13","text":"E naxa siga mangɛ yire keren na, e fa a maxɔrin a xa yaamari ma, «Mangɛ i mu tɔnyi dɔxɔ xɛ a mixi yo naxan tuubima ala nde bɛ, xa na mu a ra mixi nde bɛ, bafe i tan na xi tongo saxan bun ma, a na kanyi xa raso yɛtɛe tagi.» Mangɛ naxa e yaabi, «Iyo. Yaamari na a ra naxan mu masarama alɔ Medekae nun Perisekae darixi a ra ki naxɛ.»"},{"book":"Daniel (Hebrew)","chapter":"6","verse":"14","text":"E naxa fa a fala mangɛ bɛ, «Mangɛ, Daniyɛli naxan kelixi Yudaya a mu i xui binyaxi, a mu i xa yaamari suxuxi. A Ala maxandima sanya saxan lɔxɔ yo lɔxɔ.»"},{"book":"Daniel (Hebrew)","chapter":"6","verse":"15","text":"Na wɔyɛnyi naxa mangɛ tɔɔrɔ ki fanyi ra. A nu wama Daniyɛli ratangafe sɛriyɛ ma. A naxa fe birin naba beenun kɔɛ xa so alako Daniyɛli xa kisi."},{"book":"Daniel (Hebrew)","chapter":"6","verse":"16","text":"Kɔnɔ na xɛmɛe man naxa siga mangɛ yire, e fa a fala a bɛ, «Mangɛ, i xa ratu Medekae nun Perisekae xa sɛriyɛ ma. Mangɛ xa sɛriyɛ mu nɔma masarade.»"},{"book":"Daniel (Hebrew)","chapter":"6","verse":"17","text":"Na kui Mangɛ naxa yaamari fi e xa Daniyɛli woli yɛtɛe tagi. Mangɛ naxa a fala Daniyɛli bɛ, «I Marigi Ala, i birama naxan fɔxɔ ra tunnabɛxiya kui, a xa i rakisi.»"},{"book":"Daniel (Hebrew)","chapter":"6","verse":"18","text":"E naxa gɛmɛ xungbe sa yɛtɛe yire naadɛ ra, mangɛ fan naxa a xa tɔnxuma sa naadɛ ma a xa xurundɛ ra, alako sese naxa masara Daniyɛli xa fe ra. Kuntigie fan naxa na raba."},{"book":"Daniel (Hebrew)","chapter":"6","verse":"19","text":"Mangɛ naxa gbilen a xɔnyi. A mu a dɛge, a mu tin fefe rabade, na kɔɛ birin a mu xi feo."},{"book":"Daniel (Hebrew)","chapter":"6","verse":"20","text":"Kuye to iba, a naxa kurun, a siga yɛtɛe yire."},{"book":"Daniel (Hebrew)","chapter":"6","verse":"21","text":"A to mɛnni li, a naxa Daniyɛli xili a xui makinikinixi ra, «Daniyɛli, Ala ɲiɲɛ xa konyi. I Marigi Ala, i birama naxan fɔxɔ ra tunnabɛxiya kui, a bara nɔ i ratangade yɛtɛe ma?»"},{"book":"Daniel (Hebrew)","chapter":"6","verse":"22","text":"Daniyɛli naxa mangɛ yaabi, «Mangɛ, i xa simaya xɔn xa kuya."},{"book":"Daniel (Hebrew)","chapter":"6","verse":"23","text":"N Marigi Ala bara a xa malekɛ xɛɛ yɛtɛe dɛe balande. E mu n tɔɔrɔ fefe ma, barima Ala a kolon a n mu fe ɲaaxi yo rabaxi. Hali i tan mabiri mangɛ, n mu fe kobi yo rabaxi.»"},{"book":"Daniel (Hebrew)","chapter":"6","verse":"24","text":"Mangɛ naxa sɛɛwa ki fanyi, a fa yaamari fi e xa Daniyɛli rate naa kui. E to na raba, e naxa a to a fate mu maxɔnɔxi, barima a nu bara la a Marigi Ala ra."},{"book":"Daniel (Hebrew)","chapter":"6","verse":"25","text":"Mangɛ naxa yaamari fi, a na xɛmɛ naxee Daniyɛli kalamu, e xa woli yɛtɛe tagi, e nun e xa ginɛe nun e xa die ra. Beenu e xa yili bɔtini li, yɛtɛe nu bara gɛ e faxade, e e xɔri birin magira."},{"book":"Daniel (Hebrew)","chapter":"6","verse":"26","text":"Na dangi xanbi, Mangɛ Dariyusi naxa yaamari sɛbɛ sie nun bɔnsɔɛe birin ma, a nun xui birin falae naxee na duniɲa ma, «Bɔɲɛsa fanyi xa lu wo bɛ."},{"book":"Daniel (Hebrew)","chapter":"6","verse":"27","text":"N bara n ma mangɛya birin yaamari, wo xa gaaxu Daniyɛli Marigi Ala ya ra, wo xa a binya.»"},{"book":"Daniel (Hebrew)","chapter":"6","verse":"28","text":"A tan nan mixi rakisima, a e ratanga."},{"book":"Daniel (Hebrew)","chapter":"6","verse":"29","text":"Daniyɛli xa munafanyi xun naxa masa Dariyusi nun Sirusi Periseka xa mangɛyae bun ma."}]}