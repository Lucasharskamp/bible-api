{"data":[{"book":"Vaefeso","chapter":"4","verse":"1","text":"Bahi nangu ngujukîle kuva ninfungwa ing'anya ya kuntumikila Nang'olo, ngùmpembejanga mwenu muikalange malinga chimuchemwije na Nnungu."},{"book":"Vaefeso","chapter":"4","verse":"2","text":"Lisulupusange na kuva mmapole na kuva mmanu mma kupililila, akuno umupililanila mmene kwa mmene kwa itamwi."},{"book":"Vaefeso","chapter":"4","verse":"3","text":"Mutumbame namene kuuchunga umoja kwa amani innundânya mwenu, umoja aula waidanawo Umumu Wanaswe."},{"book":"Vaefeso","chapter":"4","verse":"4","text":"Hwetu tuvammalele nni mmili umo, na Umumu Wanaswe nni yumo malinga chimuchemwije mùùve na lilolelo limo, apala pamunachemwije na Nnungu."},{"book":"Vaefeso","chapter":"4","verse":"5","text":"Pàvele chihi Nang'olo yumo na ing'ulupa imo na ubatiso umo."},{"book":"Vaefeso","chapter":"4","verse":"6","text":"Na pàvele chihi Nnungu yumo nanang'e njo Atata wa vanu vammalele, àtutawala hwetu tuvammalele na àkola madengo kupitila hwetu tuvammalele na àikala nkati mwetuhwe tuvammalele."},{"book":"Vaefeso","chapter":"4","verse":"7","text":"Henga kila munu muhwetu àpewije dimongo kupapatana na chajaliwije na Kilisto kuva na inujo ya inema."},{"book":"Vaefeso","chapter":"4","verse":"8","text":"Malinga chilahaula Malemba Lanaswe kuva,"},{"book":"Vaefeso","chapter":"4","verse":"9","text":"Dachi, lilove alino, “Pakwedile muha kulihunde,” mana yake chamani? Mana yake nni kuhaula kuva, Kilisto átandilike hoti kusulupuka pahi chilambo, kwa vanu vahwîle."},{"book":"Vaefeso","chapter":"4","verse":"10","text":"Ayula anasulupwike pahi chilambo, nang'e njo akwedîle muha namene kupunda kumahunde kwammalele uchinga aombaje mwammalele."},{"book":"Vaefeso","chapter":"4","verse":"11","text":"Kilisto njo avapêle vanu dinujo. Vanji àvajuhije kuva mitume na vanji kuva manabii na vanji kuva akutânga Malove Lambone na vanji kuva vachungaji na vanji kuva vakúhunda va Lilove lya Nnungu."},{"book":"Vaefeso","chapter":"4","verse":"12","text":"Àtendile uchocho uchinga avatayalise vanu va Nnungu kwa madengo la utumishi ili hwetu tuvanu vake tupate kudengwa, yani hwetu tujukîle kuva mmili wake Kilisto."},{"book":"Vaefeso","chapter":"4","verse":"13","text":"Anelo lachilahwenehe mpaka tuvammalele patumbeuhwikila umoja wa ing'ulupa yetu na kummala namene Mwana wanga Nnungu, uchinga tutandeke na kuhwikila chipimo cha utimilifu wanga Kilisto."},{"book":"Vaefeso","chapter":"4","verse":"14","text":"Bahi tukambekuva kavila muchi tuvakanunu, utuyahwa kila m'bali na kupepeluhwa na mpapa wa kila namuna wa mahundo lávahùndà vanu akuno uvavalambila vanu vanji na kuvatindinganya kwa ulamba wavo."},{"book":"Vaefeso","chapter":"4","verse":"15","text":"Henga tukàhaulanila uhiu kwa ntima wa itamwi, tuchitutandeke mmambo lammalele na kuhwikila kuva muchi Kilisto, ajukîle kuva muti wa mmili wake, yani vanu vankulupîla."},{"book":"Vaefeso","chapter":"4","verse":"16","text":"Nang'e àditenda dimbande dyammalele dya mmili dilundanywe pamo na kuva mmili umo. Na kila imbande ikàkola madengo lake, ìchikula dimbande dinji na kuuhululiha mmili kukulumuka na kulidenga wene kwa indila ya itamwi."},{"book":"Vaefeso","chapter":"4","verse":"17","text":"Bahi kwa mamulaka langa Nang'olo, nangu nìnnyuwanga namene kuva, munaikalange kavila malinga chivaikalanga vanu vakámmaite Nnungu, vanu vapapâta mawaso lavo lakemana,"},{"book":"Vaefeso","chapter":"4","verse":"18","text":"ing'anya ding'ano dyavo dìvele nnupi. Vanu anevo vàvelenge kulehu na umi wanga Nnungu ing'anya ya uvelu wavo na kukamajanga kwa mitima yavo."},{"book":"Vaefeso","chapter":"4","verse":"19","text":"Vanu anevo vakóna dihoni kananga kadiki na vànilihumya mwalehu kutenda chidilembela ditama dyavo, akuno uvatenda kwa hamu kila namuna ya vitukutuku vihakalenge."},{"book":"Vaefeso","chapter":"4","verse":"20","text":"Henga mwenu nanga pamulihundile anelo kunnyamba Kilisto."},{"book":"Vaefeso","chapter":"4","verse":"21","text":"Nni muhiu kuva mwenu mùnipilikana habali dyake na kuhundwa uhiu upatikâna kwanga Yesu."},{"book":"Vaefeso","chapter":"4","verse":"22","text":"Mùnihundwa kuukudumbulanga unu wenu wa machedo, yani kuleka kuikalanga muchi chimuchiikalanga anepo patandi. Unu anewo ùnaondongeka ing'anya ya kupapata tama dyake dikûmbya."},{"book":"Vaefeso","chapter":"4","verse":"23","text":"Na mùnihundwa kuva, disungu dyenu na ding'ano dyenu dìlembelewa ditendwe kavila kuva dyahambi."},{"book":"Vaefeso","chapter":"4","verse":"24","text":"Na mùnihundwa kuva, mùlembelewa muliwajange unu wahambi wauumbile Nnungu kuva muchi mwene Nnungu, yani kuva na uwambone wa uhiu na uwanaswe wa uhiu."},{"book":"Vaefeso","chapter":"4","verse":"25","text":"Bahi lekanga kulambila. Kila munu annyaulile nkúkulupila nnyake uhiu kwa kuva tuvammalele nni dimbande mummili wanga Kilisto."},{"book":"Vaefeso","chapter":"4","verse":"26","text":"Mukàsunala, munaleke isunadi yenu uintenda mutende masambi, na munahwenehe kusunala mpaka kuswa liduva."},{"book":"Vaefeso","chapter":"4","verse":"27","text":"Na wala munanchimulile Ibilisi nnango."},{"book":"Vaefeso","chapter":"4","verse":"28","text":"Munu woheyo aîva, anaive kavila, henga àlembelewa atumbame kukola madengo uchinga ààve na chinu cha kuvayavila amahuvani."},{"book":"Vaefeso","chapter":"4","verse":"29","text":"Munatangole malove lávaondongàngà vanu, henga mùlembelewa mutangole chihi malove lafâla kuvadenga vanu vanji kupapatana na muvavelelee vanu vene uchinga malove anelo laveng'e inema anevo vanu valapilikâna."},{"book":"Vaefeso","chapter":"4","verse":"30","text":"Munannyuvaje Umumu Wanaswe wa Nnungu, kwa kuva aneyo nni chimaiho chivikwîje kwenu mwenu kumaiha kuva mwenu nni mmanu mma Nnungu na kuva àmbempohanga mwenu nniduva lya kukombolewa."},{"book":"Vaefeso","chapter":"4","verse":"31","text":"Bahi yahililanga kulehu umongo na kusunala na kutunuuka na timbwili na kulambililana pamo na kila namuna ya lahakalenge."},{"book":"Vaefeso","chapter":"4","verse":"32","text":"Henga tendelanila lambone na kuvikilanila chididi. Kila munu mmwenu ansamehe nnyake makosa lake malinga Nnungu chansamehite mwenu kupitila kwanga Kilisto."}]}