{"data":[{"book":"2 Teselonk'e","chapter":"3","verse":"1","text":"S'uwatsno ti eshwotso! itokere wottsok'o doonzo aap'tso káári jamok borr b́ mangitwok'o noosh Ik'o k'onuwere."},{"book":"2 Teselonk'e","chapter":"3","verse":"2","text":"Mank'owere jam asho amankaaliye, mansh weri gondetswotsnat gond ashuwotsatse no faritwok'o noosh Ik'o k'onuwere."},{"book":"2 Teselonk'e","chapter":"3","verse":"3","text":"Doonzonmó amaneke, bí itn kup'shitwe, gondatsnowere itn kotetwe."},{"book":"2 Teselonk'e","chapter":"3","verse":"4","text":"Itn no azazitwo and wotowa shino maants it k'alitwok'o it jangosh doonzo ats amanatniye."},{"book":"2 Teselonk'e","chapter":"3","verse":"5","text":"Doonzonú it nibo Ik' shúnonat Krstos k'amo maants jishwe."},{"book":"2 Teselonk'e","chapter":"3","verse":"6","text":"Tí eshúwotso! fin bitstsk wottsonat nookere itsh beeshiyets danok'on beeraw krstiyani jamatse it galetwok'o doonzo Iyesus Krstos shútson itn azazerone."},{"book":"2 Teselonk'e","chapter":"3","verse":"7","text":"Noon aro itsh b́k'anitwok'o it it tookonor danfte, noo itnton noteshor fino biitstswotsi teyatsone,"},{"book":"2 Teselonk'e","chapter":"3","verse":"8","text":"Kon mishonor datsmec'ron mááratsone, dabnwor ititse konatsor kuro nowoterawok'owa etaat t'uwe aawo no maawfetsosha nofinefoni."},{"book":"2 Teselonk'e","chapter":"3","verse":"9","text":"Mank'o nok'alwere it noon araar no jafrats it sha'iitwok'owa etaatni bako itkooke tep'o dek'o noosh b́ faletwok'o daratniyaliye."},{"book":"2 Teselonk'e","chapter":"3","verse":"10","text":"Itnton noteshor «Fin finosh geerawo maak'aye» etts niwo itsh imrone b́ teshi."},{"book":"2 Teselonk'e","chapter":"3","verse":"11","text":"Han noo etwere ititsere ik ik fin biitstswots bo fa'ok'o t shishtsotsne, ashaanots boon geraw keewots kinda bako botookon eegor fineratsne."},{"book":"2 Teselonk'e","chapter":"3","verse":"12","text":"Hank'o ashuwots s'ker beyar bo finitwok'o bín bo beetwo bodaatsitwok'o doonzo Iyesus Krstos shútson hanotsk'o ashuwotsi azazerone, izitwone."},{"book":"2 Teselonk'e","chapter":"3","verse":"13","text":"Itmó ti eshúwotso! shaatsrone err sheeng fin finosh nefk'ayere."},{"book":"2 Teselonk'e","chapter":"3","verse":"14","text":"Woshanitse itsh nobeshits izo de'aw asho b́ beyal hank'o ashaan t'iwintswere, b́ jitsitwok'owere bínton gonkek'ayere."},{"book":"2 Teselonk'e","chapter":"3","verse":"15","text":"B́ wotefere eshúwok'o izwere bako t'alatok'o taawk'ayere."},{"book":"2 Teselonk'e","chapter":"3","verse":"16","text":"Jeeni doonzo b́ tookon jam aawo jam keewon jeeno itsh ime, doonzo it únetsnton wotowe."},{"book":"2 Teselonk'e","chapter":"3","verse":"17","text":"Jamán t kishon itsh guut'tso taane P'awlosiye, t wosh jamotse daatset wosho tik b́wti milikito haniye. T guut'etwere hank'owe."},{"book":"2 Teselonk'e","chapter":"3","verse":"18","text":"No doonz Iyesus Krstos s'aato it únetsnton wotowe."}]}