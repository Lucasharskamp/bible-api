{"data":[{"book":"Walawi","chapter":"26","verse":"1","text":"“ ‘Sekemutende nyang'hiti za milungu wa uvwizi, hebu sekemwimize nyang'hiti za kusongola, hebu mhanda, hebu nyang'hiti ya dibwe jojose disongoligwe muna iisi yenu muladi muditambikile. Niye niiyo Mndewa Mulungu, Mulungu wenu."},{"book":"Walawi","chapter":"26","verse":"2","text":"Zindilileni Siku zangu za Mhumulo na kuhahishimu hanhu hangu helile, niye niiyo Mndewa Mulungu."},{"book":"Walawi","chapter":"26","verse":"3","text":"“ ‘One muhasondelela ndagilizi zangu na kuzindilila malagilizo yangu na kuyatenda,"},{"book":"Walawi","chapter":"26","verse":"4","text":"nizamgalilani mvula lusita lufaya muladi isi ipate ndiya nyingi, na mibiki ili muna imigunda izakwima matunda yake."},{"book":"Walawi","chapter":"26","verse":"5","text":"Kugobola mhule kwizagendelela mbaka siku ya kwaha zabibu, na kwaha zabibu kwizagendelela mbaka siku ya kuhanda mbeyu. Mwizakuwa na ndiya nyingi na kukala bila kudumba muna iisi yenu."},{"book":"Walawi","chapter":"26","verse":"6","text":"“ ‘Nizamwing'hani tindiwalo muna iisi muladi mudahe kugona bila kudumba chochose. Nizawawinga wanyama wa kumbago muna iisi yenu na isi yenu haizakuwa na ng'hondo."},{"book":"Walawi","chapter":"26","verse":"7","text":"Mwizawawinga wehi wenu na kuwakoma kwa panga."},{"book":"Walawi","chapter":"26","verse":"8","text":"Wanhu watano vimwili wezawawinga wanhu gana dimwe na wanhu gana dimwe vimwili wezawawinga wanhu 10,000. Wehi wenu wezadanganika haulongozi wenu kwa panga."},{"book":"Walawi","chapter":"26","verse":"9","text":"Nizamtemelani mate na kumwing'hani wana wengi, nizadifikiza lagano dinikile na mweye."},{"book":"Walawi","chapter":"26","verse":"10","text":"Lusita lwa kugobola mwizakuwa mung'hali moja ndiya ya umwaka, kaidi mwizalondeka kusegeza ndiya igonele muladi kupata kwika ndiya imwenga."},{"book":"Walawi","chapter":"26","verse":"11","text":"Niye nizakala mgati yenu, hebu sizamuwingani bule."},{"book":"Walawi","chapter":"26","verse":"12","text":"Nizagenda hagati yenu na nizakuwa Mulungu wenu, mweye mwizakuwa wanhu wangu."},{"book":"Walawi","chapter":"26","verse":"13","text":"Niye Mndewa Mulungu, Mulungu wenu, yonimulavileni kuna iisi ya Misili muladi sekemuwe watumwa kaidi. Nimulavani kuna uutumwa na kumtendani muilegehe."},{"book":"Walawi","chapter":"26","verse":"14","text":"“ ‘One hamunihulike hebu hamuzindilile malagilizo yangu,"},{"book":"Walawi","chapter":"26","verse":"15","text":"one mwahalema kuzindilila ndagilizi zangu na kuyehila malagilizo yangu, na kulema kuzindilila malagilizo yangu yose, mbali modibena lagano jangu,"},{"book":"Walawi","chapter":"26","verse":"16","text":"nizamtendelani yano. Nizamtowani kwa kumgalilani ludumbo lukulu lwa kusinhukila, utamu wa lunyalanyala, utamu wa kutula yameso na kumtendani mubande. Mwizahanda mbeyu zenu bila kupata chochose, kwaviya wehi wenu wawo wondawaje."},{"book":"Walawi","chapter":"26","verse":"17","text":"Niye nizamulemani, wehi wenu wezamuhumani, mwizatawaligwa na wanhu womwihilani. Mwizadumba na kukimbila hata one habule munhu yoyose yomuwingani."},{"book":"Walawi","chapter":"26","verse":"18","text":"“ ‘One mbuli zino zose zihakomelezeka na mung'hali molema kunihulika, nizakongeza nhaguso yenu miyanza saba kwa ichimu cha uhasanyi wenu."},{"book":"Walawi","chapter":"26","verse":"19","text":"Nizabena chibuli chenu, mvula izakuwa kwabule, na isi yenu izakuwa ndala fana zuma na haizakwima ndiya."},{"book":"Walawi","chapter":"26","verse":"20","text":"Na sang'hano zenu zose zizakuwa zabule faida, kwaviya isi haizapata ndiya yoyose hebu mibiki haizakwima matunda yoyose."},{"book":"Walawi","chapter":"26","verse":"21","text":"“ ‘One muhawa mung'hali molema kunihulika na monilema, nizakongeza nhaguso yenu miyanza saba kwa wingi wa uhasanyi wenu."},{"book":"Walawi","chapter":"26","verse":"22","text":"Nizamgalilani wanyama wa kumbago, nawo wezawakoma wanenu, wezabananga wanyama wenu wa kufugigwa na wezamuhunguzani, ivo nzila zenu zizakuwa vihame."},{"book":"Walawi","chapter":"26","verse":"23","text":"“ ‘One hata ihamala nhaguso ino mung'hali molema kunihulika, mbali moitowa na niye,"},{"book":"Walawi","chapter":"26","verse":"24","text":"nizaitowa na mweye na kumtagusani miyanza saba kufosa ichanduso kwa ichimu cha uhasanyi wenu."},{"book":"Walawi","chapter":"26","verse":"25","text":"Nizawagalilani zele dondadilihilize lagano dombenile. One muhakimbilila muna yamabululu yenu, nizamgalilani mitamu ihile na kumgumani muna yamakono ya wehi wenu."},{"book":"Walawi","chapter":"26","verse":"26","text":"Ndiya yenu nizaihunguza mbaka wanaake longo wasang'hanile chivu chimwe muhala koka magate. Wezamgolelani kwa ningo. Hata muhakomeleza kuja mwizakuwa mung'hali na nzala."},{"book":"Walawi","chapter":"26","verse":"27","text":"“ ‘One yahakomelezeka yayo yose na mung'hali molema kunihulika, mbali moitowa na niye,"},{"book":"Walawi","chapter":"26","verse":"28","text":"basi nizaitowa na mweye kwa ludoko ng'hani na kumtagusani mweye wose miyanza saba kufosa ichanduso kwa ichimu cha uhasanyi wenu."},{"book":"Walawi","chapter":"26","verse":"29","text":"Mwizakuwa na nzala ng'hani, ivo mwizakuja wanenu wenyewo, wachilume na wachike."},{"book":"Walawi","chapter":"26","verse":"30","text":"Nizahabomola hanhu henu ha nhambiko heli kumulima, nizabomola mapango yenu ya kusomela ubani na kwasa mitufi yenu mchanyha ya nyang'hiti zenu za milungu. Nizamwihilani ng'hani."},{"book":"Walawi","chapter":"26","verse":"31","text":"Mabululu yenu nizayabomola na hanhu henu helile nizahatenda kuwa mahame, na mnung'ho wenu unogile wa nhambiko sizautogola bule."},{"book":"Walawi","chapter":"26","verse":"32","text":"Nizabananga isi yenu, mbaka wehi wenu wohamila uko wezakwazanywa."},{"book":"Walawi","chapter":"26","verse":"33","text":"Nizawagalileni ng'hondo na kuwapwililisani muna izisi zimwenga. Isi yenu izakuwa mahame na mabululu yenu yezabanangika."},{"book":"Walawi","chapter":"26","verse":"34","text":"Mweye vondamuwe muna izisi za wehi wenu, isi izadeng'helela siku zake za kuhumula, vondaiwe mahame. Isi izahumula na kudeng'helela."},{"book":"Walawi","chapter":"26","verse":"35","text":"Isi vondaiwe mahame izahumula, mhumulo ija hainalawilila muna zisiku zenu za mhumulo, baho vimukalile muna iisi iyo."},{"book":"Walawi","chapter":"26","verse":"36","text":"“ ‘Kumwenu wanhu wondawasigale nizawagalila ludumbo muna imizoyo yawo muna izisi za wehi wawo. Yani dihembeluka dizawatenda wakimbile, wezakimbila fana munhu yokimbila ng'hondo. Wezakimbila na kugwa kuno kwabule munhu yowawinga."},{"book":"Walawi","chapter":"26","verse":"37","text":"Wezaigwila fana munhu yokimbila ng'hondo. Wezakimbila na kugwa hata one habule munhu yowawinga. Hamwizakuwa na nguvu yoyose ya kuwatowa wehi wenu."},{"book":"Walawi","chapter":"26","verse":"38","text":"Mwizadanganika kuna izisi zimwenga, mwizameligwa na isi ya wehi wenu."},{"book":"Walawi","chapter":"26","verse":"39","text":"Wanhu wa kumwenu wondawasigale muna izisi za wehi wenu, wezawola na kukomelezeka kwa ichimu cha wihi wawo na kwa ichimu cha wihi wa wasaho zawo."},{"book":"Walawi","chapter":"26","verse":"40","text":"“ ‘Mbali one wahatogola uhasanyi wawo na uhasanyi wa wasaho zawo wouwatendile wahinduke na kuitowa na niye,"},{"book":"Walawi","chapter":"26","verse":"41","text":"na niye nizaitowa nawo na kuwagala kuna izisi za wehi wawo, mbali one mizoyo yawo midala ihanyendanyenda, nawo watogola kutagusigwa kwa wihi wawo,"},{"book":"Walawi","chapter":"26","verse":"42","text":"nizakumbuka lagano jangu donitendile na Bulahimu na Isaka na Yakobo, kaidi nizakumbuka isi ija."},{"book":"Walawi","chapter":"26","verse":"43","text":"Vondawawe kunze ya isi yawo, isi izadeng'helela siku yake ya mhumulo baho vondaiwe mahame. Lusita ulo wawo watogola kulamuliligwa nhaguso, kwaviya walema ndagilizi zangu na wayehila malagilizo yangu."},{"book":"Walawi","chapter":"26","verse":"44","text":"Mbali hamwe na yayo yose, vondawawe muna iisi ya wehi wawo, niye sizawasa hebu sizawehila mbaka kuwadanganiza kwa kubena lagano jangu hamwe nawo, kwaviya niye niiyo Mndewa Mulungu, Mulungu wawo."},{"book":"Walawi","chapter":"26","verse":"45","text":"Kwa ichimu icho nizakumbuka lagano jangu donikile na wasaho zawo voniwahamize kulawa kuna iisi ya Misili haulongozi ha wanhu wa zisi zose muladi niwe Mulungu wawo, niye niiyo Mndewa Mulungu.’ ”"},{"book":"Walawi","chapter":"26","verse":"46","text":"Yayo yose ni malagilizo na ndagilizi za Mndewa Mulungu yoyaweng'hile Waisilaili kuna mulima wa Sinai kufosela Musa."}]}