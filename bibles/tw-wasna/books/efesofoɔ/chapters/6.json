{"data":[{"book":"Efesofoɔ","chapter":"6","verse":"1","text":"Mma, montie mo awofoɔ asɛm wɔ Awurade mu ɛfiri sɛ, saa na ɛyɛ."},{"book":"Efesofoɔ","chapter":"6","verse":"2","text":"“Di wʼagya ne wo maame ni,” yei ne mmaransɛm a ɛdi ɛkan a bɔhyɛ ka ho,"},{"book":"Efesofoɔ","chapter":"6","verse":"3","text":"“na asi wo yie na wo nna nso aware asase yi so.”"},{"book":"Efesofoɔ","chapter":"6","verse":"4","text":"Agyanom, monnhyɛ mo mma abufuo. Na mmom, montete wɔn wɔ Awurade nkyerɛkyerɛ mu."},{"book":"Efesofoɔ","chapter":"6","verse":"5","text":"Nkoa, momfa obuo ne ɔsuro mfiri akoma pa mu nyɛ ɔsetie mma mo honam fam wuranom, sɛdeɛ mobɛyɛ ɔsetie ama Kristo no ara."},{"book":"Efesofoɔ","chapter":"6","verse":"6","text":"Monyɛ ɔsetie mma wɔn, ɛnyɛ sɛ mobɛsɔ wɔn ani wɔ ɛberɛ a wɔrehwɛ mo nko ara, na mmom, monyɛ sɛ Kristo nkoa a mofiri mo akoma mu reyɛ Onyankopɔn apɛdeɛ."},{"book":"Efesofoɔ","chapter":"6","verse":"7","text":"Momfa mo akoma nyinaa nsom sɛdeɛ moresom Awurade a ɛnnyɛ nnipa,"},{"book":"Efesofoɔ","chapter":"6","verse":"8","text":"ɛfiri sɛ monim sɛ adwuma pa biara a obi yɛ no, sɛ ɔyɛ ɔsomfoɔ anaa ɔde ne ho no, Awurade bɛtua no so ka."},{"book":"Efesofoɔ","chapter":"6","verse":"9","text":"Awuranom, saa ara na mo nso monyɛ mo asomfoɔ. Monnyae wɔn ahunahuna ɛfiri sɛ, mo ne mo asomfoɔ nyinaa wɔ wura baako a ɔwɔ ɔsoro; na ɔno deɛ ɔnhwɛ animu."},{"book":"Efesofoɔ","chapter":"6","verse":"10","text":"Deɛ ɛtwa toɔ ne sɛ, monyɛ den wɔ ne ne tumi kɛseɛ no mu."},{"book":"Efesofoɔ","chapter":"6","verse":"11","text":"Monhyɛ Onyankopɔn akodeɛ nyinaa na moatumi agyina ɔbonsam nhyehyɛeɛ ano."},{"book":"Efesofoɔ","chapter":"6","verse":"12","text":"Ɛfiri sɛ, ɛnyɛ yɛne mogya ne honam na anya, na mmom, yɛne mpaninnie ne tumidie ne ewiase yi sum mu atumfoɔ ne ahonhommɔne a ɛwɔ soro hɔ na anya."},{"book":"Efesofoɔ","chapter":"6","verse":"13","text":"Yei enti, monhyɛ Onyankopɔn akodeɛ nyinaa, na sɛ da bɔne no ba a, moatumi agyina, na mowie biribiara a, moagyina pintinn."},{"book":"Efesofoɔ","chapter":"6","verse":"14","text":"Enti monnyina pintinn, na momfa nokorɛ mmɔ mo asene, na monhyɛ tenenee nkataboɔ,"},{"book":"Efesofoɔ","chapter":"6","verse":"15","text":"na momfa Asɛmpa no asomdwoeɛ no nhyehyɛ mo nan."},{"book":"Efesofoɔ","chapter":"6","verse":"16","text":"Yeinom nyinaa akyi no, momfa gyidie kyɛm, deɛ mode bɛdum ɔbɔnefoɔ bɛma a ɛrederɛ no."},{"book":"Efesofoɔ","chapter":"6","verse":"17","text":"Momfa nkwagyeɛ dadeɛ kyɛ ne Honhom no akofena a ɛyɛ Onyankopɔn asɛm no."},{"book":"Efesofoɔ","chapter":"6","verse":"18","text":"Ɛberɛ nyinaa mu mommɔ mpaeɛ wɔ Honhom mu, mpaeɛbɔ ahodoɔ ne nkotosrɛ mu. Yei enti monna mo ho so, na mommɔ mpaeɛ mma ahotefoɔ."},{"book":"Efesofoɔ","chapter":"6","verse":"19","text":"Mommɔ mpaeɛ mma me nso na sɛ mebue mʼano a, wɔama me asɛm aka, na matumi akasa akokoɔduru so ada Asɛmpa no mu ahintasɛm adi."},{"book":"Efesofoɔ","chapter":"6","verse":"20","text":"Seesei meyɛ ho ɔnanmusini a meda mpokyerɛ mu. Ɛno enti, mommɔ mpaeɛ mma me na matumi de akokoɔduru apae mu aka no sɛdeɛ ɛsɛ sɛ meka no."},{"book":"Efesofoɔ","chapter":"6","verse":"21","text":"Yɛn nua ɔdɔfoɔ, Tihiko, a ɔyɛ Awurade adwumayɛ mu ɔsomfoɔ nokwafoɔ no bɛka biribiara akyerɛ mo sɛdeɛ ɛbɛyɛ a mobɛhunu sɛdeɛ me ho teɛ ne dwuma a meredie."},{"book":"Efesofoɔ","chapter":"6","verse":"22","text":"Yei enti na meresoma no mo nkyɛn, ama moahunu sɛdeɛ yɛn ho teɛ na wahyɛ mo nkuran nso."},{"book":"Efesofoɔ","chapter":"6","verse":"23","text":"Asomdwoeɛ nka anuanom nyinaa, na Agya Onyankopɔn ne Awurade Yesu Kristo mma mo nokorɛ dɔ."},{"book":"Efesofoɔ","chapter":"6","verse":"24","text":"Onyankopɔn adom nka wɔn a wɔdɔ yɛn Awurade Yesu Kristo daa nyinaa no."}]}