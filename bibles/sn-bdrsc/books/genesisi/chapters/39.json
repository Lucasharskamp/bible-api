{"data":[{"book":"Genesisi","chapter":"39","verse":"1","text":"Zvino Josefa akanga atorwa akaendeswa kuIjipiti. Potifa muIjipita uyo akanga ari mumwe wamachinda aFaro ari mukuru wavarindi, akamutenga kuvaIshumaeri avo vakanga vamuendesa ikoko."},{"book":"Genesisi","chapter":"39","verse":"2","text":"Jehovha akanga ana Josefa uye akaita kuti abudirire, uye aigara mumba momuIjipita, tenzi wake."},{"book":"Genesisi","chapter":"39","verse":"3","text":"Tenzi wake akati achiona kuti Jehovha akanga anaye uye kuti Jehovha akamuita kuti abudirire muzvinhu zvose zvaakanga achiita,"},{"book":"Genesisi","chapter":"39","verse":"4","text":"Josefa akawana nyasha pamberi pake uye akava mubatiri wake. Potifa akamuita kuti ave mutariri weimba yake, uye akamuita muchengeti wezvinhu zvose zvakanga zviri zvake."},{"book":"Genesisi","chapter":"39","verse":"5","text":"Kubvira panguva yaakamuisa kuti ave mutariri weimba yake nowezvinhu zvose zvaaiva nazvo, Jehovha akaropafadza imba yomuIjipita nokuda kwaJosefa. Maropafadzo aJehovha akanga ari pamusoro pezvinhu zvose zvakanga zviri zvaPotifa, zvose mumba nomumunda."},{"book":"Genesisi","chapter":"39","verse":"6","text":"Saka akaisa mumaoko aJosefa zvinhu zvose zvaakanga anazvo; Josefa ari mutariri, iye haana kumbova nehanya nezvimwe zvinhu kunze kwezvokudya zvaaidya bedzi."},{"book":"Genesisi","chapter":"39","verse":"7","text":"uye shure kwechinguva mukadzi watenzi wake akatarira Josefa ndokubva ati kwaari, “Uya uzovata neni!”"},{"book":"Genesisi","chapter":"39","verse":"8","text":"Asi akaramba. Akati kwaari, “Ini somutariri, tenzi wangu haana kuva nehanya nezvinhu zvose zviri mumba make; zvose zvaanazvo, akazviisa mumaoko angu."},{"book":"Genesisi","chapter":"39","verse":"9","text":"Hamuna munhu mukuru muno mumba kupfuura ini. Tenzi wangu havana kundinyima kana chinhu chimwe zvacho kunze kwenyu, nokuti imi muri mukadzi wavo. Zvino ndingaitirei chinhu chakaipa kudai uye ndichitadzira Mwari?”"},{"book":"Genesisi","chapter":"39","verse":"10","text":"Uye kunyange zvake aitaura naJosefa zuva nezuva, iye akaramba kuenda panhoo naye, kana kutombova naye."},{"book":"Genesisi","chapter":"39","verse":"11","text":"Rimwe zuva akapinda mumba kuti andoita mabasa ake, uye kwakanga kusina mumwe wavashandi vomumba aivamo."},{"book":"Genesisi","chapter":"39","verse":"12","text":"Akamubata nejasi rake uye akati, “Uya kumubhedha uzovata neni!” Asi akasiya jasi rake muruoko rwake akamhanya ndokubuda kunze kwemba."},{"book":"Genesisi","chapter":"39","verse":"13","text":"Akati aona kuti asiya jasi rake muruoko rwake uye kuti akanga abuda kunze kwemba,"},{"book":"Genesisi","chapter":"39","verse":"14","text":"akadanidzira kuvashandi, akati, “Tarirai, muHebheru uyu akauyiswa kwatiri kuti azotidadira! Apinda muno kuti azovata neni, asi ndaridza mhere."},{"book":"Genesisi","chapter":"39","verse":"15","text":"Paanzwa ndoridza mhere kuti ndibatsirwe, abva asiya jasi rake pandiri ndokutizira kunze kwemba.”"},{"book":"Genesisi","chapter":"39","verse":"16","text":"Akachengeta jasi rake parutivi pake kusvikira tenzi wake auya kumba."},{"book":"Genesisi","chapter":"39","verse":"17","text":"Ipapo akamutaurira nyaya iyi akati, “Uya muranda wechiHebheru wamakauyisa kwatiri akauya kwandiri kuti azondidadira."},{"book":"Genesisi","chapter":"39","verse":"18","text":"Asi pandangoridza mhere kuti ndibatsirwe, akabva asiya jasi rake pandiri ndokutizira kunze kwemba.”"},{"book":"Genesisi","chapter":"39","verse":"19","text":"Tenzi wake akati anzwa nyaya yaakaudzwa nomukadzi wake achiti, “Izvi ndizvo zvandakaitirwa nomuranda wako,” akavira nehasha."},{"book":"Genesisi","chapter":"39","verse":"20","text":"Tenzi waJosefa akamutora akamuisa mutorongo, nzvimbo yaichengeterwa vasungwa vamambo; saka akava mutorongo."},{"book":"Genesisi","chapter":"39","verse":"21","text":"Jehovha akava naJosefa; akamunzwira tsitsi akamuitira nyasha pamberi pomutariri womutorongo."},{"book":"Genesisi","chapter":"39","verse":"22","text":"Saka mutariri womutorongo akaita kuti Josefa ave mutariri wavose vaiva vakabatwa mutorongo, uye ndiye aiona nezvose zvaiitwa imomo."},{"book":"Genesisi","chapter":"39","verse":"23","text":"Mutariri wetorongo akanga asina hanya nechinhu chipi zvacho chaiva pasi paJosefa, nokuti Jehovha akanga ana Josefa uye akaita kuti abudirire pane zvose zvaaiita."}]}