{"data":[{"book":"Kwan","chapter":"16","verse":"1","text":"Kora wuod Izhar, ma wuod Kohath, ma wuod Lawi, kod joka Reuben moko kaka Dathan gi Abiram, ma yawuot Eliab kod On wuod Peleth noriwore kaachiel"},{"book":"Kwan","chapter":"16","verse":"2","text":"kendo negichokore mondo giked gi Musa. Kaachiel kodgi ne nitiere jo-Israel mia ariyo gi piero abich, ma jotend oganda mongʼere mane oseyier kaka jakanyo mar bura."},{"book":"Kwan","chapter":"16","verse":"3","text":"Negibiro kaka oganda achiel mochokore mondo giked gi Musa kod Harun kendo negiwachonegi niya, “Usetimo mokalo tongʼ! Oganda duto ler, ngʼato ka ngʼato kuomgi, kendo Jehova Nyasaye ni kodgi. En angʼo momiyo koro uketoru malo moloyo oganda mar Jehova Nyasaye?”"},{"book":"Kwan","chapter":"16","verse":"4","text":"Kane Musa owinjo wachno, nopodho piny auma."},{"book":"Kwan","chapter":"16","verse":"5","text":"Eka nowacho ne Kora kod jolupne duto niya, “Kochopo gokinyi Jehova Nyasaye noyier joma oyie kuome kendo maler, kendo norwak ngʼatno obi bute."},{"book":"Kwan","chapter":"16","verse":"6","text":"To in, Kora, kod joma luwou duto nyaka tim ma: Kawuru ubani"},{"book":"Kwan","chapter":"16","verse":"7","text":"kendo kiny umok mach kod gima dungʼ tik mangʼwe ngʼar e nyim Jehova Nyasaye. Ngʼatno ma Jehova Nyasaye oyiero ema nobed ngʼama ler. Un jo-Lawi usekalo tongʼ!”"},{"book":"Kwan","chapter":"16","verse":"8","text":"Musa bende nowacho ne Kora niya, “Koro Winjuru, un jo-Lawi!"},{"book":"Kwan","chapter":"16","verse":"9","text":"Ok lichnu ni Nyasach Israel osegolou oko mar oganda jo-Israel mamoko kendo okelou bute owuon mondo uti e hekalu mar Jehova Nyasaye kendo mondo uchung e nyim oganda kendo utinegi?"},{"book":"Kwan","chapter":"16","verse":"10","text":"Osekelou kod jo-Lawi weteu duto bute, to koro sani utemo bedo jodolo bende."},{"book":"Kwan","chapter":"16","verse":"11","text":"Un kaachiel gi joma luwou duto usengʼanyo ni Jehova Nyasaye. Harun to en ngʼa ma ungʼurne?”"},{"book":"Kwan","chapter":"16","verse":"12","text":"Eka Musa noluongo Dathan kod Abiram, ma yawuot Eliab. To negiwacho niya, “Ok wanabi!"},{"book":"Kwan","chapter":"16","verse":"13","text":"Ok lichni ni isegolowa e piny mopongʼ gi chak kod mor kich mondo inegwa e thim? Kendo sani koro idwaro miyowa tingʼ mapek?"},{"book":"Kwan","chapter":"16","verse":"14","text":"Kata kamano, pod ok ikelowa e piny mopongʼ gi chak kod mor kich kata miyowa girkeni mag puothe kod puothe mag mzabibu. Ubiro lodho wenge jogi oko? Ngangʼ, ok wanabi!”"},{"book":"Kwan","chapter":"16","verse":"15","text":"Eka Musa iye nowangʼ matek mi owachone Jehova Nyasaye niya, “Kik iyie gi misengini mag-gi. Pod ok akawo kata mana punda achiel koa kuomgi, kata mana kethone ngʼato angʼata kuomgi.”"},{"book":"Kwan","chapter":"16","verse":"16","text":"Musa nowacho ne Kora niya, “In kaachiel gi jolupni duto kod Harun bende nyaka ubi e nyim Jehova Nyasaye."},{"book":"Kwan","chapter":"16","verse":"17","text":"Ngʼato ka ngʼato nyaka kaw tape owuon ma mach ni e yie kendo oketie ubani mangʼwe ngʼar madirom mia ariyo gi piero abich mi uchiwe e nyim Jehova Nyasaye in kaachiel gi Harun.”"},{"book":"Kwan","chapter":"16","verse":"18","text":"Omiyo ngʼato ka ngʼato nokawo tape owuon ma mach nitie iye kendo oketoe ubani mangʼwe ngʼar mine gichungʼ kod Musa gi Harun e dhoranga Hemb Romo."},{"book":"Kwan","chapter":"16","verse":"19","text":"Kane Kora osechoko joge duto mondo okwedgo Musa gi Harun e dhoranga Hemb Romo, duongʼ Jehova Nyasaye ne onyisore ayanga ne oganda mane ochokore duto."},{"book":"Kwan","chapter":"16","verse":"20","text":"Jehova Nyasaye nowacho ne Musa kod Harun niya,"},{"book":"Kwan","chapter":"16","verse":"21","text":"“Pogreuru gi kanyakla mar ogandani mondo omi atiekgi chuth.”"},{"book":"Kwan","chapter":"16","verse":"22","text":"To Musa kod Harun nopodho auma moywak niya, “Yaye Nyasaye, mongʼeyo chunje duto mag dhano, iyi diwangʼ gi kanyakla mar ogandagi duto ka en mana ngʼato achiel ema otimo richo?”"},{"book":"Kwan","chapter":"16","verse":"23","text":"Eka Jehova Nyasaye nowacho ne Musa ni,"},{"book":"Kwan","chapter":"16","verse":"24","text":"“Wachne kanyakla mar oganda kama: ‘Daruru uwuog machiegni gi hembe Kora, Dathan kod Abiram.’ ”"},{"book":"Kwan","chapter":"16","verse":"25","text":"Musa noa malo modhi ir Dathan kod Abiram, kendo jodong Israel noluwe."},{"book":"Kwan","chapter":"16","verse":"26","text":"Nochiwo siem ne kanyakla mar oganda niya, “Suduru mabor gi hembe jogo ma timbegi richo! Kik umul girgi moro amora, ka ok kamano to ubiro lal nono nikech richo mag-gi.”"},{"book":"Kwan","chapter":"16","verse":"27","text":"Omiyo negisudo mabor gi hembe mag Kora, Dathan kod Abiram. Dathan kod Abiram nosewuok oko kendo negichungo gi mondegi, nyithindgi kod rowere mag-gi e dhoranga hembegi."},{"book":"Kwan","chapter":"16","verse":"28","text":"Eka Musa nowacho niya, “Ma e kaka ubiro ngʼeyo ni Jehova Nyasaye ema noora mondo atim gigi duto kendo ni ne ok en pacha awuon:"},{"book":"Kwan","chapter":"16","verse":"29","text":"Ka dipo ni jogi otho mana kaka ji duto nyalo tho, to kare Jehova Nyasaye ne ok oora."},{"book":"Kwan","chapter":"16","verse":"30","text":"To ka Jehova Nyasaye okelo gima nyien mopogore gi mago duto mapile, kendo ma piny oyawo dhoge mi omwonyogi, gi gik moko duto ma mekgi, kendo ma gidhi ei bur ka gingima, eka unungʼe ni jogi osewuotho e nyim Jehova Nyasaye gi achaya.”"},{"book":"Kwan","chapter":"16","verse":"31","text":"Mana gi sa mane otieko wacho gigi, lowo mane ni e bwo tiendgi nobarore,"},{"book":"Kwan","chapter":"16","verse":"32","text":"kendo piny noyawo dhoge mi omwonyogi, gi joodgi duto kod joka Kora duto kod mwandugi duto."},{"book":"Kwan","chapter":"16","verse":"33","text":"Negidhi e bur kagingima mi lowo uomogi kod mwandugi kendo negilal nono ei oganda Israel."},{"book":"Kwan","chapter":"16","verse":"34","text":"E kinde mane giywak, jo-Israel duto mane ni machiegni kodgi noringo, kaywak niya, “Wan bende piny dhi mwonyowa!”"},{"book":"Kwan","chapter":"16","verse":"35","text":"Kendo mach nowuok koa kuom Jehova Nyasaye mi owangʼo ji mia ariyo gi piero abich mane oyudo chiwo misango mangʼwe ngʼar."},{"book":"Kwan","chapter":"16","verse":"36","text":"Jehova Nyasaye nowacho ne Musa niya,"},{"book":"Kwan","chapter":"16","verse":"37","text":"“Nyis Eliazar wuod Harun, ma jadolo, mondo ogol tawo miwangʼo ubani kendo okee mirni mar mach mabor, nimar tawono ler"},{"book":"Kwan","chapter":"16","verse":"38","text":"nimar gin tawo mag joma otimo richo ewi ngimagi giwegi. Los tawono moriere kendo iketgi ewi kendo mar misango, nimar nochiwgi e nyim Jehova Nyasaye kendo gisebedo maler. We gibed ranyisi ne jo-Israel.”"},{"book":"Kwan","chapter":"16","verse":"39","text":"Omiyo Eliazar jadolo nochoko tawo mar mula mane okel gi jogo mane osewangʼ, kendo nochokogi kanyakla monywasogi mondo muon-go kendo mar misango,"},{"book":"Kwan","chapter":"16","verse":"40","text":"mana kaka Jehova Nyasaye nochike kokalo kuom Musa. Ma ne parone jo-Israel ni onge ngʼato angʼata makmana nyikwa Harun ema onego bi mondo owangʼ gima dungʼ tik mangʼwe ngʼar e nyim Jehova Nyasaye, ka ok kamano to obiro chalo kaka Kora kod jolupne."},{"book":"Kwan","chapter":"16","verse":"41","text":"Kinyne oganda mar jo-Israel duto nongʼurne Musa kod Harun. Negiwachonegi niya, “Usenego jo-Jehova Nyasaye.”"},{"book":"Kwan","chapter":"16","verse":"42","text":"To ka ogandano nochokore mar kwedo Musa kod Harun kendo gilokore ka gingʼiyo Hemb Romo, apoya nono boche polo noume kendo duongʼ mar Jehova Nyasaye noyangore."},{"book":"Kwan","chapter":"16","verse":"43","text":"Eka Musa kod Harun nodhi e nyim Hemb Romo,"},{"book":"Kwan","chapter":"16","verse":"44","text":"kendo Jehova Nyasaye nowacho ne Musa niya,"},{"book":"Kwan","chapter":"16","verse":"45","text":"“Wuogi e kanyakla mondo omi atiekgi chuth.” Kendo Musa gi Harun nopodho auma e nyim Jehova Nyasaye."},{"book":"Kwan","chapter":"16","verse":"46","text":"Eka Musa nowacho ne Harun niya, “Kaw tawo mar ubani mari kendo iket gima dungʼ tik mangʼwe ngʼar e iye, kaachiel gi mach moa e kendo mar misango, kendo iret idhi e chokruokno mondo itimnegi misango mar pwodhruok e richo. Mirima osebiro koa ir Jehova Nyasaye; masiche osechakore.”"},{"book":"Kwan","chapter":"16","verse":"47","text":"Omiyo Harun notimo kaka Musa nowachone, kendo noringo modhi e dier chokruok. Masira ne osechakore e dier ji, to Harun nochiwo gima dungʼ tik mangʼwe ngʼar kendo nokwayonegi ngʼwono kuom gima gisetimo."},{"book":"Kwan","chapter":"16","verse":"48","text":"Nochungʼ e kind joma ngima gi joma otho, mi masiche norumo."},{"book":"Kwan","chapter":"16","verse":"49","text":"Makmana ji alufu apar gangʼwen gi mia abiriyo (14,700) nosetho nikech masichego, komedore gi jogo mane osetho nikech Kora."},{"book":"Kwan","chapter":"16","verse":"50","text":"Eka Harun noduogo ir Musa e dhoranga Hemb Romo, nimar masiche noserumo."}]}