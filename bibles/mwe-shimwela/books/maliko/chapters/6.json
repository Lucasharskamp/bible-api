{"data":[{"book":"Maliko","chapter":"6","verse":"1","text":"A Yeshu gubhajabhwile, nigubhapite ku shilambo shabho na bhaajiganywa bhabho gubhaakagwilenje."},{"book":"Maliko","chapter":"6","verse":"2","text":"Likaishileje lyubha lya Pumulila, gubhatandwibhe jiganya nshinagogi. Bhandu bhabhagwinji bhapilikenenje bhashinkulapanga, gubhashitenje, “Bhaijigenye kwei genega? Na lwene lundalu bhalupatile kwei, na yene ilapoi, bhaatenda kwa mashili gashi?"},{"book":"Maliko","chapter":"6","verse":"3","text":"Bhuli, bhenebha nngabha a pundi shelemala bhanabhabho a Malia, akulubhabhonji a Yakobho na a Yoshepu na a Yuda na a Shimoni? Bhuli, ashaalumbubhabhonji tukatama nabhonji apano?” Bhai, gubhaakanilenje."},{"book":"Maliko","chapter":"6","verse":"4","text":"A Yeshu gubhaalugulilenje, “Nkulondola jwa a Nnungu akalepela kuywa, ikabhe pa shilambo shakwe na kwa ashaalongo ajakwe na pa likaja lyakwe.”"},{"book":"Maliko","chapter":"6","verse":"5","text":"Kwa nneyo bhangatenda ilapo pepala, ikabhe bhashinkwabhishilanga makono bhalwelenji bhashoko nikwalamyanga."},{"book":"Maliko","chapter":"6","verse":"6","text":"A Yeshu bhashinkulapa ligongo lyangakulupalila kwabhonji. Gubhapite muijiji pita jiganya."},{"book":"Maliko","chapter":"6","verse":"7","text":"Gubhaashemilenje bhaajiganywa bhabho likumi limo na bhabhili bhala, gubhaatumilenje bhabhili bhabhili. Gubhaapelenje mashili ga shoya maoka."},{"book":"Maliko","chapter":"6","verse":"8","text":"Gubhaalugulilenje kuti, “Mumpandamo nnajigalanje shindu shoshowe, ikabhe ntindisho, nnajigalanje nkate wala nkobha wala mmmbiya."},{"book":"Maliko","chapter":"6","verse":"9","text":"Nng'walanje makubhashi, nnajigalanje nngubho ja tindiganya.”"},{"book":"Maliko","chapter":"6","verse":"10","text":"Gubhaalugulilenje kabhili, “Pamui popowe pushimposhelwanje, ntamangane popo mpaka pushinshokangane.”"},{"book":"Maliko","chapter":"6","verse":"11","text":"Na popowe pala bhakamposhelanje, eu kumpilikanilanga, nshokangane na nkung'undanje litutuli mmakongono genunji ibhe shilangulo sha kwaaleyanga."},{"book":"Maliko","chapter":"6","verse":"12","text":"Bhai, gubhapite kwaalungushiyanga bhandu bhaipetanje yambi yabhonji."},{"book":"Maliko","chapter":"6","verse":"13","text":"Bhashinkushoyanga maoka gamagwinji na kwaapakanga bhalwelenji mauta na kwaalamyanga."},{"book":"Maliko","chapter":"6","verse":"14","text":"Bhai, a mpalume a Elode gubhapilikene gowego, pabha kuiniywa kwa a Yeshu kwashinkushuma mmbali yowe. Bhandu bhananji bhatendaga bheleketanga kuti, “A Yowana bhabhatisha bhashiyuka bhakaweje, pabha bhashikola mashili ga tenda ilapo.”"},{"book":"Maliko","chapter":"6","verse":"15","text":"Bhana bhatendaga bheleketanga kuti, “A Eliya.” Bhananji bhalinkutinji, “Bhalabho ni ankulondola bha a Nnungu, malinga ashinkulondola bhananji bha bhukala.”"},{"book":"Maliko","chapter":"6","verse":"16","text":"Ikabheje a Elode bhakapilikaneje jene nganijo gubhashite, “Bhenebha a Yowana bhunaainjile bhala, bhashiyuka!”"},{"book":"Maliko","chapter":"6","verse":"17","text":"Pabha a Elode bhashinkuamulisha a Yowana bhakamulwe nitabhwa. Pabha a Elode bhashinkwaatola shilombani a Elodia bhaaliji akongobhabho a Pilipi apwabho a Elode."},{"book":"Maliko","chapter":"6","verse":"18","text":"Pabha a Yowana bhashinkwaalugulila a Elode ikapinjikwa mmwe kwaatola shilombani bhakongwe bha apwenu."},{"book":"Maliko","chapter":"6","verse":"19","text":"Bhai, a Elodia bhashinkukola nnjimwa gubhaaloleye a Yowana nkupinga kwaabhulaga, ikabheje gubhalepele."},{"book":"Maliko","chapter":"6","verse":"20","text":"Pabha a Elode bhatenda kwajogopa a Yowana, bhalabho bhamumanyi kuti pubhaliji bhandu bhakwete aki, na bha Ukonjelo, kwa nneyo gubhaibhilile. A Elode gubhapinjile kwapilikanishiya a Yowana, ikabheje kila pubhaapilikanishiyaga, bhatendaga tenguka kwa kaje."},{"book":"Maliko","chapter":"6","verse":"21","text":"Gulikoposhele lyubha lya pwaa, lyubha lya shikukuu sha bhelekwa kwabho a Elode. Gubhaalashienje shalya bhanangulungwa bha lukumbi lwabho, na bhakulungwanji bha manjola, na ashikalongolele bhakulu bha ku Galilaya."},{"book":"Maliko","chapter":"6","verse":"22","text":"Bhai, mwali jwabho a Elodia gwajinjile nkati nigwainile, gwabhanonyeye ainagwe a Elode na bhajeninji bhabho. Penepo a mpalume a Elode gubhannugulile mwali jula, “Juga shoshowe shukupinga shini kupe.”"},{"book":"Maliko","chapter":"6","verse":"23","text":"Gubhalumbile bhalinkuti, “Shoshowe shushunyuje shinikupe, nkali gabhana upalume gwangu.”"},{"book":"Maliko","chapter":"6","verse":"24","text":"Mwali jula gwakopweshe palanga kukwaabhuya akwabhe, “Nyuje nndi?” Na bhalabho gubhannjangwile, “Ntwe gwa a Yowana bhaabhatisha.”"},{"book":"Maliko","chapter":"6","verse":"25","text":"Mwali gwajinjile kwa a mpalume alitumanduma gwashite, “Ngunapinga nnainope, mmbe nshaani ntwe gwa a Yowana bhaabhatisha.”"},{"book":"Maliko","chapter":"6","verse":"26","text":"A mpalume gubhainjishe kwa kaje, ikabheje kwa ligongo lya lumbila na ligongo lya bhajeninji bhapalinji bhala, bhangankanila."},{"book":"Maliko","chapter":"6","verse":"27","text":"Bhai, shangupe gubhantumile linjola akaainje a Yowana. Na linjola gwapite kuligelesha gwabhainjile a Yowana."},{"book":"Maliko","chapter":"6","verse":"28","text":"Gwaishe nago ntwe nshaani, gwampele mwali jula na jwalakwe gwabhapele akwabhe."},{"book":"Maliko","chapter":"6","verse":"29","text":"Bhaajiganywa bha a Yowana bhakapilikananjeje genego, gubhapitetolanga maiti ga a Yowana gubhashishilenje."},{"book":"Maliko","chapter":"6","verse":"30","text":"Mitume bhala gubhabhujilenje gubhaimenenje na a Yeshu, gubhaalugulilenje yowe ibhatendilenje na jiganya."},{"book":"Maliko","chapter":"6","verse":"31","text":"A Yeshu gubhaalugulilenje, “Twendangane kujika kwangali bhandu nkapumulilanje kashoko.” Bhashinkwaalugulilanga nneyo pabha bhashinkupagwanga bhandu bhaajendelangaga na bhuja, a Yeshu na bhaajiganywa bhabho gubhalepelenje kupata nkali lilanga lya kombola kulya shalya."},{"book":"Maliko","chapter":"6","verse":"32","text":"Bhai, gubhakwelilenje muntumbwi gubhapitengene kujika."},{"book":"Maliko","chapter":"6","verse":"33","text":"Bhandu bhabhagwinji kopoka muilambo mowe bhaabhweninji pubhajabhulanganaga, gubhakumanyinji kubhajendanganaga. Gubhapitengenenje lubhilo kulongolela kubhaapite a Yeshu na bhaajiganywa bhabho, gubhalinginji bhatainji kuika."},{"book":"Maliko","chapter":"6","verse":"34","text":"A Yeshu bhakatulusheje muntumbwi, gubhaaimenenje bhandu bhagumbelenje, gubhaabhonelenje shiya, pabha pubhalinginji malinga ngondolo yangali nshunga. Gubhatandwibhe kwaajiganyanga indu yaigwinji."},{"book":"Maliko","chapter":"6","verse":"35","text":"Ikaishileje tome na ligulo, bhaajiganywa bhabho gubhaajendelenje a Yeshu gubhaalugulilenje, “Nnaino kupilile, na putuli pano pa anga."},{"book":"Maliko","chapter":"6","verse":"36","text":"Mbaya mwaalugulilanje bhandu bhajendangane muilambo na mmigunda ja tome, bhakaiumilanje shalya.”"},{"book":"Maliko","chapter":"6","verse":"37","text":"A Yeshu gubhaalugulilenje, “Mwaapanganje shalya mmanganya.” Nabhalabhonji gubhaabhushiyenje, “Bhuli, tujende tukaume mikate ja mmbiya ya mishaala ja shaka shimo jika mundu?”"},{"book":"Maliko","chapter":"6","verse":"38","text":"A Yeshu gubhaabhushiyenje “Nkwetenje mikate jilingwa? Nkalolanjeti.” Bhakalolanjeje, gubhaalugulilenje, “Jipali mikate ng'ano na yamaki ibhili.”"},{"book":"Maliko","chapter":"6","verse":"39","text":"A Yeshu gubhaamulishenje bhaajiganywa bhabho bhaatamikanje bhandu pai mmanyai gamabhii, mmakundi makundi."},{"book":"Maliko","chapter":"6","verse":"40","text":"Bhandu gubhatemingenenje mmakundi makundi ga bhandu makumi kumi na makundi ga bhandu makumi nng'ano."},{"book":"Maliko","chapter":"6","verse":"41","text":"Kungai a Yeshu gubhatolile mikate nng'ano na yamaki ibhili ila, gubhalolile kunnungu, gubhatendile eja kwa a Nnungu, gubhagebhenye mikate jila na gubhaapelenje bhaajiganywa bhabho nkupinga bhaagabhanishianje bhandu. Na yamaki gubhatendile nneila peila."},{"book":"Maliko","chapter":"6","verse":"42","text":"Bhandu bhowe gubhalilenje nijukuta."},{"book":"Maliko","chapter":"6","verse":"43","text":"Gubhalokotenje malepeyo ga ipande ya mikate na yamaki, nigumbayanga ikapu likumi limo na ibhili."},{"book":"Maliko","chapter":"6","verse":"44","text":"Bhandu bhalilenje mikate jila pubhalinginji bhanabhalume elupu ng'ano, gwangali bhalanganishiya bhanabhakongwe na bhana."},{"book":"Maliko","chapter":"6","verse":"45","text":"A Yeshu gubhaamulishenje bhaajiganywa bhabho bhakwelanje muntumbwi, bhajombokanje litanda bhalongolelanje ku Bhetishaida, bhayene gubhalepeshe bhalikwaalajilanga bhandu."},{"book":"Maliko","chapter":"6","verse":"46","text":"Bhakaalajilanjeje bhandu gubhapite jikape kushitumbi kukwaajuga a Nnungu."},{"book":"Maliko","chapter":"6","verse":"47","text":"Shigulogulo ntumbwi pugwaliji pakati pakati litanda, a Yeshu pubhaliji jikape kunyenje litanda."},{"book":"Maliko","chapter":"6","verse":"48","text":"Bhai, gubhaabhweninji bhaajiganywa bhalilajililanga na ngoi ya nokolela ntumbwi, kunokola mashi, pabha mbungo jashinkupuga shilinyuma. Kumashelo a Yeshu gubhaajendelenje bhalikwenda pantundu mashi bhalipinga kwaapitangana."},{"book":"Maliko","chapter":"6","verse":"49","text":"Ikabheje bhakaabhonanjeje bhalikwenda pantundu mashi, gubhaganishiyenje pana shiwili shabho, gubhajobhelenje."},{"book":"Maliko","chapter":"6","verse":"50","text":"Pabha bhowe bhakaabhonanjeje a Yeshu bhashinkujogopanga. A Yeshu gubhabhelekete nabhonji, “Mwilumanje, ni nne. Nnajogopanje.”"},{"book":"Maliko","chapter":"6","verse":"51","text":"Kungai gubhakwelile muntumbwi mubhalinginji mula na mbungo jikutondobhaga. Nabhalabhonji gubhalapilenje kwa kaje."},{"book":"Maliko","chapter":"6","verse":"52","text":"Pabha bhangagamanyanga malombole ga mikate jila. Mitima jabhonji jashinkutopa."},{"book":"Maliko","chapter":"6","verse":"53","text":"Gubhajombokenje litanda, gubhaikengene ku shilambo sha Geneshaleti gubhajimingene."},{"book":"Maliko","chapter":"6","verse":"54","text":"Bhakakopokanjeje muntumbwi mula, shangupe bhandu gubhaamanyinji a Yeshu."},{"book":"Maliko","chapter":"6","verse":"55","text":"Bhai, gubhapitengene lubhilo nshilambo showe, gubhatandwibhenje kwaajigalanga bhalwelenji mmakai nikwapeleshela a Yeshu kokowe kubhapilikenenje bhapali."},{"book":"Maliko","chapter":"6","verse":"56","text":"Mowe mubhapitaga a Yeshu, ibhe muijiji eu mmijini eu mmigunda, bhandu bhatendaga kwaabhikanga bhalwelenji pa lubhala, gubhaashondelesheyenje a Yeshu bhaakwayanje nkali libhiniko lya nngubho yabho. Na bhowe bhaakwashiyenje gubhalamilenje ilwele yabhonji."}]}