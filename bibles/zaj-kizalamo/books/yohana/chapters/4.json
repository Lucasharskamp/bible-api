{"data":[{"book":"YOHANA","chapter":"4","verse":"1","text":"Mafalisayo wahulika kamba Yesu kowapata na kuwabatiza wanahina bwando kum'banza Yohana."},{"book":"YOHANA","chapter":"4","verse":"2","text":"Ila Yesu mwenyego ham'batize munhu yoyose, ila wanahina zake wawo wabatize."},{"book":"YOHANA","chapter":"4","verse":"3","text":"Yesu viyahulike gano, kasegela muisi ya Yudea kabwela muisi ya Galilaya,"},{"book":"YOHANA","chapter":"4","verse":"4","text":"kabita nzila ibitile muisi ya Samalia."},{"book":"YOHANA","chapter":"4","verse":"5","text":"Kavika mkiwambo kimwe muisi ya Samalia kikemigwa Sikali, behi na mgunda wa Yakobo uyakalile yaamgwelele mwanage, Usufu."},{"book":"YOHANA","chapter":"4","verse":"6","text":"Haja kukala na sima da Yakobo, na Yesu, avija viyadonhile na umwanza, kakala hasi hamgwazo wa idisima. Ikala saa sita imisi."},{"book":"YOHANA","chapter":"4","verse":"7","text":"Mtwanzi wa Kisamalia keza kudeha mazi, na Yesu kamulongela, “Nigwelele mazi ning'we.”"},{"book":"YOHANA","chapter":"4","verse":"8","text":"Wanahina zake wakala wacholile kukiwambo kugula mandia."},{"book":"YOHANA","chapter":"4","verse":"9","text":"Ija imtwanzi kamulongela, “Gweye kwa Muyahudi na nie na mtwanzi wa Kisamalia, konipulaze nie mazi ga kung'wa?” Kwavija Wayahudi hawasangilaga vinhu na Wasamalia."},{"book":"YOHANA","chapter":"4","verse":"10","text":"Yesu kedika, “Kamba uhaimanyile nhunza ya Mulungu na uhammanyile ayo yokupula mazi ga kung'wa, uhampulile heyo na yahakugwelele mazi golava ugima.”"},{"book":"YOHANA","chapter":"4","verse":"11","text":"Ija imtwanzi kalonga, “Mndewa, kia cha kudehela kwabule na sima digidila, kwahi kondaugapate mazi higo gali na ugima?"},{"book":"YOHANA","chapter":"4","verse":"12","text":"Gweye kwa mkulu kum'banza muhenga wetu Yakobo yatugwelele sima dino, na heyo mwenyego na wanage na madale gake ga ng'hondolo wose wang'wa mazi ga sima dino?”"},{"book":"YOHANA","chapter":"4","verse":"13","text":"Yesu kamulongela, “Wanhu wose wong'wa mazi gano wokona ng'hilu kabili,"},{"book":"YOHANA","chapter":"4","verse":"14","text":"ila munhu yoyose yondayang'we mazi gondanimgwelele nie honda yone ng'hilu kabili. Mazi gondanimgwelele nie gogaluka nzokwe mgati yake, gondagamgwelele ugima wa digunge.”"},{"book":"YOHANA","chapter":"4","verse":"15","text":"Ija imtwanzi kalonga, “Mndewa, ngwelela mazi higo! Giladi sambinyone ng'hilu kabili, na sambinize hano kudeha mazi.”"},{"book":"YOHANA","chapter":"4","verse":"16","text":"Yesu kamulongela, “Genda kamkeme mbigalo wako, abaho, ubwele.”"},{"book":"YOHANA","chapter":"4","verse":"17","text":"Ija imtwanzi kedika, “Nabule mbigalo.”"},{"book":"YOHANA","chapter":"4","verse":"18","text":"Kwavija kusoligwa na wambigalo watano, na mbigalo yuukala nayo sambi sio mbigalo wako. Kunongela ikweli.”"},{"book":"YOHANA","chapter":"4","verse":"19","text":"Ija imtwanzi kalonga, “Mndewa, nokona gweye kwa muhokozi."},{"book":"YOHANA","chapter":"4","verse":"20","text":"Wahenga zetu wakala wotambika mkigongo kino, ila mweye mogong'ondeza kamba Yelusalemu baho hanhu ha kutambikila.”"},{"book":"YOHANA","chapter":"4","verse":"21","text":"Yesu kamulongela ija imtwanzi, “Nhegeleza nie, go mtwanzi, kipigiti chokwiza wanhu hawamtambikila Tata mkigongo kino ama kuja Yelusalemu."},{"book":"YOHANA","chapter":"4","verse":"22","text":"Mweye motambikila kija hamkitangile, ila tweye tukitanga kija itukitambikila, kwavija ukombola wolawa mwa Wayahudi."},{"book":"YOHANA","chapter":"4","verse":"23","text":"Ila kipigiti chokwiza na tena kipigiti kivika, watambika wa ikweli womtambikila Tata muloho na muikweli, kwavija Tata kowazahila wanhu wondawamtambikile kamba vino."},{"book":"YOHANA","chapter":"4","verse":"24","text":"Mulungu iyo Loho, avo awo womtambikila wolondigwa wamtambikile muloho na muikweli.”"},{"book":"YOHANA","chapter":"4","verse":"25","text":"Ija imtwanzi kamulongela, “Nivitanga kamba Kilisto kokwiza, na yeheza, kotulongela kila kinhu.”"},{"book":"YOHANA","chapter":"4","verse":"26","text":"Yesu kamulongela, “Nie, inilonga nagwe, iyo Kilisto.”"},{"book":"YOHANA","chapter":"4","verse":"27","text":"Kipigiti kikija wanahina zake wabwela, wakanganya ng'hani viwam'vikile yolongelela na mtwanzi. Ila haduhu hata imwe mmwanza wao yamulongele, “Kolonda choni?” ama kumuuza Yesu, “Habali ulonga na mtwanzi ino?”"},{"book":"YOHANA","chapter":"4","verse":"28","text":"Abaho, ija imtwanzi kaleka nongo yake ya mazi, kabweleganya kukiwambo na kuwalongela wanhu wakalile haja."},{"book":"YOHANA","chapter":"4","verse":"29","text":"Yolonga, “Izoni mmulole munhu yanongele kila kinhu kinhendile. Havidahika munhu ino kuwa iyo Kilisto?”"},{"book":"YOHANA","chapter":"4","verse":"30","text":"Avo wasegela haja hakiwambo wachola kuyali Yesu."},{"book":"YOHANA","chapter":"4","verse":"31","text":"Kipigiti kikija wanahina zake wamuyalalila Yesu wolonga, “Mkulufunzi, uje mandia.”"},{"book":"YOHANA","chapter":"4","verse":"32","text":"Ila heyo kawalongela, “Nie nnago mandia ago mweye hamgamanyile.”"},{"book":"YOHANA","chapter":"4","verse":"33","text":"Avo waja wanahina wasonga kukiiuza wenyego kwa wenyego, “Hana munhu yamgalile mandia?”"},{"book":"YOHANA","chapter":"4","verse":"34","text":"Yesu kawalongela, “Mandia gangu nie gago gano, kugatenda gaja gamnogele ayo yanhumile na kuimambukiza sang'hano yake."},{"book":"YOHANA","chapter":"4","verse":"35","text":"Mnawo ulonzi ulonga, ‘Isigala milenge mine mulao ulawe.’ Ila nie nowalongela, loleni mmigunda, vakuja vipa visha avo volondigwa kuhunigwa."},{"book":"YOHANA","chapter":"4","verse":"36","text":"Muhuna vakuja kogendelela kulihigwa hata sambi, na heyo kokunzanya ivakuja yavike muugima wa digunge, avo yahandile na ayo yohuna wodeng'ha hamoja."},{"book":"YOHANA","chapter":"4","verse":"37","text":"Kamba ulonzi uno vuulonga, ‘Imwe kohanda, iyagwe kohuna.’"},{"book":"YOHANA","chapter":"4","verse":"38","text":"Niwagala kuhuna vakuja mumgunda hamuulimile. Wanhu wayagwe iwo wasang'hanike, na mweye mpata fong'ha kulawa msang'hano yao.”"},{"book":"YOHANA","chapter":"4","verse":"39","text":"Wasamalia bwando kulawa mkiwambo kija wamtogola Yesu, sama ya gaja gayalongile ija imtwanzi, “Kanongela kila kinhu kinhendile.”"},{"book":"YOHANA","chapter":"4","verse":"40","text":"Avo waja Wasamalia viwamwizile, wamuyalalila yakale na hewo, avo Yesu kakala haja mazua mabili."},{"book":"YOHANA","chapter":"4","verse":"41","text":"Wanhu wayagwe bwando wamtogola sama ya mbuli zake,"},{"book":"YOHANA","chapter":"4","verse":"42","text":"na wamulongela ija imtwanzi, “Tutogola si kwavija gweye kutulongela, ila kwavija tumuhulika tweye wenyego, na tuvitanga kamba heyo iyo Mkombola wa ulumwengu.”"},{"book":"YOHANA","chapter":"4","verse":"43","text":"Vigabitile mazua mabili, Yesu kasegela haja kachola kuisi ya Galilaya."},{"book":"YOHANA","chapter":"4","verse":"44","text":"Kwavija heyo mwenyego kalonga, “Muhokozi hahishimilwa muisi yake mwenyego.”"},{"book":"YOHANA","chapter":"4","verse":"45","text":"Viyavikile Galilaya wanhu wa haja wam'bokela, kwavija wavona vinhu vose viyatendile Yelusalemu, kipigiti cha Ulusona lwa Pasaka, kwavija na hewo wakala wacholile kuna ulusona."},{"book":"YOHANA","chapter":"4","verse":"46","text":"Abaho, Yesu kabweleganya kuna ikiwambo cha Kana muisi ya Galilaya, ako kuyagalule mazi kuwa divai. Haja kukala na mkulu imwe wa silikali yakalile na mwanage mtamu ako Kapenaumu."},{"book":"YOHANA","chapter":"4","verse":"47","text":"Viyahulike kamba Yesu keza kulawa Yudea kwiza Galilaya, kamgendela na kumuyalalila yachole Kapenaumu yakamuhonye mwanage yakalile behi na kudanganhika."},{"book":"YOHANA","chapter":"4","verse":"48","text":"Yesu kamulongela, “Kamba hamonile vilaguso na mikanganyo, hamtogola.”"},{"book":"YOHANA","chapter":"4","verse":"49","text":"Ija imkulu wa silikali kamulongela, “Mndewa, izo kipigiti mwanangu hanadanganhika.”"},{"book":"YOHANA","chapter":"4","verse":"50","text":"Yesu kamulongela, “Genda ukae yako, na mwanago kohona.”"},{"book":"YOHANA","chapter":"4","verse":"51","text":"Viyakalile yobwela ukae, mnzila kaiting'hana na nyakadala zake, wamulongela, “Mwanago kahona.”"},{"book":"YOHANA","chapter":"4","verse":"52","text":"Kawauza kipigiti kilihi mwanage chayahonile, wamulongela, “Ikala saa saba imisi mayo homa imsegela.”"},{"book":"YOHANA","chapter":"4","verse":"53","text":"Avo ija tata wa imwana kakumbukila kamba kikala kipigiti kikija Yesu chayamulongele, “Mwanago kohona.” Avo heyo na mulango wake wose wamtogola Yesu."},{"book":"YOHANA","chapter":"4","verse":"54","text":"Uno ukala mzonza wa ikabili waatendile Yesu viyalawile Yudea kuchola Galilaya."}]}