{"data":[{"book":"Wagalatiya","chapter":"1","verse":"1","text":"Nene Pauli mtumighwa, sikemighwe bae wala kutumighwa ne iwanu, ila nikemighwa na kutumighwa ne Yesu Kiristu na Aba Imulungu iyamtsilihule Yesu,"},{"book":"Wagalatiya","chapter":"1","verse":"2","text":"nene ne iwandughu wose iwali na nene twomwandikilani mwemwe iwanu wa Galatiya imumtoghole Yesu."},{"book":"Wagalatiya","chapter":"1","verse":"3","text":"Twomlombelani kwe Imulungu Aba wetu na Imtwatsa wetu Yesu Kiristu yawatendele uluso na yamwikeni tseghamba."},{"book":"Wagalatiya","chapter":"1","verse":"4","text":"Kiristu tsakelapfa imwenyegho kwaajili ya nzambi tsetu ka pfayanoghelighwe Imulungu Aba wetu, ili yatukombole mne isi ino ihile ya sambi."},{"book":"Wagalatiya","chapter":"1","verse":"5","text":"Imulungu yatunyighwe ghamatsuwa ghose. Ona."},{"book":"Wagalatiya","chapter":"1","verse":"6","text":"Mwonikangawatsa, pfamumleka himahima Imulungu iyawakemile kwa uluso wa Kiristu, na mwoibokela mbuli ingi iikoneka ka mbuli inoghile,"},{"book":"Wagalatiya","chapter":"1","verse":"7","text":"lekeni kuduhu imbuli inoghile ingi, ila kuna iwanu womhanganyeni na wobama kuighalusa Imbuli Inoghile ya Kiristu."},{"book":"Wagalatiya","chapter":"1","verse":"8","text":"Lekeni hata ka twetwe au malaika katsowapetelani mbuli ingi iikoneka ka mbuli inoghile na si mbuli ila yatuwapetele twetwe, ayo yalighitighwe ne Imulungu!"},{"book":"Wagalatiya","chapter":"1","verse":"9","text":"Ka pfatulongole kulonga, na sambi nolonga keli, imunu wowose ang'awapetela imbuli inoghile ingi, na si ila yamuibokele bae, ayo na yalighitighwe ne Imulungu!"},{"book":"Wagalatiya","chapter":"1","verse":"10","text":"Angu nibama kumnogheletsa nani? Kuwanogheletsa iwanu, au Imulungu? Ning'abamile kuwanogheletsa iwanu, ning'alekile kuwa mtumwa wa Kiristu."},{"book":"Wagalatiya","chapter":"1","verse":"11","text":"Ndughu tsangu, nobama mmanye ka imbuli inoghile yanipetile nene si ya chimunu bae."},{"book":"Wagalatiya","chapter":"1","verse":"12","text":"Kuya nene siibokele kulawa kwe imunu wowose, wala silangulitsighwe ne imunu bae. Yesu Kiristu imwenyegho iyo yanighubulile."},{"book":"Wagalatiya","chapter":"1","verse":"13","text":"Mana tsamuhulika pfanikalile ghumwande kwa kukindilisa dini yangu ya Chiyahudi, na pfaniwadununze iwanu we Imulungu, tsambama niwamalitse ghendo."},{"book":"Wagalatiya","chapter":"1","verse":"14","text":"Tsaning'ali nowalongola Wayahudi weyangu wengi wa ubala wangu kwa kukinda ghamalangulitso gha dini ya Chiyahudi, tsanikatsana ghendo kukinda ghatubokele kwa wabala wetu."},{"book":"Wagalatiya","chapter":"1","verse":"15","text":"Lekeni Imulungu kwa uluso wake tsakanisaghula kulawa hala ng'ana nyelekighwe, kanikema nimtumikile."},{"book":"Wagalatiya","chapter":"1","verse":"16","text":"Bahala hayonile pfinogha kumghubula Imwanaghe mghati mwangu, ili niwapetele Imbuli yake inoghile iwanu iwali si Wayahudi bae, sitsumilile bae kumghutsa imunu wowose,"},{"book":"Wagalatiya","chapter":"1","verse":"17","text":"wala sighendile bae Yerusalemu kwa awala iwatumighwa iwanongole, tanu tsang'enda isi ya Arabiya, kuya mbuya keli mne ghumji ghwa Damasko."},{"book":"Wagalatiya","chapter":"1","verse":"18","text":"Haimalile miyaka midatu, ngeluka Yerusalemu kumwona Kefa"},{"book":"Wagalatiya","chapter":"1","verse":"19","text":"Lekeni simwonile imtumighwa yungi bae, ila Jakobu, ndughu yake Imtwatsa."},{"book":"Wagalatiya","chapter":"1","verse":"20","text":"Imulungu komanya ka agha ghaniwandikilani sighutsuka bae."},{"book":"Wagalatiya","chapter":"1","verse":"21","text":"Hambele tsang'enda isi ya Siriya na isi ya Kilikiya."},{"book":"Wagalatiya","chapter":"1","verse":"22","text":"Ghamatsuwa agho iwanu iwamtoghole Yesu wa isi ya Yudeya tsang'ana wambone bae."},{"book":"Wagalatiya","chapter":"1","verse":"23","text":"Bali chawahulike chiliheka, “Ayula iyatudununze ghumwande, lelo kopeta ukutoghola kukula kwabamile kukumalitsa aho mwanduso.”"},{"book":"Wagalatiya","chapter":"1","verse":"24","text":"Apfo wamtunya Imulungu kwaajili ya nene."}]}