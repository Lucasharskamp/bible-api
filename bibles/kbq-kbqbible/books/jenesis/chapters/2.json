{"data":[{"book":"Jenesis","chapter":"2","verse":"1","text":"E'inahu huno monane mopane, anampima me'nea zantamina maka trohu vagare'ne."},{"book":"Jenesis","chapter":"2","verse":"2","text":"Eri'za eri vagareteno, nampa 7ni knarera Anumzamo'a manigasa hu'ne."},{"book":"Jenesis","chapter":"2","verse":"3","text":"Anumzamo'a nampa 7ni knarera manigasa nehuno, ana kna eri ruotge huno asomu hunte'ne. Na'ankure miko'a eri'zana eri vagarenegu huno manigasa hu'ne."},{"book":"Jenesis","chapter":"2","verse":"4","text":"Ra Anumzamo'ma monane mopane eri fore'ma hunte'nea nanekea, amanahu me'ne."},{"book":"Jenesis","chapter":"2","verse":"5","text":"E'i ana knafina za'ara zana fore ama mopafina osu'ne, na'ankure Ra Anumzamo'a ana knafina kora atregeno oru'ne. Ana higeno eri'za eri vahera fore huno omani'negeno,"},{"book":"Jenesis","chapter":"2","verse":"6","text":"kampu'i tintamimo'za mopafinti hanati'za mika mopamofona tina ami'naze."},{"book":"Jenesis","chapter":"2","verse":"7","text":"Ra Anumzamo'a kugusopa erino regripeteno vahe tro huno agonagampi Agra'a asimu'a huhu huvazigeno, vahe efore hu'ne."},{"book":"Jenesis","chapter":"2","verse":"8","text":"Hanki Ra Anumzamo'a mago hoza zage hanati kaziga ante'neankino, ana hozagura Ideni hoze hu'nea hozamofo agu'afi, ana nera avreno ome ante'ne."},{"book":"Jenesis","chapter":"2","verse":"9","text":"Ra Anumzamo'a rumofo rumofo zafa higeno, mopafinti hage'ne. Hakare zafamo'za zamuma kete'ene ne'zama ne'arera knare hu'naze. Hagi ana hoza amu'nompina tare zafa me'ne. Mago zafa ofri manivava hu zafe. Hagi mago zafa knare zanki, havizanki huno'ma antahino keno'ma hu zafe."},{"book":"Jenesis","chapter":"2","verse":"10","text":"Hagi Ideni hozafintira mago ti hanatino enevuno, hozafina tina nemino ana timo'a refko huno 4'afi ranti evu'ne."},{"book":"Jenesis","chapter":"2","verse":"11","text":"Ese'ma evu'nea timofo agi'a Pisoni tinkino, maka Havira mopafi rugagino evu'ne. Ana mopafina knare goli me'ne."},{"book":"Jenesis","chapter":"2","verse":"12","text":"Ana mopafima me'neana mago'zana ruokamre knare goline, mana nentake'zane, mizama'amo mareri'nea oniksie nehaza havene me'ne."},{"book":"Jenesis","chapter":"2","verse":"13","text":"Anante timofo agi'a Gihoni tinkino, Kusi2:13 Itopia (Ethiopia) kazigagu hu'ne. mopafi rugagino evu'ne."},{"book":"Jenesis","chapter":"2","verse":"14","text":"Hagi nampa 3a Taigrisi tinkino, zage hanati kaziga Asiria mopafi evu'ne. Hagi nampa 4a Yufretis tine."},{"book":"Jenesis","chapter":"2","verse":"15","text":"Hanki Ra Anumzamo'a ana ne'ma avreno Ideni hozafima ante'neana, hoza eri'zama enerino kegavama hanigure huno avrente'ne."},{"book":"Jenesis","chapter":"2","verse":"16","text":"Hianagi Ra Anumzamo'a amanage huno kasegea hunagru hunte'ne, Kagra mika hozafima me'nea zafa raga amne negahane."},{"book":"Jenesis","chapter":"2","verse":"17","text":"Hianagi knare'zanki havi'zanki huno antahino keno'ma hu zafa raga onetfa huo. Hanki kagrama ana zafa ragama nesnanana, tamage hunka anazupa frigahane."},{"book":"Jenesis","chapter":"2","verse":"18","text":"Hagi anante Ra Anumzamo'a anage hu'ne, Vemo'ma agrake maniazamo'a knare osianki'na, azahu vahera tro hanugeno knare hu'ne tragote'ne manigaha'e."},{"book":"Jenesis","chapter":"2","verse":"19","text":"Nehuno mopa kateno mika zagagafane, namaramine, ne'one zagagafaraminena tro huzmanteteno zamavareno zamagi antezamisie huno ana nete vigeno, zamagi'a ante'zamigeno ana zamagima ante'nere me'ne."},{"book":"Jenesis","chapter":"2","verse":"20","text":"Higeno ana ne'mo'a mika nontegama nemaniza zagagafagi, monafima hare'za vanoma nehaza nama'zagagi, mopafima nemaniza maka afi zagagafagi huno zamagi zami'neanagi, agri'ma azahu knampa'a omani'ne."},{"book":"Jenesis","chapter":"2","verse":"21","text":"Ana higeno Ra Anumzamo'a ve mofona azeri avukoko higeno mase himre'negeno, magoke omete asoza'a avazu huteno, avufanu renkanirente'ne."},{"book":"Jenesis","chapter":"2","verse":"22","text":"Ra Anumzamo'a ana ne'mofo asoza'ama eri'nereti a' trohuno avreno egeno,"},{"book":"Jenesis","chapter":"2","verse":"23","text":"ana ne'mo'a huno, Ha e'ine! Nagri zaferinareti zaferina'a tro nehuno, nagri navufareti avufga'a tro hu'neanki'na, are hu'na agi antemue. Na'ankure e'i ve'mofo avufafinti erino trohu'negu hu'ne."},{"book":"Jenesis","chapter":"2","verse":"24","text":"E'i ana agafare vemo'a nererane, nefanena atreno, a'ane hagerafino eri mago huke nemani'e."},{"book":"Jenesis","chapter":"2","verse":"25","text":"Zanagra arave huke kena omasi zanavufga zanavapa manina'anagi, zanagazea osu'ne."}]}