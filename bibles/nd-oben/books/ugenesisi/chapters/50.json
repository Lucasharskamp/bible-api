{"data":[{"book":"UGenesisi","chapter":"50","verse":"1","text":"UJosefa waziphosela phezu kukayise wamkhalela, wasemanga."},{"book":"UGenesisi","chapter":"50","verse":"2","text":"UJosefa waselaya izinyanga ezazingaphansi kwakhe ukuqhola umzimba kayise u-Israyeli. Ngakho izinyanga zamqhola,"},{"book":"UGenesisi","chapter":"50","verse":"3","text":"zathatha insuku ezingamatshumi amane ezigcweleyo, ngoba kwakuthatha isikhathi esingako ukuqhola. AmaGibhithe amlilela insuku ezingamatshumi ayisikhombisa."},{"book":"UGenesisi","chapter":"50","verse":"4","text":"Insuku zokulila sezedlule, uJosefa wathi kuziphathamandla zikaFaro, “Nxa ngifumane umusa kini, ngikhulumelani kuFaro. Mtsheleni lithi,"},{"book":"UGenesisi","chapter":"50","verse":"5","text":"‘Ubaba wangifungisa isifungo wathi, “Sengizakufa; lingimbele ethuneni engazigebhela lona mina ngokwami elizweni laseKhenani.” Manje-ke ake ungivumele ngihambe ngiyongcwaba ubaba; besengiphenduka.’ ”"},{"book":"UGenesisi","chapter":"50","verse":"6","text":"UFaro wathi, “Hamba uyongcwaba uyihlo, njengoba wakufungisa ukuthi uzakwenza.”"},{"book":"UGenesisi","chapter":"50","verse":"7","text":"Ngakho uJosefa wahamba wayangcwaba uyise. Zonke izikhulu zikaFaro zamphelekezela, izikhulu zakhe zomphakathi kanye lazozonke izikhulu zaseGibhithe,"},{"book":"UGenesisi","chapter":"50","verse":"8","text":"ngaphandle kwabo bonke abendlu kaJosefa labafowabo lalabo ababe ngabendlu kayise. EGosheni kwasala kuphela abantwana lemihlambi yabo yezimvu leyenkomo."},{"book":"UGenesisi","chapter":"50","verse":"9","text":"Wahamba elezinqola zempi labakhweli bamabhiza. Kwakulixuku elikhulu."},{"book":"UGenesisi","chapter":"50","verse":"10","text":"Bathi ngokufika esizeni sika-Athadi eduze kweJodani basiqhinqa isililo esikhulu esibuhlungu; kwathi khonapho uJosefa wazilela uyise okwensuku eziyisikhombisa."},{"book":"UGenesisi","chapter":"50","verse":"11","text":"Kwathi amaKhenani ayehlala eduzane ebona ukulila lokho esizeni sika-Athadi athi, “AmaGibhithe alenkonzo yawo yokulila.” Yikho-nje leyondawo eseduze kweJodani ithiwa yi-Abheli-Mizirayimi."},{"book":"UGenesisi","chapter":"50","verse":"12","text":"Ngalokho amadodana kaJakhobe enza lokho uyise abalaya khona:"},{"book":"UGenesisi","chapter":"50","verse":"13","text":"Bamthwalela elizweni laseKhenani bayamngcwaba ebhalwini olwalusensimini kaMakhaphela, eduze leMamure, u-Abhrahama aluthenga kanye lensimu ku-Efroni umHithi ukuthi kube yindawo yokungcwaba."},{"book":"UGenesisi","chapter":"50","verse":"14","text":"Esemngcwabile uyise uJosefa wabuyela eGibhithe kanye labafowabo labo bonke ababehambe laye ukuyangcwaba uyise."},{"book":"UGenesisi","chapter":"50","verse":"15","text":"Abafowabo bakaJosefa sebebonile ukuthi uyise sefile, bathi, “Kambe uJosefa kasibekelanga isikhwili yini abesefuna ukuphindisela ngakho konke esamona ngakho?”"},{"book":"UGenesisi","chapter":"50","verse":"16","text":"Ngakho bathumela ilizwi kuJosefa besithi, “Uyihlo watshiya imilayo le engakafi:"},{"book":"UGenesisi","chapter":"50","verse":"17","text":"‘Nanku elimele likutsho kuJosefa: Ngiyakucela ukuthi uxolele abafowenu izono leziphambeko abazenzayo ngokukuphatha kubi kangaka.’ Manje siyacela ukuthi uthethelele izono zezinceku zikaNkulunkulu kayihlo.” Kwathi ilizwi labo selifikile kuye uJosefa wakhala."},{"book":"UGenesisi","chapter":"50","verse":"18","text":"Abafowabo beza bafika bazilahla phansi phambi kwakhe. Bathi, “Siyizigqili zakho.”"},{"book":"UGenesisi","chapter":"50","verse":"19","text":"Kodwa uJosefa wathi kubo, “Lingesabi. Mina ngisesikhundleni sikaNkulunkulu na?"},{"book":"UGenesisi","chapter":"50","verse":"20","text":"Lalihlose ukungenza okubi, kodwa uNkulunkulu wayehlose ubuhle ngakho ukuze kugcwaliseke lokhu okwenzakalayo khathesi, ukuphephisa impilo ezinengi."},{"book":"UGenesisi","chapter":"50","verse":"21","text":"Ngakho-ke, lingesabi. Ngizalinakekela lina labantwabenu.” Wababeka isibindi wabakhulumisa ngomusa."},{"book":"UGenesisi","chapter":"50","verse":"22","text":"UJosefa wahlala eGibhithe kanye labo bonke abendlu kayise. Waphila okweminyaka elikhulu letshumi,"},{"book":"UGenesisi","chapter":"50","verse":"23","text":"wabona isizukulwane sesithathu sabantwana baka-Efrayimi. Njalo labantwana bakaMakhiri indodana kaManase bathi bezalwa babekwa emadolweni kaJosefa."},{"book":"UGenesisi","chapter":"50","verse":"24","text":"UJosefa wasesithi kubafowabo, “Sengiseduze lokufa. Kodwa ngempela uNkulunkulu uzalisiza alikhuphe kulelilizwe alise elizweni alithembisa ngesifungo ku-Abhrahama, lo-Isaka loJakhobe.”"},{"book":"UGenesisi","chapter":"50","verse":"25","text":"UJosefa wasefungisa amadodana ka-Israyeli isifungo wathi, “UNkulunkulu uzalisiza, yikho kumele lithwale amathambo ami lisuke lawo kule indawo.”"},{"book":"UGenesisi","chapter":"50","verse":"26","text":"UJosefa wasesifa eseleminyaka yobudala elikhulu letshumi. Bathi sebemqholile, isidumbu sakhe basibeka ebhokisini eGibhithe."}]}