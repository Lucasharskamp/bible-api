{"data":[{"book":"Nayakhobo","chapter":"3","verse":"1","text":"Ashilhoko aka, nhihuvelhe ukhalha owiittuchiha enchi munlhokoni mwinyu. Nchuwelheke wiira hii owiittuchiha va ninowa uhukumulhiya wo uweria chinene waapwaha attu akina ayo."},{"book":"Nayakhobo","chapter":"3","verse":"2","text":"Ukhalhawaya hii onkhaye va phi attu ninokwakwathuwa wo iphiro chinchi. Nansho ntu hinotteka wo nulhumo nawe, yoyo horeeriya wo kila ittu, nowooria utawara iruttu awe yonkhaye."},{"book":"Nayakhobo","chapter":"3","verse":"3","text":"Mwooneke, wiira ninowaattuka ifarasi uwano ikipande yo yuuma ittukiye mikhoyi wiira chiniiwelhelhe noorie urukunusha iruttu chaya ni waarweha uriwoothe unothanana ihu."},{"book":"Nayakhobo","chapter":"3","verse":"4","text":"Tho, mwooneke ikalhava chineera aya. Inonnuwaka chani ni weeta chikakhiyaka ni iphioo yo machiri, chinookolhelhiya iphiro wo mpondo mwankani unovara awe ntu neetiha uyo wookolha urweha unothanana awe."},{"book":"Nayakhobo","chapter":"3","verse":"5","text":"Nlhimi ninno chiicho, itturi ikaani mwiiruttuni, nansho ninowiishipa wo upanga chittu chulhupalhe."},{"book":"Nayakhobo","chapter":"3","verse":"6","text":"Nlhimi ninno chiicho niri thoko mooro. Itturi ikani mwiilhaponi iri mwiiruttuni mwihu, ichanre milhatu cho uwonya, inoninanariha iruttu yonkhaye ni unipaha mooro ukumi ihu wonkhaye. Ukhalhawaya unoparihelhiya ni mooro unokhuma Ujehannamu unenene."},{"book":"Nayakhobo","chapter":"3","verse":"7","text":"Ntu nowooria waahuwa ashinama o kila nikosho. Nowooria waahuwa ashinama o umwiini, waahuwa ashinuni, waahuwa anaakoko ni waahuwa ashinama o mmashini."},{"book":"Nayakhobo","chapter":"3","verse":"8","text":"Nansho khaawo ntu nooria uhuwa nlhimi, ukhalhawaya nlhimi niri no uwonya uhintawaria, nihochara uhapalha uneeva."},{"book":"Nayakhobo","chapter":"3","verse":"9","text":"Wo nlhimi ninontotopelha Nlhuku Athumwanihu. Ni wo nlhimi nenno ninowaalhava attu yuupiye wo ikhove ya Nlhuku."},{"book":"Nayakhobo","chapter":"3","verse":"10","text":"Ashilhoko aka khavanorera mmalhakuni nkhume malhove o waatotopelha attu moombone ni malhove o waalhava attu. Ashilhoko aka uwaninyu mwaatti ihikhalhe chiicho."},{"book":"Nayakhobo","chapter":"3","verse":"11","text":"Chani nrapo nimoka ninowooria uthekhuma maashi o uririya ni maashi o maakha?"},{"book":"Nayakhobo","chapter":"3","verse":"12","text":"Ashilhoko aka, chani mwembe unowooria wimma ikokho? Ama nzabibu unowooria uyara ittini? Khavanooria! Chiichammo etu nrapo no maashi o maakha khaninthekhuma maashi o uririya."},{"book":"Nayakhobo","chapter":"3","verse":"13","text":"Chani mpani ri ni irusho ni o uchuwelha munlhokoni mwinyu? Paahi etu ooniheke chechiyo wo meetelho oombone ni wo mitheko chorera chinopangia wo wiitimarikha ni wo irusho."},{"book":"Nayakhobo","chapter":"3","verse":"14","text":"Nansho mwakhalhaka ni nrima uchanre ihache ni ichimwa ni wiichoona, nhilhikache ukhuneelha ikeekhene wo wiititihachera irusho chinyu."},{"book":"Nayakhobo","chapter":"3","verse":"15","text":"Irusho thoko chechiyo khachinokhuma wiirimu nansho cha attu o mwiilhaponi momu, khachihii cho Iphumu ya Nlhuku, chinokhuma wa Nakare."},{"book":"Nayakhobo","chapter":"3","verse":"16","text":"Ukhalhawaya varii ihache ni wiichoona, vavawo vahochara injarare ni kila mitheko cho uwonya."},{"book":"Nayakhobo","chapter":"3","verse":"17","text":"Nansho irusho chinokhuma wiirimu, chiri chorera, tho chinottuna mpuha, tho cho wiitimarikha, tho cho ikiriri ni cho uwiiha mitheko choombone. Khachinanarilhe nrima mena khachiri cho nrima wo unafiki."},{"book":"Nayakhobo","chapter":"3","verse":"18","text":"Attu anaalha mu ikekhiani, anokhungura chittu cho mu mumpuhani."}]}