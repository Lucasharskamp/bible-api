{"data":[{"book":"Jovu","chapter":"26","verse":"1","text":"Hagi anante Bildati'ma hia nanekerera Jopu'a amanage huno kenona hunte'ne,"},{"book":"Jovu","chapter":"26","verse":"2","text":"Inankna hunka hankavezamima omne'nea vahera zamaza nehunka, zamagra'ama zamaza osuga vahera zamagura vazi'nane."},{"book":"Jovu","chapter":"26","verse":"3","text":"Kagra inankna hunka knare antahi'zama omne'nea vahe'mofona antahintahia neminka, oku'ma me'nea knare antahi'zanka'a erinte ama hane?"},{"book":"Jovu","chapter":"26","verse":"4","text":"Ama ana knare antahintahi zanka'a igati eri'nane? Ana hu'nankeno iza avamu'mo kagri kagipina huvazino ama'na nanekea huamara nehie?"},{"book":"Jovu","chapter":"26","verse":"5","text":"Fri'naza vahe'mokizmi hankro'ma hagerimofo agu'afima nemaniza naga'mo'za Anumzamofonkura tusi koro nehazageno zamahirahi nere."},{"book":"Jovu","chapter":"26","verse":"6","text":"Fri vahe kumapima nemaniza vahe'mo'za Anumzamofo avurera frara oki amate mani'naze. Vahe'ma zamazeri havizama nehia kumapima me'nea zantamima Anumzamo'ma kenaku'ma hiana, mago zamo'a avurera anteso osu amate me'negeno nege."},{"book":"Jovu","chapter":"26","verse":"7","text":"Hanki noti kaziga me'nea mona anami kankamumpi tro huntegeno me'negeno, Anumzamo'a anami kankamumpi tro huntegeno mago'zamo'a azeoriaza me'ne."},{"book":"Jovu","chapter":"26","verse":"8","text":"Hanintirima huno antarakoma hu'nea hampompi Anumzamo'a ko tina eri ano vazintegeno me'ne. Hianagi knagura huno ana timo'a rufuragu vazinora evunoramie."},{"book":"Jovu","chapter":"26","verse":"9","text":"Ana nehuno hamponteti kini tra'a erirefitegeta nonkone."},{"book":"Jovu","chapter":"26","verse":"10","text":"Hagerimofo agofetura Anumzamo'a mago avame'zanteti isagana ante'ne. Ana hu'neankino ana isagamo hanine masanena refko hunezanante."},{"book":"Jovu","chapter":"26","verse":"11","text":"Anumzamo'ma monamofoma azeri konerigeno'a, monama tro huno regarinte'nea tra'mo'a torevare nehie."},{"book":"Jovu","chapter":"26","verse":"12","text":"Anumzamo'a hankave'areti higeno avunemanentea hagerimo'a, ome rurava nehe. Agra knare antahi'zanteti, hagerimofo agu'afima Rehapu'e nehazageno'ma nemania afi'zaga rehapanetie."},{"book":"Jovu","chapter":"26","verse":"13","text":"Anumzamo'ma asimu'ma antegeno'a, anamima me'nea monamo'a rumsa hutfaza nehie. Ana nehuno hagerimpima mani'neno vanoma nehia osifavea Agra azanuti ahe fri'ne."},{"book":"Jovu","chapter":"26","verse":"14","text":"Ama ana maka zama fore'ma hiana, Anumzamo'a hankave'areti tro'ma hu'nea zamofona, amne agema'a fore higeta kone. Hagi Agra menina sumi ke huno kea nehigeta nentahunanki, monagefinti'ma rankema huno'ma keagama hanigeta, inankna huta tagra antahi amara hugahune?"}]}