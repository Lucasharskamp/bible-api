{"data":[{"book":"Jeremia","chapter":"28","verse":"1","text":"Pakutanga kwokubata ushe kwaZedhekia mambo weJudha, mugore rechina, nomwedzi wechishanu wegore racho iroro, muprofita Hanania mwanakomana waAzuri, aibva kuGibheoni, akati kwandiri tiri mumba yaJehovha pamberi pavaprista navanhu vose,"},{"book":"Jeremia","chapter":"28","verse":"2","text":"“Zvanzi naJehovha Mwari Wamasimba Ose, Mwari waIsraeri, ‘Ndichavhuna joko ramambo weBhabhironi."},{"book":"Jeremia","chapter":"28","verse":"3","text":"Makore maviri asati apera, ndichadzosa kunzvimbo ino midziyo yose yeimba yaJehovha yakanga yatorwa naNebhukadhinezari mambo weBhabhironi kubva kuno akaiendesa kuBhabhironi."},{"book":"Jeremia","chapter":"28","verse":"4","text":"Ndichadzosazve kunzvimbo ino Jehoyakini mwanakomana waJehoyakimi mambo weJudha navose vakatapwa kubva kuJudha, vakaenda kuBhabhironi,’ ndizvo zvinotaura Jehovha, ‘nokuti ndichavhuna joko ramambo weBhabhironi.’ ”"},{"book":"Jeremia","chapter":"28","verse":"5","text":"Ipapo muprofita Jeremia akapindura muprofita Hanania pamberi pavaprista navanhu vose vakanga vamire muimba yaJehovha."},{"book":"Jeremia","chapter":"28","verse":"6","text":"Akati, “Ameni! Jehovha ngaaite izvozvo! Jehovha ngaazadzise mashoko awakaprofita, nokudzosa midziyo yeimba yaJehovha nevakatapwa vose kunzvimbo ino vachibva kuBhabhironi."},{"book":"Jeremia","chapter":"28","verse":"7","text":"Kunyange zvakadaro, chinzwa zvandinokutaurira munzeve dzako nomunzeve dzavanhu vose:"},{"book":"Jeremia","chapter":"28","verse":"8","text":"Kubva kare, vaprofita vakakutangira iwe neni vakaprofitira nyika zhinji noushe ukuru pamusoro pehondo, nenjodzi uye denda."},{"book":"Jeremia","chapter":"28","verse":"9","text":"Asi muprofita anoprofita zvorugare ndiye achazivikanwa somunhu akatumwa naJehovha zvechokwadi kana chete shoko raakaprofita rikaitika.”"},{"book":"Jeremia","chapter":"28","verse":"10","text":"Ipapo muprofita Hanania akabvisa joko pamutsipa womuprofita Jeremia akarivhuna,"},{"book":"Jeremia","chapter":"28","verse":"11","text":"uye akati, pamberi pavanhu vose, “Zvanzi naJehovha: ‘Saizvozvi ndichavhuna joko raNebhukadhinezari mambo weBhabhironi kubva pamutsipa wendudzi dzose makore maviri asati apera.’ ” Adaro, muprofita Jeremia akaenda hake."},{"book":"Jeremia","chapter":"28","verse":"12","text":"Mushure mokunge muprofita Hanania avhuna joko pamutsipa waJeremia, shoko raJehovha rakasvika kuna Jeremia richiti,"},{"book":"Jeremia","chapter":"28","verse":"13","text":"“Enda unoudza Hanania kuti, ‘Zvanzi naJehovha: Wavhuna joko redanda, asi panzvimbo yaro uchawana joko resimbi."},{"book":"Jeremia","chapter":"28","verse":"14","text":"Zvanzi naJehovha Wamasimba Ose, Mwari weIsraeri, ndichaisa joko resimbi pamitsipa yendudzi idzi dzose kuti vashandire Nebhukadhinezari mambo weBhabhironi, uye vachamushandira. Ndichaita kuti ave nesimba kunyange nepamusoro pezvikara zvesango.’ ”"},{"book":"Jeremia","chapter":"28","verse":"15","text":"Ipapo muprofita Jeremia akati kuna Hanania muprofita, “Inzwa, Hanania! Jehovha haana kukutuma iwe, asi wakanyengera rudzi urwu kuti ruvimbe nenhema dzako."},{"book":"Jeremia","chapter":"28","verse":"16","text":"Naizvozvo, zvanzi naJehovha, ‘Ndava pedyo nokukubvisa pamusoro penyika. Gore iro rino chairo uchafa, nokuti wakaparidza zvinomukira Jehovha.’ ”"},{"book":"Jeremia","chapter":"28","verse":"17","text":"Mumwedzi wechinomwe wegore racho iroro, muprofita Hanania akafa."}]}