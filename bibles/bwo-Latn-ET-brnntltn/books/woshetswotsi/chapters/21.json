{"data":[{"book":"Woshetswotsi","chapter":"21","verse":"1","text":"Boo'atse nok'aleyakon Markabats keshdek'at kawon K'osi eteets ats k'aron gúrts datsuk noami, yats gúúrok'on Rúdi eteets ats k'aron gúrts datsuk nobodi, manokno P'at'ray eteets kitots no'ami."},{"book":"Woshetswotsi","chapter":"21","verse":"2","text":"Manokno Fink'e datso maants amiru Markabu daatsat bíyats keshdek'at sha'osh notuwi."},{"book":"Woshetswotsi","chapter":"21","verse":"3","text":"K'op'ros aats k'aron gúrts datsu nogiro maants k'azk'rat Sori datso maants amaat Tiros aats k'ari gúroki datsuk no'ami, markabunwere bkuro manok orsho bín geyfe bteshi."},{"book":"Woshetswotsi","chapter":"21","verse":"4","text":"Manokere amantsuwotsi geeyat nodatsiyakon bonton shawat aawosh manoke noteshi. Bowere S'ayn shayiron jisheyat P'awlossh «Iyerusalem maants amk'aye» ett bokeewi."},{"book":"Woshetswotsi","chapter":"21","verse":"5","text":"Manoke no ja'ats aawman b́ s'uwutsok'on boatse k'aleyat sha'o notuwi, jametsuwotsuwere bomááts máátsonat bonana'uwotsnton wotat kitoniyere nokeshfetso noon bodeni, aats k'ari gúrats tuk'maldek'at Ik'o no k'oniyakon nok'aleyi."},{"book":"Woshetswotsi","chapter":"21","verse":"6","text":"No jamiyakon no markabots no nokindre bo bomoo maants k'az bo aani."},{"book":"Woshetswotsi","chapter":"21","verse":"7","text":"T'rositse tuwat P'et'elemays maants nobodi, manokno amantsuwotsnton gonkeyat jamo no'ateyakon bonton ik aawo nojini."},{"book":"Woshetswotsi","chapter":"21","verse":"8","text":"21:8 Wosh. 6:5; 8:5  Yaats guurok'on manokere keshat K'isariyo maants no'ami, bíyokno shawat Dak'oniyotsitsere ik wottso doo shishiyo nabiruwo Filp'os meyits kindat bínton nobeyi."},{"book":"Woshetswotsi","chapter":"21","verse":"9","text":"Bíwere bek'on keewo boosh imets awd baar nana'a mááts amawwotsi detsfe b́teshi."},{"book":"Woshetswotsi","chapter":"21","verse":"10","text":"Ay aawosh manokere nobemanoor Agabosi eteets Nebiyo Yhud datsatse b́weyi."},{"book":"Woshetswotsi","chapter":"21","verse":"11","text":"Nebiyanuwere nook t'int, P'awlos edo k'aaúdek't b́ took kishonat b́tufuwotsi tipt «S'ayin shayiro eedan doonzi Iyerusalemn fa'a ayhudiyots hank'o tifde'er Ik' ash woterawwotssh beshide'er imetune etfe» bí eti."},{"book":"Woshetswotsi","chapter":"21","verse":"12","text":"Man noshishtsok'on noowere manoke fa'a ashuwotswere P'awlos Iyerusalem maants bíamawok'o nok'oni."},{"book":"Woshetswotsi","chapter":"21","verse":"13","text":"P'awlosmó «Hank'o eepat eegishe tnibo shiyanon it tiitsiri? Taa doonzo Iyesus shúts jangosh Iyerusalemitse tipee mec'r b́woterawo k'irosh k'andek'ktaane» ett bíaani."},{"book":"Woshetswotsi","chapter":"21","verse":"14","text":"Bo izono de'atse bíere «Beree doonzo bíettsok'o wotowe» etaat k'aznok'iri."},{"book":"Woshetswotsi","chapter":"21","verse":"15","text":"Manokno muk' aawwotssh noteshiyakon nok'ac'o k'anidek'at Iyerusalem maants noami."},{"book":"Woshetswotsi","chapter":"21","verse":"16","text":"K'isariyitse fa'a amants ik ikuwots noonton tohaat boweyi, boowere Mnason meyts nokashdek'etwok'o b́moo maants noon bojishi, ashaamanwere shini amantso K'op'ros datsatse shuweke b́teshi."},{"book":"Woshetswotsi","chapter":"21","verse":"17","text":"Iyerusalemits nobodtsok'on amantsuwots geneúwon noon bodek'i."},{"book":"Woshetswotsi","chapter":"21","verse":"18","text":"Yaats guurok'on P'awlos noonton Yak'obok bíami, Ik'i maa eenash jamwots manokna botesh."},{"book":"Woshetswotsi","chapter":"21","verse":"19","text":"P'awlos jametsuwotsi jamo b́aatiyakon b́weeron Ik'o Ik' ashwoteraw ashuwotsitse b́k'alts jamo ik ikon b́ keewi."},{"book":"Woshetswotsi","chapter":"21","verse":"20","text":"Man boshishtsok'on jametsuwots doonzo boúdi, P'awlosshowere hank'o boeti, «Eshuwonoo! ay kumon taawetu amantsuwots ayhudiwotsitse bo beyiruwok'onat jametsuwotswor bo nemosh okooretsuwotsi bowottsok'o danfnee,"},{"book":"Woshetswotsi","chapter":"21","verse":"21","text":"21:21 11:28  Nee Ik' ash Woteraw ashuwotsitse beyiru ayhudiyi jamwotssh ‹It nanaúwotsi gofo damik'ayere wee nemok'o fink'ayere› etaat daniyat Muse nemo b́ gahituwok'o nk'aliri ett keeweyirwo bo shishrne."},{"book":"Woshetswotsi","chapter":"21","verse":"22","text":"Eshe eeg k'ale b́ geyiyiti? n woono arikon shishrne,"},{"book":"Woshetswotsi","chapter":"21","verse":"23","text":"21:23-24 Taaw. 6:13-21  Eshe no no'etetuwo k'aluwe, noyitse wosho detsts awd ashuwots fa'ane."},{"book":"Woshetswotsi","chapter":"21","verse":"24","text":"Boon de'amr bonton wotar ntooko s'ayintsuwe, botook s'iiro bos'agetuwok'o Ik' moosho imet mebi gizono nee boosh daye, hank'o n k'aliyal níats keewets jamo k'awuntsalk b́wottsok'onat neewere n tookon Muse nemosh alek nwottsok'o jametsuwots danetunee."},{"book":"Woshetswotsi","chapter":"21","verse":"25","text":"21:25 Wosh. 15:29  Ik' ashwoterawwots jirwotsitse amantsuwotsmó Woteraw ik'osh b́ t'intsotse kiimts woshi misho maak'ayere, s'atsonowere maak'ayere, guuk'at k'irts gizi meetso maak'ayere, widats wokoore ett guutt'eets keewu detsts woshi work'ato guut'dek'at itsh wosherone.»"},{"book":"Woshetswotsi","chapter":"21","verse":"26","text":"Maniyere hakon P'awlos ashuwotsi dek'amt yaats guurok'on b́tooko b́s'ayintsi, bos'ayinet aawwots awur bo s'uwitwok'onat ik ikuwots jangoshowere Ik'osh imet mabi gizo b́ dashet gizwo awur b́wottsok'o daniyosh Ik'i moots b́kindi."},{"book":"Woshetswotsi","chapter":"21","verse":"27","text":"Shawt aawu manu beshosh b́t'intsk'on Isiyon waats ayhudiyots P'awlosi Ik'i mootse bobek'tsosh ash jamo bíyats tizt bín bodetsi,"},{"book":"Woshetswotsi","chapter":"21","verse":"28","text":"«Israe'el ashuwotso! noosh gaatsowere! no ashonat no nemon, beyokanowere c'ashfetst dats datsatsi ash jamonowere daniruwo ashaaniye, hanuwere boratse ett Ik' ash woteraw ashuwotsi Ik' moots kindsht s'ayin beyokan k'imhsre!» ett bokuhi."},{"book":"Woshetswotsi","chapter":"21","verse":"29","text":"21:29 Wosh. 20:4  Hano boetuwere maniyere shin Efesonn shuwetso T'rofimos bínton kitotse bek't boteshtsoosh P'awlos bín Ik' moots dek't b́kindtsok'o boosh bíarernee."},{"book":"Woshetswotsi","chapter":"21","verse":"30","text":"Kit jamunwere dimbir bwutsi, ash jamonuwere wos'fere ikwotdek't waat P'awlosi detsdek't geetsfere Ik'i mootse bokishi, Ik'i maa fengeshuwotswere iknun is'ebowutsi."},{"book":"Woshetswotsi","chapter":"21","verse":"31","text":"Ashuwots P'awlosi úd'osh bogeetsok'on «Iyerusalem kitu bjamoon dimbir bwutsi» etiru wosho Rom datsatsi kes' naashok b́bodi."},{"book":"Woshetswotsi","chapter":"21","verse":"32","text":"Mansh bí kes'fuwotsnat bali naashuwotsi b́shuutsats jishdek't ashuwots maants kaari wos'fere bíami. Ashuwotswere kes'fuwotsnat boon jishiruwon bobek'tsok'on P'awlosi jot'o k'azbok'iri."},{"book":"Woshetswotsi","chapter":"21","verse":"33","text":"Jishiruwonuwere P'awlosok t'int detsdek't git habliyon b́tipetuwok'o bíazazi, maniyere hakon koni b́wottsok'onat eeg b́k'altsok'owo danosh geeyat bíaati."},{"book":"Woshetswotsi","chapter":"21","verse":"34","text":"Ash ashonwere ik ikwots ik keewo boere k'oshuwotsuwere k'osh keewa boetfera botesh, azazirumanwere ash ash kuhatse tuutson ari keewo dano b́maawtsotse P'awlosi kes' kes'fuwots kot bokotiru gimbiyok de'er boametuwok'o bí azazi."},{"book":"Woshetswotsi","chapter":"21","verse":"35","text":"P'awlos bíyats need'dek' dambaan kesheyirwok b́bodtsok'on ash jamo ayidek't b́faytsatse tuutson gondo biats betsosh bogeyiruwosh kes' kes'fuwots bín kurdek't k'azboami."},{"book":"Woshetswotsi","chapter":"21","verse":"36","text":"Ash ashonwere «Bín úd'ewe» etfere b́shuutso bosha'i."},{"book":"Woshetswotsi","chapter":"21","verse":"37","text":"Kes' kes'fuwots bo koti gimbiyok bín kindshosh bot'intsok'on P'awlos kes'iruwots abaatse alirwoh «Ik keewo neesh t keewituwok'o eekituneya taasha?» bí eti. Altsmanuwere «Grik dats noon keewu keewo danfiya? bí eti."},{"book":"Woshetswotsi","chapter":"21","verse":"38","text":"Eshe, and karnon fayo tizat awd kum kash úd'tswotsi woruwo maants dek't t'afts Gbs' asho nenalneya?»"},{"book":"Woshetswotsi","chapter":"21","verse":"39","text":"P'awloswere «Taa Kilk'iyitse fa'a daneek wotts T'erses kitutse shuwets Ayhudi ash taane, oona neesha ashuwotssh t keewituwok'o taash eekowe» bí eti."},{"book":"Woshetswotsi","chapter":"21","verse":"40","text":"B́ keewituwok'o b́ ektsok'on P'awlos bíyatsneedeyiruwats need'dek't ash ashuwots s'ik boetetuwok'o b́kali, ash asho s'ik boettsok'on Ibrayist'iyi noon keewon hank'o ett keewo dek'btuwi."}]}