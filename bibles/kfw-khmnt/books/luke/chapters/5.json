{"data":[{"book":"Luke","chapter":"5","verse":"1","text":"Jisu'n Gennesaret tuidiil pangnga aleingirra aleiom phakhan mipui'n Pathian chong karangaisik ama kooltiang innengtirra inheiwa. Matt 13:1,2; Mk 3:9,10"},{"book":"Luke","chapter":"5","verse":"2","text":"Halli ama'n tuipangnga rakuong inni aleimu, takkha ngakasur ngaichu rakuong makheiya insuok ah leen inrasuwa inleiom."},{"book":"Luke","chapter":"5","verse":"3","text":"Jisu'n rakuong inkhat ah aleiluut, khawakha Simon ta alei eii, halli ama'n aleitipi tuilaitiang lektei heinamru. Halli Jisu'n rakuongnga in-ongnga mipuidiang kaminchu aleiphut."},{"book":"Luke","chapter":"5","verse":"4","text":"Ama'n arilsuoa, Simon diang aleiti, “Rakuong kha tui inthuup natiang namluutro, halli naleen kha nga surnasik worro.”"},{"book":"Luke","chapter":"5","verse":"5","text":"Simon'n aleimasang “Karu,” “Keini'n Zaansoot leen kinworra iteii kinsurmak ejei. Takkha nang iti dungjungya kei'n leenhi wortakte.” Jn 21:3"},{"book":"Luke","chapter":"5","verse":"6","text":"Inmani'n leen ngaikha inwor phakhan nga katamtak lei-inkhit ah leen ngaikha leichetsik leithojei. Jn 21:3"},{"book":"Luke","chapter":"5","verse":"7","text":"Halli inmani'n rakuong khat ah kaom insap ngaikha inkut inzaap ah nasannasik inleikoi. Inmani'n inheiwa ah rakuong innikha nga inleiminsip wiak ah inmani rakuong kha tuiya luutsik aleitho."},{"book":"Luke","chapter":"5","verse":"8","text":"Simon Peter in kasuok rakip amu phakhan, Jisu kekuungnga inbok ah aleiti, “Ka Pumi” kei kadiang makheiya sitaro, ajarchu keihi manu karoon mi ka eii."},{"book":"Luke","chapter":"5","verse":"9","text":"Simon khat-um amale kaleiom mi rakip in inmani'n nga katamtak inleisur jarra ngakna inleinei,"},{"book":"Luke","chapter":"5","verse":"10","text":"Khawa khanna kaleiom kha Simon le inlop Zebedee sapa Jame li John in eii, halli Jisu'n Simon diang aleiti, “Chimaro; atuun makheiya inphut nanghi mikasur na-esikjei.”"},{"book":"Luke","chapter":"5","verse":"11","text":"Inmani rakuong kha muongtiang inleinuksuok, angrakip inmathaanna halli Jisu kha inleijui."},{"book":"Luke","chapter":"5","verse":"12","text":"Jisu'n khuopui inkhat ah aleiom phakhan, pasal inkhat takbang ri karoon inkhat aheiwa, ama'n Jisu aleimu phakhan, inbok ah Jisu diang aleini, “Pumi, nang nalungdou e-inchu keihi namindam mator nate!”"},{"book":"Luke","chapter":"5","verse":"13","text":"Jisu'n akut duongnga ama kha aleikatook, “Kei'n kazoot,” “Damtaro!” khawapha takkhan takbang ri'n amathaanjei."},{"book":"Luke","chapter":"5","verse":"14","text":"Jisu'n amadiang chongpena aleinei, “Tudiang tipimaro, takkha nang in si inlang thiampu ngaidiang juoinmuro; khale inruoiya nang mindamna jarra Moses chongpeii dungjuiya mipui diang sakhi enasik doiphur juoinchangro.”Levi 14:1-32"},{"book":"Luke","chapter":"5","verse":"15","text":"Takkha Jisu jarra chongkha kheella rilthiangna inlainei, halli mipui'n amadiang chong karangaisik khat-um kana ngaikha indamnasik amadiang inheiwa."},{"book":"Luke","chapter":"5","verse":"16","text":"Takkha Jisu'n mi lengmakna mun ngaikhan aleisiya Pathian aleini."},{"book":"Luke","chapter":"5","verse":"17","text":"Nisuo khatni Jisu'n aleiminchu phakhan, Galilee, Judea khat-um Jerusalem khuopui makheiya kaheiwa Pharisee li juina Dan karu ngai'n akoolla inlei in-ong, halli Pumi ranak mindam matornakha Jisu diang aleiom."},{"book":"Luke","chapter":"5","verse":"18","text":"Pasal lekkhat in apangkathi miring inkhat azaalnale inruoiya inheichoi, halli inmani'n mindamnasik beiya insuungtiang keiluutnasik khat-um Jisu koolla danasik ah inleitho."},{"book":"Luke","chapter":"5","verse":"19","text":"Mipui katamtak in ajar eya leiluutpui matormu, inmani'n innchungnga inkaalla innchung inminwengnga ama zaalna khale inruoiya mipui karra Jisu maikuungnga injuomachum."},{"book":"Luke","chapter":"5","verse":"20","text":"Jisu'n inmani ngamna aleimupha khan ama'n ati, “Suopui, Nang namanu ngaikha kanangai dampijei.”"},{"book":"Luke","chapter":"5","verse":"21","text":"Dan karu ngaili Pharisee ngai'n inmalung suungnga inngaidonna inleiti, “Pathian karilsehi tume? Pathian eleiya, tu innum manu ngaidam matormu!”"},{"book":"Luke","chapter":"5","verse":"22","text":"Jisu'n inmani i-ngaidonkha aleijet phakhan inmani diang aleitipi, “Angjarra hiwa ngaihi ning malungnga ning ngaidonme?"},{"book":"Luke","chapter":"5","verse":"23","text":"‘Nang namanu ngaikha kana ngaidamjei,’ emakli ‘Inthei inlang sitaro’ tihi hume kabei?"},{"book":"Luke","chapter":"5","verse":"24","text":"Nangni'n jetningte miring Sapa in manmasituolla manu ngaidamnasik ranak anei” Ama'n apang kathipa diang ati, “Kei'n nang nadiang kanati, inthei inlang nazaalna choi inlang na inntiang kirtaro.”"},{"book":"Luke","chapter":"5","verse":"25","text":"Khawa phakhan pasalpa khan inmani maikuungnga intheiya ama azaalna kha achoiya inntiang Pathian minpaak ah aleikirjei."},{"book":"Luke","chapter":"5","verse":"26","text":"Inmani rakip in ngakna inleineiya Pathian inleiminpaak, halli kachi khan leisip ah inti, “Awini eini'n angtuk inlak chuonme nimujei!”"},{"book":"Luke","chapter":"5","verse":"27","text":"Hiwahi ahekli Jisu'n aleisuok ah rampar kakhom araming Levi kha ama chuon thona inna in-ongnga ileiomkha aleimu, Jisu'n amadiang atipi, “Kei najuiro.”"},{"book":"Luke","chapter":"5","verse":"28","text":"Angrakip ama'n amathaanna khat-um intheiya Jisu nuk ajuijei."},{"book":"Luke","chapter":"5","verse":"29","text":"Halli Levi'n a-inna bubakna kalok inkhat Jisu sik-ah aleiminsuuk, khawakha rampar kakhoom khat-um aleiilaak mi katamtak inmani khale inlei-inong."},{"book":"Luke","chapter":"5","verse":"30","text":"Pharisee li Dan karu lekkhat in asiamruoi ngaidiang inleitipi. “Ang jarrame nangni'n rampar kakhoom li manu karoon ngaile bak-in suomna ningnei?” Luk 15:1,2"},{"book":"Luke","chapter":"5","verse":"31","text":"Jisu'n inmani diang leimasang, “Kanamak ngaidiang kathiam arei ommak, takkha kana ngaisik achu areiom."},{"book":"Luke","chapter":"5","verse":"32","text":"Kei'n Pathian kajetngai kakoi kijuo emak, takkha manukaroon ngai malung minthuulnasik kijuo eii.”"},{"book":"Luke","chapter":"5","verse":"33","text":"Inmani'n Jisu diang inleiti, “Ang jarrame John siamruoi ngai'n apha rakip bu ingeiya Pathian inni, halli Pharisee siamruoi ngai um khawa angnga inleitho; takkha nang nasiamruoi ngaichu inbak in-in.”"},{"book":"Luke","chapter":"5","verse":"34","text":"Jisu'n aleimasang, “Moipa kha inmanile omsuom laikhan moikaruoi kajuo mi ngaikha bu minngei niyabe?"},{"book":"Luke","chapter":"5","verse":"35","text":"Takkha moipa kha inmani diangnga inphut laruoidel nasik nikhuo kha alajuosik eii, khawapha khan inmani'n bu inngeisik eii.”"},{"book":"Luke","chapter":"5","verse":"36","text":"Jisu'n hiwa chong minkhina aleitipi: “Tuteii in puonkathar lek inkhat puonmaruo ah kathuidelmu, khawakha natho inchu akathar lek kha kamaruo le inhoinuni."},{"book":"Luke","chapter":"5","verse":"37","text":"Tuteii in theibomju kathar kha jutuong maruo khan damu, khawakha ningtho inchu theibomju kathar in jutuong maruo kha minkoita aminmangsik eii."},{"book":"Luke","chapter":"5","verse":"38","text":"Takkha theibomju kathar khachu akatha jutuongnga nidasik eii!"},{"book":"Luke","chapter":"5","verse":"39","text":"halli inkhat innum theibomju maruo innli thabomju kathar kha inzootnunu, ajarchu ama'n ati, theibomju maruo hi athadoom.”"}]}