{"data":[{"book":"Mwanduso","chapter":"29","verse":"1","text":"Yakobo kagendelela na mwanza wake na kafika muna iisi ya ulawilo wa zuwa."},{"book":"Mwanduso","chapter":"29","verse":"2","text":"Kalola na kawona chisima mwiichuwala na mumgwazo yake mabumbila matatu ya ng'hondolo wagona. Ng'hondolo wakala wong'wizigwa muna ichisima icho chochigubikigwe na dibwe kulu."},{"book":"Mwanduso","chapter":"29","verse":"3","text":"Mabumbila yose ya ng'hondolo yahaiduganya, wadimaji wobimbilisa idibwe ijo kwa hamwe kulawa hana ichisima na kuwang'wiza iwang'hondolo. Maabaho wogubika kaidi ichisima kwa dibwe ijo."},{"book":"Mwanduso","chapter":"29","verse":"4","text":"Yakobo kawauza waja iwadimi, “Wambwiya zangu, mweye mulawa kulihi?”"},{"book":"Mwanduso","chapter":"29","verse":"5","text":"Kawauza kaidi, “Vino mummanya Labani mwana wa Naholi?”"},{"book":"Mwanduso","chapter":"29","verse":"6","text":"Yakobo kagendelela kuwauza, “Vino mgima?”"},{"book":"Mwanduso","chapter":"29","verse":"7","text":"Yakobo kalonga, “Nowona ing'hali misi na siyo lusita lwa kuwaduganya ng'hondolo hamwe, ivo wang'wizeni mazi muhite mukawadime.”"},{"book":"Mwanduso","chapter":"29","verse":"8","text":"Nawo wamwidika, “Hachidaha bule mbaka ng'hondolo wose wawe hano, na dibwe dibimbiliswe mwiichisima, maabaho chowang'wiza mazi ng'hondolo.”"},{"book":"Mwanduso","chapter":"29","verse":"9","text":"Yakobo viyakalile yang'hali kolonga nawo, Laheli yakalile mdimi wa ng'hondolo, kafika na ng'hondolo wa tati yake."},{"book":"Mwanduso","chapter":"29","verse":"10","text":"Yakobo viyamuwone Laheli mndele wa mtumba wake Labani hamwe na zing'hondolo, kahita hana disima na kudibimbilisa idibwe kulawa hana disima na kuwang'wiza mazi iwang'hondolo wa mtumba wake."},{"book":"Mwanduso","chapter":"29","verse":"11","text":"Maabaho Yakobo kamnonela Laheli na kandusa kulila kwaviya kakala na deng'ho."},{"book":"Mwanduso","chapter":"29","verse":"12","text":"Yakobo kamulongela Laheli, “Niye ni ndugu wa tati yako, na mwana wa Lebeka.”"},{"book":"Mwanduso","chapter":"29","verse":"13","text":"Labani viyahulike mbuli ya Yakobo mwihwage, kahita yokimbila kumuhowela, viyamfikile kamuhagatila na kamnonela na kamkalibisha ukaye yake. Yakobo kamulongela mbuli zose zozilawilile."},{"book":"Mwanduso","chapter":"29","verse":"14","text":"Labani kalonga, “Ivo weye ni lukuli lumwe na damu imwe na niye.” Yakobo kakala na Labani mwezi umwe."},{"book":"Mwanduso","chapter":"29","verse":"15","text":"Labani kamulongela Yakobo, “Weye kwa ndugu yangu hudaha kunisang'hanila bila kukuliha. Lelo nikulihe hela nyingahi?”"},{"book":"Mwanduso","chapter":"29","verse":"16","text":"Labani kakala na wandele waidi, imkulu zina jake Leya na imdodo Laheli."},{"book":"Mwanduso","chapter":"29","verse":"17","text":"Leya kakalayanogile, mbali Laheli kakala lumondo ng'hani."},{"book":"Mwanduso","chapter":"29","verse":"18","text":"Yakobo kamulonda Laheli, ivo kamulongela Labani, “Nizakusang'hanila miyaka saba, one uhanitogolela kumsola Laheli.”"},{"book":"Mwanduso","chapter":"29","verse":"19","text":"Labani kamwidika, “Muhavu nikwing'he weye Laheli sembuse kumwing'ha munhu imwenga yoyose. Gendelela kukala hano na niye.”"},{"book":"Mwanduso","chapter":"29","verse":"20","text":"Yakobo kamsang'hanila Labani miyaka saba muladi yampate Laheli, mbali kumwake miyaka saba ni fana viya siku ndodo, kwaviya kamulonda Laheli."},{"book":"Mwanduso","chapter":"29","verse":"21","text":"Maabaho Yakobo kamulongela Labani, “Lusita lwangu lufika, ning'he muke wangu.”"},{"book":"Mwanduso","chapter":"29","verse":"22","text":"Ivo Labani kasasala dugila na kawagoneka wanhu wose wa hanhu haja."},{"book":"Mwanduso","chapter":"29","verse":"23","text":"Mbali viifikile ichigulogulo, Labani kamulava Leya mwanage imkulu na kumgala kwa Yakobo, nayo Yakobo kagona nayo."},{"book":"Mwanduso","chapter":"29","verse":"24","text":"Labani kamwing'ha Zilipa mtumwa wake wa chike yawe mtumwa wa Leya mwanage."},{"book":"Mwanduso","chapter":"29","verse":"25","text":"Igolo yake imitondo, Yakobo katola kuwa ni Leya. Kamgendela Labani na kamuuza, “Choni chino chounhendele? Nikusang'hanila muladi nimpate Laheli. Habali kunivwizila?”"},{"book":"Mwanduso","chapter":"29","verse":"26","text":"Labani kamwidika, “Chino siyo chihendo chetu kusoligwa imndele imdodo kuno imkulu yang'ali hanasoligwa."},{"book":"Mwanduso","chapter":"29","verse":"27","text":"Gozela mbaka siku saba za dugila, maabaho nizakwing'ha Laheli kwa usang'hano wa miyaka saba imwenga.”"},{"book":"Mwanduso","chapter":"29","verse":"28","text":"Yakobo katogola, viifikile juma da dugila, Labani kamwing'ha Laheli mwanage yawe muke wake."},{"book":"Mwanduso","chapter":"29","verse":"29","text":"Labani kamulava Biliha mtumwa wake wa chike, yawe mtumwa wa Laheli."},{"book":"Mwanduso","chapter":"29","verse":"30","text":"Yakobo kagona na Laheli iviya, na Yakobo kamulonda kufosa Leya. Maabaho Yakobo kamsang'hanila Labani miyaka saba imwenga."},{"book":"Mwanduso","chapter":"29","verse":"31","text":"Mndewa Mulungu kawona kuwa Leya halondigwa goya, ivo kamtenda yeleke, mbali Laheli heleke bule."},{"book":"Mwanduso","chapter":"29","verse":"32","text":"Leya kapata wimo na kaibasula mwana wa chilume na kamtanga zina jake Lubeni kwa viya kalonga, 'Mwana aino'. Leya kalonga, “Mndewa Mulungu kawona manhesa yangu na lelo mulume wangu kezanilonda.”"},{"book":"Mwanduso","chapter":"29","verse":"33","text":"Maabaho kapata wimo kaidi na kaibasula mwana imwenga wa chilume. Kalonga, “Mndewa Mulungu kahulika kuwa nokwihilwa.” Ivo Leya kamtanga zina jake Simeoni."},{"book":"Mwanduso","chapter":"29","verse":"34","text":"Leya kapata wimo kaidi na kaibasula mwana imwenga wa chilume, nayo kamtanga zina jake Lawi. Leya kalonga, “Lelo mulume wangu kezailumba vinogile na niye, kwaviya nimwelekela wana wa chilume watatu.”"},{"book":"Mwanduso","chapter":"29","verse":"35","text":"Maabaho kapata wimo kaidi na kaibasula mwana imwenga wa chilume na kalonga, “Lusita luno nizamtogoza Mndewa Mulungu.” Kamtanga zina jake Yuda, maabaho Leya kaleka kweleka."}]}