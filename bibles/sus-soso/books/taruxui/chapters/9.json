{"data":[{"book":"Taruxui","chapter":"9","verse":"1","text":"Na tɛmui birin, Sɔlu nu kɔnkɔxi Marigi fɔxirabirɛe ma, a xa e faxa. A naxa siga sɛrɛxɛdubɛ kuntigi xɔn"},{"book":"Taruxui","chapter":"9","verse":"2","text":"kɛɛdi maxɔrinde katarabi Damasi salide yareratie ma, alako xa a naxee li naa, e biraxi Isa xa kira fɔxɔ ra, xɛmɛe nun ginɛe, a xa fa e xirixi ra Darisalamu."},{"book":"Taruxui","chapter":"9","verse":"3","text":"A na makɔrɛfe Damasi ra, yanbɛ naxa mini a ma keli koore ma, a a rabilin."},{"book":"Taruxui","chapter":"9","verse":"4","text":"A naxa bira bɔxi ma, a naxa xui nde mɛ, «Sɔlu, Sɔlu, i na n ɲaxankatafe munfe ra?»"},{"book":"Taruxui","chapter":"9","verse":"5","text":"Sɔlu naxa a yaabi, «Marigi, nde i ra?» A naxa a yaabi, «Isa nan n na, i naxan ɲaxankatafe."},{"book":"Taruxui","chapter":"9","verse":"6","text":"Keli, so taa kui, e fama a falade i bɛ a lanma i xa naxan naba.»"},{"book":"Taruxui","chapter":"9","verse":"7","text":"Xɛmɛe naxee nu a fɔxɔ ra, nee dɛ naxa bobo a ra gaaxui bɛ. E nu xui mɛma, kɔnɔ e mu nu mixi yo toma."},{"book":"Taruxui","chapter":"9","verse":"8","text":"Sɔlu naxa keli bɔxi ma, a ya rabixi, kɔnɔ a ya mu se toma. E naxa a bɛlɛxɛ suxu, e a mati Damasi."},{"book":"Taruxui","chapter":"9","verse":"9","text":"A naxa lu xi saxan a mu sese to, a mu sese don, a mu sese min."},{"book":"Taruxui","chapter":"9","verse":"10","text":"Isa fɔxirabirɛ nde nu na Damasi, naxan xili Ananiyasi. Marigi naxa a xili laamatunyi kui, «Ananiyasi!» Ananiyasi naxa a ratin, «Marigi, n tan nan ya.»"},{"book":"Taruxui","chapter":"9","verse":"11","text":"Marigi naxa a fala a bɛ, «Keli, siga kira ra naxan xili ‹Kira Tinxinxi›, i xa xɛmɛ fen Yudasi xa banxi kui, naxan xili Sɔlu Tariseka. A na Ala maxandife."},{"book":"Taruxui","chapter":"9","verse":"12","text":"A bara mixi nde to laamatunyi kui, naxan xili Ananiyasi, a na a bɛlɛxɛ safe a ma alako a man xa se to.»"},{"book":"Taruxui","chapter":"9","verse":"13","text":"Ananiyasi naxa a yaabi, «Marigi, n bara yi xɛmɛ xa fe mɛ mixi wuyaxi ra, a bara fe kobi naxan naba i xa mixi sɛniyɛnxie ra Darisalamu."},{"book":"Taruxui","chapter":"9","verse":"14","text":"Sɛrɛxɛdubɛ kuntigie bara nɔɛ so a yi ra, a xa birin suxu naxee i xili maxandima.»"},{"book":"Taruxui","chapter":"9","verse":"15","text":"Kɔnɔ Marigi naxa Ananiyasi yaabi, «Siga, barima n bara yi xɛmɛ sugandi xɛɛra ra, a xa n xili masen si birin bɛ, e xa mangɛe bɛ, a nun Isirayila die birin bɛ."},{"book":"Taruxui","chapter":"9","verse":"16","text":"N a masenma nɛ a bɛ, a fama tɔɔrɔde ki naxɛ n xili xa fe ra.»"},{"book":"Taruxui","chapter":"9","verse":"17","text":"Ananiyasi naxa siga na banxi. A to so, a naxa a bɛlɛxɛ sa Sɔlu ma. A naxa a fala a bɛ, «N ngaxakerenyi Sɔlu, Marigi Isa naxan mini i ma kira ra, a tan nan n xɛɛxi i ma, alako i xa se to, i man xa Ala Xaxili Sɛniyɛnxi sɔtɔ.»"},{"book":"Taruxui","chapter":"9","verse":"18","text":"Se nde naxa ba a ya ma keren na alɔ xalee, a ya naxa se to. A naxa keli, a fa a xunxa ye xɔɔra."},{"book":"Taruxui","chapter":"9","verse":"19","text":"Na xanbi a naxa a dɛge, a fa sɛnbɛ sɔtɔ."},{"book":"Taruxui","chapter":"9","verse":"20","text":"A naxa bɔnbɔ kawandi tife ra keren na salidee kui a nu a masen a Ala xa Di nan lanxi Isa ma."},{"book":"Taruxui","chapter":"9","verse":"21","text":"Naxee birin a xui mɛ, e dɛ naxa ixara. E naxa a fala, «Yi xɛmɛ xa mu nu mixie ɲaxankatama Darisalamu, naxee nu maxandi tima Isa xili ra? A mu faxi xɛ be, a xa e xanin e xirixi ra sɛrɛxɛdubɛ kuntigie xɔn?»"},{"book":"Taruxui","chapter":"9","verse":"22","text":"Sɔlu naxa sɛnbɛ sɔtɔ. A xa masenyi naxa Damasi Yuwifie ifu, a falafe a Isa nan lanxi Ala xa Mixi Sugandixi ma."},{"book":"Taruxui","chapter":"9","verse":"23","text":"Tɛmui nde to dangi, Yuwifie naxa lan a ma e xa Sɔlu faxa."},{"book":"Taruxui","chapter":"9","verse":"24","text":"Sɔlu naxa e xa gundo kolon. E nu taa sode dɛ kantama kɔɛ nun yanyi alako e xa a faxa."},{"book":"Taruxui","chapter":"9","verse":"25","text":"Kɔnɔ kɔɛ nde ra, Isa fɔxirabirɛe naxa a ragoro tɛtɛ fari ma saga kui."},{"book":"Taruxui","chapter":"9","verse":"26","text":"Sɔlu to siga Darisalamu, a naxa wa bonife Isa fɔxirabirɛe ra, kɔnɔ e birin nu gaaxuxi a ya ra. E mu nu laxi a ra xa Isa fɔxirabirɛ nan yati a ra."},{"book":"Taruxui","chapter":"9","verse":"27","text":"Awa, Baranabasi naxa a xanin xɛɛrae xɔn. A naxa a tagi raba e bɛ Sɔlu Marigi toxi ki naxɛ, a man a xui mɛxi kira ra ki naxɛ. A naxa a masen e bɛ Sɔlu bara kawandi naxan naba Isa xili ra Damasi taa kui."},{"book":"Taruxui","chapter":"9","verse":"28","text":"E birin naxa dɔxɔ yire keren Darisalamu. Sɔlu nu Marigi xili kawandima sɛnbɛ ra."},{"book":"Taruxui","chapter":"9","verse":"29","text":"E nun Yuwifie fan naxa wɔyɛn e nu xɔrɔxɔ, Yuwifi naxee Girɛki xui falama, kɔnɔ nee nu katafe e xa Sɔlu faxa."},{"book":"Taruxui","chapter":"9","verse":"30","text":"A ngaxakerenyi Isayankae to na fe mɛ, e naxa a xanin Sesare, e fa a rasiga Tarise."},{"book":"Taruxui","chapter":"9","verse":"31","text":"Danxaniyatɔɛ ɲama naxa lu bɔɲɛsa kui Yudaya, Galile, nun Samari bɔxi birin ma. E nu luma e bore ralimaniya ra, e nu e ɲɛrɛ Marigi xa yaragaaxui kui. E xun nu masama Ala Xaxili Sɛniyɛnxi saabui ra."},{"book":"Taruxui","chapter":"9","verse":"32","text":"Piyɛri to nu bɔxi iɲɛrɛma, a naxa goro sɛniyɛntɔɛe yire Lida."},{"book":"Taruxui","chapter":"9","verse":"33","text":"A naxa xɛmɛ namataxi nde li naa, naxan xili Ene, a nu saxi sade ma kabi ɲɛ solomasaxan."},{"book":"Taruxui","chapter":"9","verse":"34","text":"Piyɛri naxa a fala a bɛ, «Ene, Isa Ala xa Mixi Sugandixi bara i rayalan. Keli, i i xa sade yailan.» A naxa keli keren na."},{"book":"Taruxui","chapter":"9","verse":"35","text":"Lidakae nun Sarɔnka birin to yi fe to, e naxa tuubi Marigi ma."},{"book":"Taruxui","chapter":"9","verse":"36","text":"Ginɛ nde nu na Yafa Isa fɔxirabirɛe ya ma. A nu xili Tabita, naxan falaxi Dɔrakasi. A nu fe fanyi gbegbe rabama, a nu tɔɔrɔmixie ki."},{"book":"Taruxui","chapter":"9","verse":"37","text":"Na tɛmui, fure naxa a suxu, a naxa faxa. E to a maxa, e naxa a sa koore banxi dɛki firin nde."},{"book":"Taruxui","chapter":"9","verse":"38","text":"Isa fɔxirabirɛe naxee nu na Yafa, e naxa a mɛ a Piyɛri na Lida. Lida mu makuya Yafa ra. Awa, e naxa xɛmɛ firin xɛɛ Piyɛri ma, e xa a mayandi a xa fa e xɔnyi mafuren."},{"book":"Taruxui","chapter":"9","verse":"39","text":"Piyɛri naxa keli, e nun na xɛmɛe naxa siga. E to so, e naxa a xanin koore banxi kɔn na. Kaaɲɛ ginɛe naxa a rabilin, e wama. E naxa dugie nun sosee masen a bɛ Dɔrakasi naxee yailan a nu na e ya ma tɛmui naxɛ."},{"book":"Taruxui","chapter":"9","verse":"40","text":"Piyɛri naxa e birin namini tande. A naxa a xinbi sin, a Ala maxandi. Na xanbi, a naxa a mafindi fure mabiri ra. A naxa a fala, «Tabita, keli.» Tabita naxa a ya rabi. A to Piyɛri to, a naxa keli."},{"book":"Taruxui","chapter":"9","verse":"41","text":"Piyɛri naxa a bɛlɛxɛ suxu, a a rakeli. A naxa sɛniyɛntɔɛe nun kaaɲɛ ginɛe xili. A naxa a ɲiɲɛ dɛntɛgɛ e bɛ."},{"book":"Taruxui","chapter":"9","verse":"42","text":"Yafakae birin naxa na fe mɛ. Mixi wuyaxi naxa danxaniya Marigi ma."},{"book":"Taruxui","chapter":"9","verse":"43","text":"Piyɛri naxa xi wuyaxi raba Yafa, Simɔn garange xɔnyi."}]}