{"data":[{"book":"Yoni","chapter":"5","verse":"1","text":"Na xanbi ra, Yesu yi siga Yerusalɛn taani Yahudiyane sanla nde a fe ra."},{"book":"Yoni","chapter":"5","verse":"2","text":"Nba, maxadena nde yi rafalaxi Yerusalɛn taan yɛxɛɛne so dɛɛn dɛxɔn, a xili “Betesata” Heburu xuini. Gage suulun tixi na maxaden nabilinni."},{"book":"Yoni","chapter":"5","verse":"3","text":"Furetɔ wuyaxi yi saxi na gagene bun ma, danxutɔne nun sankalatɔne nun lɛbutɛnne. E yi igeni maxa waxatin nan legedenma"},{"book":"Yoni","chapter":"5","verse":"4","text":"amasɔtɔ malekana nde yi godoma igeni waxatina nde yi, a yi a yimaxa. Furetɔɔn naxan singe na yi godo igeni, malekana igeni maxama waxatin naxan yi, na furen yi yalanma nɛn, a na findi a sifa yo ra."},{"book":"Yoni","chapter":"5","verse":"5","text":"Xɛmɛna nde yi na nun naxan yi furaxi ɲɛɛ tonge saxan e nun solomasɛxɛ."},{"book":"Yoni","chapter":"5","verse":"6","text":"Yesu to a to saxi na yi, a yi a kolon fa fala na xɛmɛn bata yi bu furaxi, Yesu yi a fala a xa, a naxa, “I waxi a xɔn ma, i xa kɛndɛya ba?”"},{"book":"Yoni","chapter":"5","verse":"7","text":"Furetɔɔn yi a yabi, a naxa, “N kanna, igeni maxan waxatin naxan yi, muxe mi n yii be naxan n nagodɛ igeni. N na kata, n xa godo a yi, muxu gbɛtɛ singe nan godoma n yɛɛ ra.”"},{"book":"Yoni","chapter":"5","verse":"8","text":"Yesu yi a fala a xa, a naxa, “Keli, i ya sa seen tongo, i siga.”"},{"book":"Yoni","chapter":"5","verse":"9","text":"Xɛmɛn yi yalan sa, a yi a sa seen tongo, a siga."},{"book":"Yoni","chapter":"5","verse":"10","text":"Na ma, xɛmɛn naxan kɛndɛyaxi, Yahudiyane yi a fala na xa, e naxa, “Sariyan mi a falaxi i xa i ya sa seen tongo Matabu Lɔxɔni.”5.10 Farisi muxune namunne mi yi tinɲɛ wali yo xa kɛ Matabu Lɔxɔni. Na feen sɛbɛxi Xɔrɔyaan 20.8-10 kui. Farisi muxune fena ndee saxi sariyan fari, e naxa, a hali muxu sɔxɔlɛxine mi yi maliyɛ na lɔxɔni hali muxune tɔrɔxi na namunna fe ra a xɔdɛxɛn na."},{"book":"Yoni","chapter":"5","verse":"11","text":"A yi e yabi, a naxa, “Muxun naxan n nakɛndɛyaxi, na nan a falaxi, a n xa n ma sa seen tongo, n siga.”"},{"book":"Yoni","chapter":"5","verse":"12","text":"E yi a maxɔdin, e naxa, “Nde na ra naxan a falaxi, a i xa i ya sa seen tongo, i siga?”"},{"book":"Yoni","chapter":"5","verse":"13","text":"Koni xɛmɛn naxan yi kɛndɛyaxi, na mi yi a kolon, bayo Yesu bata yi lɔ ayi yamaan yɛ."},{"book":"Yoni","chapter":"5","verse":"14","text":"Na xanbi ra, Yesu yi sa a to Ala Batu Banxini, a naxa, “A mato, i bata kɛndɛya. Fata yulubin ma alogo fe gbɛtɛn nama i sɔtɔ naxan ɲaxu dangu ito ra.”"},{"book":"Yoni","chapter":"5","verse":"15","text":"Xɛmɛn yi siga, a sa a fala Yahudiyane xa, a naxa, a Yesu nan a rakɛndɛyaxi."},{"book":"Yoni","chapter":"5","verse":"16","text":"Nayi, e yi Yesu fen yɛngɛn na, bayo a bata yi na liga Matabu Lɔxɔni."},{"book":"Yoni","chapter":"5","verse":"17","text":"Nanara, Yesu yi e yabi, a naxa, “N Fafe Ala walima waxatin birin, a lan nɛn, n fan xa wali.”"},{"book":"Yoni","chapter":"5","verse":"18","text":"Na ma, Yahudiya kuntigine mɔn yi e yixɔdɔxɔ fɛrɛn fendeni Yesu faxa xinla ma. Amasɔtɔ a mi yi Matabu Lɔxɔn sariyan xan gbansan kalama, koni a mɔn yi a falama a a Fafe nan Ala ra, a yi a fala alo e nun Ala keden."},{"book":"Yoni","chapter":"5","verse":"19","text":"Nanara, Yesu yi e yabi, a naxa, “N xa ɲɔndin fala ɛ xa. Fafana a Dii Xɛmɛn mi fefe ligɛ a yɛtɛ ma, fɔ a na a Fafe to naxan ligɛ. N Fafe Ala na naxan liga, n tan a Dii Xɛmɛn fan na nan ligama."},{"book":"Yoni","chapter":"5","verse":"20","text":"Bayo a Dii Xɛmɛn nafan a ma, a yi a yita a ra a feen naxanye birin ligama. A feene yitama a ra nɛn naxanye gbo itoe xa, alogo ɛ birin xa kabɛ ne ma."},{"book":"Yoni","chapter":"5","verse":"21","text":"Amasɔtɔ n Fafe Ala faxa muxune rakelima sayani kii naxan yi, a nii rakisin fi e ma, a Dii Xɛmɛn fan nii rakisin fima a waxɔn muxune ma na kii nin."},{"book":"Yoni","chapter":"5","verse":"22","text":"Fafe Ala mi muxu yo a kiti bolonma koni a bata muxu makitin birin taxu a Dii Xɛmɛn na,"},{"book":"Yoni","chapter":"5","verse":"23","text":"alogo muxun birin xa a Dii Xɛmɛn binya, alo Fafe Ala binyaxi kii naxan yi. Muxu yo mi a Dii Xɛmɛn binya, na mi Fafan fan binyaxi naxan a xɛxi.”"},{"book":"Yoni","chapter":"5","verse":"24","text":"“N xa ɲɔndin fala ɛ xa, naxan yo n ma falan mɛ, a dɛnkɛlɛya n xɛ muxun ma, na habadan nii rakisin sɔtɔma nɛn. Na kanna mi yalagima, koni a bata keli sayani, a so nii rakisini."},{"book":"Yoni","chapter":"5","verse":"25","text":"N xa ɲɔndin fala ɛ xa, waxatin fama, a bata a li, faxa muxune Alaa Dii Xɛmɛn xuiin namɛma nɛn. Naxanye na a mɛ, ne nii rakisin sɔtɔma nɛn."},{"book":"Yoni","chapter":"5","verse":"26","text":"Bayo alo habadan nii rakisin Fafe Ala yii kii naxan yi, a bata a ragidi a Dii Xɛmɛn ma na kiini."},{"book":"Yoni","chapter":"5","verse":"27","text":"A bata kiti saan sɛnbɛn fi a Dii Xɛmɛn ma, amasɔtɔ Muxuna Dii Xɛmɛn na a ra."},{"book":"Yoni","chapter":"5","verse":"28","text":"Ɛ nama kabɛ ito ra, bayo waxatin fama faxa muxune birin a xuiin namɛma nɛn,"},{"book":"Yoni","chapter":"5","verse":"29","text":"e yi keli e gaburune kui. Naxanye fe faɲin ligaxi, ne kelima nɛn, e nii rakisin sɔtɔ. Naxanye fe ɲaxin ligaxi, ne fan kelima nɛn, e yalagi."},{"book":"Yoni","chapter":"5","verse":"30","text":"N mi nɔɛ fefe ligɛ n yɛtɛ ra. N kitin sama nɛn alo n na mɛma kii naxan yi. N ma kitin mɔn tinxin bayo n mi n yɛtɛ sagoon ligama, koni fɔ n xɛ muxun sagona.”"},{"book":"Yoni","chapter":"5","verse":"31","text":"“Xa n tan nan n yɛtɛ sereyaan bama, ɛ mi na yatɛma ɲɔndin na."},{"book":"Yoni","chapter":"5","verse":"32","text":"Koni muxu gbɛtɛ na naxan sereyaan bama n xa. N na a kolon, a sereyaan naxan bama n ma fe yi, ɲɔndin nan na ra."},{"book":"Yoni","chapter":"5","verse":"33","text":"Ɛ bata xɛrane rafa Yoni ma, a seren ba ɲɔndini."},{"book":"Yoni","chapter":"5","verse":"34","text":"N tan mako mi adamadiine sereyaan ma koni n na falama nɛn alogo ɛ xa kisi."},{"book":"Yoni","chapter":"5","verse":"35","text":"Yoni luxi nɛn alo lɛnpu dɛgɛna ɛ tagi, a findi kɛnɛnna ra ɛ xa. Ɛ bata tin sɛwɛ a kɛnɛnna ra waxatidi bun."},{"book":"Yoni","chapter":"5","verse":"36","text":"Koni sereyana n yii naxan gbo Yoni gbeen xa. N Fafe Ala wanla naxanye soxi n yii n xa e rakamali, ne a yitama nɛn a n Fafe nan n xɛxi."},{"book":"Yoni","chapter":"5","verse":"37","text":"Fafe Ala naxan n xɛxi, na fan bata seren ba n xa. Ɛ munma a xuiin mɛ, ɛ mɔn munma a yɛtagin to mumɛ!"},{"book":"Yoni","chapter":"5","verse":"38","text":"A falan mi ɛ tan kui, amasɔtɔ ɛ mi dɛnkɛlɛyaxi a xɛraan ma."},{"book":"Yoni","chapter":"5","verse":"39","text":"Ɛ kitabun fɛsɛfɛsɛma amasɔtɔ ɛ mirixi a ma, a ɛ habadan nii rakisin sɔtɔma a xɔn ma, koni na fan seren bama n tan nan xa!"},{"book":"Yoni","chapter":"5","verse":"40","text":"Hali na, ɛ mi tinxi fɛ n tan ma, ɛ nii rakisin sɔtɔ.”"},{"book":"Yoni","chapter":"5","verse":"41","text":"“N mako mi adamadiine binyen ma."},{"book":"Yoni","chapter":"5","verse":"42","text":"Koni n na ɛ tan kolon. Alaa xanuntenyaan mi ɛ bɔɲɛni."},{"book":"Yoni","chapter":"5","verse":"43","text":"N bata fa n Fafe Ala xinli koni ɛ mi n nasuxi. Xa muxu gbɛtɛ fa a yɛtɛ xinli, ɛ na tan nasuxuma nɛn."},{"book":"Yoni","chapter":"5","verse":"44","text":"A rafan ɛ ma, ɛ xa binyen sɔtɔ ɛ bode ra koni ɛ mi kataxi ɛ yi binyen sɔtɔ Ala keden peen yii. Ɛ dɛnkɛlɛyama na yi di?"},{"book":"Yoni","chapter":"5","verse":"45","text":"Koni ɛ nama ɛ miri fa fala n na ɛ magima n Fafe xa nɛn. Musa nan ɛ magima, ɛ yigi saxi naxan yi."},{"book":"Yoni","chapter":"5","verse":"46","text":"Xa ɛ yi laxi Musa ra nun, ɛ yi lama n tan fan na nɛn nun amasɔtɔ a bata n ma fe sɛbɛ."},{"book":"Yoni","chapter":"5","verse":"47","text":"Koni xa ɛ mi laxi a fe sɛbɛxine ra, ɛ lama n ma falan na di nayi?”"}]}