{"data":[{"book":"Tim Jo-Lawi","chapter":"14","verse":"1","text":"Eka Jehova Nyasaye nowacho ne Musa niya,"},{"book":"Tim Jo-Lawi","chapter":"14","verse":"2","text":"“Magi e chike marito ngʼama tuo e kinde mag nyasi mag pwodhruok kokele e nyim jadolo:"},{"book":"Tim Jo-Lawi","chapter":"14","verse":"3","text":"Jadolo nodhi oko mar kambi kendo nonon ngʼatno. Ka osechango kuom tuone malandore mar del,"},{"book":"Tim Jo-Lawi","chapter":"14","verse":"4","text":"to jadolo nyaka gol chik mondo ngʼat matuono okelne winy ariyo maler mangima michamo gi yiend sida, gi usi makwar kod bad owino."},{"book":"Tim Jo-Lawi","chapter":"14","verse":"5","text":"Bangʼe jadolo biro golo chik mondo winyo achiel onegi ei agulu motingʼo pi soko."},{"book":"Tim Jo-Lawi","chapter":"14","verse":"6","text":"Eka jadolo nokaw winyo ma pod ngima gi yiend sida, gi usi makwar kod bad owino, kendo lutogi duto e remb winyo mane osenegno."},{"book":"Tim Jo-Lawi","chapter":"14","verse":"7","text":"Kendo nokir remono nyadibiriyo kuom ngʼat man-gi tuo malandoreno, kowachoni ngʼatni koro ler, eka gikone nowe winyo mangima-cha kendo dire mondo odhi e pap."},{"book":"Tim Jo-Lawi","chapter":"14","verse":"8","text":"“Ngʼat ma ipwodhono nyaka luok lepe, kendo noliel yie dende duto, bangʼe nolwokre gi pi, eka nobed ngʼama opwodhore. Bangʼ mae eka oyiene mar donjo ei kambi to ok oyiene mondo onindi ei hema nyaka chop bangʼ ndalo abiriyo."},{"book":"Tim Jo-Lawi","chapter":"14","verse":"9","text":"Chiengʼ mar abiriyo nyaka oliel yie dende duto kaka yie wiye, gi yie tike kod yie wangʼe, kaachiel gi yie dende mamoko duto. Bangʼe nyaka olwok lepe kendo olwokre gi pi, eka koro nobed ngʼama opwodhore chuth."},{"book":"Tim Jo-Lawi","chapter":"14","verse":"10","text":"“Chiengʼ mar aboro nyaka okel nyiimbe ariyo kod rombo sibini ma jo-higa achiel. Jamnigo duto nyaka bed maonge songa kendo nyaka kelgi kaachiel gi mogo mayom moromo kilo apar moru gi mo mondo timgo misango mar cham kod mo maliw moromo nus lita."},{"book":"Tim Jo-Lawi","chapter":"14","verse":"11","text":"Jadolo matimone pwodhruok nokel ngʼat mipwodhono kaachiel gi misenginine mag pwodhruok e nyim Jehova Nyasaye e dho Hemb Romo."},{"book":"Tim Jo-Lawi","chapter":"14","verse":"12","text":"“Bangʼ mae Jadolo nokaw achiel kuom nyiimbego kendo nochiwe kaachiel gi mo kaka misango mipwodhruokgo e ketho bende nochiwgi e nyim Jehova Nyasaye kaka misango mifwayo."},{"book":"Tim Jo-Lawi","chapter":"14","verse":"13","text":"Enoyangʼ nyaimno e kama ler mar lemo ma bende iyangʼoe misango mar golo richo kaachiel gi misango miwangʼo pep. Mana kaka misango mar golo richo en mar jadolo, misango mar pwodhruok e ketho bende en mar jadolo nikech en gima ler moloyo."},{"book":"Tim Jo-Lawi","chapter":"14","verse":"14","text":"Jadolo nokaw remo moko kuom remo mipwodhruokgo e ketho, kendo nomien remono e dho it ma korachwich mar ngʼat mipwodhono kaachiel gi lith lwete mathuon ma korachwich, kod lith tiende mathuon ma korachwich."},{"book":"Tim Jo-Lawi","chapter":"14","verse":"15","text":"Bangʼe jadolo nokaw mo, kendo ool moko e pat lwete owuon ma koracham,"},{"book":"Tim Jo-Lawi","chapter":"14","verse":"16","text":"eka enolut lith lwete ma korachwich e mo manie pat lwete ma koracham, kendo kire nyadibiriyo e nyim Jehova Nyasaye."},{"book":"Tim Jo-Lawi","chapter":"14","verse":"17","text":"Bangʼ mae Jadolo nokaw mo moko modongʼ e pat lwete, kendo wire e dho it ma korachwich mar ngʼat mipwodhono, gi lith lwete mathuon ma korachwich gi lith tiende mathuon ma korachwich, ewi kuonde mane omienie remb misango mar pwodhruok e ketho."},{"book":"Tim Jo-Lawi","chapter":"14","verse":"18","text":"Mo modongʼ e pat lwet jadolo, nyaka ool ewi ngʼat mipwodhono. Mano e kaka notimne pwodhruok e nyim Jehova Nyasaye."},{"book":"Tim Jo-Lawi","chapter":"14","verse":"19","text":"“Eka jadolo notim misango mar golo richo mondo otimgo pwodhruok ne ngʼat midwa pwodho kuom gakne. Bangʼ mano jadolo noyangʼ chiayo mitimogo misango miwangʼo pep,"},{"book":"Tim Jo-Lawi","chapter":"14","verse":"20","text":"kendo chiwe e kendo mar misango kaachiel gi misango mar cham mitimonego pwodhruok eka enobed maler."},{"book":"Tim Jo-Lawi","chapter":"14","verse":"21","text":"“To ka diponi ni en jachan kendo ok onyal yudo gigi, to nyaka okel nyaim kaka misango mar pwodhruok e ketho michiwo mondo pwodhego kaachiel gi mogo mayom madirom gorogoro ariyo moruw gi mo mondo timgo misango mar cham kod mo maliw moromo nus lita,"},{"book":"Tim Jo-Lawi","chapter":"14","verse":"22","text":"gi akuch odugla ariyo kata nyithi akuru ariyo kaka onyalo yudo. Winyo achiel nobed mar timo misango mar golo richo, to machielo nobed mar timo misango miwangʼo pep."},{"book":"Tim Jo-Lawi","chapter":"14","verse":"23","text":"“Kochopo chiengʼ mar aboro nyaka okel gigo duto ne jadolo mondo opwodhi e nyim Jehova Nyasaye e dho Hemb Romo."},{"book":"Tim Jo-Lawi","chapter":"14","verse":"24","text":"Jadolo nokaw nyaim mar misango mipwodhruokgo e ketho kaachiel gi morno, kendo nochiwgi e nyim Jehova Nyasaye kaka misango mifwayo."},{"book":"Tim Jo-Lawi","chapter":"14","verse":"25","text":"Kendo noyangʼ nyaim mitimogo misango mar pwodhruok e ketho, mi nokaw rembe moko, kendo nomien e dho it ngʼat mipwodhono ma korachwich, kod e lith lwete mathuon ma korachwich, kendo e lith tiende mathuon ma korachwich."},{"book":"Tim Jo-Lawi","chapter":"14","verse":"26","text":"Bangʼe jadolo nool mo moko e pat lwete owuon ma koracham,"},{"book":"Tim Jo-Lawi","chapter":"14","verse":"27","text":"to mo moko to nokir nyadibiriyo e nyim Jehova Nyasaye gi lith lwete ma korachwich."},{"book":"Tim Jo-Lawi","chapter":"14","verse":"28","text":"To mo moko manie pat lwete, nowir kuonde mane oseminie remb misango mar pwodhruok e ketho kaka dho it ma korachwich mar ngʼama ipwodhono gi lith lwete mathuon ma korachwich, kod lith tiende mathuon ma korachwich."},{"book":"Tim Jo-Lawi","chapter":"14","verse":"29","text":"Mo modongʼ e pat lwet jadolo nyaka ool ewi ngʼat mipwodhono mondo otimnego pwodhruok e nyim Jehova Nyasaye."},{"book":"Tim Jo-Lawi","chapter":"14","verse":"30","text":"Eka jadolo nochiw akuch oduglago kata nyithi akuru, ma ngʼat mipwodhono okelo kaka misango,"},{"book":"Tim Jo-Lawi","chapter":"14","verse":"31","text":"achiel nochiw kaka misango mar golo richo, to machielo to notimgo misango miwangʼo pep, kaachiel gi misango mar cham. Kamano e kaka jadolo nopwodh ngʼatno e nyim Jehova Nyasaye.”"},{"book":"Tim Jo-Lawi","chapter":"14","verse":"32","text":"Magi e chike moketi ni ngʼatno man-gi tuo malandore mar del, kendo ma ok nyal yudo chiwo mitimogo misengini mipwodhego."},{"book":"Tim Jo-Lawi","chapter":"14","verse":"33","text":"Jehova Nyasaye nowacho ni Musa gi Harun niya,"},{"book":"Tim Jo-Lawi","chapter":"14","verse":"34","text":"“Ka udonjo e piny Kanaan, ma amiyou kaka girkeni maru, mi akelo gimoro marach mamiyo kor ot pur,"},{"book":"Tim Jo-Lawi","chapter":"14","verse":"35","text":"to wuon odno nyaka dhi ir jadolo manyise niya, ‘Aseneno gimoro marach machalo pur e oda.’"},{"book":"Tim Jo-Lawi","chapter":"14","verse":"36","text":"Jadolo nyaka gol chik mondo gik moko duto manie odno ogol oko kapok odhi onono kama opurno mondo gimoro amora manie odno kik bed mogak. Bangʼ ma, jadolo nigi thuolo mar donjo kendo nono odno."},{"book":"Tim Jo-Lawi","chapter":"14","verse":"37","text":"Enonon kuonde ma opur e kor odno kendo ka dipo nitie kuonde mopudhore molokore ratiglo kata Rakwaro manenore nodonjo matut e kor ot,"},{"book":"Tim Jo-Lawi","chapter":"14","verse":"38","text":"to jadolo nyaka wuogi oko mar odno kendo olor odno kuom ndalo abiriyo."},{"book":"Tim Jo-Lawi","chapter":"14","verse":"39","text":"Chiengʼ mar abiriyo nyaka jadolo duog manon odno. Kaponi purno olandore e kor ot,"},{"book":"Tim Jo-Lawi","chapter":"14","verse":"40","text":"to nyaka ogol chik mondo omuk kite duto ma gino osemako mi owitgi oko e tok pacho kama ok ler."},{"book":"Tim Jo-Lawi","chapter":"14","verse":"41","text":"Bangʼ mano to nyaka ogol chik mondo kor odno ochwer maler, kendo gik magisechwero opuk kama ok ler e tok pacho."},{"book":"Tim Jo-Lawi","chapter":"14","verse":"42","text":"Eka giniket kite manyien kuonde duto mane gisegoloe moko-ka, kendo gimwon odno manyien."},{"book":"Tim Jo-Lawi","chapter":"14","verse":"43","text":"“To kapo ni gima rach makelo pur ochako othinyore e odno kendo bangʼ ka kitego osegol oko mi ochwer kor odno kendo omuon,"},{"book":"Tim Jo-Lawi","chapter":"14","verse":"44","text":"to jadolo nyaka duogi mondo onon odno kendo. Kapo ni gima rach makelo purno olandore e odno, to mano nyiso ni en gima rach makelo kethruok, kuom mano odno en gima ogak."},{"book":"Tim Jo-Lawi","chapter":"14","verse":"45","text":"Koro odno nyaka muki, kendo kitene gi yiendene, kod lope duto nyaka ter e tok pacho mondo owitgi kama ok ler."},{"book":"Tim Jo-Lawi","chapter":"14","verse":"46","text":"“Ngʼato angʼata manodonji e odno e kinde ma pod olore nobed ngʼama ogak nyaka chop odhiambo."},{"book":"Tim Jo-Lawi","chapter":"14","verse":"47","text":"To ngʼato angʼata ma nindo e odno kata chiemo e odno, nyaka luok lepe."},{"book":"Tim Jo-Lawi","chapter":"14","verse":"48","text":"“Kapo ni jadolo odhi mondo onon odno mi oyudo ni gima rach makelo purno ok oselandore bangʼ kane osemwone, to jadolo nongʼad wach ni odno ler nikech gima rach makelo purno oserumo."},{"book":"Tim Jo-Lawi","chapter":"14","verse":"49","text":"Mondo jadolo opwodh odno, nyaka okaw winy ariyo, yiend sida moko gi usi makwar kod owino."},{"book":"Tim Jo-Lawi","chapter":"14","verse":"50","text":"Nyaka oneg winyo achiel ei dapi motingʼo pi soko,"},{"book":"Tim Jo-Lawi","chapter":"14","verse":"51","text":"bangʼe okaw yiend sida gi owino gi usi makwar, kaachiel gi winyo machielo ma pod ngimacha, kendo olutgie remb winyo mosenegno, kod pi soko, eka kendo okirgie odno nyadibiriyo."},{"book":"Tim Jo-Lawi","chapter":"14","verse":"52","text":"Nyaka opwodh odno gi remb winyo, pi soko gi winyo mangima, gi yiend sida gi owino kod usi makwar."},{"book":"Tim Jo-Lawi","chapter":"14","verse":"53","text":"Eka enowe winyo mangima mondo ofu odogi e pap mar dala matin. Mae e kaka nopwodh ot kendo nobed maler.”"},{"book":"Tim Jo-Lawi","chapter":"14","verse":"54","text":"Magi e chike kuom tuoche malandore mag del, kod tuoche mailo del,"},{"book":"Tim Jo-Lawi","chapter":"14","verse":"55","text":"kaachiel gi pur mamako nanga gi mamako kor ot,"},{"book":"Tim Jo-Lawi","chapter":"14","verse":"56","text":"kod kuonde mobokore e del gi kuonde moluro kata mamarmar."},{"book":"Tim Jo-Lawi","chapter":"14","verse":"57","text":"Chikno biro puonji kuom gima ler kod gima ogak."}]}