{"data":[{"book":"1 Yohani","chapter":"3","verse":"1","text":"Su muloli Tati ntambu yakatufiriti nentu ata tushemwa wana wa Mlungu. Nakaka ndo ntambu yatuwera. Mana wantu wa pasipanu watumana ndiri twenga, toziya womberi wamumaniti ndiri Mlungu."},{"book":"1 Yohani","chapter":"3","verse":"2","text":"Waganja wangu, vinu twenga tuwera wana wa Mlungu, kumbiti hayeniwoneki paweru ntambu hatuweri. Kumbiti tuvimana kuwera Kristu pakalawira, hatulifani nayomberi toziya hatumwoni ntambu yakawera."},{"book":"1 Yohani","chapter":"3","verse":"3","text":"Kila muntu yakawera na matumbiru aga mu Kristu, su kalipungi mweni gambira Kristu ntambu yakawera mnanagala."},{"book":"1 Yohani","chapter":"3","verse":"4","text":"Kila muntu yakatenda vidoda kalilema Lilagaliru lya Mlungu, toziya kutenda vidoda ndo kuhalibisiya Malagaliru ga Mlungu."},{"book":"1 Yohani","chapter":"3","verse":"5","text":"Mwenga muvimana kuwera Kristu kiziti su kawusiyi vidoda na kwahera vidoda mngati mwakuwi."},{"book":"1 Yohani","chapter":"3","verse":"6","text":"Su kila yakalikolerana pamuhera na Kristu, hapeni kendereyi kutenda vidoda, kumbiti kila muntu yakendereya kutenda vidoda hakenipati ng'o kumwona ama kumumana Kristu."},{"book":"1 Yohani","chapter":"3","verse":"7","text":"Su wana wangu, namumjimira muntu yoseri kawapayili! Muntu yakatenda matendu yagamfiriziya Mlungu, yomberi kafiriziwa na Mlungu gambira Kristu ntambu yakafiriziwa na Mlungu."},{"book":"1 Yohani","chapter":"3","verse":"8","text":"Muntu yakendereya kutenda vidoda kawera gwa Mkondola, toziya Mkondola katenditi vidoda kwanjira kwanja. Kumbiti Mwana gwa Mlungu kiziti pasipanu kugahalabisiya mahengu ga Mkondola."},{"book":"1 Yohani","chapter":"3","verse":"9","text":"Kila muntu yakawera mwana gwa Mlungu hapeni kendereyi kutendi vidoda, toziya ukomu wa Mlungu ulikala mngati mwakuwi, yomberi hapeni kendereyi kutenda vidoda toziya kawera mwana gwa Mlungu."},{"book":"1 Yohani","chapter":"3","verse":"10","text":"Kwantambu ayi tuweza kuwamana wana wa Mlungu na viraa kuwamana wana wa Mkondola. Muntu yoseri yakamfiriziya ndiri Mlungu na muntu yakamfira ndiri mlongu gwakuwi, womberi wawera ndiri wana wa Mlungu."},{"book":"1 Yohani","chapter":"3","verse":"11","text":"Na ujumbi yamuwupikaniriti kwanjira kwanja ndo awu, tulifiri twaweni kwa twaweni."},{"book":"1 Yohani","chapter":"3","verse":"12","text":"Natuwera gambira Kaini yakaweriti gwa Mkondola ulii, yakamlagiti mupusi gwakuwi. Kwa ntambu gaa kamlagiti? Toziya matendu gakuwi gaweriti makondola, kumbiti matendu galii ga mlongu gwakuwi gaweriti ga kumfiriziya Mlungu."},{"book":"1 Yohani","chapter":"3","verse":"13","text":"Walongu wangu, namulikangasha handa wantu wa pasipanu pawakalalira mwenga."},{"book":"1 Yohani","chapter":"3","verse":"14","text":"Twenga tuvimana kuwera tupita kala mukuhowa na twingira muwukomu, toziya twankuwafira walongu wetu. Kila muntu yakahera ufiru kankusigala mukuhowa."},{"book":"1 Yohani","chapter":"3","verse":"15","text":"Kila muntu yakamkalalira mlongu gwakuwi kawera mlaga na mwenga muvimana kuwera mlaga yoseri ulii kahera ukomu wa mashaka goseri mngati mwakuwi."},{"book":"1 Yohani","chapter":"3","verse":"16","text":"Kwa ntambu ayi twenga tuvimana ufiru wa Mlungu, toziya Yesu Kristu kagalaviyiti makaliru gakuwi kwajili yatwenga. Na twenga viraa vilii tufiruwa kugalaviya makaliru getu kwajili ya walongu wetu."},{"book":"1 Yohani","chapter":"3","verse":"17","text":"Su muntu pakawera na lunda zya pasipanu, shakapanu pakamwona mlongu gwakuwi kamuhushu, kumbiti kamwonera ndiri lusungu, muntu ayu kaweza hashi kulonga kuwera kana ufiru wa Mlungu mngati mwakuwi?"},{"book":"1 Yohani","chapter":"3","verse":"18","text":"Wana wangu, natufira kwa visoweru hera kumbiti tufiri kwa matendu na muwunakaka."},{"book":"1 Yohani","chapter":"3","verse":"19","text":"Hangu ndo ntambu yatuweza kuvimana kuwera twenga tuwera wantu wanakaka, su hapeni tutili kulongolu kwa Mlungu."},{"book":"1 Yohani","chapter":"3","verse":"20","text":"Ata myoyu yetu payitutoza, tuvimana kuwera Mlungu ndo mkulu kuliku myoyu yetu, na kamana kila shintu."},{"book":"1 Yohani","chapter":"3","verse":"21","text":"Walongu wangu, handa myoyu yetu payitutoza ndiri, su twenga hapeni tutili kulongolu kwa Mlungu,"},{"book":"1 Yohani","chapter":"3","verse":"22","text":"na kwanka shoseri shatuluwa, toziya tugajimira malagaliru gakuwi na kutenda galii yagamfiriziya."},{"book":"1 Yohani","chapter":"3","verse":"23","text":"Na lilagaliru lyakuwi ndo ali, kumjimira Mwana gwakuwi Yesu Kristu na kulifira twenga kwa twenga gambira mweni ntambu yakatulagaliriti."},{"book":"1 Yohani","chapter":"3","verse":"24","text":"Muntu yakagajimira malagaliru ga Mlungu, yomberi kankulikala mukulikolerana pamuhera na Mlungu na Mlungu kankulikala mukulikolerana pamuhera nayomberi. Twenga tuvimana kuwera Mlungu kankulikala mukulikolerana pamuhera natwenga kupitira Rohu Mnanagala yakatupananiti."}]}