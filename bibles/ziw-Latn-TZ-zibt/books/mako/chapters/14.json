{"data":[{"book":"Mako","chapter":"14","verse":"1","text":"Nayasigala mazuwa maidi hainati kubula Pasaka na yemigate heijeligwe hamila. Walavyantambiko wakulu na wahinyi wa sigilizi nawakalonda sila wamgwile Yesu chinyele chani wamkome."},{"book":"Mako","chapter":"14","verse":"2","text":"Wagamba, “Chisekumgwila mwe Pasaka kwaviya nawatende nkumbizi.”"},{"book":"Mako","chapter":"14","verse":"3","text":"Yesu nemwe mzi ukwitangwa Besaniya, mwe nyumba ya Simoni, mntu ahumaga matana. Umo Yesu akadya, niyo engila mvyele atozize kasupa kamemile mavuta yakupwepweleka vidala, naho yedi ya yombe kulu. Kasupa kadya nakadamanywa na yuwe dikwitangwa alabasita. Niyo akagubula kadya kasupa ka malashi na kumwitila Yesu mavuta ayo mo mtwi wakwe."},{"book":"Mako","chapter":"14","verse":"4","text":"Wantu wamwenga nawehadya wehizwa ni mbuli idya, niyo wauzana, “Chiya chikuleka akabalanga mavuta yakupwepweleka saviya ni chihi?"},{"book":"Mako","chapter":"14","verse":"5","text":"Mavuta ayo nayakadaha kutagwa kwa hela ikudaha kumliha mndima kwa mhilimo umwenga hela mhilimo umwenga hegu hela ya dinali magana matatu na ihela iyo niyo wenkigwa wachiwa.” Niyo wamfuzumila vidala umvyele uyo."},{"book":"Mako","chapter":"14","verse":"6","text":"Mna Yesu agamba, “Mlekeni. Ni mbwani mkumjela sungusungu? Kanitendela chintu chedi vidala."},{"book":"Mako","chapter":"14","verse":"7","text":"Wachiwa namtende nawo chila zuwa, mwadaha kuwambiza chipindi chochose mkunga. Mna hamtende na miye mazuwa yose."},{"book":"Mako","chapter":"14","verse":"8","text":"Mvyele yuno kadamanya viya adahile. Kanijela mavuta mo mwili wangu nyumani ko kuhambwa kwangu."},{"book":"Mako","chapter":"14","verse":"9","text":"Nawagambilani ichindedi, hohose Mbuli Yedi ikunga ilongwe mwe isi yose, chino adamanye nachilongwe, niyo chatenda lukumbusa lwakwe.”"},{"book":"Mako","chapter":"14","verse":"10","text":"Niyo Yuda Isikaliyote, yumwenga mwe wadya wanampina mlongo na waidi aita kwa walavyantambiko wakulu akamhituke Yesu."},{"book":"Mako","chapter":"14","verse":"11","text":"Welelwa vidala kwiva viya alongile, niyo walagana kugamba nawamwinke hela. Niyo Yuda akonga kulonda luhenyo lwa kumhituka Yesu."},{"book":"Mako","chapter":"14","verse":"12","text":"Mwe idizuwa dya nkongo dye Pasaka heyajeligwe hamila, zuwa dyo kuchinja mwana ngoto ywe Pasaka, wanampina wa Yesu niyo wamuza, “Waunga chite kuhi chikaike hantu ho kudila nkande ye Pasaka?”"},{"book":"Mako","chapter":"14","verse":"13","text":"Niyo Yesu awasigila wanampina wakwe waidi, awagamba, “Hitani ko mzi, namdugane na mgosi etwikile biga dya mazi. Mtimileni,"},{"book":"Mako","chapter":"14","verse":"14","text":"kubula kaya akunga engile, niyo mgambileni mta ikaya iyo kugamba, mhinya auza, chikuhi ichumba cha wajeni chani nidye nkande ya Pasaka na wanampina wangu?,"},{"book":"Mako","chapter":"14","verse":"15","text":"Naye nawalagiseni chumba chikulu chikulanga chikigwe vitana, chiikiyeni aho.”"},{"book":"Mako","chapter":"14","verse":"16","text":"Wanampina niyo waita, wabwila chila chintu saviya Yesu awagambile. Niyo waika inkande ye Pasaka."},{"book":"Mako","chapter":"14","verse":"17","text":"Mwe ichisingi, Yesu niyo abula na wanampina wakwe mlongo na waidi."},{"book":"Mako","chapter":"14","verse":"18","text":"Umo we mwe ndala wakadya, Yesu awagamba, “Nawagambila chindedi, yumwe ywenyu chikudyanya, nanihituke.”"},{"book":"Mako","chapter":"14","verse":"19","text":"Wadya wanampina niyo wengilwa ni chinyulu, niyo wamuuza Yesu yumwe yumwe, “Hegu ni miye?”"},{"book":"Mako","chapter":"14","verse":"20","text":"Yesu awahitula, “Ni yumwenga mgati mwenyu nyuwe wose mlongo na waidi, yudya natweze mgate wakwe mwe bakuli hamwenga na miye."},{"book":"Mako","chapter":"14","verse":"21","text":"Mwana Mntu naabanike saviya Mawandiko yakulonga. Mna nkondo yakwe mntu uyo akunga amhituke. Naviwagila mntu uyo asekwelekwa!”"},{"book":"Mako","chapter":"14","verse":"22","text":"Umo wakadya, Yesu niyo aguha mgate, aujimbika, aubesula na kuwenka wanampina wakwe, awagamba, “Guhani, uno nu umwili wangu.”"},{"book":"Mako","chapter":"14","verse":"23","text":"Niyo aguha chikombe cha divai, amhongeza Chohile na kuwenka, niyo wose wachinywela hamwenga."},{"book":"Mako","chapter":"14","verse":"24","text":"Awagamba, “Ino ni sakame yangu ikwitika kwa wantu walozize, itende ni lagano dya wantu na Chohile."},{"book":"Mako","chapter":"14","verse":"25","text":"Nawagambila chindedi, saninywe naho divai ino yo mzabibu kubula zuwa heza kunywa divai mpya mo Useuta wa Chohile.”"},{"book":"Mako","chapter":"14","verse":"26","text":"Weze waheze kuchema nchemo, niyo waita ko lugulu lwa Mizeituni."},{"book":"Mako","chapter":"14","verse":"27","text":"Yesu awagamba, “Nyuwe wose namnisumke, saviya viwandikwe mwa Mawandiko Yakukile, nanimkome umdimi, ne zingoto nazo nazimwaganikane."},{"book":"Mako","chapter":"14","verse":"28","text":"Mna heza kuuyuka, naniwalongwele kwita Galilaya.”"},{"book":"Mako","chapter":"14","verse":"29","text":"Petulo amhitula, “Sahwase, hata hegu wose nawakwase!”"},{"book":"Mako","chapter":"14","verse":"30","text":"Mna Yesu amgamba Petulo, “Nakugambila chindedi, zogolo hadinati kwila kaidi chilo chino, naunilemele nkanana ntatu kugamba hunimanyize.”"},{"book":"Mako","chapter":"14","verse":"31","text":"Mna Petulo amhitula naho kwa nguvu, “Hata haungigwa chibanikanye, sahwase!” Wanampina wose wasigale walonga ivyo."},{"book":"Mako","chapter":"14","verse":"32","text":"Wabula hantu hakwitangwa Gesemane, Yesu awagamba wanampina wakwe, “Ikalani hano, miye halombeze.”"},{"book":"Mako","chapter":"14","verse":"33","text":"Awaguha Petulo na Yakobo na Yohana. Akonga kwingilwa ni chinyulu na tumbwaziko."},{"book":"Mako","chapter":"14","verse":"34","text":"Niyo awagamba, “Moyo wangu una usungu vidala na tumbwaziko. Ikalani hano, naho mcheleze.”"},{"book":"Mako","chapter":"14","verse":"35","text":"Ajendajenda hadodo, edula hasi na kulombeza kugamba vikadahika asekwingila mwe chipindi cha masulumizo."},{"book":"Mako","chapter":"14","verse":"36","text":"Agamba, “Aba, kugamba Tate, yose yadahika kwako. Nusiza ichikombe chino cha masulumizo. Mna vitende sikunga miye, mna viya ukunga weye.”"},{"book":"Mako","chapter":"14","verse":"37","text":"Auya na kuwabwila wadya wanampina watatu wagona. Amgamba Petulo, “Simoni, kugona? Kudunduga kwikala na miye kubula saa dimwenga du?”"},{"book":"Mako","chapter":"14","verse":"38","text":"Niyo awagamba wanampina wose, “Mcheleze naho mlombezese mnasekwingila mwe majezo. Muye waunga, mna umwili uhwa.”"},{"book":"Mako","chapter":"14","verse":"39","text":"Aita naho na kulombeza saiviya."},{"book":"Mako","chapter":"14","verse":"40","text":"Auya naho na kuwabwila wanampina wakwe wagona, wadunduga kufinyula, Hawamanyize wamgeze."},{"book":"Mako","chapter":"14","verse":"41","text":"Eze auye katatu, awagamba, “Mchegonile na mhumula? Ivyo! Chipindi chibula, haluse Mwana Mntu enkizwa mwe mikono ya wata masa."},{"book":"Mako","chapter":"14","verse":"42","text":"Chimalani! Chiteni! Kaulani, yudya mntu akunihituka nuyo.”"},{"book":"Mako","chapter":"14","verse":"43","text":"Yesu nachei akasimwila, Yuda, yumwe ywa wadya wanampina mlongo na waidi niyo abula. Keza na fyo dya wantu wata mabamba na malungu, wasigilwe ni walavyantambiko wakulu na wahinya Sigilizi hamwenga na wadalahala."},{"book":"Mako","chapter":"14","verse":"44","text":"Yuda alavya chilagiso kwe idifyo nakugamba, “Hunga nimlamse kwa kumsesa, nuyo mkunga. Mgwileni naho mwigaleni kwa kusinyisa anase kuwasumka.”"},{"book":"Mako","chapter":"14","verse":"45","text":"Ahadya Yuda eze abule, kaita kwa Yesu na kumgamba, “Mhinyi!” Niyo amsesa."},{"book":"Mako","chapter":"14","verse":"46","text":"Wadya wantu niyo wamgwila Yesu na kumtaliza."},{"book":"Mako","chapter":"14","verse":"47","text":"Mna yumwenga mgati mwa wadya wachimale aguha bamba dyakwe, amtoa mtumwa wa mlavyantambiko mkulu na kumsenga idigutwi dyakwe."},{"book":"Mako","chapter":"14","verse":"48","text":"Yesu niyo awagamba, “Nimbwani mwiza na mabamba hamwenga na malungu kunigwila saviya miye ni mbavi?"},{"book":"Mako","chapter":"14","verse":"49","text":"Chila zuwa nanihamwenga na nyuwe hawahinyani mwe Nyumba nkulu ya Chohile, hamnigwile. Mna leka Mawandiko yachinte.”"},{"book":"Mako","chapter":"14","verse":"50","text":"Niyo wanampina wose wamwasa, wanyilika."},{"book":"Mako","chapter":"14","verse":"51","text":"Mbwanga yumwenga egubike mgolole nakamtimila Yesu. Weze waunge kumgwila,"},{"book":"Mako","chapter":"14","verse":"52","text":"niyo asa mgolole wakwe na kuguluka mwazi."},{"book":"Mako","chapter":"14","verse":"53","text":"Yesu niyo egalwa mwe inyumba ya mlavyantambiko mkulu, aho nawadugana na walavya ntambiko wakulu, wadalahala na wahinya sigilizi."},{"book":"Mako","chapter":"14","verse":"54","text":"Petulo nakamtimila Yesu kwa hale, niyo engila kouwa we nyumba ya mlavyantambiko mkulu. Ekala hasi hamwenga na wamizi we nyumba, akotela moto."},{"book":"Mako","chapter":"14","verse":"55","text":"Walavyantambiko wakulu na wantu wose hechitala cha Wayahudi nawakaunga ukuzi ukudaha kumtenda Yesu akomwe, mna hawaubunkule."},{"book":"Mako","chapter":"14","verse":"56","text":"Wantu walozize na waka mukwila Yesu mbuli za udanti, mna ukuzi wawo hauligane."},{"book":"Mako","chapter":"14","verse":"57","text":"Mna niyo kwachimala wantu wamwenga wakaukula udanti ukumlanga Yesu."},{"book":"Mako","chapter":"14","verse":"58","text":"“Chimwiva akagamba, ‘Nanitule Nyumba nkulu ya Chohile izengigwe ni wantu, niyo yakajinka mazuwa matatu nanizenge ntuhu heizengigwe ni wantu.’ ”"},{"book":"Mako","chapter":"14","verse":"59","text":"Hamwenga na ivyo, ukuzi wawo hauligane."},{"book":"Mako","chapter":"14","verse":"60","text":"Mlavyantambiko mkulu achimala kulongozi kwa wadya wantu, amuza Yesu, “Hukuhitula chino wakukulonga?”"},{"book":"Mako","chapter":"14","verse":"61","text":"Mna Yesu niyo anyamala dwi, halongile dyodyose. Mlavyantambiko mkulu amuza naho, “Togola weye wi Kulisito, Mwana ywa Chohile Ajimbikwe?”"},{"book":"Mako","chapter":"14","verse":"62","text":"Yesu amhitula, “Heye, ni miye! Naho wose namumuwone, Mwana ywa Mntu kekala kulume kwa Chohile mta nguvu, naho asela kulaila kwembingu.”"},{"book":"Mako","chapter":"14","verse":"63","text":"Mlavyantambiko mkulu atatula suche zakwe na kugamba, “Vino chaunga ukuzi wani naho?"},{"book":"Mako","chapter":"14","verse":"64","text":"Mwiva ivyo akumhuluta Chohile! Chimtende mbwani?”"},{"book":"Mako","chapter":"14","verse":"65","text":"Wantu wamwenga wakonga kumtwela mate, wamgubika uso na kumtowa maihi na kumgamba, “Bunkula, akutoile ni yuhi!” Wamizi nawo wamguha na kumtowa maihi."},{"book":"Mako","chapter":"14","verse":"66","text":"Umo Petulo nachei kouwa, mvyele yumwenga endile mndima ywa Mlavyantambiko mkulu niyo eza."},{"book":"Mako","chapter":"14","verse":"67","text":"Eze amwone Petulo akotela moto, amsinya na kumgamba, “Weye nawe na wi hamwenga na Yesu Mnazaleti.”"},{"book":"Mako","chapter":"14","verse":"68","text":"Mna Petulo niyo alemela na kugamba, “Simanyize, naho sikumanya idyo ukulonga.” Niyo afosa, kubula he chifigwe, zogolo dyaila."},{"book":"Mako","chapter":"14","verse":"69","text":"Yudya mtumwa eze amwona naho, niyo akonga kuwagambila wadya wachimale aho, “Yuno ne hamwenga nawo!”"},{"book":"Mako","chapter":"14","verse":"70","text":"Mna Petulo alemela naho."},{"book":"Mako","chapter":"14","verse":"71","text":"Niyo Petulo akonga kwelisa, “Nalonga chindedi, Chohile nanidamanye vihiye uneva sikulonga chindedi! Simmanyize uyo mntu mkulonga izimbuli zakwe!”"},{"book":"Mako","chapter":"14","verse":"72","text":"Ahadya naho, zogolo dyaila nkanana ya kaidi, Petulo naye akumbuka Yesu viya amgambilaga, “Zogolo hadinati kwila kaidi chilo chino, naunihituke nkanana ntatu kugamba hunimanyize.” Agwa hasi na kutula ndilo."}]}