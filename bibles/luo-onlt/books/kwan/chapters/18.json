{"data":[{"book":"Kwan","chapter":"18","verse":"1","text":"Jehova Nyasaye nowacho ne Harun niya, “In gi yawuoti kod od wuonu nyaka ukaw tingʼ mag richo motimne kama ler mar lemo, kendo in-gi yawuoti kende ema nyaka ukaw tingʼ richo motimne jodolo."},{"book":"Kwan","chapter":"18","verse":"2","text":"Kel jo-Lawi weteu koa e dhoutu mag anywola mondo oriwre kodi kendo gikonyu ka in kod yawuote tiyo e nyim Hema mar Sandug Rapar."},{"book":"Kwan","chapter":"18","verse":"3","text":"Nyaka giwinju kendo giti tije duto mag Hema, to kik gidhi machiegni gi gig kama ler mar lemo kata mag kendo mar misango, ka ok kamano to gin kod un duto ubiro tho."},{"book":"Kwan","chapter":"18","verse":"4","text":"Nyaka giriwre kodi kendo gikaw tich mar rito Hemb Romo kaachiel gi tije duto manie Hema, kendo onge ngʼat machielo moyiene biro machiegni gi kama intie."},{"book":"Kwan","chapter":"18","verse":"5","text":"“Nyaka ikaw tich mar rito kama ler mar lemo kod kendo mar misango, mondo mi masira kik lwar kuom jo-Israel kendo."},{"book":"Kwan","chapter":"18","verse":"6","text":"An awuon aseyiero jo-Lawi weteni koa kuom jo-Israel kaka chiwo ne un, mowal ne Jehova Nyasaye mondo oti e Hemb Romo."},{"book":"Kwan","chapter":"18","verse":"7","text":"To in kod yawuoti kende ema onego bed jodolo kaluwore gi gik moko duto manie kendo mar misango kod mago mantiere ei pasia. Amiyou tich mar bedo jodolo kaka chiwo. Ngʼato angʼata ma osudo machiegni gi kama ler mar lemo nyaka negi.”"},{"book":"Kwan","chapter":"18","verse":"8","text":"Eka Jehova Nyasaye nowacho ne Harun niya, “An awuon aseketi jarit mar chiwo duto mokelna; chiwo maler duto ma jo-Israel omiya amiyi kod yawuoti kaka pok maru kendo mano ema unuyud pile."},{"book":"Kwan","chapter":"18","verse":"9","text":"Nyaka ikaw thoth bath chiwo duto maler ma ok owangʼ e mach. Koa kuom mich duto ma gikelona kaka chiwo maler moloyo, bedni en chiwo mar cham, kata mar misango mar golo richo kata mar pwodhruok, pokno en mari kod yawuoti."},{"book":"Kwan","chapter":"18","verse":"10","text":"Chame kaka gima ler moloyo; chwo duto nochame. Nyaka ikawe kaka gima ler."},{"book":"Kwan","chapter":"18","verse":"11","text":"“Gimoro amora mowal tenge koa e mich mag misango mifwayo mar jo-Israel bende nobed mari. Achiwo ma ne in kod yawuoti gi nyigi kaka pok maru mapile pile. Ngʼato angʼata mantiere e odi mopwodhore maler nyalo chame."},{"book":"Kwan","chapter":"18","verse":"12","text":"“Amiyou mo zeituni mayom duto kod divai manyien mayom duto kod cham ma gichiwone Jehova Nyasaye kaka olemo mokwongo mar keyo margi."},{"book":"Kwan","chapter":"18","verse":"13","text":"Olembe mokwongo duto moa e puodho ma gikelone Jehova Nyasaye nobed mari. Ngʼato angʼata mantiere e odi mopwodhore maler nyalo chame."},{"book":"Kwan","chapter":"18","verse":"14","text":"“Gimoro amora mochiwne Jehova Nyasaye chuth nobed magu."},{"book":"Kwan","chapter":"18","verse":"15","text":"Nyodo mokwongo mar ich, obed dhano kata chiayo, mochiwne Jehova Nyasaye en mari. To nyaka uwar wuowi makayo moro amora kod kayo madichwo moro amora mar jamni ma ok ler."},{"book":"Kwan","chapter":"18","verse":"16","text":"Ka giromo dwe achiel, nyaka iwargi e nengo mar wero ma en shekel abich mar fedha, kaluwore gi shekel mar kama ler mar lemo, ma pekne romo gera piero ariyo."},{"book":"Kwan","chapter":"18","verse":"17","text":"“To kik iwar kayo ma rwath, rombo kata diel; nikech giler. Kir rembgi e kendo mar misango kendo iwangʼ mo mawuok kuomgi kaka misango miwangʼo gi mach, ma en gima dungʼ tik mangʼwe ngʼar mamoro Jehova Nyasaye."},{"book":"Kwan","chapter":"18","verse":"18","text":"Ring jamnigo gin magu, mana kaka misango mifwayo mar agoko kod em korachwich bende maru."},{"book":"Kwan","chapter":"18","verse":"19","text":"Gimoro amora mowal tenge koa kuom misengini maler ma jo-Israel ochiwo ne Jehova Nyasaye, amiyoi gi yawuoti kod nyigi kaka pok maru mapile. En singruok ma ok rum e nyim Jehova Nyasaye ne in kaachiel gi nyikwayi.”"},{"book":"Kwan","chapter":"18","verse":"20","text":"Jehova Nyasaye nowacho ne Harun niya, “Ok iniyud girkeni mora amora e piny jogi, kata pok moro amora ok inibedgo e kindgi nimar an e pok maru kendo girkeni maru e kind jo-Israel."},{"book":"Kwan","chapter":"18","verse":"21","text":"“Amiyo jo-Lawi achiel kuom apar duto mantiere e Israel kaka girkeni margi ka achulogigo kuom tich ma gitiyo e Hemb Romo."},{"book":"Kwan","chapter":"18","verse":"22","text":"Chakre kawuono jo-Israel ok onego dhi machiegni gi Hemb Romo, ka ok kamano to ibiro kumogi kuom richo mag-gi kendo gibiro tho."},{"book":"Kwan","chapter":"18","verse":"23","text":"En mana jo-Lawi ema oyienegi mar tiyo tij Hemb Romo kendo kaw tingʼ duto mag richo motimie Hemb Romo. Ma en chik mogik makende ne tiengʼ mabiro. Ok giniyud girkeni moro amora kuom jo-Israel."},{"book":"Kwan","chapter":"18","verse":"24","text":"Kata kamano, amiyo jo-Lawi kaka girkeni margi achiel kuom apar ma jo-Israel ochiwo kaka misango ne Jehova Nyasaye. Mano emomiyo ne awacho kama kuomgi: ‘Ok giniyud girkeni e dier jo-Israel.’ ”"},{"book":"Kwan","chapter":"18","verse":"25","text":"Jehova Nyasaye nowacho ne Musa niya,"},{"book":"Kwan","chapter":"18","verse":"26","text":"“Wuo gi jo-Lawi kendo iwachnegi kama: ‘Ka uyudo koa kuom jo-Israel achiel kuom apar ma amiyou kaka girkeni magu, to nyaka un bende ugol achiel kuom apar mar achiel kuom aparno kaka chiwo ne Jehova Nyasaye."},{"book":"Kwan","chapter":"18","verse":"27","text":"Chiwouno nokwan kaka cham moa kar dino kata kaka divai mimadho moa kar biyo divai."},{"book":"Kwan","chapter":"18","verse":"28","text":"E yo machalo kama ema un bende ubiro chiwoe chiwo ne Jehova Nyasaye koa kuom achiel kuom apar duto muyudo koa kuom jo-Israel. E achiel kuom apargo, nyaka ichiw pok mar Jehova Nyasaye ne Harun, jadolo."},{"book":"Kwan","chapter":"18","verse":"29","text":"Nyaka ichiw pok mar Jehova Nyasaye gino maber kendo maler moloyo mar gik moko duto ma omiu.’"},{"book":"Kwan","chapter":"18","verse":"30","text":"“Wachne jo-Lawi kama: ‘Ka ichiwo mano maber, to ibiro kwane ne in kaka gima oa e kar dino cham kata kar biyo divai."},{"book":"Kwan","chapter":"18","verse":"31","text":"Un kod jouteu duto unyalo chamo bathe moko kamoro amora, nimar en pok maru ne tich mutiyo e Hemb Romo."},{"book":"Kwan","chapter":"18","verse":"32","text":"Ka usegolone Jehova Nyasaye gik mabeyo moloyo kamano, to ok unubed joketho kuom wachno, kendo ok nobed ni udwanyo gik maler ma jo-Israel ochiwo kendo ok ubi tho.’ ”"}]}