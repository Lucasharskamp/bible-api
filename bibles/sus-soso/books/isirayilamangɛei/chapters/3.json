{"data":[{"book":"Isirayila Mangɛe I","chapter":"3","verse":"1","text":"Sulemani naxa lanyi xiri a tan nun Misira mangɛ firawuna tagi futi ra, a na xa di ginɛ dɔxɔ. A naxa na ginɛ yigiya «Dawuda xa Taa» kui, barima a mu nu gɛxi a xa mangɛ banxi, Alatala xa hɔrɔmɔbanxi, nun Darisalamu tɛtɛ tide."},{"book":"Isirayila Mangɛe I","chapter":"3","verse":"2","text":"Ɲama nu sɛrɛxɛ bama geyae nan fari, barima Alatala xa banxi mu nu tixi sinden."},{"book":"Isirayila Mangɛe I","chapter":"3","verse":"3","text":"Sulemani nu Alatala xanuma, a man nu birama a baba Dawuda xa yaamarie fɔxɔ ra, kɔnɔ a fan nu sɛrɛxɛ nun surayi bama geyae nan fari alɔ booree."},{"book":"Isirayila Mangɛe I","chapter":"3","verse":"4","text":"Mangɛ naxa siga Gabayon sɛrɛxɛ bade, barima na geya tide nu gbo. Sulemani naxa sɛrɛxɛ gan daaxi wulu keren ba mɛnni na sɛrɛxɛbade fari."},{"book":"Isirayila Mangɛe I","chapter":"3","verse":"5","text":"Alatala naxa mini Sulemani ma xiye kui Gabayon kɔɛ ra. Ala naxa a fala a bɛ, «I wama fe naxan yo xɔn, a fala n bɛ n xa a fi i ma.»"},{"book":"Isirayila Mangɛe I","chapter":"3","verse":"6","text":"Sulemani naxa a yaabi, a naxɛ, «I bara hinnɛnteya belebele raba i xa konyi n baba Dawuda bɛ, barima a a ɲɛrɛ nɛ i ya i nɔndi ra, tinxinyi ra, nun ɲanige fiixɛ ra. I bara hinnɛ a ra, i di fi a ma, naxan magoroxi a xa kibanyi kui. Na nan a niyaxi n bɛ to."},{"book":"Isirayila Mangɛe I","chapter":"3","verse":"7","text":"Yakɔsi, n Marigi Alatala, i tan nan n magoroxi mangɛ kibanyi kui n baba Dawuda ɲɔxɔɛ ra. N luxi alɔ dimɛdi yi mangɛya kui."},{"book":"Isirayila Mangɛe I","chapter":"3","verse":"8","text":"N na i xa ɲama sugandixi tagi, naxan wuya han e kɔnti mu nɔma kɔntide."},{"book":"Isirayila Mangɛe I","chapter":"3","verse":"9","text":"Xaxilimaya fi n ma, alako n xa nɔ ɲama raɲɛrɛde a fanyi ra, n xa nɔ fe fanyi nun fe ɲaaxi tagi rasade. Xa na mu, nde fata yi ɲama raɲɛrɛde?»"},{"book":"Isirayila Mangɛe I","chapter":"3","verse":"10","text":"Sulemani xa maxandi naxa rafan Marigi ma."},{"book":"Isirayila Mangɛe I","chapter":"3","verse":"11","text":"Na kui, Ala naxa a masen Sulemani bɛ, «I to waxi xaxilimaya nan xɔn yi ɲama raɲɛrɛfe ra, i mu simaya xɔnkuye xa maxɔrinxi, i mu bannaya xa maxɔrinxi, i mu i yaxuie faxafe xa maxɔrinxi,"},{"book":"Isirayila Mangɛe I","chapter":"3","verse":"12","text":"n bara i xa maxandi suxu. N xaxilimaya fanyi fima nɛ i ma, naxan maniyɛ mu toxi sinden, a man mu toma tɛmuie ma naxee sa fama."},{"book":"Isirayila Mangɛe I","chapter":"3","verse":"13","text":"N bannaya nun binyɛ fima nɛ i ma, naxee maniyɛ mu toma mangɛ gbɛtɛe yi i xa waxati, hali i to mu e maxɔrinxi."},{"book":"Isirayila Mangɛe I","chapter":"3","verse":"14","text":"Xa i bira n ma kira fɔxɔ ra, i n ma sɛriyɛ nun n ma yaamari ratinmɛ, alɔ i baba Dawuda a raba ki naxɛ, n i xa simaya ikuyama nɛ.»"},{"book":"Isirayila Mangɛe I","chapter":"3","verse":"15","text":"Na tɛmui Sulemani naxa xunu na xiye ma. A naxa gbilen Darisalamu Alatala xa saatɛ kankira yire. A naxa sɛrɛxɛ gan daaxie nun xanunteya sɛrɛxɛe ba, a fa na don a tan nun a xa mixie birin na."},{"book":"Isirayila Mangɛe I","chapter":"3","verse":"16","text":"Langoe ginɛ firin naxa siga mangɛ yire kiiti fenfe ra a yi."},{"book":"Isirayila Mangɛe I","chapter":"3","verse":"17","text":"Na ginɛ nde naxa a fala a bɛ, a naxɛ, «N marigi i xa i haakɛ to n bɛ. N nun yi ginɛ, muxu birin nan na banxi keren kui. N naxa di bari a ya xɔri."},{"book":"Isirayila Mangɛe I","chapter":"3","verse":"18","text":"Xi saxan to dangi, a fan naxa di bari. Muxu doro nan tun nu a ra, mixi gbɛtɛ yo mu nu na banxi kui fo muxu firin peti."},{"book":"Isirayila Mangɛe I","chapter":"3","verse":"19","text":"Kɔɛ nde kui, yi ginɛ naxa a sa a xa di fari, a xa di naxa faxa."},{"book":"Isirayila Mangɛe I","chapter":"3","verse":"20","text":"A to na to, a naxa n ma di tongo n sɛɛti ma, a fa a xa di faxaxi sa n tan fɛ ma. N nu xife, n mu nu na sese kolon."},{"book":"Isirayila Mangɛe I","chapter":"3","verse":"21","text":"Gɛɛsɛgɛ n to keli n xa xiɲɛ fi n ma di ma, n naxa a to na di bara faxa. Kɔnɔ n to a igbɛ fa a fanyi ra, n naxa a to n ma di mu a ra, n naxan barixi.»"},{"book":"Isirayila Mangɛe I","chapter":"3","verse":"22","text":"Boore ginɛ naxa wɔyɛnyi tongo, a a fala, «A mu na na ki xɛ. N ma di nan baloxi, i tan nan xa di faxaxi.» Ginɛ singe naxa boore matandi a falafe ra, «I wule! N ma di xa mu faxaxi, n gbe nan baloxi.» E nu wɔyɛnma na ki nɛ mangɛ ya xɔri."},{"book":"Isirayila Mangɛe I","chapter":"3","verse":"23","text":"Na kui mangɛ naxa yi masenyi ti e bɛ, «Nde naxɛ, ‹N ma di nan baloxi, i gbe nan faxaxi.› Boore naxɛ, ‹I wule. N gbe nan baloxi, i gbe nan faxaxi.›»"},{"book":"Isirayila Mangɛe I","chapter":"3","verse":"24","text":"Na wɔyɛnyi dangi xanbi, mangɛ naxa mixie yamari, «Wo fa santidɛgɛma ra n bɛ ba.» E to fa na santidɛgɛma ra a xɔn ma,"},{"book":"Isirayila Mangɛe I","chapter":"3","verse":"25","text":"a naxa a fala e bɛ, «Wo yi diyɔrɛ baloxi ibolon a tagi, wo sɛɛti nde so yi ginɛ yi ra, wo boore sɛɛti so na boore ginɛ yi ra.»"},{"book":"Isirayila Mangɛe I","chapter":"3","verse":"26","text":"Na tɛmui ginɛ naxan xa di baloxi, na bɔɲɛ naxa a xaba a xa di xa fe xanunteya xafe ra, han a a fala mangɛ bɛ, «Yandi, n bara i maxandi n marigi, wo di baloxi so a yi ra, wo naxa yi di faxa.» Kɔnɔ boore ginɛ tan naxa a fala, «Yi di naxa lu n yi ra, a naxa lu i fan yi ra. Wo a ibolon!»"},{"book":"Isirayila Mangɛe I","chapter":"3","verse":"27","text":"Mangɛ to na mɛ, a naxa a masen, «Wo naxa diyɔrɛ faxa. Wo xa yi di baloxi so na ginɛ singe yi ra, a nga nan na ki.»"},{"book":"Isirayila Mangɛe I","chapter":"3","verse":"28","text":"Isirayila ɲama to mangɛ xa kiiti mɛ, e naxa gaaxu a ya ra, barima e nu bara a kolon Ala xaxili nan na a bɔɲɛ ma mangɛya raɲɛrɛfe ra tinxinyi kui."}]}