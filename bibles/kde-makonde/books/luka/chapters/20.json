{"data":[{"book":"Luka","chapter":"20","verse":"1","text":"Liduva limo Yesu panavele nkuvahunda vanu ku Ing'ande yanga Nnungu na kuvahubilila Malove Lambone, makuhani vakulu na vakúhunda Sheliya ya Musa pamo na vasele va Vayahudi vánimmwenela,"},{"book":"Luka","chapter":"20","verse":"2","text":"nkummuja kuchidoni, “Tuhaulile! Wako ùlatenda alano kwa mamulaka ntwani? Na nnani akupêle mamulaka la kulatenda?”"},{"book":"Luka","chapter":"20","verse":"3","text":"Nang'e nkuvayang'ula kuchidoni, “Nanani nìmbemmujanga mwenu chinu chimo. Nguhaulile,"},{"book":"Luka","chapter":"20","verse":"4","text":"dachi, mamulaka langa Yohana Nkúbatisa la kubatisa láhaleke kulihunde au kwa vanu?”"},{"book":"Luka","chapter":"20","verse":"5","text":"Vanang'o nkutandilika kuujana vene kwa vene uvachidoni, “Tukàyang'ula kuva làhaleke kulihunde, nang'e àmbetuuja kuva, ‘Hambi mwadachi mukánankulupidile?’"},{"book":"Luka","chapter":"20","verse":"6","text":"Na tukàyang'ula kuva láhaleke kwa vanu, vanu vammalele vàmbetuwalala kwa mayanga, ing'anya vanu vammalele vànakulupila kuva Yohana Nkúbatisa ávele nabii wa Nnungu.”"},{"book":"Luka","chapter":"20","verse":"7","text":"Bahi nkunnyang'ula kuchidoni, “Tukámaite kulahaleke.”"},{"book":"Luka","chapter":"20","verse":"8","text":"Yesu nkuvahaulila kuchidoni, “Nanani nikambennyaulila kuva ngùlatenda alano kwa mamulaka ntwani.”"},{"book":"Luka","chapter":"20","verse":"9","text":"Yesu nkuhweneha kuvahaulila vanu nfano unji wachidoni, “Munu yumo álimite welu wake wa mizabibu, nkuuyadikisa kwa vakúlima, mwene nkuhwena mwanda wa kulehu, aneko nkuikala vyaka vyohe."},{"book":"Luka","chapter":"20","verse":"10","text":"Paukamwele nchela wa zabibu nkuntuma ntumishi wake ahwene kwa avala vakúlima uchinga akatwale sehemu ya vihepo vya mmwelu wake. Henga avala vakúlima nkumpanya ayula ntumishi, nkumminganga chihi makono weka."},{"book":"Luka","chapter":"20","verse":"11","text":"Mwene welu nkuntuma ntumishi yunji wavili, aneyo nanang'e nkumpanya na kuntendela lahakalenge na kumminganga chihi makono weka."},{"book":"Luka","chapter":"20","verse":"12","text":"Nkuntuma kavila ntumishi yunji watatu, aneyo nanang'e, nkummika vilonda na kumminganga."},{"book":"Luka","chapter":"20","verse":"13","text":"Bahi ayula mwene welu nkuchidoni, ‘Hambi ngutende dachi? Nìmbentuma mwanangu unintamwa namene, panjika vachivamweshimu.’"},{"book":"Luka","chapter":"20","verse":"14","text":"Avala vakúlima pavammwene ayula mwana, nkuhaulanila kuchidoni, ‘Ayu njo mwene mapala la auno welu. Bahi leka tummwalale koka welu auno ùùve mapala letu.’"},{"book":"Luka","chapter":"20","verse":"15","text":"Bahi avala vakúlima nkunnyahila kunyenje welu wa mizabibu, nkummwalala.”"},{"book":"Luka","chapter":"20","verse":"16","text":"Àmbeida koka avawalale anevo vakúlima, na anewo welu avayadikise vanu vanji.” Bahi vanu pavapilikene anelo malove nkuchidoni, “Chonde inààve uchocho!”"},{"book":"Luka","chapter":"20","verse":"17","text":"Henga Yesu nkuvapalambahija meho, nkuchidoni, “Dachi, Malemba alano Lanaswe làvele na mana ntwani?"},{"book":"Luka","chapter":"20","verse":"18","text":"Kila munu ambeyangukîla nniyanga anelyo àmbelumukana, na munu woheyo ulimbemmatokela, àmbetingindika mwalehu.”"},{"book":"Luka","chapter":"20","verse":"19","text":"Vakúhunda Sheliya yanga Musa na makuhani vakulu nkuva uvataha namuna ya kunkamula Yesu upala, kwa kuva, vánimala kuva aula nfano ùvamba vanang'o, henga nkuva uvavayopa vanu."},{"book":"Luka","chapter":"20","verse":"20","text":"Bahi vanang'o nkuva uvannoleha saana na kuvatuma vanu vanalitendile kuva vambone uchinga vankamule Yesu kwa malove lake koka vankamuje muutawala na mamulaka la nkulu wa Chiloma."},{"book":"Luka","chapter":"20","verse":"21","text":"Avala vanu nkunnyaulila Yesu kuchidoni, “Nkúhunda, tùnimala kuva wako ùnatangola na kuhunda vitukutuku vya uhiu, na wala nanga paulola kumeho kwanga munu, henga wako ùhunda chihi kwa uhiu kuyamba indila yanga Nnungu."},{"book":"Luka","chapter":"20","verse":"22","text":"Hambi tuhaulile, dachi Sheliya ya Musa ìnatuluhusu au ikátuluhusu hwetu kulipa kodi kwa Nfalume wa Loma?”20:22 Nsitali auno ùlembwije Kaisali, kuyamba lina lya cheo cha Nfalume nkulu wa Loma."},{"book":"Luka","chapter":"20","verse":"23","text":"Henga Yesu ánilamala lavachikudungila, nkuvahaulila kuchidoni,"},{"book":"Luka","chapter":"20","verse":"24","text":"“Ngulangujange hela.” Anepo Yesu nkuvauja kuchidoni, “Dachi, ing'ope aino na lina alino lilembwîje apano lyanga nnani?”"},{"book":"Luka","chapter":"20","verse":"25","text":"Yesu nkuvahaulila kuchidoni, “Bahi la Nfalume wa Loma mwing'e Nfalume wa Loma na la Nnungu mwing'e Nnungu.”"},{"book":"Luka","chapter":"20","verse":"26","text":"Bahi anevo vanu nanga pavanahulwile kunkamula kananga kwa lilove lyake limo pameho pavanu, henga nkukangana chihi chavayang'wile, nkunyalalanga."},{"book":"Luka","chapter":"20","verse":"27","text":"Masadukayo vanji vahaûla kuva vahwîle vakáfufuka, nkummwenela Yesu nkummuja kuchidoni,"},{"book":"Luka","chapter":"20","verse":"28","text":"“Nkúhunda, Musa átulembidile hwetu uvila, ‘Nnume akàhila nkunneka mmahe wake bila kummelekela vana, nnung'une àlembelewa annombe aneyo mmahe, uchinga ammelekele nkuluwe vana.’"},{"book":"Luka","chapter":"20","verse":"29","text":"Bahi pávele na vana saba va chilume va litumbo limo. Mwana ntandi ánnombile mmahe, henga nkuhila chihi bila kummelekela mwana."},{"book":"Luka","chapter":"20","verse":"30","text":"Na mwana wavili nkwenda makande, nanang'e nkuhila bila kummelekela mwana,"},{"book":"Luka","chapter":"20","verse":"31","text":"na watatu nanang'e nkwenda makande nanang'e nkuhila, vammalele saba nkuhilanga bila kummelekela ayula mmahe mwana."},{"book":"Luka","chapter":"20","verse":"32","text":"Kuntululilo ayula mmahe nanang'e nkuhila."},{"book":"Luka","chapter":"20","verse":"33","text":"Dachi, liduva livambefufuliwa vanu vahwîle ayula nkongwe àmbekuva wanga nnani? Kwa kuva, valume vammalele saba vániikalana nawe.”"},{"book":"Luka","chapter":"20","verse":"34","text":"Yesu nkuvahaulila kuchidoni, “Vanu va mahiku alano vànalomba na kulombwa,"},{"book":"Luka","chapter":"20","verse":"35","text":"henga vanu avala vambevalangîwa kuva vànafala kufufulwa na kuva na umi mmahiku laîda, anevo vakambelomba wala kulombwa."},{"book":"Luka","chapter":"20","verse":"36","text":"Kwa kuva, vanu anevo vakambekuhwa kavila, ing'anya vàmbekuva muchi malaika. Vanu anevo vàmbekuva vana vanga Nnungu, ing'anya vànifufulwa kuhaloka kwa vanu vahwîle."},{"book":"Luka","chapter":"20","verse":"37","text":"Ata Musa ánimaiha kuva vanu vahwîle vàmbefufuka. Na mmalemba lake latânga kuyamba chihole chichiyâka moto, Musa àntambulanga Nang'olo kuva nni, ‘Nnungu wa Iblahimu, Nnungu wa Isaka, na Nnungu wa Yakobo.’20:37 Kuuka 3:6"},{"book":"Luka","chapter":"20","verse":"38","text":"Nang'e akávele Nnungu wa vanu vahwîle, henga nang'e ni Nnungu wa vanu vumi, kwa kuva, kwanga nang'e vanu vammalele vààva vumi.”"},{"book":"Luka","chapter":"20","verse":"39","text":"Vakúhunda fulani va Sheliya yanga Musa nkuchidoni, “Anepo nkúhunda ùniyang'ula sana.”"},{"book":"Luka","chapter":"20","verse":"40","text":"Anepo nkuva nanga munu analingile kummuja kavila."},{"book":"Luka","chapter":"20","verse":"41","text":"Yesu nkuvauja vakuhundwa vake kuchidoni, “Ing'anya ntwani vanu vàhaula kuva Kilisto nni n'dukuluwe Nfalume Daudi?"},{"book":"Luka","chapter":"20","verse":"42","text":"Nfalume Daudi mwene ànitangola nchitabu cha Sabuli kuva,"},{"book":"Luka","chapter":"20","verse":"43","text":"mpaka panimbevatenda amongo vako kuva muchi viteng'u vya kuvika makumbatu lako.” ’"},{"book":"Luka","chapter":"20","verse":"44","text":"Hambi ikàva Nfalume Daudi ànchema Kilisto ‘Nang'olo,’ ìmbehululika dachi Kilisto ààve n'dukuluwe?”"},{"book":"Luka","chapter":"20","verse":"45","text":"Vanu vammalele pavachimpilikanila Yesu, Yesu nkuvahaulila vakuhundwa vake kuchidoni,"},{"book":"Luka","chapter":"20","verse":"46","text":"“Lyongolelange na vakúhunda Sheliya yanga Musa, vanang'o vànatamwa namene kwonga akuno vawètè dinguwo dindehu na kusalimiwa kwa eshima kusakoni na kuikalanga nafasi dya kwesimika n'ding'ande dya kunnyuwila Nnungu na mmiteng'u vya muyo n'ding'ole."},{"book":"Luka","chapter":"20","verse":"47","text":"Vàvapakanyola dimali dyavo anannidi na kulitenda kuva vambone kwa kuyuwa namene! Bahi ing'anya ya anelyo, liduva lya hukumu vàmbepata asabu ing'ulu namene kupunda vanu vanji!”"}]}