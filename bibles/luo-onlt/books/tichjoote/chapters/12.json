{"data":[{"book":"Tich Joote","chapter":"12","verse":"1","text":"E kindeno ruoth Herode nomako jo-Kristo moko, kendo nochano mar negogi."},{"book":"Tich Joote","chapter":"12","verse":"2","text":"Ne ogolo chik mi oneg Jakobo owad gi Johana gi ligangla."},{"book":"Tich Joote","chapter":"12","verse":"3","text":"Kane oneno ka timneno nomoro jo-Yahudi, nodhi nyime momako Petro bende. Mano notimore e ndalo Sap Makati ma ok oketie Thowi."},{"book":"Tich Joote","chapter":"12","verse":"4","text":"Kane osemake, nokete e od twech, kendo noketo migepe angʼwen mag askeche, ma moro ka moro otingʼo jorit angʼwen, mondo orite. Herode ne chano mondo ogole oko bangʼ Pasaka mondo oyale e nyim oganda."},{"book":"Tich Joote","chapter":"12","verse":"5","text":"Kuom mano, Petro nokan e od twech, to kanisa to ne lamone Nyasaye ahinya."},{"book":"Tich Joote","chapter":"12","verse":"6","text":"Otieno motelone chiengʼ mane Herode chano goloe Petro oko mondo oyale, negikete onindo e kind askeche ariyo, ka otweye gi nyoroche ariyo, kendo ka askeche mamoko bende rite kochungʼ e dhood twech."},{"book":"Tich Joote","chapter":"12","verse":"7","text":"Apoya nono malaika mar Ruoth nofwenyore, mi ler norieny ei od twech. Noyuko Petro mochiewe kowacho niya, “Aa malo piyo.” Gikanyono nyoroche mane otwego Petro nolwar piny."},{"book":"Tich Joote","chapter":"12","verse":"8","text":"Malaika nomedo wachone niya, “Rwak lepi gi wuocheni.” Petro notimo kamano. Malaika nochako okone niya, “Koro rwak kodi mondo iluwa!”"},{"book":"Tich Joote","chapter":"12","verse":"9","text":"Petro noluwo bangʼe kowuok e od twech, to kata kamano pache ne pok odwogo mondo ofwenyne ni gima malaika ne timono en adier, to noparo mana ni oleko."},{"book":"Tich Joote","chapter":"12","verse":"10","text":"Ne gikalo jorit mokwongo, gi mar ariyo mi gichopo e ranga chuma mane iwuokgo e od twech kidonjo e dala maduongʼ. Rangano noyawrenigi kende mine gikadho. Kane gisewuotho mabor mochwalore gi od twech, to nopo ka malaika oseweye."},{"book":"Tich Joote","chapter":"12","verse":"11","text":"Bangʼe pach Petro noduogo mi owacho niya, “Koro angʼeyo maonge kiawa ni Ruoth nooro malaikane mi oresa e twech Herode, kendo osemiyo atony e gimoro amora marach ma jo-Yahudi ne chano timona.”"},{"book":"Tich Joote","chapter":"12","verse":"12","text":"Kane osengʼeyo gima notimorene, nodhi nyaka od Maria min Johana, ma niluongo bende ni Mariko, kendo kanyo ji nochokore mangʼeny ka gilamo Nyasaye."},{"book":"Tich Joote","chapter":"12","verse":"13","text":"Kane Petro oduongʼo dhoot ma oko, to nyako moro ma jatich miluongo ni Roda nobiro mondo oyawne."},{"book":"Tich Joote","chapter":"12","verse":"14","text":"To ka nochamo dwond Petro, nodoko mamor ahinya mi noringo odok ei ot kapok oyawone. Nonyiso jogo mane ni e ot kopongʼ gimor niya, “Petro ni e dhoot!”"},{"book":"Tich Joote","chapter":"12","verse":"15","text":"To jogo nokwere kawacho niya, “Wiyi rach!” Ka nyakono nomedo ramo ni Petro ne ni e dhoot adier, negiwachone niya, “Mano nyaka bedi mana malaikane!”"},{"book":"Tich Joote","chapter":"12","verse":"16","text":"To Petro nomedo dwongʼo dhoot, kendo kane giyawo dhoot mi ginene, to dhogi nomoko."},{"book":"Tich Joote","chapter":"12","verse":"17","text":"Petro notingʼo lwete malo mondo gilingʼ, eka nonyisogi yo mane Ruoth ogolego e od twech. Nowachonegi niya, “Nyisuru Jakobo gi jowete mamoko gima nosetimore.” Bangʼe noa kanyo modhi kamachielo."},{"book":"Tich Joote","chapter":"12","verse":"18","text":"Kinyne gokinyi kihondko maduongʼ nomako jolweny mane oket mondo orite e od twech. Negipenjore niya, “Angʼo ma dibed nosetimore ni Petro?”"},{"book":"Tich Joote","chapter":"12","verse":"19","text":"Herode nogolo chik mondo omany Petro, to ne ok ginyal yude. Kuom mano, nonono jorit od twech mondo ginyise kuma Petro odhiye, eka nogolo chik mondo oneg joritogi."},{"book":"Tich Joote","chapter":"12","verse":"20","text":"Noyudo en-gi mirima kod jo-Turo gi jo-Sidon. Kuom mano jo-Turo kod jo-Sidon ne joriwore mi giloso thuolo mar romo gi Herode. Ne gitudore gi Blasto, mane en jatich ruoth mogeno, eka negiyudo yo mar loso kwe gi ruoth, nikech chiembgi ne wuok e piny Herode."},{"book":"Tich Joote","chapter":"12","verse":"21","text":"Odiechiengʼ mane onego giromieno, Herode ne orwako lepe mag ruoth mi obet e kome mar loch mi ochako wuoyo gi ji."},{"book":"Tich Joote","chapter":"12","verse":"22","text":"To jogo nogoyo koko kawacho niya, “Mano dwond Nyasaye, ok en dwond dhano!”"},{"book":"Tich Joote","chapter":"12","verse":"23","text":"Gikanyono malaika mar Ruoth nogoyo Herode piny, nikech ne ok omiyo Nyasaye duongʼ kendo kute nochamo ringre, mi otho."},{"book":"Tich Joote","chapter":"12","verse":"24","text":"Wach Nyasaye nomedo dhi nyime kendo nomedo landore."},{"book":"Tich Joote","chapter":"12","verse":"25","text":"Kane Barnaba gi Saulo nosetieko tijgi, negidwogo ka gia Jerusalem ka gin gi Johana ma bende iluongo ni Mariko."}]}