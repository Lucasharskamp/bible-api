{"data":[{"book":"ፓይዲ ማፃኣፔ","chapter":"32","verse":"1","text":"ሮኦቤኤሌና ጋኣዴ ማኣሮ ዓሶናኮ ሚርጌ ቆልሞ ዓኣሢሮ ያዕዜሬና ጌሌዓዴና ዓጫ ቆልሞም ጊኢጋያ ማዔሢ ዛጋዖ፦"},{"book":"ፓይዲ ማፃኣፔ","chapter":"32","verse":"2","text":"ሙሴንታ ዓላዜሬንታ ዴሮኮ ሱኡጎ ማዔ ሃንጎ ዓሶ ኮይላ ዴንዲ፥"},{"book":"ፓይዲ ማፃኣፔ","chapter":"32","verse":"3-4","text":"«ሃይ ዒስራዔኤሌ ዓሳ ዔካንዳጉዲ ናንጊና ናንጋ ጎዳ ማኣዴ፦ ዓፃሮቴ፥ ዲቦኔ፥ ያዕዜሬ፥ ኒሚራ፥ ሃሴቦኦኔ፥ ዔልዓሌ፥ ሲቢማ፥ ኔቦንታ ቤዖኔንታ ካታሞኮ ዓኣ ሳዓ ቆልሞም ጊኢጋያኬ፤ ኑኡኮ ሚርጌ ቆልሞ ዓኣኔ፤"},{"book":"ፓይዲ ማፃኣፔ","chapter":"32","verse":"5","text":"ዒንሢ ኑና ቦንቼያ ማዔያታቴ ዬኖ ሳዖ ኑና ዒንሢኮ ዓይሎም ኑ ዓጪ ማሂ ዒንጉዋቴ፤ ዮርዳኖሴ ዎሮ ሱኮ ኑ ፒንቂ ዒኢካ ዴዓንዳጉዲ ኑና ዳኪፖቴ» ጌዔኔ።"},{"book":"ፓይዲ ማፃኣፔ","chapter":"32","verse":"6","text":"ሙሴ ዔያቶም ማሃዖ፦ «ዒንሢ ዒጊኖ ማዔ፥ ዒስራዔኤሌ ዓሳ ዖሎይዳ ዓኣዻዛ ዒንሢ ሃይካ ዓታኒ ኮዓ?"},{"book":"ፓይዲ ማፃኣፔ","chapter":"32","verse":"7","text":"ዒስራዔኤሌ ዴራ ዮርዳኖሴና ፒንቂ፥ ናንጊና ናንጋ ጎዳ ዔያቶም ዒንጋ ዓጮ ጌሉዋጉዲ ዓይጋ ዒንሢ ጎጶ ዔያቶኮ ዋኣፂሳይ?"},{"book":"ፓይዲ ማፃኣፔ","chapter":"32","verse":"8","text":"ሃያኮ ቤርታ ዬኖ ዓጬሎ ዴንዲ ሙራንዳጉዲ ቃዴሴባርኔይዳፓ ታ ዔያቶ ዳኬ ዎዶና ዒንሢኮ ዓዶንሢ ዒማይዴኔ፤"},{"book":"ፓይዲ ማፃኣፔ","chapter":"32","verse":"9","text":"ዒማና ዔያታ ዴንዲ ዔሽኮሌ ዶኦጮ ሄላንዳኣና ዓጬሎ ዛጌኔ፤ ጋዓንቴ ዒኢካፓ ዔያታ ማዓዖ ዴራ፦ ናንጊና ናንጋ ጎዳ ዒንጋ ሳዔሎ ጌሉዋጉዲ ዓሶኮ ጎጲ ዋኣፂሳ ባኣዚ ኬኤዜኔ። 32፡9 ፓይ. ማፃ 13፡17-33።"},{"book":"ፓይዲ ማፃኣፔ","chapter":"32","verse":"10-11","text":"ዬኖ ኬሎና ናንጊና ናንጋ ጎዳ ሚርጌና ዻጋዻዖ፦ ‹ታና ዔያታ ጉሙርቂ ዶዲ ዴዒባኣሢሮ ጊብፄ ዓጫፓ ኬስኬ፥ ሌዓ ላማታሚና ዬካፓ ዑሣ ማዔ ዓሲ ቢያ ታኣኒ ዓብራሃሜም ዪሳኣቄም ሃሣ ያይቆኦቤም ዒንጋንዳኔ ጌዔ ዓጮ ፔቴታዖ ጌሊንዱዋኣሢ ታ ጫኣቄኔ።›"},{"book":"ፓይዲ ማፃኣፔ","chapter":"32","verse":"12","text":"ዬይ ጫኣቁማ፦ ፆኦሲም ጉቤ ዒናፓ ዓይሢንታያ ማዔ፥ ቄኔዛ ዓጮ ዓሢ ዪፑኔ ናኣዚ ካኣሌቤና ኔዊ ናኣዚ ዒያሱናፓ ዓታዛ ሃንጎ ዓሶ ቢያሢዳ ማዺንቲ ኩማንዳያኬ።"},{"book":"ፓይዲ ማፃኣፔ","chapter":"32","verse":"13","text":"ናንጊና ናንጋ ጎዳ ዴሮ ዑፃ ሚርጌና ዻጋዺ ዔቄሢሮ ዬና ፆኦሲ ዖዪሴ ሾይንታ ቢያ ኩዳንዳያ ሄላንዳኣና ዖይዲታሚ ሌዔ ጉቤ ዓሲ ናንጉዋ ዳውሎይዳ ሜታዺ ዔያታ ሃንታንዳጉዲ ማሄኔ፤ 32፡13 ፓይ. ማፃ 14፡26-35።"},{"book":"ፓይዲ ማፃኣፔ","chapter":"32","verse":"14","text":"ሃሣ ዒንሢያ ዒንሢኮ ዓዶንሢ ቤዛ ኬስኪ፥ ናንጊና ናንጋ ጎዳኮ ዻጎ ዒስራዔኤሌ ዓሶ ዑፃ ዔኪ ሙካኒ ጊኢጊንቴ ጎሜ ማዻ ሾይንቲ ማዔኔ።"},{"book":"ፓይዲ ማፃኣፔ","chapter":"32","verse":"15","text":"ዒንሢ ሮኦቤኤሌና ጋኣዴና ዓሳ ናንጊና ናንጋ ጎዳ ሃሢ ጋዓ ጊንፆ ዓኣዺፆ ዒንሢ ዒፄቴ ዒዚ ሃሣ ሃያ ዴሮ ዓሲ ናንጉዋ ዳውሎይዳ ሃሻንዳኔ፤ ዬያሮ ዔያቶይዳ ሄላ ባይሲንቶ ዛሎ ዒንሢ ዖኦጪንታያ ማዓንዳኔ» ጌዔኔ።"},{"book":"ፓይዲ ማፃኣፔ","chapter":"32","verse":"16","text":"ዬካፓ ሃሣ ዔያታ ሙሴ ኮይላ ሙኪ፦ «ቤርታዺ ሃካ ኑኡኮ ቆልሞም ሞኦሢ፤ ሃሣ ኑኡኮ ናኣቶማኣ ኑኡኒ ካታማ ማዦም፤"},{"book":"ፓይዲ ማፃኣፔ","chapter":"32","verse":"17","text":"ዬያይዴስካፓ ኑኡኮ ዒጊኖ፥ ዒስራዔኤሌ ዓሶና ዎላ ዖሎሮ ዓኣዻኒና ዔያቶሮ ማዔ ሳዔሎ ጌሊ ዔያታ ዴዓንዳያ ሄላንዳኣና ቤርታ ኬስኪ ዖልታኒ ኑ ጊኢጊንታንዳኔ፤ ኑኡኒ ዬያይዲ ማዒ ሙካንዳያ ሄላንዳኣና ኑኡኮ ናኣታ ሂዲ ኑ ዶዲሺ ዲርቂ ማዤ ካታሞይዳ ዴዓንዳኔ፤ ሃኖ ዓጮይዳ ናንጋ ዓሳ ሙኪ ዔያቶይዳ ፑርታ ባኣዚ ሄሊሳኒ ዳንዳዒንዱዋሴ።"},{"book":"ፓይዲ ማፃኣፔ","chapter":"32","verse":"18","text":"ሃንጎ ዒስራዔኤሌ ዓሳ ቢያ ዔያቶም ዒንጊንቴ ሳዖ ዴንቃንዳያ ሄላንዳኣና ኑኡኒ ኑ ማኣሪ ማዓዓኬ፤"},{"book":"ፓይዲ ማፃኣፔ","chapter":"32","verse":"19","text":"ኑኡኒ ኑም ማዓንዳ ቤሲ ሃካ፥ ዮርዳኖሴ ዎሮኮ ዓባ ኬስካ ባንፃ ዔኬሢሮ ሱካ ዔያቶም ዒንጊንታ ሳዓፓ ፔቴታዖ ቤሲ ኑ ዔካዓኬ» ጌዔኔ።"},{"book":"ፓይዲ ማፃኣፔ","chapter":"32","verse":"20","text":"ሙሴ ዔያቶም፦ «ዬይ ዒንሢ ጌዔ ባካ ጎኔታቴ ናንጊና ናንጋ ጎዳ ዖሎ ዖላኒ ዴንዲሮ ሃይካ ጊኢጊንቱዋቴ።"},{"book":"ፓይዲ ማፃኣፔ","chapter":"32","verse":"21-22","text":"ዒንሢዳፓ ዖሎ ዖላንዳ ዓሳ ቢያ ዮርዳኖሴ ዎሮና ፒንቂ ናንጊና ናንጋ ጎዳ ዓይሣ ጎይፆና ኑኡኮ ሞርኮይዳ ዖልዚ ቡሊ፥ ናንጊና ናንጋ ጎዳ ዔያቶ ባሺ ዔያቶኮ ሳዖ ዔካንዳያ ሄላንዳኣና ዖልታንዳያ ኮይሳኔ፤ ዬያ ዒንሢ ማዼስካፓ ማዓኒ ዳንዳዓኔ፤ ዬያይዴቴ ፆኦሲንታ ዒንሢኮ ዒጊኖ ዒስራዔኤሌ ዓሶንታም ማዻኒ ኮይሳ ባኮ ዒንሢ ማዼኔ ጌይሢኬ፤ ዬካፓ ዮርዳኖሴ ዎሮኮ ዓባ ኬስካ ባንፃ ዓኣ ሳዓ ዒንሢሮ ማዔሢ ናንጊና ናንጋ ጎዳ ዒንሢም ጎናሲ ዔርዛንዳኔ።"},{"book":"ፓይዲ ማፃኣፔ","chapter":"32","verse":"23","text":"ዒንሢ ጌዔ ባኮ ማዺ ኩንሢባኣቴ ናንጊና ናንጋ ጎዳም ዒንሢ ዓይሢንቶ ዒፂ ዻቢንቴያ ማዓንዳሢ ላቲ ታ ዒንሢም ኬኤዛኔ፤ ዬያ ዻቢንቶ ዛሎና ሜታ ዒንሢ ሄላንዳሢያ ዔሪ ዴዑዋቴ።"},{"book":"ፓይዲ ማፃኣፔ","chapter":"32","verse":"24","text":"ዬያሮ ዒንሢኮ ካታሞና ዒንሢኮ ቆልሞማኣ ሞኦሢ ዲርቁዋቴ፤ ጋዓንቴ ዒንሢ ማዻንዳኔ ጌዔ ባኮ ማዺ ኩንሡዋቴ» ጌዔኔ።"},{"book":"ፓይዲ ማፃኣፔ","chapter":"32","verse":"25","text":"ጋኣዴና ሮኦቤኤሌና ዓሳ፦ «ኑ ጎዳሢዮ! ኔ ኑና ዓይሤ ጎይፆ ቢያ ኑ ማዻንዳኔ።"},{"book":"ፓይዲ ማፃኣፔ","chapter":"32","verse":"26","text":"ኑኡኮ ላኣላ፥ ናኣታ፥ ባኣቶንታ ማራቶንታ ሃይካ ጌሌዓዴይዳ ዴዓንዳኔ ጌይሢኬ፤"},{"book":"ፓይዲ ማፃኣፔ","chapter":"32","verse":"27","text":"ኑኡኒ ቢያሢ ጋዓንቴ ኔ ዓይሤ ጎይፆና ዖሎሮ ጊኢጊንቲ ናንጊና ናንጋ ጎዳ ዻዋ ጎይፆ ዖልታኒ ሱኮ ኑ ፒንቃንዳኔ» ጌዔኔ።"},{"book":"ፓይዲ ማፃኣፔ","chapter":"32","verse":"28","text":"ዬያሮ ሙሴ ቄኤሳሢ፥ ዓላዜሬና ኔዊ ናኣዚ ዒያሱና ሃንጎ ዒስራዔኤሌ ዴሮኮ ፃጶ ፃጶ ሱኡጎም ዬያ ዓሶም ማዓ ዓይሥሢ ሂዚ ጌይ ዓይሤኔ፦"},{"book":"ፓይዲ ማፃኣፔ","chapter":"32","verse":"29","text":"«ጋኣዴና ሮኦቤኤሌና ዓሳ ዮርዳኖሴ ዎሮና ፒንቂ ናንጊና ናንጋ ጎዳ ዖሊሳ ዖሎም ጊኢጊንታያ ማዒ፥ ዔያቶ ማኣዶና ዓጬሎ ጌሊ ዒንሢ ዔካያ ማዔቴ ጌሌዓዴ ዓጮ ዔያቶ ዓጪ ማሂ ዔያቶም ዒንጉዋቴ።"},{"book":"ፓይዲ ማፃኣፔ","chapter":"32","verse":"30","text":"ዮርዳኖሴና ፒንቂ፥ ዒንሢና ዎላ ዖሎይዳ ዓኣዹዋያ ዔያታ ማዔቴ ጋዓንቴ ዓዳ ዒንሢጉዲ ካኣናኔ ዓጮይዳ ዔያቶሮ ማዓ ሳዓ ዔያቶም ዒንጊንቶንጎ።»"},{"book":"ፓይዲ ማፃኣፔ","chapter":"32","verse":"31","text":"ጋኣዴና ሮኦቤኤሌና ዓሳ፦ «ኑ ጎዳሢዮ! ናንጊና ናንጋ ጎዳ ኑና ዓይሤ ባኮ ቢያ ኑ ማዻንዳኔ፤"},{"book":"ፓይዲ ማፃኣፔ","chapter":"32","verse":"32","text":"ዒዚ ኑና ዔኪ ዓኣዻ ጎይፆና ካኣናኔ ዓጮ ኑ ፒንቃንዳኔ፤ ሃካ ዮርዳኖሴ ዎሮኮ ዓባ ኬስካ ባንፃ ዓኣ ሳዖ ኑም ማሃኒ ዖሎይዳ ኑ ዴንዳንዳኔ» ጌዔኔ። 32፡32 ዒያ. 1፡12-15።"},{"book":"ፓይዲ ማፃኣፔ","chapter":"32","verse":"33","text":"ዬያሮ ሙሴ ዓሞራ ዓጮ ካኣቲ ሲሆኔና ባኣሳኣኔ ዓጮ ካኣቲ ዖጌናኮ ዓጮ፤ ሃሣ ዔያቶ ዓጮኮ ኮይላ ዓኣ ካታሞንታ ዓጮዋ ጊዳ ቃሲ፤ ጋኣዴና ሮኦቤኤሌ ዓሶናም፥ ዬያጉዲ ሚናኣሴ ዓሶማኣ ዛሎ ዒንጌኔ፤"},{"book":"ፓይዲ ማፃኣፔ","chapter":"32","verse":"34","text":"ጋኣዴ ዓሳ፦ ዙሎ ቢያ ዲርቆና ዲቦኔ፥ ዓፃሮቴ፥ ዓሮዔኤሬ፥"},{"book":"ፓይዲ ማፃኣፔ","chapter":"32","verse":"35","text":"ያፅሮትሾፓኔ፥ ያዕዜሬ፥ ዮግቤሃኔ፥"},{"book":"ፓይዲ ማፃኣፔ","chapter":"32","verse":"36","text":"ቤትኒምራኔንታ ቢትሃራኔ ጌይንታ ካታሞ ጊንሣ ኮሺ ማዢ ባኣቶማኣ ባርታ ዲርቄኔ።"},{"book":"ፓይዲ ማፃኣፔ","chapter":"32","verse":"37","text":"ሮኦቤኤሌ ዓሳ፦ ሃሴቦኦኔ፥ ዔልዓሌ፥ ቂሪያታይሜ፥"},{"book":"ፓይዲ ማፃኣፔ","chapter":"32","verse":"38","text":"ኔቦኔ፥ ጊንፃፓ ሱንፃ ላኣሚንቴ ባዓልሜዖኔና ሲቢማ ካታሞ ጊንሣ ኮሺ ማዤኔ፤ ዔያታ ዬያ ጊንሣ ኮሺ ማዤ ካታሞም ዓኪ ሱንሢ ጌሤኔ።"},{"book":"ፓይዲ ማፃኣፔ","chapter":"32","verse":"39","text":"ሚናኣሴ ናኣዚ ማኪሬ ማኣሮ ዓሳ፦ ጌሌዓዴ ዓጮ ዖሊ ዔኬኔ፤ ዒኢካ ናንጋ ዓሞራ ዓሶዋ ዳውሴኔ።"},{"book":"ፓይዲ ማፃኣፔ","chapter":"32","verse":"40","text":"ዬያሮ ሙሴ ጌሌዓዴ ዓጮ ማኪሬ ማኣሮ ዓሶም ዒንጌም፥ ዔያታ ዒኢካ ናንጌኔ።"},{"book":"ፓይዲ ማፃኣፔ","chapter":"32","verse":"41","text":"ሚናኣሴ ማኣሮ ዓሶፓ ያዒሬ ጎዖሢ ፔቴ ፔቴ ጉርዳይዳ ዖልዚ ቡሊ ዬኖ ጉርዶ ዔካዖ፦ «ያዒሬ ጉርዶ» ጌይ ሱንሢ ጌሤኔ።"},{"book":"ፓይዲ ማፃኣፔ","chapter":"32","verse":"42","text":"ኖባሄ ጎዖሢ ሃሣ ቄናቴ ጌይንታ ካታማና ኮይላ ዓኣ ጉርዶናይዳ ዖልዚ ቡሊ ባሺ ዔኬኔ፤ ዬያ ቤዞኮ ሱንፆ «ኖባሄ» ጌይ ፔ ሱንፃ ጌሤኔ።"}]}