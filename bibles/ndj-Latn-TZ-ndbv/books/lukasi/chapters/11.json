{"data":[{"book":"Lukasi","chapter":"11","verse":"1","text":"Lijuva limu, Yesu aveli mahali pamopa akudadava. Pakamalishili kudadava, mwanachuli yumu kamuwombela, “Bambu, utuwuli kudadava kucha Yohani mbatisha wavawulili vandundami vaki.”"},{"book":"Lukasi","chapter":"11","verse":"2","text":"Yesu kayangula, “Pamudadava, mulongi:"},{"book":"Lukasi","chapter":"11","verse":"3","text":"Tukuluva utugayili filivi fyetu lijuva kwa lijuva."},{"book":"Lukasi","chapter":"11","verse":"4","text":"Tukuluva utupomeli sambi shetu,"},{"book":"Lukasi","chapter":"11","verse":"5","text":"Yesu kavawombela vanachuli vaki, “Leki muyenu yumu kayenda kwa ghanja waki pamihi nendu, kamuwombela, ‘Ghanja, dekudeku unyasimi mibumunda mitatu."},{"book":"Lukasi","chapter":"11","verse":"6","text":"Ghanja wangu kapitila kayangu kava mumwanja na nenga nahela chindu cha kumgayila.’"},{"book":"Lukasi","chapter":"11","verse":"7","text":"Na mweni angavili kamugati angamuyangulili, ‘Kotoo kunyasha! Ndata kala litatilu. Nenga na vana vangu tuwonja, nguwesha ng'odu kuyimuka ngugayili!’"},{"book":"Lukasi","chapter":"11","verse":"8","text":"Ngukuwombela, hata naha dayimuki ng'odu amgayili mibumunda kwanongwa mweni ghanja waki, lakini dayimuki na kumugayila chila chadayila kwanongwa akuyendelela kumuluva.”"},{"book":"Lukasi","chapter":"11","verse":"9","text":"Nguvawombela, “Pamuluva dampati, pamsaka damuwoni, pamukuta mulyangu damufuwuliwi."},{"book":"Lukasi","chapter":"11","verse":"10","text":"Yoyosi yaluva dapati, yasaka dawoni na yakuta mulyangu dafuwuliwi."},{"book":"Lukasi","chapter":"11","verse":"11","text":"Mwana pamuluva tatimundu somba, wuli damgayili njoka badili ya somba?"},{"book":"Lukasi","chapter":"11","verse":"12","text":"Na pamuluva liyi, wuli damgayili nyunji?"},{"book":"Lukasi","chapter":"11","verse":"13","text":"Nga yumwi, hata leki muvavifyi mumanya kuvagayila vana venu findu finofu, nakaka tati wenu wa kumbindi dagoli nesu, davagayili Mfuki Mng'alili kwa vala yivamluva.”"},{"book":"Lukasi","chapter":"11","verse":"14","text":"Lijuva limu Yesu aveli akumvinga chinyamkela amgolili mundu yumu kava ngadeta. Topi ayu chinyamkela kamfuma, yula ngadeta kawesha kudeta, hata lipinga lya vandu vayikanganika."},{"book":"Lukasi","chapter":"11","verse":"15","text":"Lakini vandu vamu vadeta, “Akuvavinga finyamkela kwa liwovi lya Besibuli, mkomi wa finyamkela.”"},{"book":"Lukasi","chapter":"11","verse":"16","text":"Vamonga vamyeshili vadayilili avalangushili mihilu valoli mweni kajumiliwa na Chapanga."},{"book":"Lukasi","chapter":"11","verse":"17","text":"Lakini Yesu amanyili veni chivayihola, kavawombela, “Wutwa wowosi wuvelili witapula daulemwi kuwoloka. Kaya yoyosi yiveli yiyitapula dayilemwi kuwoloka."},{"book":"Lukasi","chapter":"11","verse":"18","text":"Leki wutwa wa Lijangavandu, mani wukwitapula, wutwa waki dauwesi wuliwuli kuwoloka? Mukudeta liki, nguvavinga finyamkela kwa liwovi lya mkomi wa finyamkela Besibuli?"},{"book":"Lukasi","chapter":"11","verse":"19","text":"Mani nguvingavinga finyamkela kwa liwovi lya mkomi wa finyamkela Besibuli, vana venu vakuvinga kwa liwovi lya ghani? Kwa liwovi lya Besibuli? Ng'odu. Vana venu yumwi davavahighi wafu wa yumwi."},{"book":"Lukasi","chapter":"11","verse":"20","text":"Lakini panavavinga finyamkela kwa liwovi lya Chapanga, topi umanyi wutwa wa kumbindi kwa Chapanga ufika kala kayenu."},{"book":"Lukasi","chapter":"11","verse":"21","text":"“Mundu aveli na liwovi padima nyumba yaki kwa lisomelu, findu fyaki fyosi fisiyala ngali kuhijiwa."},{"book":"Lukasi","chapter":"11","verse":"22","text":"Lakini, payisa yaveli na liwovi likomi, pamdula na kumtova, ayu dampoki misomelu yaki yosi ayidumbileyi na kubajanga."},{"book":"Lukasi","chapter":"11","verse":"23","text":"“Yoyosi yalema kuva na nenga, akujumila ng'odu nenga na yoyosi yalema kusosola pamu na nenga, akumwaghanga."},{"book":"Lukasi","chapter":"11","verse":"24","text":"“Chinyamkela pafuma kwa mundu, akushengeta kuchivala kusaka pa kupumulila. Pakapota akuyiwombela mweni ‘Dang'uyi kayangu kufumili’."},{"book":"Lukasi","chapter":"11","verse":"25","text":"Pawuya, akwiwona yila nyumba vafyayila na valemba."},{"book":"Lukasi","chapter":"11","verse":"26","text":"Topi akuyenda kuvatola finyamkela vamonga saba pitu mweni, vosi vakuyenda kumwingila mundu yula. Ngalilu ya mundu ayu ponopa yikuvipa munu pitu dahili.”"},{"book":"Lukasi","chapter":"11","verse":"27","text":"Paghaveyi akudeta afi, mdala yumu mulipinga lila lya vandu, kadeta kwa kulandusha, “Ngiba mdala yakulelili na kukuyongesha!”"},{"book":"Lukasi","chapter":"11","verse":"28","text":"Yesu kayangula, “Lakini ngiba nendu vala vakupikanisha filongu fya Chapanga na kufikamula.”"},{"book":"Lukasi","chapter":"11","verse":"29","text":"Lipinga lya vandu paliyongishekili, Yesu kavawombela, “Chileli achi ndi chileli cha wafu, chikudayila chilangushilu, lakini dachipati ng'odu chochosi cha kulangusha ila wula muhilu wa Yona."},{"book":"Lukasi","chapter":"11","verse":"30","text":"Kucha Yona aveli chilangushilu kwa vandu va Ninawi na mwana va mundu daghavi chilangushilu kwa chileli achi."},{"book":"Lukasi","chapter":"11","verse":"31","text":"Mhumbu wa kundambalilu dawoneki chipindi ulelwa awu ukuhighiwa na mweni dachihighi kucha chivifya. Nongwa mweni atyangili kufumila kutali, kayisa kupikanisha filongu fya luhunja fya Solumoni na kumbi apa pana mkomi pitu Solumoni."},{"book":"Lukasi","chapter":"11","verse":"32","text":"Vandu va Ninawi davawoneki chipindi cha kuhigha, veni davahighi ulelwa awu kucha uvifya. Nongwa va Ninawi vapomela, kwanongwa Yona avalandulili filongu fya Chapanga na kumbi apa pana mkomi pitu Yona!"},{"book":"Lukasi","chapter":"11","verse":"33","text":"“Kwa hela mundu yakwata luliku na kugubika na chiyungu, ila tukuvika kumbindi ya chindangawala ili vandu vayingili mugati vapati ngesha ya kulolela."},{"book":"Lukasi","chapter":"11","verse":"34","text":"Lisu lyaku ndi limbamba lya mvili waku, paliva linofu, mvili waku wonda dawuvi na ngesha. Lisu lyaku paliva litojoka na mvili waku weni dawuvi mulwisa."},{"book":"Lukasi","chapter":"11","verse":"35","text":"Topi uloleyi, ngesha yivelili mugati yaku yikotoo kuva lwisa."},{"book":"Lukasi","chapter":"11","verse":"36","text":"Mani mvili waku wonda wuna ngesha, mvili awu daung'ali nesu kucha wula limbamba lya motu likung'alika.”"},{"book":"Lukasi","chapter":"11","verse":"37","text":"Yesu pakaywangeyi, Mfwalisayu yumu kamlalika kaya yaki mufilivi. Mweni kayenda, kuyikala kulya filivi."},{"book":"Lukasi","chapter":"11","verse":"38","text":"Ayu Mfwalisayu ayikanganikili kumuwona Yesu akulya filivi ngajila kunava."},{"book":"Lukasi","chapter":"11","verse":"39","text":"Bambu kadeta, “Yumwi Mafwalisayu Mukung'ofuwa fikombi na sahani panji hela, lakini mugati yenu mumema lukilu na wafu."},{"book":"Lukasi","chapter":"11","verse":"40","text":"Vapufi yumwi! Yagolili fya panji, yuyula ng'odu yagolili na fya mugati?"},{"book":"Lukasi","chapter":"11","verse":"41","text":"Muvagayili vagaju fila findu fivelili mugati na fyosi dafiwi fya nyanyi kwa yumwi."},{"book":"Lukasi","chapter":"11","verse":"42","text":"“Lakini pishu yumwi Mafwalisayu! Kwa nongwa mkusumula vandu zaka hata kwa midasi ya kutelekela filivi, linjambu na makolu vosi na kunu mukulola ng'odu haki na kumdayila Chapanga. Milandu ayi dayiwi mukukamulila mukotoo kuyivasuva na fila fimonga."},{"book":"Lukasi","chapter":"11","verse":"43","text":"“Pishu kwa yumwi Mafwalisayu! Mkudayila kuyikala kuulongolu mahali pa vakomi munyumba ya kudadavila na kujambushiwa kwa ndundamilu musoku."},{"book":"Lukasi","chapter":"11","verse":"44","text":"Pishu kwa yumwi Mafwalisayu, kwanongwa muva kucha lyowu liveli lipala lingajila kuwoneka, vandu vakudubukila ngajila kumanya.”"},{"book":"Lukasi","chapter":"11","verse":"45","text":"Mundu yumu yamanyili nesu Malawu va Chapanga vamupili Musa kamuwombela, “muwula, kwa filongu fyaku fiwudetili kutujohola yufwi.”"},{"book":"Lukasi","chapter":"11","verse":"46","text":"Yesu kayangula, “Pishu na yumwi vawula va Malawu! Mukuvapapisha vandu misiwu yingajila kupapika, kunu mwaveni mkulemwa kukamula hata kwa chala chimu kuvatanga."},{"book":"Lukasi","chapter":"11","verse":"47","text":"Pishu hata kwa yumwi, yimujenga sembi nofu sha vambuyi va Chapanga, vavala vala vawulayiwili na vavaha venu."},{"book":"Lukasi","chapter":"11","verse":"48","text":"Yumwi mwaveni mukutovilela na kuwona fila fivagolili vavaha venu finofu, nongwa veni vavawulayili ava vambuyi va Chapanga na yumwi mukujengela sembi shawu."},{"book":"Lukasi","chapter":"11","verse":"49","text":"Luhunja lwa Chapanga lukudeta nahau, ‘Dandivayegheli vambuyi na ndundami, lakini davavawulayi vamonga na kuvagobola vamonga.’"},{"book":"Lukasi","chapter":"11","verse":"50","text":"Ponopa damuchiwoni dachivafumbukili, chileli achi dachitoviwi na kuhomba mwasi wuyitikili wa vambuyi vosi kukandila mlima pawulumbiwili,"},{"book":"Lukasi","chapter":"11","verse":"51","text":"kufumila mwasi wa Abeli wuyitikili mbaka mwasi wa Sakaliya vamuwulayili pagati ya fyalu kunyumba ya Chapanga. Yina nguvawombela ulelwa awu chamotu davachiwoni kwa fila fivagolili."},{"book":"Lukasi","chapter":"11","verse":"52","text":"“Pishu yenu, yumwi vandu va Malawu! Mufisa funguwu sha mlyangu wa luhala, mwaveni muyingila ng'odu, kunu muvakika vala yivayesha kuyingila, vakotoo kuyingila!”"},{"book":"Lukasi","chapter":"11","verse":"53","text":"Yesu pakafumeyi pala, vala Mafwalisayu na vawula va Malawu vakandili kuyishosha na kuyilakalila na kumdasha minasha yitangalili."},{"book":"Lukasi","chapter":"11","verse":"54","text":"Vakamteghili vapati pa kumuwomesha kwa filongu fyaki."}]}