{"data":[{"book":"Ŵaeblania","chapter":"12","verse":"1","text":"Nipele, uweji tukwete mpingo wekulungwa wa ŵaumboni wanti nyi waukutusyungula, kwayele tutyosye indu yose yaikutusiŵilila, ni sambi syasikutukamulila kwa chitema. Tuutuche pangapwa ntima mu luwilo lwaluli paujo petu."},{"book":"Ŵaeblania","chapter":"12","verse":"2","text":"Twalole Che Yesu jwachitandisye chikulupi chetu, jwelejo ni juchachimalichisye. Kwa liwamba lya lukondwa lulwaliji paujo pao, jwelejo jwapililile kuwa pa nsalaba, namose chaliji chindu cha soni. Ni sambano akutama kunlyo kwa chitengu cha umwenye cha Akunnungu."},{"book":"Ŵaeblania","chapter":"12","verse":"3","text":"Mwaganichisye kwannope Che Yesu, juŵapililile nkukanilwa kwekulungwa kutyochela kwa ŵandu ŵa sambi. Nipele nkapela namose kupwa ntima."},{"book":"Ŵaeblania","chapter":"12","verse":"4","text":"Pakuŵa, mkulimbana ni sambi nganimme kuputana mpaka kuwa."},{"book":"Ŵaeblania","chapter":"12","verse":"5","text":"Sooni ana nliŵalile agala maloŵe ga kuntusya ntima gakusala Akunnungu?"},{"book":"Ŵaeblania","chapter":"12","verse":"6","text":"Pakuŵa Ambuje akunjamuka jwalijose jwakunnonyela,"},{"book":"Ŵaeblania","chapter":"12","verse":"7","text":"Mpililile kujamukwa pakuŵa gali majiganyo. Akunnungu akuntendela ŵanyamwe nti ŵanache ŵakwe, pakuŵa ana mwanache jwapi jwangakujamukwa ni atatigwe?"},{"book":"Ŵaeblania","chapter":"12","verse":"8","text":"Iŵaga ngankwamukwa ni Akunnungu chisau achiŵanagwe wose yakuti pakwamukwa, ŵanyamwe nganimma ŵanache ŵausyene ŵa Akunnungu, mmele ŵanache ŵa kuichila."},{"book":"Ŵaeblania","chapter":"12","verse":"9","text":"Sooni, iŵaga achatati ŵetu ŵa chiilu ŵaŵatuŵeleche, paŵatujamwiche uwe twaachimbichisye, ana ngati tukusachilwa kulitulusya nnope kwa Atati ŵetu ŵa kwinani kuti tutame?"},{"book":"Ŵaeblania","chapter":"12","verse":"10","text":"Achatati ŵaŵatuŵeleche ŵatujamwiche mmoŵa kanandi mpela iŵatite kuwona ili yambone achinsyene. Nambo Akunnungu akutujamuka kwa ligongo lya kutukamusya, akutenda yeleyo kuti tutendekwe ŵaswela mpela asyene."},{"book":"Ŵaeblania","chapter":"12","verse":"11","text":"Pakukutyochela kwamukwa ngakukuŵa kwakusengwasya, nambo kukusupusya. Nambo kumbesi kwa aŵala ŵaŵajiganyikwe ni kwamukwa ko, kukwapa ukombole wa kupanganya yambone paujo pa Akunnungu ni utame wa chitendewele."},{"book":"Ŵaeblania","chapter":"12","verse":"12","text":"Kwayele ngalimbisye makono genu ni malungo genu gagapesile."},{"book":"Ŵaeblania","chapter":"12","verse":"13","text":"Njendelechele kwenda mmatala gagoloka kuti chindu chachilemele chikatininguka nambo chilame."},{"book":"Ŵaeblania","chapter":"12","verse":"14","text":"Nlimbile kutama kwa chitendewele ni ŵandu wose, sooni ntame kwa uswela pakuŵa ngapagwa mundu juchiŵawone Ambuje iŵaga mundu jo nganaŵa jwanswela."},{"book":"Ŵaeblania","chapter":"12","verse":"15","text":"Nlilolechesye chenene, kuti jwalijose akasausoyasya upile wa Akunnungu, nlilolechesye kuti mundu akaŵa mpela chitela chakuŵaŵa pasikati jenu ni kwika nago malagasyo, ni kuujonanga umi wa ŵandu ŵajinji."},{"book":"Ŵaeblania","chapter":"12","verse":"16","text":"Akapagwa jwachigwagwa, pane mundu jwangaajogopa Akunnungu mpela a Esau, jwakujasile kupagwa kwakwe kwaandanda kwa chakulya chimo."},{"book":"Ŵaeblania","chapter":"12","verse":"17","text":"Pakuŵa nkumanyililanga kuti namuno kanyuma paŵasosile sooni kuupochela upile wakwe kutyochela kwa atatigwe ŵakanilwe. Pakuŵa nganapata lipesa lya kuleka sambi ni kugagalausya gaŵatesile, namuno ŵasosile nnope kwa misosi."},{"book":"Ŵaeblania","chapter":"12","verse":"18","text":"Ŵanyamwe ngininnyika ku chitumbi cha Sinai mpela iŵatite kuchiichilila ŵandu ŵa ku Isilaeli. Chitumbi chikukomboleka kuchikwaya chili nkukolela mooto, pa chipi, ni kusona kwakukulungwa kwa chimbunga,"},{"book":"Ŵaeblania","chapter":"12","verse":"19","text":"ni lisegwe lya lipenga, ni liloŵe lininkuŵecheta maloŵe. Aŵala ŵaŵapilikene usone wo ŵachondelele Akunnungu kuti akakunguluka nawo sooni,"},{"book":"Ŵaeblania","chapter":"12","verse":"20","text":"pakuŵa nganakombola kupililila lilajisyo lilyatyochekwe lyalikuti, “Juchakwaye chitumbi chi namose chiŵe chinyama, chaponyekwe maganga.”"},{"book":"Ŵaeblania","chapter":"12","verse":"21","text":"Ni indu iyaoneche yo yaliji yakogoya nnope, namose che Musa ŵatite, “Ngogopa ni kutetemela.”"},{"book":"Ŵaeblania","chapter":"12","verse":"22","text":"Nambo ŵanyamwe nkuichilile ku chikwesya cha Sayuni, ni ku musi wa Akunnungu ŵajumi, nnyiche Yelusalemu wa kwinani kwakusongangene achikatumetume ŵa kwinani ŵangakuŵalanjikwa, ŵakusangalala."},{"book":"Ŵaeblania","chapter":"12","verse":"23","text":"Nnyiche ku mpingo wekulungwa wa ŵandu ŵakunkulupilila Kilisito ŵaali ŵandanda kupagwa wa Akunnungu ni meena gao galembekwe kwinani. Nnyiche paujo pa Akunnungu jwali jwakulamula jwa ŵandu wose, ni paujo pa mbumu sya ŵandu ŵambone paujo pa Akunnungu ŵatendekwe ŵamalilwe."},{"book":"Ŵaeblania","chapter":"12","verse":"24","text":"Nnyiche ku Che Yesu jwakwilanya jwa lilangano lya sambano ni ku miasi jakwe jajijitiche jajikuŵecheta yambone kupunda miasi ji che Habili."},{"book":"Ŵaeblania","chapter":"12","verse":"25","text":"Nipele, nlilolechesye kuti nkakana kumpilikanila jwelejo jwakuŵecheta nomwe. Mpela aŵala Ŵaisilaeli ŵaŵakanile kumpilikanila che Musa, juŵaasalilaga utenga kutyoka kwa Akunnungu paŵaliji pachilambo pano nganakulupuka. Isyene, uweji ngatukombola kukulupuka iŵaga tukukana kumpilikanila jwelejo jwakutusalila utenga kutyochela kwinani."},{"book":"Ŵaeblania","chapter":"12","verse":"26","text":"Katema Akunnungu paŵaŵechete pa chitumbi cha Sinai ŵachitenganyisye chilambo, nambo sambano alanjile kuti, “Chinachitenganye chilambo ni ngaŵa chilambo pe nambo kwinani nombe nako.”"},{"book":"Ŵaeblania","chapter":"12","verse":"27","text":"Liloŵe li “Sooni” likutulosya kuti indu yose yepanganyikwe chiitenganikwe ni kutyosyekwa, kuti indu yangaikukomboleka kutenganyikwa isigalile."},{"book":"Ŵaeblania","chapter":"12","verse":"28","text":"Kwayele, pakuŵa tukupochela umwenye wangatenganyika, twatogolele kwa woga ni kwa kwapopelela Akunnungu, kwa litala lichilyanonyelesye ni kwa kulitulusya ni kwapopelela,"},{"book":"Ŵaeblania","chapter":"12","verse":"29","text":"pakuŵa Akunnungu ŵetu ali mooto waukutinisya."}]}