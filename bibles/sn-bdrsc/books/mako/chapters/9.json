{"data":[{"book":"Mako","chapter":"9","verse":"1","text":"Uye akati kwavari, “Ndinokuudzai chokwadi, kuti vamwe vamire pano havazoraviri rufu vasati vaona umambo hwaMwari huchisvika nesimba.”"},{"book":"Mako","chapter":"9","verse":"2","text":"Shure kwamazuva matanhatu, Jesu akatora Petro, Jakobho naJohani akavatungamirira kugomo refu, kwavakanga vari voga. Akashanduka ikoko pamberi pavo."},{"book":"Mako","chapter":"9","verse":"3","text":"Nguo dzake dzakapenya, dzikachena kupfuura zvingacheneswa nomunhu upi zvake munyika muno."},{"book":"Mako","chapter":"9","verse":"4","text":"Uye ipapo pakaonekwa pamberi pavo Eria naMozisi, uye vakanga vachitaurirana naJesu."},{"book":"Mako","chapter":"9","verse":"5","text":"Petro akati kuna Jesu, “Rabhi, zvakanaka kuti isu tigare pano. Ngativakei matumba matatu, rimwe renyu, rimwe raMozisi uye rimwe raEria.”"},{"book":"Mako","chapter":"9","verse":"6","text":"Akashaya zvokutaura, nokuti vakanga votya zvikuru."},{"book":"Mako","chapter":"9","verse":"7","text":"Ipapo gore rakaonekwa rikavafukidza, uye inzwi rakabuda mugore rikati, “Uyu ndiye Mwanakomana wangu, wandinoda. Munzwei!”"},{"book":"Mako","chapter":"9","verse":"8","text":"Pakarepo, vakatarisa kwose kwose, uye havana kuzoona munhu aripo navo kunze kwaJesu."},{"book":"Mako","chapter":"9","verse":"9","text":"Pavakanga vava kuburuka mugomo, Jesu akavarayira kuti varege kutaurira kana munhu upi zvake zvavakanga vaona kusvikira Mwanakomana woMunhu amuka kubva kuvakafa."},{"book":"Mako","chapter":"9","verse":"10","text":"Vakachengeta shoko iri pakati pavo, vachikurukurirana pamusoro pokuti, “kumuka kwavakafa” kunorevei."},{"book":"Mako","chapter":"9","verse":"11","text":"Uye vakamubvunza vakati, “Seiko vadzidzisi vomurayiro vachiti Eria anofanira kutanga kuuya?”"},{"book":"Mako","chapter":"9","verse":"12","text":"Jesu akapindura akati, “Kutaura chokwadi, Eria anofanira kutanga kuuya, uye agovandudza zvinhu zvose. Zvino kwakanyorerwei kuchinzi Mwanakomana woMunhu anofanira kutambudzika zvikuru uye agorambwa?"},{"book":"Mako","chapter":"9","verse":"13","text":"Asi ndinoti kwamuri, Eria akauya, uye vakaita kwaari zvinhu zvose zvavaida, sezvazvakanyorwa pamusoro pake.”"},{"book":"Mako","chapter":"9","verse":"14","text":"Vakati vasvika kuna vamwe vadzidzi, vakaona vanhu vazhinji zhinji vakavakomberedza uye vadzidzisi vomurayiro vachiita nharo navo."},{"book":"Mako","chapter":"9","verse":"15","text":"Vanhu vose pavakangoona Jesu, vakashamiswa zvikuru uye vakamhanya kundomukwazisa."},{"book":"Mako","chapter":"9","verse":"16","text":"Akati, “Muri kuvabvunzeiko?”"},{"book":"Mako","chapter":"9","verse":"17","text":"Mumwe murume aiva pakati pavanhu vazhinji akapindura akati, “Mudzidzisi, ndauya kwamuri nomwanakomana wangu, akabatwa nomweya wakamupa umbeveve."},{"book":"Mako","chapter":"9","verse":"18","text":"Pose pose paunomubata, unomukanda pasi. Anopupuma furo pamuromo, worumanisa meno ake uye anobva aoma. Ndakumbira vadzidzi venyu kuti vaudzinge asi havana kugona kuzviita.”"},{"book":"Mako","chapter":"9","verse":"19","text":"Jesu akati, “Haiwa rudzi rusingatendi, ndichagara nemi kusvikira riniko? Ndichakuitirai mwoyo murefu kusvikira riniko? Uyai nomukomana kwandiri.”"},{"book":"Mako","chapter":"9","verse":"20","text":"Saka vakauya naye. Mweya wakati uchiona Jesu, pakarepo wakawisira mukomana pasi ukamubvundisa. Akawira pasi akaumburuka, achipupuma furo pamuromo."},{"book":"Mako","chapter":"9","verse":"21","text":"Jesu akabvunza baba vomukomana akati, “Ane nguva yakadii achiita izvi?”"},{"book":"Mako","chapter":"9","verse":"22","text":"Kazhinji unosimuwisira mumoto kana mumvura kuti umuuraye. Asi kana muchigona kuita chinhu, tinzwirei tsitsi mutibatsire.”"},{"book":"Mako","chapter":"9","verse":"23","text":"Jesu akati, “Kana muchigona? Zvinhu zvose zvinogoneka kune anotenda.”"},{"book":"Mako","chapter":"9","verse":"24","text":"Pakarepo baba vomukomana vakadanidzira vachiti, “Ndinotenda; ndibatsirei pakusatenda kwangu!”"},{"book":"Mako","chapter":"9","verse":"25","text":"Jesu akati aona kuti vanhu vazhinji vakanga vomhanyira panzvimbo iyo, akarayira mweya wakaipa akati, “Iwe mweya woumatsi nomweya woumbeveve, ndinokurayira, buda maari, uye usazopindazve maari.”"},{"book":"Mako","chapter":"9","verse":"26","text":"Mweya wakadanidzira, ukamubvundisa zvikuru uye ukabuda. Mukomana akaita sokunge chitunha zvokuti vazhinji vakati, “Afa.”"},{"book":"Mako","chapter":"9","verse":"27","text":"Asi Jesu akamubata noruoko akamumisa netsoka dzake, uye akakwanisa kumira."},{"book":"Mako","chapter":"9","verse":"28","text":"Mushure mokunge Jesu apinda mumba, vadzidzi vake vakamubvunza vari voga vachiti, “Seiko isu takakundikana kuudzinga?”"},{"book":"Mako","chapter":"9","verse":"29","text":"Akapindura achiti, “Rudzi urwu runongobva chete nokunyengetera nokutsanya.”"},{"book":"Mako","chapter":"9","verse":"30","text":"Vakabva panzvimbo iyoyo vakapfuura nomuGarirea. Jesu akanga asingadi kuti zvizivikanwe nomunhu kuti vaiva kupi,"},{"book":"Mako","chapter":"9","verse":"31","text":"nokuti akanga achidzidzisa vadzidzi vake. Akati kwavari, “Mwanakomana woMunhu achazopandukirwa achiiswa mumaoko avanhu. Vachamuuraya, uye shure kwamazuva matatu achamuka.”"},{"book":"Mako","chapter":"9","verse":"32","text":"Asi havana kunzwisisa zvaakanga achireva uye vakanga vachitya kumubvunza pamusoro pazvo."},{"book":"Mako","chapter":"9","verse":"33","text":"Vakasvika kuKapenaume. Paakanga ari mumba, akavabvunza akati, “Manga muchikakavadzana pamusoro peiko munzira?”"},{"book":"Mako","chapter":"9","verse":"34","text":"Asi vakanyarara nokuti vakanga vakakavadzana vari munzira pamusoro pokuti mukuru ndiani."},{"book":"Mako","chapter":"9","verse":"35","text":"Agara pasi, Jesu akadana vane gumi navaviri akati, “Kana munhu achida kuva wokutanga, anofanira kuva iye wokupedzisira, uye muranda wavose.”"},{"book":"Mako","chapter":"9","verse":"36","text":"Akatora mwana muduku akamumisa pakati pavo. Akamubata mumaoko ake, akati kwavari,"},{"book":"Mako","chapter":"9","verse":"37","text":"“Ani naani anogamuchira mumwe wavaduku ava muzita rangu anogamuchira ini; uye ani naani anondigamuchira haagamuchiri ini asi iye akandituma.”"},{"book":"Mako","chapter":"9","verse":"38","text":"Johani akati, “Mudzidzisi, taona munhu achidzinga madhimoni muzita renyu tikamudzivisa, nokuti anga asiri mumwe wedu.”"},{"book":"Mako","chapter":"9","verse":"39","text":"Jesu akati, “Musamudzivisa. Hakuna munhu anoita chishamiso muzita rangu angazotaura zvakaipa pamusoro pangu mushure maizvozvo,"},{"book":"Mako","chapter":"9","verse":"40","text":"nokuti ani naani asingarwisani nesu ndowedu."},{"book":"Mako","chapter":"9","verse":"41","text":"Ndinokuudzai chokwadi, ani naani anokupai mukombe wemvura muzita rangu nokuda kwokuti muri vaKristu zvirokwazvo haangazorasikirwi nomubayiro wake."},{"book":"Mako","chapter":"9","verse":"42","text":"“Uye kana ani naani akaita kuti mumwe wavaduku ava vanotenda kwandiri atadze, zvingava nani kwaari kuti akandwe mugungwa akasungirirwa guyo guru mumutsipa make."},{"book":"Mako","chapter":"9","verse":"43","text":"Kana ruoko rwako ruchikuita kuti utadze, rugure. Zviri nani kwauri kuti upinde muupenyu uri chirema pano kuti upinde mugehena namaoko maviri, uko kune moto usingadzimwi,"},{"book":"Mako","chapter":"9","verse":"44","text":"umo musingafi honye dzavo uye moto usingadzimwi."},{"book":"Mako","chapter":"9","verse":"45","text":"Uye kana rutsoka rwako ruchiita kuti utadze, rugure. Zviri nani kwauri kupinda muupenyu uri chirema pano kupinda mugehena namakumbo maviri,"},{"book":"Mako","chapter":"9","verse":"46","text":"umo musingafi honye dzavo uye moto usingadzimwi."},{"book":"Mako","chapter":"9","verse":"47","text":"Uye kana ziso rako richiita kuti utadze, ribvise. Zviri nani kwauri kuti upinde muumambo hwaMwari neziso rimwe chete pano kuti uve namaziso maviri uye ugokandwa kugehena,"},{"book":"Mako","chapter":"9","verse":"48","text":"uko"},{"book":"Mako","chapter":"9","verse":"49","text":"Munhu wose acharungwa nomoto."},{"book":"Mako","chapter":"9","verse":"50","text":"“Munyu wakanaka, asi kana warasa kuvava kwawo, mungauita kuti urungezve here? Ivai nomunyu mukati menyu, uye muve norugare pakati penyu.”"}]}