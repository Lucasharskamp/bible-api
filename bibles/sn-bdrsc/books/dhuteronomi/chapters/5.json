{"data":[{"book":"Dhuteronomi","chapter":"5","verse":"1","text":"Mozisi akadana vaIsraeri vose, akati:"},{"book":"Dhuteronomi","chapter":"5","verse":"2","text":"Jehovha Mwari wedu akaita sungano nesu paHorebhi."},{"book":"Dhuteronomi","chapter":"5","verse":"3","text":"Jehovha haana kuita sungano iyi namadzibaba edu, asi akaiita nesu, nesu tose vapenyu nhasi pano."},{"book":"Dhuteronomi","chapter":"5","verse":"4","text":"Jehovha akataura nemi chiso nechiso ari mukati memoto pagomo."},{"book":"Dhuteronomi","chapter":"5","verse":"5","text":"Panguva iyo ndakanga ndimire pakati paJehovha nemi kuti ndizivise kwamuri shoko raJehovha, nokuti makanga muchitya moto mukasakwira mugomo. Uye iye akati:"},{"book":"Dhuteronomi","chapter":"5","verse":"6","text":"“Ndini Jehovha Mwari wako akakubudisa kubva munyika yeIjipiti, munyika youranda."},{"book":"Dhuteronomi","chapter":"5","verse":"7","text":"“Usava navamwe vamwari kunze kwangu."},{"book":"Dhuteronomi","chapter":"5","verse":"8","text":"Usazviitira mufananidzo wechinhu chipi zvacho chiri kudenga kumusoro kana panyika pasi kana pasi mumvura."},{"book":"Dhuteronomi","chapter":"5","verse":"9","text":"Usazvipfugamira kana kuzvinamata; nokuti ini, Jehovha Mwari wako, ndiri Mwari ane godo, ndinoranga vana nokuda kwechivi chamadzibaba kusvikira kurudzi rwechitatu norwechina rwaavo vanondivenga,"},{"book":"Dhuteronomi","chapter":"5","verse":"10","text":"asi ndichiratidza rudo kune chiuru chemarudzi avanondida, vanochengeta mirayiro yangu."},{"book":"Dhuteronomi","chapter":"5","verse":"11","text":"Usareva zita raJehovha Mwari wako pasina, nokuti Jehovha haangaregi kupa mhosva ani naani anoreva zita rake pasina."},{"book":"Dhuteronomi","chapter":"5","verse":"12","text":"Chengeta zuva reSabata rive dzvene, sezvawakarayirwa naJehovha Mwari wako."},{"book":"Dhuteronomi","chapter":"5","verse":"13","text":"Ubate basa mazuva matanhatu, nokuita basa rako rose,"},{"book":"Dhuteronomi","chapter":"5","verse":"14","text":"asi zuva rechinomwe iSabata kuna Jehovha Mwari wako. Nomusi uyo usabata basa ripi zvaro, kunyange iwe, kana mwanakomana wako, kana mwanasikana wako, uye murandarume kana murandakadzi wako, nenzombe yako kana mbongoro yako kana chimwe chezvipfuwo zvako, nomutorwa ari mukati mamasuo ako, kuitira kuti murandarume nomurandakadzi wako azorore sewe."},{"book":"Dhuteronomi","chapter":"5","verse":"15","text":"Murangarire kuti imi maimbova varanda munyika yeIjipiti uye kuti Jehovha Mwari wenyu akakubudisai nechanza chine simba noruoko rwakatambanudzwa. Naizvozvo Jehovha Mwari wako anokurayira kuti uchengete zuva reSabata."},{"book":"Dhuteronomi","chapter":"5","verse":"16","text":"Kudza baba vako namai vako, sezvawakarayirwa naJehovha Mwari wako, kuti mazuva ako ave mazhinji uye kuti zvigokuitira zvakanaka panyika yaunopiwa naJehovha Mwari wako."},{"book":"Dhuteronomi","chapter":"5","verse":"17","text":"Usauraya."},{"book":"Dhuteronomi","chapter":"5","verse":"18","text":"Usaita upombwe."},{"book":"Dhuteronomi","chapter":"5","verse":"19","text":"Usaba."},{"book":"Dhuteronomi","chapter":"5","verse":"20","text":"Usapupura nhema pamusoro pomuvakidzani wako."},{"book":"Dhuteronomi","chapter":"5","verse":"21","text":"Usachiva mudzimai womuvakidzani wako. Usachochora imba kana munda womuvakidzani wako, muranda kana murandakadzi wake, nzombe kana mbongoro kana chimwe chinhu chomuvakidzani wako.”"},{"book":"Dhuteronomi","chapter":"5","verse":"22","text":"Iyi ndiyo mirayiro yakataurwa naJehovha nenzwi guru kuungano yenyu yose pagomo paya ari mukati memoto, mugore nerima guru, uye haana kuwedzera mamwe. Ipapo akaanyora pamahwendefa maviri amabwe ndokuapa kwandiri."},{"book":"Dhuteronomi","chapter":"5","verse":"23","text":"Pamakanzwa inzwi richibva mukati merima, negomo richipfuta nomoto, varume vose vanotungamira marudzi enyu, navakuru venyu vakauya kwandiri."},{"book":"Dhuteronomi","chapter":"5","verse":"24","text":"Uye makati, “Jehovha Mwari wedu atiratidza kubwinya kwake noukuru hwake, tikanzwa inzwi rake richibva mumoto. Nhasi taona kuti munhu anogona kurarama kunyange dai Mwari akataura naye."},{"book":"Dhuteronomi","chapter":"5","verse":"25","text":"Asi zvino, tingafireiko? Uyu moto mukuru uchatiparadza, uye tichafa kana tikaramba tichinzwa inzwi raJehovha Mwari wedu."},{"book":"Dhuteronomi","chapter":"5","verse":"26","text":"Nokuti ndianiko munhu anofa akambonzwa inzwi raMwari mupenyu achitaura ari mumoto, sesu, uye akararama?"},{"book":"Dhuteronomi","chapter":"5","verse":"27","text":"Swedera undonzwa zvose zvicharehwa naJehovha Mwari wedu. Zvino iwe ugozotiudza zvose hazvo zvauchaudzwa naJehovha Mwari wedu. Tichazvinzwa tigozviita.”"},{"book":"Dhuteronomi","chapter":"5","verse":"28","text":"Jehovha akakunzwai pamakataura kwandiri uye Jehovha akati kwandiri, “Ndanzwa zvataurwa navanhu kwauri. Zvose zvavataura zvakanaka."},{"book":"Dhuteronomi","chapter":"5","verse":"29","text":"Haiwa, dai mwoyo yavo yainditya nokuchengeta zvose zvandakarayira nguva dzose, kuti zvivaitire zvakanaka ivo navana vavo nokusingaperi!"},{"book":"Dhuteronomi","chapter":"5","verse":"30","text":"“Enda undovaudza kuti vadzokere kumatende avo."},{"book":"Dhuteronomi","chapter":"5","verse":"31","text":"Asi iwe mira pano pandiri kuti ndikupe zvandakarayira, mitemo nemirayiro yose yaunofanira kuvadzidzisa kuti vazviite panyika yandinovapa kuti ive yavo.”"},{"book":"Dhuteronomi","chapter":"5","verse":"32","text":"Saka chenjerai kuti muite zvamakarayirwa naJehovha Mwari wenyu; musatsauka kurudyi kana kuruboshwe."},{"book":"Dhuteronomi","chapter":"5","verse":"33","text":"Mufambe nenzira yose yamakarayirwa naJehovha Mwari wenyu, kuti murarame nokubudirira uye kuti mazuva enyu ave mazhinji panyika iyo ichava yenyu."}]}