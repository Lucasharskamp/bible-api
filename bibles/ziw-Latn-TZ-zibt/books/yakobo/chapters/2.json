{"data":[{"book":"Yakobo","chapter":"2","verse":"1","text":"Walukolo weyangu, mkatenda mwamzumila Zumbe dyetu Yesu Kulisito, Zumbe ywa ukulu, msekuhingiza wantu."},{"book":"Yakobo","chapter":"2","verse":"2","text":"Chigambe mntu yumwenga kavala madanga ya zahabu na suche zedi engila mo mdugano wenyu, aho engila mntu mchiwa mta sakaza."},{"book":"Yakobo","chapter":"2","verse":"3","text":"Uneva mna mtunya yudya availe suche zedi, mwamgamba, “Ikala hano hantu hedi.” Niyo mwamgamba yudya mchiwa, “Weye chimaila uko,” hegu, “Ikala hasi he viga vyangu.”"},{"book":"Yakobo","chapter":"2","verse":"4","text":"Togola, uko suko kuhingiza mgati mwenyu? Togola, uwo ulamuzi wenyu haulawane na fanyanyi zenyu zihiye?"},{"book":"Yakobo","chapter":"2","verse":"5","text":"Walukolo weyangu hunga, tegelezani! Chohile kasagula wantu wachiwa mwe isi ino chani watende wagoli mo uzumizi, naho wahokele useuta udya alaganaga mwe wadya wakumunga."},{"book":"Yakobo","chapter":"2","verse":"6","text":"Mna nyuwe mwawabela wachiwa! Togolani, wagoli sawo awo wakuwabunyanya na kuwegalani kwe vitala?"},{"book":"Yakobo","chapter":"2","verse":"7","text":"Togolani, sawo awo wakuhuluta zina dyedi dya Zumbe uyo nyuwe mwi wantu wakwe?"},{"book":"Yakobo","chapter":"2","verse":"8","text":"Uneva mna jesa sigilizi ya chiseuta saviya mawandiko yakulonga, “Munge mnyawo saviya ukweunga wemwenye,” mwatenda vyedi."},{"book":"Yakobo","chapter":"2","verse":"9","text":"Mnahingiza wantu mwakola masa, kwaviya sigilizi ya Chohile yawakantila kugamba hamtimile sigilizi."},{"book":"Yakobo","chapter":"2","verse":"10","text":"Kwaviya mntu hanatimile lagiso dimwenga du mwe sigilizi ya Chohile, uyo hatimile mwe sigilizi yose."},{"book":"Yakobo","chapter":"2","verse":"11","text":"Kwaviya uyo agambile, “Usekugonya,” Nuyo agambile, “Usekukoma.” Ivyo hegu hukujenda uyaga, mna wakoma weye huitimile sigilizi yose ya Chohile."},{"book":"Yakobo","chapter":"2","verse":"12","text":"Ivyo, longani na kudamanya saviya wantu na wakantilwe kwa sigilizi ya Chohile ikwigala kulekeilwa."},{"book":"Yakobo","chapter":"2","verse":"13","text":"Kwaviya, Chohile hatende na mbazi aho namkantile mntu hena mbazi. Mna mbazi yahuda kanto."},{"book":"Yakobo","chapter":"2","verse":"14","text":"Walukolo weyangu, kuna maliho yani hegu mntu anagamba ana uzumizi, mna hakulagisa kwa ntendwa zedi? Togola, uzumizi wadaha kumwambula?"},{"book":"Yakobo","chapter":"2","verse":"15","text":"Chigambe hana mlukolo msiku ana sakaza hegu ana gumbo."},{"book":"Yakobo","chapter":"2","verse":"16","text":"Yawagila chibwani nyuwe kuwagamba awo, “Jendani mpeho mkotele moto na kwiguta,” mna hakuwenka viya wakunga mo wikazi?"},{"book":"Yakobo","chapter":"2","verse":"17","text":"Seivyo, uzumizi du hewina ntendwa ubanika."},{"book":"Yakobo","chapter":"2","verse":"18","text":"Mna mntu adaha kugamba, “Yumwenga ana uzumizi, mtuhu ana ntendwa.” Miye nanimhitule, “Hake nilagisa ivyo uzumizi wako hehena ntendwa. Nami nahulagise uzumizi wangu kwa ntendwa.”"},{"book":"Yakobo","chapter":"2","verse":"19","text":"Togola, weye wazumila kugamba Chohile ni yumwenga? Nivyo! Mna hata mpepo zazumila saivyo naho zazingiza kwa nkama."},{"book":"Yakobo","chapter":"2","verse":"20","text":"Weye wi hezi! Togola, waunga ulagiswe kugamba uzumizi hewina ntendwa ni wa bule?"},{"book":"Yakobo","chapter":"2","verse":"21","text":"Togola, mkale ywetu Bulahimu azumilagwa vivihi kugamba adamanya viya Chohile akunga kwa ntendwa, umo amlavize jeleko mwanawe Isaka mlanga mwe nchanja yo kulaviza ntambiko?"},{"book":"Yakobo","chapter":"2","verse":"22","text":"Wawona kugamba uzumizi wakwe na uhangana na ntendwa zakwe naho uzumizi udya nendile wachintizagwa kwa sila ya ziya izintendwa."},{"book":"Yakobo","chapter":"2","verse":"23","text":"Mawandiko niyo yachinta yakugamba, “Bulahimu kamzumila Chohile, Chohile naye amzumilaga na kumwona ni ywedi kwakwe,” Chohile niyo amwitanga mbuyakwe."},{"book":"Yakobo","chapter":"2","verse":"24","text":"Ivyo mwawona kugamba mntu azumilwa kutenda mwagilwa kwa Chohile kwa ntendwa zakwe, suwo uzumizi uwodu."},{"book":"Yakobo","chapter":"2","verse":"25","text":"Saivyo, yudya mchilanga Lahabu, uyo azumilagwa kutenda mwagilwa kwa Chohile kwa ntendwa mwe viya awahokelaga wadya wazuza, niyo awalavya kuse kujinkila sila ntuhu."},{"book":"Yakobo","chapter":"2","verse":"26","text":"Elo, saviya mwili hewina muye ubanika, saivyo uzumizi hewina ntendwa ubanika."}]}