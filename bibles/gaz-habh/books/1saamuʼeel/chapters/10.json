{"data":[{"book":"1 Saamuʼeel","chapter":"10","verse":"1","text":"Ergasii Saamuʼeel zayitii bilillee tokko fuudhee mataa Saaʼol irratti dhangalaasee isa dhungatee akkana jedhe; “Akka ati dhaala isaa irratti mootuuf Waaqayyo si hin dibnee?"},{"book":"1 Saamuʼeel","chapter":"10","verse":"2","text":"Harʼa ati yeroo na biraa deemtutti biyya Beniyaam keessatti awwaala Raahel biratti iddoo Zelzaa jedhamutti namoota lama ni argita. Isaanis, ‘Harroonni ati barbaadaa turte sun argamaniiru. Amma abbaan kee waaʼee harrootaa yaaduu dhiisee waaʼee kee, “Waaʼee ilma koo ani maal godhu laata?” jedhee yaaddaʼaa jira’ siin jedhu."},{"book":"1 Saamuʼeel","chapter":"10","verse":"3","text":"“Ergasiis achii kaatee hamma qilxuu Taaboor guddichaatti ni deemta. Achittis namoonni sadii kanneen gara Waaqaa, gara Beetʼeelitti ol baʼaa jiran, inni tokko ilmoolee reʼee sadii, tokko immoo daabboo sadii, inni kaanis daadhii wayinii qalqalloo tokko baatanii sitti dhufu."},{"book":"1 Saamuʼeel","chapter":"10","verse":"4","text":"Isaanis nagaa si gaafatanii daabboo lama siif kennu; atis isaan harkaa ni fudhatta."},{"book":"1 Saamuʼeel","chapter":"10","verse":"5","text":"“Sana booddees iddoo hoomaan waraana Filisxeem jiru gara Gibeʼaa gara tulluu Waaqaa ni dhaqxa. Atis akkuma magaalaatti dhiʼaatteen gareen raajotaa tokko masiinqoo, dibbee, ulullee fi baganaa qabatee gaara gubbaadhaa gad sitti dhufa; isaanis raajii ni dubbatu."},{"book":"1 Saamuʼeel","chapter":"10","verse":"6","text":"Hafuurri Waaqayyoo humnaan sirra ni buʼa; atis isaan wajjin raajii dubbatta; geeddaramtees nama biraa taata."},{"book":"1 Saamuʼeel","chapter":"10","verse":"7","text":"Yeroo mallattoowwan kunneen fiixaan baʼanitti waan harka keetti dhufe hunda hojjedhu; Waaqni si wajjin jiraatii."},{"book":"1 Saamuʼeel","chapter":"10","verse":"8","text":"“Ati na dura gara Gilgaalitti gad buʼi. Anis aarsaa gubamuu fi qalma nagaa dhiʼeessuuf gara kee nan dhufa; ati garuu hamma ani dhufee waan ati gootu sitti himutti guyyaa torba turuu qabda.”"},{"book":"1 Saamuʼeel","chapter":"10","verse":"9","text":"Yeroo Saaʼol Saamuʼeelin dhiisee deemuuf fuula isaa garagalfatetti, Waaqni Saaʼoliif qalbii haaraa kenne. Mallattoowwan kunneen hundinuus gaafas raawwataman."},{"book":"1 Saamuʼeel","chapter":"10","verse":"10","text":"Yeroo isaan Gibeʼaa gaʼanittis gareen raajotaa tokko isatti dhufe; Hafuurri Waaqaas isa irra buʼe; innis isaan wajjin raajii dubbate."},{"book":"1 Saamuʼeel","chapter":"10","verse":"11","text":"Warri duraan isa beekan hundi yeroo raajota wajjin raajii dubbachuu isaa arganitti, “Ilma Qiishiitti maaltu dhufe? Saaʼolis garee raajotaa keessaa tokkoo?” jedhanii wal gagaafatan."},{"book":"1 Saamuʼeel","chapter":"10","verse":"12","text":"Namichi achi jiraatu tokkos, “Abbaan isaanii eenyu?” jedhee gaafate. Kanaafuu jechi, “Saaʼolis garee raajotaa keessaa tokkoo?” jedhu sun mammaaksa taʼe."},{"book":"1 Saamuʼeel","chapter":"10","verse":"13","text":"Saaʼolis erga raajii dubbachuu raawwatee booddee gaara sagadaatti ol baʼe."},{"book":"1 Saamuʼeel","chapter":"10","verse":"14","text":"Obboleessi abbaa Saaʼolis tajaajilaa isaatiin, “Isin eessa dhaqxan?” jedhee gaafate."},{"book":"1 Saamuʼeel","chapter":"10","verse":"15","text":"Obboleessi abbaa Saaʼol immoo, “Waan Saamuʼeel siin jedhe natti himi” jedhe."},{"book":"1 Saamuʼeel","chapter":"10","verse":"16","text":"Saaʼolis deebisee, “Inni akka harroonni argaman nutti himeera” jedhe; garuu waan akka inni mootii taʼu Saamuʼeel itti hime sana obboleessa abbaa isaatti hin himne."},{"book":"1 Saamuʼeel","chapter":"10","verse":"17","text":"Saamuʼeelis namoota Israaʼel gara Miisphaatti fuula Waaqayyoo duratti walitti waamee"},{"book":"1 Saamuʼeel","chapter":"10","verse":"18","text":"akkana isaaniin jedhe; “Waaqayyo Waaqni Israaʼel akkana jedha: ‘Ani Israaʼelin biyya Gibxiitii baaseera; harka warra Gibxii fi harka mootummoota isaan cunqursaa turan hundaa jalaas isin fureera.’"},{"book":"1 Saamuʼeel","chapter":"10","verse":"19","text":"Isin garuu amma Waaqa keessan isa dhiphina keessanii fi rakkina keessan hunda jalaa isin baase sana dhiiftaniirtu. Isin, ‘waawuu; mootii nu bulchu nuu muudi’ jettaniirtu. Kanaafuu gosa gosaa fi balbala balbala keessaniin fuula Waaqayyoo duratti of dhiʼeessaa.”"},{"book":"1 Saamuʼeel","chapter":"10","verse":"20","text":"Yommuu Saamuʼeel gosoota Israaʼel hunda fidettis gosti Beniyaam ni filatame."},{"book":"1 Saamuʼeel","chapter":"10","verse":"21","text":"Ergasiis inni gosa Beniyaam balbala balbalaan fuula duratti dhiʼeessee balballi Maxriit filatame. Dhuma irrattis Saaʼol ilmi Qiish ni filatame. Inni garuu yommuu isa barbaadanitti hin argamne."},{"book":"1 Saamuʼeel","chapter":"10","verse":"22","text":"Kanaaf namoonni, “Namichi dhufee jiraa?” jedhanii ammas Waaqayyoon gaafatan."},{"book":"1 Saamuʼeel","chapter":"10","verse":"23","text":"Isaanis fiiganii achii isa fidan. Innis yeroo dhufee isaan gidduu dhaabatetti gatiittii isaatii olitti nama hunda caalaa dheeraa ture."},{"book":"1 Saamuʼeel","chapter":"10","verse":"24","text":"Saamuʼeelis saba sana hundaan, “Namicha Waaqayyo isa filate argituu? Saba hunda keessaa kan akka isaa tokko iyyuu hin jiru” jedhe."},{"book":"1 Saamuʼeel","chapter":"10","verse":"25","text":"Saamuʼeelis seera mootummaan sun ittiin bulu namootaaf ibse. Kitaaba keessattis barreessee fuula Waaqayyoo dura kaaʼe. Ergasii Saamuʼeel namoota hunda gara mana isaaniitti of irraa geggeesse."},{"book":"1 Saamuʼeel","chapter":"10","verse":"26","text":"Saaʼol garuu Gibeʼaatti deebiʼee mana ofii isaatti gale; namoonni jajjaboon Waaqni yaada isaanii kakaases isa wajjin deeman."},{"book":"1 Saamuʼeel","chapter":"10","verse":"27","text":"Garuu namoonni kashlabboonni tokko tokko, “Namni kun akkamitti nu oolchuu dandaʼa?” jedhan. Isas ni tuffatan. Kennaa tokko illees hin fidneef. Saaʼol garuu ni calʼise."}]}