{"data":[{"book":"JOHN","chapter":"8","verse":"1","text":"Jesus ni masike no hano ki aruna te Mouna naa Oliv."},{"book":"JOHN","chapter":"8","verse":"2","text":"Tahaata poo raa, a Ia ni ahe ki te Hare Tapu. Naa tama te henua naa ni kkutu ake hakkaatoa kiaa Ia, teenaa ki noho Ia ki laro no akoako ki laatou."},{"book":"JOHN","chapter":"8","verse":"3","text":"Teenaa ki hakattaki ake naa tisa naa Loo raa ma naa Faarisi te ffine hai aavana e laavea e moe ma telaa tanata. Te ffine naa ni taakina ake laatou no hakatuuria imua laatou hakkaatoa."},{"book":"JOHN","chapter":"8","verse":"4","text":"Teenaa ki mee ake laatou ki Jesus, “Rabai, te ffine hai aavana nei ni laavea e moe ma telaa tanata."},{"book":"JOHN","chapter":"8","verse":"5","text":"I loto naa Loo maatou raa, Moses ni tuku tana taratara maa te ffine hai huri peenei ki tauatia ki naa hatu ki mate. Peehea oo taratara i te mee nei?”8.5 Lev 20.10; Deut 22.22-24"},{"book":"JOHN","chapter":"8","verse":"6","text":"Teenei se taratara laatou e mee ma ki taikitia laatou Jesus. Tevana iaa Jesus ni suru koi ki laro no sissii ki te kerekere raa ki tana mataarima."},{"book":"JOHN","chapter":"8","verse":"7","text":"Laatou ni ttuu koi ka vasirisiri ake te lopo vana kiaa Ia. Teenaa ki masike Jesus no mee ake ki laatou. “Ttama i kootou e iloa maa ia seai iloo tana sara tokotasi raa, a ia ku ttoni te hatu mua.”"},{"book":"JOHN","chapter":"8","verse":"8","text":"Ki oti raa a ia ki suru hoki no sissii ki te kerekere."},{"book":"JOHN","chapter":"8","verse":"9","text":"Saaita laatou ni llono i te taratara nei, massike iloo laatou no morimori ki naa hare laatou, e kaamata ki naa tama mattua imua. Teenaa ko Jesus soko Ia koi ni noho, aa te ffine naa hoki koi tuu i te kina naa."},{"book":"JOHN","chapter":"8","verse":"10","text":"Teenaa ki masike Jesus ki aruna no mee ake ki te ffine naa, “Teehea laatou? E hai tama koi noho ki hai atu oo sara?”"},{"book":"JOHN","chapter":"8","verse":"11","text":"Te ffine raa ki mee ake, “TeAriki, see hai tama.”"},{"book":"JOHN","chapter":"8","verse":"12","text":"Jesus ki taratara ake hoki ki naa Faarisi, “Nau nei ko te maasina te maarama nei. Naa tama e tautari kiaa nau raa ma ki ttaka ma te maasina te ora, a laatou ma ki see ttaka i te poouri.”8.12 Mt 5.14; Jn 9.5"},{"book":"JOHN","chapter":"8","verse":"13","text":"Naa Faarisi raa ki mee ake, “Teenei koe ku taratara koi iaa koe sokkoe. Teenaa seai ni taratara maaoni.”8.13 Jn 5.31"},{"book":"JOHN","chapter":"8","verse":"14","text":"Teenaa ki mee ake Jesus ki laatou, “Niaaina maa nau e taratara iaa nau soko nau, nau e taratara maaoni. I te aa, i aa nau e iloa i taku kina ni au. Nau hoki e iloa i taku kina ma ki oti ku hano. Kootou iaa see illoa i taku kina ni au ma taku kina ma ki oti ku hano."},{"book":"JOHN","chapter":"8","verse":"15","text":"Kootou e hakatonutonu aaraa tama i naa tino mannatu kootou, naa tamavare te maarama nei. Nau iaa see iloa te hakatonutonu telaa tama."},{"book":"JOHN","chapter":"8","verse":"16","text":"Ki mee nau e taratara ma se tama e sara, teenaa aku taratara naa ni taratara maaoni. I te aa, i aa nau see mee aku vana soko nau. Taku Tamana ni heuna ma ki au nau raa e taka ma nau."},{"book":"JOHN","chapter":"8","verse":"17","text":"Naa Loo kootou raa e sissii maa te saaita te takarua e taratara ki te taratara tokotasi, teenaa kootou e illoa maa naa taratara takarua naa ni taratara maaoni."},{"book":"JOHN","chapter":"8","verse":"18","text":"Nau e hakaea atu ki illoa kootou i aku tiputipu. Taku Tamana raa hoki e hakaea atu i aku tiputipu.”"},{"book":"JOHN","chapter":"8","verse":"19","text":"Teenaa ki vasiri ake laatou ki Jesus, “Teehea too tamana?”"},{"book":"JOHN","chapter":"8","verse":"20","text":"Jesus ni akoako ake naa taratara nei iloto te Hare Tapu, i te kina naa mane te Hare Tapu raa e tukutuku. See hai tama ni oo ake no tauhia Ia, i tana sao raa seki tae."},{"book":"JOHN","chapter":"8","verse":"21","text":"Jesus ki mee ake hoki, “Nau ma ki hakataha i kootou. Kootou ma ki ssee iaa nau, tevana iaa kootou ma ki mmate ma naa haisara kootou. Kootou ma ki see lavaa te oo ake ki taku kina e hano.”"},{"book":"JOHN","chapter":"8","verse":"22","text":"Teenaa ki ffuri naa hakamau naa Jew raa no taratara soko laatou, “Ttama nei e hai maa taatou ma ki see oo ake ki tana kina e hano. Ttama nei e mee ma ki taa soko ia?”"},{"book":"JOHN","chapter":"8","verse":"23","text":"Jesus ki mee ake, “Kootou ni tama te maarama i laro nei. Nau iaa se tama ni au i aruna. Nau seai se tama te maarama nei."},{"book":"JOHN","chapter":"8","verse":"24","text":"Teenaa ko taku vana ni taratara atu maa kootou ma ki mmate ma naa haisara kootou ki mee kootou see illoa maa ‘Nau nei ko Nau’.”"},{"book":"JOHN","chapter":"8","verse":"25","text":"Teenaa ki vasiri ake laatou, “Koe ko ai?”"},{"book":"JOHN","chapter":"8","verse":"26","text":"Nau e mee te lopo taratara ki kauatu ki kootou, ki illoa kootou ma naa sosorina kootou see ttonu. Tevana iaa te Tama ni heuna ma ki au nau raa se Tama e taratara ki te taratara maaoni. Nau e tarataraina koi nau aku taratara ni llono iaa Ia.”"},{"book":"JOHN","chapter":"8","verse":"27","text":"Laatou ni see illoa maa Jesus e taratara i te Tamana."},{"book":"JOHN","chapter":"8","verse":"28","text":"Teenaa ki vanaake Jesus peelaa ki laatou, “Saaita te Tama te Henua raa e saaua kootou ki aruna, kootou ma ki illoa maa ‘Nau ko Nau.’ Kootou ma ki illoa hoki maa nau ni see hai aku vana soko nau. Aku taratara hakkaatoa ni kauatu raa ni taratara e kaumai taku Tamana."},{"book":"JOHN","chapter":"8","verse":"29","text":"Te Tama ni heuna ma ki au nau raa e taka ma nau. Nau ni see tiiake Ia ki taka soko nau, iaa Ia e hiahia i ana heuna ni heunatia a nau.”"},{"book":"JOHN","chapter":"8","verse":"30","text":"E tammaki naa tama ni llono naa taratara Jesus nei ni illoa maa ia ko te Tama TeAtua."},{"book":"JOHN","chapter":"8","verse":"31","text":"Teenaa Jesus ki mee ake ki naa tama e hakannoo kiaa Ia, “Ki mee kootou e taaohi ki aku akonaki ni kauatu ki kootou, kootou naa ni disaipol aaku maaoni."},{"book":"JOHN","chapter":"8","verse":"32","text":"Kootou ma ki ilotia kootou te hakamaaoni, aa kootou ma ki oti ku hakattanaria te hakamaaoni naa.”"},{"book":"JOHN","chapter":"8","verse":"33","text":"Teenaa ki mee ake laatou, “Maatou ni tama te manava Abraham. Maatou seai iloo ki heheuna poe i telaa tama. Koe e taratara maa maatou ma ki hakattanaria i te aa?”8.33 Mt 3.9; Lk 3.8"},{"book":"JOHN","chapter":"8","verse":"34","text":"Jesus ki mee ake, “Nau e taratara atu maaoni. Ttama e hakamanani ki te tiputipu see tonu raa ma ki hakavaarea te tiputipu naa."},{"book":"JOHN","chapter":"8","verse":"35","text":"Te tama e heheuna poe i telaa tama raa ma ki see noho hakaoti ma te haanauna naa. Ttama e haanau iho i te haanauna naa iaa ma ki noho hakaoti."},{"book":"JOHN","chapter":"8","verse":"36","text":"Teenei e vanaatu ai nau, ki mee koe ni hakattanaria te Tama TeAtua, koe naa ma ki ttana maaoni."},{"book":"JOHN","chapter":"8","verse":"37","text":"Nau e iloa maa kootou ni tama te manava Abraham, aa teenei kootou ku mannatu ma ki oomai no taia nau, i kootou see hakannoo ki aku taratara."},{"book":"JOHN","chapter":"8","verse":"38","text":"Nau e taratara atu i aku mee ni haka kiitea taku Tamana. Kootou iaa e hai ki naa taratara kootou ni llono i te tamana kootou.”"},{"book":"JOHN","chapter":"8","verse":"39","text":"Teenaa ki mee ake laatou, “Maatou tamana ko Abraham.”"},{"book":"JOHN","chapter":"8","verse":"40","text":"Nau e kauatu koi naa taratara maaoni ni kaumai TeAtua, aa teenei kootou ku lellere ki oomai no taia nau. Abraham ni see sosorina peenaa!"},{"book":"JOHN","chapter":"8","verse":"41","text":"Kootou naa ku sosorina iloo ma ko te tamana kootou.”"},{"book":"JOHN","chapter":"8","verse":"42","text":"Jesus ki mee ake, “Ki mee kootou ni tamalliki maaoni TeAtua raa, kootou ni fiffai kiaa nau, i te aa, i aa nau ni heunatia mai TeAtua, aa teenei nau e noho nei. Nau ni see au i taku hiihai. Nau ni heunatia mai TeAtua."},{"book":"JOHN","chapter":"8","verse":"43","text":"Kootou e illoa i te vana kootou see lavaa te massaro i aku taratara nei? Kootou see massaro i kootou see fiffai maa kootou e hakannoo kiaa nau."},{"book":"JOHN","chapter":"8","verse":"44","text":"Kootou ni tamalliki kootou tamana, Satan, teenaa kootou e fiffai ma ki tautari kootou ki te hiihai kootou tamana. Kaamata mai iloo imua raa, a ia naa se tama taa tama. A ia seai iloo ki taratara ki te taratara maaoni, i te aa, te hakamaaoni raa see takoto iloto tana manava. A ia e sare koi ka hai ki te taratara kailaarao, i aa ia ni tipu ake ma te taratara kailaarao. A ia e taratara kailaarao i aa ia raa ko te tamana naa tama taratara kailallao."},{"book":"JOHN","chapter":"8","verse":"45","text":"Nau iaa e taratara ki te taratara maaoni, teenaa see hakannoo ai kootou iaa nau."},{"book":"JOHN","chapter":"8","verse":"46","text":"Ko ai te tama i kootou e lavaa te mee mai maa nau se tama haisara? Ki mee maa nau e taratara maaoni, ai kootou see hakannoo iaa nau?"},{"book":"JOHN","chapter":"8","verse":"47","text":"Naa tama maaoni TeAtua raa e hakannoo ki naa taratara TeAtua. Kootou see hakannoo ki naa taratara TeAtua i kootou seai ni tama TeAtua maaoni.”"},{"book":"JOHN","chapter":"8","verse":"48","text":"Teenaa ki mee ake laatou, “E aa? Maatou ni see vanaatu maa koe se tama haka Samaria e tauria naa tippua?”"},{"book":"JOHN","chapter":"8","verse":"49","text":"Jesus ki mee ake, “Nau see tauria naa tippua. Nau e tuku ki naa vana taku Tamana. Kootou iaa see tuku ki aku vana."},{"book":"JOHN","chapter":"8","verse":"50","text":"Nau see hakanau iaa nau soko nau, tevana iaa e mee tana Tama e hiihai maa te henua ki hakanau iaa nau. A Ia naa ko te Tama e hakatonutonu maaoni."},{"book":"JOHN","chapter":"8","verse":"51","text":"Nau e taratara atu maaoni. Te tama e tautari ki aku taratara nei ma ki see lavaa te mate.”"},{"book":"JOHN","chapter":"8","verse":"52","text":"Teenaa ki mee ake laatou, “Teenei maatou ku illoa maa koe maaoni e tauria naa tippua! Abraham maa naa pure TeAtua raa ni mmate hakkaatoa. Koe iaa e taratara maa naa tama e tautari ki oo taratara raa ma ki see lavaa te mmate."},{"book":"JOHN","chapter":"8","verse":"53","text":"Abraham, maatou tamana raa ku oti te mate. Koe e mee maa koe se tama hakamaatua are i Abraham? Naa pure TeAtua raa hoki ku oti katoo te mmate. Koe e maanatu maa koe se tama peehea?”"},{"book":"JOHN","chapter":"8","verse":"54","text":"Jesus ki mee ake, “Ki mee nau e hakanau iaa nau soko nau, teenaa nau e hakanau vare koi. Ttama e hakanau i aa nau raa ko taku Tamana, te Tama e vana kootou ma se Atua kootou."},{"book":"JOHN","chapter":"8","verse":"55","text":"Kootou see illoa iaa Ia, nau iaa e iloa iaa Ia. Ki mee nau e taratara maa nau see iloa iaa Ia, nau nei ku taratara kailaarao ma ko kootou. Tevana iaa nau e iloa iaa Ia, teenei e hakannoo ai nau ki ana taratara."},{"book":"JOHN","chapter":"8","verse":"56","text":"Kootou tamana, Abraham, ni hiahia i aa ia ma ki kite i taku saaita ma ki hakasura mai. Tana saaita ni kite i te aso naa raa, a ia ni hiahia iloo.”"},{"book":"JOHN","chapter":"8","verse":"57","text":"Laatou ki mee ake hoki, “Koe e vana maa koe ni kite peehea i Abraham, maa koe seki tae ki te mataarima oo setau?”"},{"book":"JOHN","chapter":"8","verse":"58","text":"Jesus ki mee ake. “Nau e taratara atu maaoni. Saaita Abraham seki haanauria tana tinna raa, ‘Teenei Nau’.”"},{"book":"JOHN","chapter":"8","verse":"59","text":"Teenaa ki okooko laatou naa hatu raa ki tauatia laatou Jesus, tevana iaa Jesus ni hakapoouri tana haitino ka sare ki haho te Hare Tapu."}]}