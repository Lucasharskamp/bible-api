{"data":[{"book":"Waefesu","chapter":"5","verse":"1","text":"Su mtendi gambira Mlungu mukila shintu shamtenda, toziya mwenga mwawana wakuwi wamfiruwa."},{"book":"Waefesu","chapter":"5","verse":"2","text":"Nfira ilonguziyi makaliru genu handa Kristu ntambu yakatufira na kwajili ya twenga kalilaviya mweni handa tambiku ya utuli ununkira na shijungu shashimfiriziya Mlungu."},{"book":"Waefesu","chapter":"5","verse":"3","text":"Toziya mwenga mwawantu wa Mlungu, uhumba na uhakata woseri ama shapa navikandwa nakamu kwamwenga."},{"book":"Waefesu","chapter":"5","verse":"4","text":"Kayi visoweru vya soni na visoweru vya upuwuzi ama lidufiya na vyoseri avi viherepa ndiri kwa mwenga, ama visoweru vya kulonga mayagashii Mlungu ndo viherepa."},{"book":"Waefesu","chapter":"5","verse":"5","text":"Muvimani pota na kufifa handa muhumba yoseri ama mdoda ama mpyotera na upyotera ndo sawa na kuguwira shinyagu, ama muntu yoseri kantambu ayi hapeni kapati shoseri Muufalumi wa Kristu na Mlungu."},{"book":"Waefesu","chapter":"5","verse":"6","text":"Namumjumira muntu yoseri kawapayili kwa visoweru hera, toziya ya vitwatira gambira avi, maya ga Mlungu gawizira woseri yawamjimira ndiri,"},{"book":"Waefesu","chapter":"5","verse":"7","text":"Su, namtenda pamuhera na womberi."},{"book":"Waefesu","chapter":"5","verse":"8","text":"Makashu mwenga muweriti mluwindu na vinu muwera muwulangala kwa kulikolerana pamuhera na Mtuwa. Mulikali gambira wana wa ulangala."},{"book":"Waefesu","chapter":"5","verse":"9","text":"Mana malawiru ga ulangala ndo uherepa yawukamilika na uheri na unakaka."},{"book":"Waefesu","chapter":"5","verse":"10","text":"Mjeri kuvimana galii yagamfiriziya Mtuwa"},{"book":"Waefesu","chapter":"5","verse":"11","text":"Namtenda vitendu vyaviherepa ndiri vya luwindu, kumbiti muvilaviyi paweru."},{"book":"Waefesu","chapter":"5","verse":"12","text":"Vitwatira vyavitendwa kwa bada, soni ata kuvikanda."},{"book":"Waefesu","chapter":"5","verse":"13","text":"Kumbiti vitwatira vilii vyavitendwa muwulangala, unakaka wakuwi ulanguziwa,"},{"book":"Waefesu","chapter":"5","verse":"14","text":"na kila shashilanguziwa shiwera ulangala. Ndo mana Malembu Mananagala galonga,"},{"book":"Waefesu","chapter":"5","verse":"15","text":"Su muliloli hweri ntambu yamulikala. Namulikala gambira wantu yawahera mahala, kumbiti mulikali gambira wantu yawawera na luhala."},{"book":"Waefesu","chapter":"5","verse":"16","text":"Mulutenderi hweri lupenyu lwamuwera nalu toziya mashaka aga gadoda."},{"book":"Waefesu","chapter":"5","verse":"17","text":"Su namuwera wazigizigi, kumbiti mjeri kuvimana galii gakafira Mtuwa."},{"book":"Waefesu","chapter":"5","verse":"18","text":"Mleki kulowera toziya hakawatendi msindi kulilewelera kutenda vitwatira pota na kuholera malawiru gakuwi, kumbiti mwenga mmemiziwi Rohu Mnanagala."},{"book":"Waefesu","chapter":"5","verse":"19","text":"Muyoweri kwa visoweru vya zaburi na nyimbu na tenzi za shirohu, mmumwimbiri Mtuwa nyimbu na zaburi kwa mayagashii mumyoyu mwa mwenga."},{"book":"Waefesu","chapter":"5","verse":"20","text":"Mumgambiri mayagashii Mlungu Tati kupitira Mtuwa gwetu Yesu Kristu kwa kila lishaka na kila shintu."},{"book":"Waefesu","chapter":"5","verse":"21","text":"Kila yumu kammani myaguwi toziya ya kumguwira Kristu."},{"book":"Waefesu","chapter":"5","verse":"22","text":"Wadala wawamani wapalu wawu handa kummana Mtuwa."},{"book":"Waefesu","chapter":"5","verse":"23","text":"Toziya mpalu kanawu ukolamlima kwa mdala gwakuwi gambira Kristu ntambu yakawera na ukolamlima kwa shipinga wantu woseri yawamjimira Yesu na Kristu mweni kawaponiziya wantu yawamjimira, womberi ndo nshimba yakuwi."},{"book":"Waefesu","chapter":"5","verse":"24","text":"Handa shipinga sha wantu yawamjimira Yesu, ntambu yawammana Kristu ntambu iraa ayi wadala wawamani wapalu wawu muvitwatira vyoseri."},{"book":"Waefesu","chapter":"5","verse":"25","text":"Na mwenga wapalu, muwafiri wadala wenu handa Kristu ntambu yakashifiriti shipinga shakuwi, kaliraviya mweni kwajili yawu."},{"book":"Waefesu","chapter":"5","verse":"26","text":"Kawatenditi waweri wananagala kwa kuwagulula kwa mashi na shisoweru."},{"book":"Waefesu","chapter":"5","verse":"27","text":"Su katenditi hangu kuwajojinira wantu woseri yawamjimira mweni, yawawera wananagala na wahera ukondola gambira mdala gwa ndowa pakajegwa kwa mpalu gwa ndowa, kawera kaherepa nentu na kahera lidowa ama shidoda shoseri."},{"book":"Waefesu","chapter":"5","verse":"28","text":"Wapalu wafiruwa kuwafira wadala wawu handa nshimba zyawu weni. Yomberi yakamfira mdala gwakuwi, kalifira mweni."},{"book":"Waefesu","chapter":"5","verse":"29","text":"Kwahera muntu yoseri yakayilema nshimba yakuwi mweni, kumbiti kakuliyiziya na kuyivalasiya gambira Kristu ntambu yakashilolera shipinga sha wantu yawamjimira."},{"book":"Waefesu","chapter":"5","verse":"30","text":"Toziya twenga twa viwungiru vya nshimba yakuwi."},{"book":"Waefesu","chapter":"5","verse":"31","text":"Ntambu Malembu Mananagala ntambu yagalonga, “Toziya ayi, mpalu hakamleki tati na mawu gwakuwi, hakaweri pamuhera na mdala gwakuwi na womberi wawili hawaweri shintu shimu.”"},{"book":"Waefesu","chapter":"5","verse":"32","text":"Kwana unakaka yawufifikiti muvisoweru avi, naneni mona handa vimuwusu Kristu na shipinga shakuwi"},{"book":"Waefesu","chapter":"5","verse":"33","text":"Kumbiti gawawusu mwenga viraa, kila mpalu mpaka kamfiri mdala handa ntambu yakalifira mweni na mdala kafiruwa kamsheri mpalu gwakuwi."}]}