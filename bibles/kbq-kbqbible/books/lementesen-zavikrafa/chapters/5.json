{"data":[{"book":"Lementesen-Zavi Krafa","chapter":"5","verse":"1","text":"Ra Anumzamoka menima tagrite'ma fore'ma nehia knazamo'ma tazeri havizama nehigetama tusi'a tagazema e'nerunana neragenka antahiramio."},{"book":"Lementesen-Zavi Krafa","chapter":"5","verse":"2","text":"Onke'nona vahe'mo'za e'za tagri mopa eme enerizage'za, ru moparegati vahe'mo'za e'za tagri nontamina emeri nafa'a hu'za mani'naze."},{"book":"Lementesen-Zavi Krafa","chapter":"5","verse":"3","text":"Tafahe'za omani megusa mofavregna huta tagra nemanunke'za, trerahe'za kento a'nanegna hu'za mani'naze."},{"book":"Lementesen-Zavi Krafa","chapter":"5","verse":"4","text":"Tima nenompi, tevema enerunana zagoretike'za mizaseta eri'none."},{"book":"Lementesen-Zavi Krafa","chapter":"5","verse":"5","text":"Ha' vahetimo'za rama'a zampi tazeri haviza huvava nehazageta mani fru huta omani'none."},{"book":"Lementesen-Zavi Krafa","chapter":"5","verse":"6","text":"Tagri'ma ne'zama tamisnageta nesunku huta Isipi vahe'ene, Asiria vahe'mokizmi zmagorga mani'none."},{"book":"Lementesen-Zavi Krafa","chapter":"5","verse":"7","text":"Tagri tagehe'za kumi hute'za ko fri'za menina omani'naze. Ana hu'nazageta menina zamagri kumi'mofo knazama'a e'nerune."},{"book":"Lementesen-Zavi Krafa","chapter":"5","verse":"8","text":"Tagrira kazokzo eri'za vahe'mo'za kegava hurantazageta mani'nonkeno, mago vahe'mo'e huno ana vahe'mokizmi hankavefintira tagura vazino taza osu'ne."},{"book":"Lementesen-Zavi Krafa","chapter":"5","verse":"9","text":"Hagi nezanku'ma vuta eta huta hakeku'ma hunana, ka'ma kokampina ha' vahe'mo'za bainati kazinteti tahe frinaku kafonte'za mani'naze."},{"book":"Lementesen-Zavi Krafa","chapter":"5","verse":"10","text":"Tusi taga'matea zamo higeno, tavufgamo'a sikonima negraza avenimo'ma teve ha'ma hiaza huno tusi amuho hu'ne."},{"book":"Lementesen-Zavi Krafa","chapter":"5","verse":"11","text":"Saioni kumapi a'nanea zamagra zamazeri haviza nehu'za, Juda mopafima me'nea ranra kumatamimpima nemaniza vene omase mofa'nea ha' vahe'mo'za eme zamazeri haviza hu'naze."},{"book":"Lementesen-Zavi Krafa","chapter":"5","verse":"12","text":"Kva vahetia zamazeri'za zamazante nofi anakite'za, zafare hanti'naze. Ana nehu'za ranra vahetia so'e avu'ava zana hunozmante'za, zamazeri zamagaze hu'naze."},{"book":"Lementesen-Zavi Krafa","chapter":"5","verse":"13","text":"Hagi nehazave nagara huzmantazage'za witima refuzafunepaza have rezahe nehazage'za, mofavre nagatia tusinasi teverami hare'za kofizmantazage'za, knazamigu nehu'za eri'naze."},{"book":"Lementesen-Zavi Krafa","chapter":"5","verse":"14","text":"Ranra vahetamimo'za kuma kafante'ma nemaniza zana atre'za nevazage'za, nahezave naga'mo'za zavena ahe'za zagamera osu'naze."},{"book":"Lementesen-Zavi Krafa","chapter":"5","verse":"15","text":"Muse zagame'ma nehuta avoma nehagona zana atreta, zavi zagame nehuta tasuzampi mani'none."},{"book":"Lementesen-Zavi Krafa","chapter":"5","verse":"16","text":"Rantagima e'neruna zamo'ma, tasenire'ma kini fetorikna'ma hu'nea zamo'a mopafi evuramigeta, tasuzampi mani'none. Anama hu'neana tagrama hu'nona kumi'mo higeno anara hu'ne!"},{"book":"Lementesen-Zavi Krafa","chapter":"5","verse":"17","text":"Anazama fore'ma nehigeno'a, tarimpamo'a havizantfa nehigeno, zavi'ma atonazamo higeno tavumipamo'a evuno hanintiri higeta, tavua keso'e osu'none."},{"book":"Lementesen-Zavi Krafa","chapter":"5","verse":"18","text":"Saioni ran kumapina vahera omanino atreno vuno eno higeno, ka'ma koka fore higeno anampina afi kraramimozage mani'neza vano hu'naze."},{"book":"Lementesen-Zavi Krafa","chapter":"5","verse":"19","text":"Hianagi Ra Anumzamoka kagrake kinia mani'nenka, henkama fore hu anante nante'ma hu'za vanaza vahetera manivava hunka vugahane."},{"book":"Lementesen-Zavi Krafa","chapter":"5","verse":"20","text":"Ra Anumzamoka na'a hu'negenka za'zatera kamefira huneraminka antahi noramine?"},{"book":"Lementesen-Zavi Krafa","chapter":"5","verse":"21","text":"Ra Anumzamoka menina ete tazeri knare hananketa knare huta nemanisunkenka, knatia eri kasefa hananketa, ko'ma knare hutama mani'nonaza huta manisnune."},{"book":"Lementesen-Zavi Krafa","chapter":"5","verse":"22","text":"Hifi tagrira tusi karimpa herantenka kamefi huneraminka, kavesra hurante vaganerampi?"}]}