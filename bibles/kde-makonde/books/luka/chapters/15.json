{"data":[{"book":"Luka","chapter":"15","verse":"1","text":"Liduva limo akútwala kodi vohe na vanu vohe vahaulîka kuva nni vakútenda masambi, vámmwenedile Yesu uchinga vampilikanile."},{"book":"Luka","chapter":"15","verse":"2","text":"Henga Mafalisayo na vakúhunda Sheliya yanga Musa nkulindamuka kuhinginika uvachidoni, “Nnolange munu ayu àvapwechelela vakútenda masambi na kulya navo!”"},{"book":"Luka","chapter":"15","verse":"3","text":"Yesu nkuvahaulila auno nfano wachidoni,"},{"book":"Luka","chapter":"15","verse":"4","text":"“Dachi, alida mmwenu akàva na angandolo myamoja, nkumala kuva ungandolo yumo àniyahika, akambevaleka avala tisini na tisa kulilanga uvalya, nkuhwena unantaha ayula ayahîke mpaka amwone?"},{"book":"Luka","chapter":"15","verse":"5","text":"Na akàmwona àmbennyakula mmavala, akuno wahangalala."},{"book":"Luka","chapter":"15","verse":"6","text":"Akàhwika kukaya, àmbevachema ayanjavake pamo na avandikani mwave, avahaulile kuchidoni, ‘Hangalala pamo na nangu, ing'anya ǹnimwona ungandolo wangu anayahike.’"},{"book":"Luka","chapter":"15","verse":"7","text":"Uchocho, na mwenu nìnnyaulilanga kuva, uvila njo chivambehangalala aneko kulihunde ing'anya ya nkútenda masambi yumo alekîle kutenda masambi. Vàmbennyangalalila namene aneyo munu kupunda vanu tisini na tisa valyôna kuva vambone, na vakálembelewa kuleka masambi.”"},{"book":"Luka","chapter":"15","verse":"8","text":"“Dachi, ikàva mmahe yumo àvele na dihela kumi dya nnyoyo, nkunnyahika imo, àmbetenda dachi? Àmbechacha chibatali, apyaile ing'ande yammalele waitaha mpaka ayone."},{"book":"Luka","chapter":"15","verse":"9","text":"Akàyona aneyo hela, àmbevachema ayanjavake na avandikani mwave na kuvahaulila kuchidoni, ‘Hangalala pamo na nangu ing'anya hela yangu inayahike ǹniyona!’"},{"book":"Luka","chapter":"15","verse":"10","text":"Uchocho na mwenu nìnnyaulilanga kuva, uvila njo chivahangalala malaika va Nnungu ing'anya ya munu yumo alekîle masambi.”"},{"book":"Luka","chapter":"15","verse":"11","text":"Yesu nkuhweneha kuvahaulila kuchidoni, “Pávele na munu yumo ánavele na vana vavili vachilume."},{"book":"Luka","chapter":"15","verse":"12","text":"Ayula mwana n'joko nkunnyaulila atatake kuchidoni, ‘Atata, ning'e mapala langu.’ Bahi atata wavo nkuvayavanyija."},{"book":"Luka","chapter":"15","verse":"13","text":"Palapite maduva kadiki, ayula n'joko nkusumisanga mapala lake lammalele nkuuka kuhwena chilambo cha kulehu, aneko nkudyondonga dihela dyake kwa maisha la uwaamba."},{"book":"Luka","chapter":"15","verse":"14","text":"Pamalidile kila chinu chanavenacho, nkuhaloka indala ing'ulungwa nchilambo achila chammalele, nanang'e nkulindamuka kubanika."},{"book":"Luka","chapter":"15","verse":"15","text":"Bahi nkuhwena kwanga mwenedi yumo wa aneko unayuwa chibaluwa, nanang'e nkumpelekeja kumawelu kwake unavachunga anguluve."},{"book":"Luka","chapter":"15","verse":"16","text":"Aneyo mwana ánitamwa namene kulya makahi lavachilya anguluve, henga nanga munu anamwing'ile."},{"book":"Luka","chapter":"15","verse":"17","text":"Bahi nkutandilika kulihimukila mwene, nkulihaulila kuchidoni, ‘Amadengo vangapi va atatangu vâlya, nkutolejwa na kulekelela, na nangu apano unguhwa na indala?"},{"book":"Luka","chapter":"15","verse":"18","text":"Nìmbeuka, nguhwene kwa atatangu nikannyaulile kuva, atata, nangu nìnkosedile Nnungu na wako mwalehu."},{"book":"Luka","chapter":"15","verse":"19","text":"Nangu nikálembelewa kavila kuchemwa nimwanalo. Ngùtende muchi yumo wa vatumishi vako.’"},{"book":"Luka","chapter":"15","verse":"20","text":"Bahi nkutakatuka, nkuhwena kwa atatake."},{"book":"Luka","chapter":"15","verse":"21","text":"Ayula mwana nkunnyaulila atatake kuchidoni, ‘Atata, nangu nìnkosedile Nnungu na wako mwalehu. Nangu nikálembelewa kavila kuchemwa nimwanalo.’"},{"book":"Luka","chapter":"15","verse":"22","text":"Henga atatake nkuvahaulila vatumishi vake kuchidoni, ‘Piyanya kwida na inguwo ikatapêle na pete na vilatu mummwajange!"},{"book":"Luka","chapter":"15","verse":"23","text":"Koka muntwale ung'ombe anunîle munsinje, uchinga tulye na kuhangalala!"},{"book":"Luka","chapter":"15","verse":"24","text":"Kwa kuva, kwang'une mwanangu ávele muchi ànihila, henga vino mumi, na ávele muchi àniyahika, henga vino ànioneka.’ Bahi nkutandilika kuhangalalila."},{"book":"Luka","chapter":"15","verse":"25","text":"Palachitendeka anelo, mwanawe nkulungwa ávele kumawelu. Pahwikile pepi na ing'ande, nkupilikana dihimu na vanu uvavina."},{"book":"Luka","chapter":"15","verse":"26","text":"Nang'e nkunchema ntumishi yumo nkummuja kuchidoni, ‘Pàvele chinu chihumidîle?’"},{"book":"Luka","chapter":"15","verse":"27","text":"Ayula ntumishi nkunnyang'ula kuchidoni, ‘Nnung'uno àniuya, na atatako ànsinjidile ung'ombe anunîle kwa kuva, mwanawe ànimmuila akuno avèlè mumi.’"},{"book":"Luka","chapter":"15","verse":"28","text":"Ayula mwana nkulungwa nkuvisa, nkuhita kwingila nng'ande. Bahi atatake nkuhuma pawelu nkunnyuwa aingile nng'ande."},{"book":"Luka","chapter":"15","verse":"29","text":"Nang'e nkunnyang'ula atatake kuchidoni, ‘Lola, nangu ǹnikutumikila muchi ntumwa kwa vyaka vyammalele, na ǹnidikamula amuli dyako dyammalele. Henga ukánaning'a kananga imbudi yamwana nguhangalale chalumo na ayanjavangu!"},{"book":"Luka","chapter":"15","verse":"30","text":"Henga páidìlè ayu mwanalo aondongênge dihela dyako kwa makahaba, ùnsinjidile ung'ombe anunîle.’"},{"book":"Luka","chapter":"15","verse":"31","text":"Atatake nkunnyang'ula kuchidoni, ‘Mwanangu, wako ùvele pamo na nangu maduva lammalele, na kila chinu chinguvele nacho, nni chako."},{"book":"Luka","chapter":"15","verse":"32","text":"Hwetu tùlembelewa tuhangalale na kushangilila kwa kuva, nnung'uno ávele muchi ànihwa, henga vino mumi na ávele muchi àniyahika, henga vino ànioneka.’ ”"}]}