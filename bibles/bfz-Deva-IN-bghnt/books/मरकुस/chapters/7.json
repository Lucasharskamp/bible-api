{"data":[{"book":"मरकुस","chapter":"7","verse":"1","text":"तेबे फरीसी और कई शास्त्री यीशुए गे कट्ठे ऊए, जो यरूशलेम नगरो ते आए थे।"},{"book":"मरकुस","chapter":"7","verse":"2","text":"तेबे तिने तिना रे चेले बिना आथ तोए रोटी खांदे ऊए देखे।"},{"book":"मरकुस","chapter":"7","verse":"3","text":"कऊँकि फरीसी और सब यहूदी बुजुर्गा रिया रवाजा पाँदे चलो थे और जदुओ तक तिना री रिवाजा रे मुताबिक ठीक टंगो रे आथ नि तोई लओ थे, तदुओ तक नि खाओ थे।"},{"book":"मरकुस","chapter":"7","verse":"4","text":"और बजारो ते आई की जदुओ तक नाई नि लओ थे, तदुओ तक नि खाओ थे और बऊत एड़िया गल्ला ए, जो सेयो मानोए-जेड़े-कटोरे, लोटे और तांबेया रे पांडे मांजणे।"},{"book":"मरकुस","chapter":"7","verse":"5","text":"तेबेई तो तिने फरीसिये और शास्त्रिए यीशुए ते पूछेया, “तेरे चेले बुजुर्गा रिया गल्ला कऊँ नि मानदे और बिना आथ तोए रोटी खाओए?”"},{"book":"मरकुस","chapter":"7","verse":"6","text":"यीशुए तिना खे बोलेया, “यशायाह भविष्यबक्ते तुसा कपटिया रे बारे रे ठीक भविष्यबाणी ए कित्ती री; जेड़ा लिखी राखेया,"},{"book":"मरकुस","chapter":"7","verse":"7","text":"यो बिना मतलबो ते मेरी भक्ति करोए,"},{"book":"मरकुस","chapter":"7","verse":"8","text":"कऊँकि तुसे परमेशरो री आज्ञा खे टाल़ी की मांणूए री रवाजा खे मानोए।”"},{"book":"मरकुस","chapter":"7","verse":"9","text":"तेबे यीशुए तिना खे बोलेया, “तुसे मांणूए रे जरिए बणाई री रीति-रिवाजा खे मानणे री तंईं परमेशरो री आज्ञा खे कितणी चलाकिया साथे टाल़ी देओए।"},{"book":"मरकुस","chapter":"7","verse":"10","text":"कऊँकि मूसे नबीए बिधानो रे बोली राखेया, ‘आपणे माया-बावा रा आदर कर’ और ‘जो कोई तिना खे बुरा बोलोगा से जरूर काया जाणा।’"},{"book":"मरकुस","chapter":"7","verse":"11","text":"पर तुसे बोलोए कि जे कोई आपणे माया-बावा खे बोलो, ‘जो कुछ तुसा खे मांते फाईदा ऊई सकोआ, से कुरबान ए, सब कुछ परमेशरो खे।’ क्या एड़ा बोलणा ठीक ए?"},{"book":"मरकुस","chapter":"7","verse":"12","text":"तो तेबे तुसे तेसखे आपणे माया-बावा री कुछ बी सेवा करने नि देंदे।"},{"book":"मरकुस","chapter":"7","verse":"13","text":"ईंयां ई तुसे आपणी रवाजा ते, जो तुसे बणाई राखिया, परमेशरो रा वचन टाल़ी देओए और एड़े-एड़े ई बऊत बुरे काम करोए।”"},{"book":"मरकुस","chapter":"7","verse":"14","text":"तेबे यीशुए लोका खे आपू गे बुलाई की बोलेया, “तुसे सब मेरी सुणो और समजो।"},{"book":"मरकुस","chapter":"7","verse":"15","text":"एड़ी कोई बी चीज निए जो मांणूआ खे बाअरा ते अशुद्ध करोई, पर जो गल्ला मांणूए रे पीतरो ते निकल़ोई, से मांणूए खे अशुद्ध करोई।"},{"book":"मरकुस","chapter":"7","verse":"16","text":"जो समजी सकोआ से तीजी खे त्यानो साथे सुणो और मानी बी लओ।”"},{"book":"मरकुस","chapter":"7","verse":"17","text":"जेबे यीशु पीड़ा गे ते कअरो खे गए, तेबे तिना रे चेलेया तिना ते एस उदारणो रे बारे रे पूछेया।"},{"book":"मरकुस","chapter":"7","verse":"18","text":"तिने तिना खे बोलेया, “क्या तुसे बी एड़े ई नासमज ए? क्या तुसे नि जाणदे कि जो रोटी मांणू खाओआ, से तिजी ते अशुद्ध नि ऊई सकदा?"},{"book":"मरकुस","chapter":"7","verse":"19","text":"कऊँकि से तेसरे मनो रे नि, पर पेटो रे जाओई, और सड़यानी साथे निकल़ोई।” ये बोली की तिने सारी खाणे रिया चीजा शुद्ध ठईराई राखिया।"},{"book":"मरकुस","chapter":"7","verse":"20","text":"तेबे तिने बोलेया, “जो बुरिया गल्ला मांणूआ रे मुंओ ते निकल़ोईया, सेई तेसखे अशुद्ध बणाओईया।"},{"book":"मरकुस","chapter":"7","verse":"21","text":"कऊँकि मांणूए रे मनो रे बुरे-बुरे बिचार, व्याभिचार, चोरी, अत्या,"},{"book":"मरकुस","chapter":"7","verse":"22","text":"परस्त्रीगमन, लोब, दुष्टता, छल, लुचपण, बुरी नजर, निन्दा, कमण्ड और मुर्खता निकल़ोई।"},{"book":"मरकुस","chapter":"7","verse":"23","text":"यो सब बुरिया गल्ला पीतरो तेई निकल़ोईया और मांणूए खे बुरा बणाओईया।”"},{"book":"मरकुस","chapter":"7","verse":"24","text":"तेबे यीशु और तिना रे चेले गलील प्रदेशो ते उठी की सूर और सैदा रे नगरो खे आए और एक कअरो रे गए और सेयो चाओ थे कि कोई बी तिना रे बारे रे नि जाणो, पर सेयो लुकी नि सके।"},{"book":"मरकुस","chapter":"7","verse":"25","text":"तेबे एक जवाणस थी, जेसा री छोटी मुन्निया रे दुष्टात्मा आत्मा थी, तेसे यीशुए रे बारे रे सुणेया और तेबे से तिना गे आई और तिना रे पैरो पाँदे पड़ी गी।"},{"book":"मरकुस","chapter":"7","verse":"26","text":"ये यूनानी और सूरूफिनीकी जातिया री थी, तेसे यीशुए ते बिनती कित्ती, “मेरी मुन्निया ते दुष्टात्मा निकयाल़ी दे।”"},{"book":"मरकुस","chapter":"7","verse":"27","text":"तिने तेसा खे बोलेया, “पईले बच्चेया खे रजणे दे, कऊँकि बच्चेया री रोटी कुत्तेया रे आगे राखणा खरी गल्ल निए।”"},{"book":"मरकुस","chapter":"7","verse":"28","text":"तेसे जवाणसे बोलेया, “सच ए प्रभु, पर तेबे बी तो छोटे कुत्ते बी बच्चेया री रोटिया ते बचे रे टुकड़ेया रा चूरा खाई लओए।”"},{"book":"मरकुस","chapter":"7","verse":"29","text":"यीशुए तेसा खे बोलेया, “जे एड़ी गल्ल ए, तेबे तो तूँ चली जा; दुष्टात्मा तेरी मुन्निया ते निकल़ी गी री।”"},{"book":"मरकुस","chapter":"7","verse":"30","text":"तेबे से आपणे कअरे आई और तेसे देखेया कि तेसा री मुन्नी माँजे पाँदे ए और दुष्टात्मा निकल़ी गी री।"},{"book":"मरकुस","chapter":"7","verse":"31","text":"तेबे यीशु सूर और सैदा रे नगरो ते निकल़ी की सिदोन और दिकापुलिसो रे प्रदेशो रे ऊँदे ऊए गलीलो रे समुद्रो रे नेड़े पऊँछे।"},{"book":"मरकुस","chapter":"7","verse":"32","text":"तेबे लोके एक मांणू तिना गे ल्याया जो टौणा और तूतला था, तेबे तिने यीशुए ते बिनती करी की बोलेया, “आपणा आथ एस पाँदे राखी देयो।”"},{"book":"मरकुस","chapter":"7","verse":"33","text":"तेबे यीशु तेसखे पीड़ा ते लग जे लईगे और आपणिया गुठिया तेसरे कानो रे पाईया और थूक लगाई की तेसरी जीब छुँईं।"},{"book":"मरकुस","chapter":"7","verse":"34","text":"तेबे तिने स्वर्गो खे लांबा साआ परी की देखेया और बोलेया, “ईप्फत्तह!” मतलब “खुली जा!”"},{"book":"मरकुस","chapter":"7","verse":"35","text":"तेबे से तेबुई सुणने लगेया और तेसरी जीब खुली गी और से साफ-साफ बोलणे लगेया।"},{"book":"मरकुस","chapter":"7","verse":"36","text":"तेबे तिने तेसखे सावधान करी की बोलेया, “केसी गे नि बोलणा।” पर जितणा तिने से सावधान कित्तेया, तिथणा ई से ओर बी प्रचार करने लगेया।"},{"book":"मरकुस","chapter":"7","verse":"37","text":"तेबे सेयो लोक बऊत हैरान ऊई की बोलणे लगे, “तिने जो कुछ कित्तेया, अच्छा कित्तेया, सेयो टौणेया खे सुणने री और गूँगेया खे बोलणे री शक्ति देओ ए।”"}]}