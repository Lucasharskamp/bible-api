{"data":[{"book":"लूका","chapter":"22","verse":"1","text":"अखमीरी रोट्टी अन हाब्ब जो फसह कहलुसतद, हात्‍ती ईरोद;"},{"book":"लूका","chapter":"22","verse":"2","text":"अदिक प्रधान याजक अदिक नियम इन गुरु ई मात इन खोज दा ईरोर कि यीशु उक ह्यांग कोंद बुटेव, पर आंदुर लॉकुर से अंजतोगोर."},{"book":"लूका","chapter":"22","verse":"3","text":"आग शैतान यहूदा दा समुस्त, जो इस्करियोती कहलुस्तान अदिक हन्नेळ चेलागोळ दा आळुकु आगतोगोन."},{"book":"लूका","chapter":"22","verse":"4","text":"आव यहूदा दा होगकु प्रधान याजकगोळ अदिक मंदिर इन पहरेदारगोळ्द सरदारगोळ सांगुळ मातचीत माळदुन कि यीशु उक याता प्रकार आंदुर कय देल हुळसुस्यार."},{"book":"लूका","chapter":"22","verse":"5","text":"आंदुर खुश आदुर, अदिक आऊक पैस्या कोळोर साटी तयार आदुर."},{"book":"लूका","chapter":"22","verse":"6","text":"आव मान्स कोंडुन, अदिक मौका ढुंढ्सली कुरतुन कि याग भीळ ईरतीदील रा आऊक आंदुर कय देल हुळसुस कोंडेव."},{"book":"लूका","chapter":"22","verse":"7","text":"आग अखमीरी रोट्टी इन हाब्ब इन दिन बत्‍त, यारदा फसह म्यांडा अन्द पाड्डा अन्द बलि कोळोद जरूरी ईरोद."},{"book":"लूका","chapter":"22","verse":"8","text":"यीशु पतरस अदिक यूहन्ना अक ईद अनकु कळुदुन: “होगकु नाम फसह अन्द ऊमोद तयारी माळी.”"},{"book":"लूका","chapter":"22","verse":"9","text":"आंदुर आऊन से केळदुर, “नी यल चाहासत्या कि नाव इदरी तयार माळेव?”"},{"book":"लूका","chapter":"22","verse":"10","text":"आव आंदुर से अंदुन, “नोळी, नगर दा प्रवेश माळतेला अच ऊंद मंळसा नीर इन माळका नेगुकु नीमी सिक्यान; याता मान्ना दा आव होदान नीव आऊन हिंद होटोगेतीर,"},{"book":"लूका","chapter":"22","verse":"11","text":"अदिक आ मान्ना अन स्वामी से अनेतीर: ‘गुरु नीन से अनतान कि अद पाऊनागोळ्द कमरा यल आद यदुर दा ना तान चेलागोळ सांगुळ फसह अन्द भोजन तिनाईन?’"},{"book":"लूका","chapter":"22","verse":"12","text":"आव नीमी ऊंद सजुस्द धोळ्द म्याकुच इन कमरा तोरस्यान; अल्या तयारी माळेतीर."},{"book":"लूका","chapter":"22","verse":"13","text":"“आंदुर होगकु, ह्यांग यीशु आंदुर से अंदिदुन, हांग अच नोळदुर अदिक फसह अन्द भोजन तयार माळदुर.”"},{"book":"लूका","chapter":"22","verse":"14","text":"याग घळी होट्ट बत्‍त, रा आव चेलागोळ सांगुळ ऊमली कुरतुन."},{"book":"लूका","chapter":"22","verse":"15","text":"अदिक आव आंदुर से अंदुन, “नान हापाळ इच्छा ईरोद कि दुख भोगसोर से पयले ईद फसह अन्द भोजन नीम सांगुळ तिनाईन."},{"book":"लूका","chapter":"22","verse":"16","text":"यतिकी ना नीम से अनतीन कि यागासताका अद परमेश्वर उन राज्य दा पुरा आगाल आगासताका ना अदरी यागलु तिनतीदील.”"},{"book":"लूका","chapter":"22","verse":"17","text":"आग यीशु कटोरा हुळकु धन्यवाद माळदुन अदिक अंदुन, “इदरी हुडी अदिक आपस दा वाट्स कोमी."},{"book":"लूका","chapter":"22","verse":"18","text":"यतिकी ना नीम से अनतीन कि यागासताका परमेश्वर उन राज्य बराल्द आगासताका ना अंगुर इन रास्सा ईगी टु यागलु कुडुतीदील.”"},{"book":"लूका","chapter":"22","verse":"19","text":"बाक आव रोट्टी हुळदुन, अदिक धन्यवाद माळकु मुरदुन, अदिक आंदरी ईद अनतेला कोट्टुन, “ईद नांद शरीर हुन जो नीम साठी कोटकु आगतद: नांद याद इन साठी ईदा माळतोगी.”"},{"book":"लूका","chapter":"22","verse":"20","text":"ईदा रीति देल आव भोजन इन बाद्दा कटोरा भी ईद अनतेला कोट्टुन, “ईद कटोरा नांद आ खुन इन व्हाशोद वाचा हुन. जो नीम साठी वाहुसकु आगतद."},{"book":"लूका","chapter":"22","verse":"21","text":"“पर नोळी, नानी हुळसुसावाळा अन कय नान सांगुळ मेज मा आद."},{"book":"लूका","chapter":"22","verse":"22","text":"यतिकी मंळसा अन पार रा जसा आऊन साठी ठहरूस्कु आग्याद, हांग अच आव सोत्‍तान, पर हाय आ मंळसा मा यार्द द्वारा आव हुळसुस्कु आदान!”"},{"book":"लूका","chapter":"22","verse":"23","text":"आग आंदुर आपस दा विचार माळली कुरतुन कि नाम दा टु याव आन, जो ईद क्याल्सा माळ्यान."},{"book":"लूका","chapter":"22","verse":"24","text":"आंदुर्दा ईद वाद-विवाद भी आत कि आंदुर दा टु याव धोड्डेव सम्सकु आगतान."},{"book":"लूका","chapter":"22","verse":"25","text":"यीशु आंदुर से अंदुन, “गैरयहूदीगोळ्द राजा आंदुर मा प्रभुता माळतार; अदिक जो आंदुर मा अधिकार ईटतार, आंदुर उपकार माळावाळेर कहलुस्तार."},{"book":"लूका","chapter":"22","verse":"26","text":"२२:२६ मत्ती २३:११; मरकुस ९:३५२२:२६ मत्ती २०:२५-२७; मरकुस १०:४२-४४लेकीन नीव हिंग आगबाळेतीर; उलटा जो नीम दा धोड्डेव आन, आव स्याणेव उन घाई अदिक जो स्याणा आन, आव सेवक उन घाई आगुल."},{"book":"लूका","chapter":"22","verse":"27","text":"२२:२७ यूहन्ना १३:१२-१५धोड्डेव याव आन, आव जो ऊमोर साटी कुर्तकु आन, या आव जो स्यावा माळतान? येन आव ईला जो ऊमली कुर्तकु आन? लेकीन ना नीम न्याड्या सेवक उन घाई आईन."},{"book":"लूका","chapter":"22","verse":"28","text":"“नीव आंदुर हुईर, जो नान परीक्षागोळ दा लगातार नान सांगुळ ईतीर;"},{"book":"लूका","chapter":"22","verse":"29","text":"अदिक ह्यांग नान आप्प नानी राज्य मा अधिकार कोटान, हांग अच ना भी नीमी हांग अच अधिकार कोळतीन,"},{"book":"लूका","chapter":"22","verse":"30","text":"२२:३० मत्ती १९:२८ताकी नीव नान राज्य दा नान मेज मा तिनी-कुडी, उलटा सिंहासनगोळ मा कुर्तकु इस्त्राएल इन हन्नेळ वंशगोळ्द न्याय माळी."},{"book":"लूका","chapter":"22","verse":"31","text":"“शमौन, हे शमौन! शैतान नीम लॉकुरी परखुसोर साटी आग्या बेळ कोंडान कि बेकार दा टु वळ्लेर इक अलग माळुल ह्यांग केईवाळा गोदी दा टु फरकंडा अलग माळतान,"},{"book":"लूका","chapter":"22","verse":"32","text":"लेकीन ना नीन साठी विनती माळदीन कि नीन विश्वास गोर्त आगबाळुल; अदिक याग नी वापस बंद्या, रा तान वार्टुर इक हिम्मत कोळेत.”"},{"book":"लूका","chapter":"22","verse":"33","text":"पतरस यीशु से अंदुन, “हे प्रभु, ना नीन सांगुळ बंदीगृह दा होगली, अदिक सायली भी तयार आईन.”"},{"book":"लूका","chapter":"22","verse":"34","text":"यीशु अंदुन, “हे पतरस, ना नीन से अनतीन कि ईंद हुंज कुग्गतिदील आगासताका नी मुर घन नांद इनकार माळ कोंड्या कि नी नानी जान्साल.”"},{"book":"लूका","chapter":"22","verse":"35","text":"बाक यीशु आंदुर से अंदुन, “याग ना नीमी चीला, झ्वारा, अदिक जुता बिना कळीदीन, रा येन नीमी यातोदारा वस्तु उन कमी आगीत?”"},{"book":"लूका","chapter":"22","verse":"36","text":"आव आंदुर से अंदुन, “लेकीन ईग यार्द हात्‍ती चीला आद आव अदरी हुडुल अदिक हांग अच झ्वारा भी, अदिक यार्द हात्‍ती तलवार ईला ईतीदाद आव तान कपळा मारकु ऊंद कोंड कोमुल.”"},{"book":"लूका","chapter":"22","verse":"37","text":"यतिकी ना नीम से अनतीन, कि ईद जो लिख्सकु आद: “अद अपराधीगोळ सांगुळ आळुकु आग्याद, अदुर्द नान दा पुरा आगोद जरूरी आद; यतिकी नान बारा दा लिख्सद मातगोळ पुरा आगदुर मा आव.”"},{"book":"लूका","chapter":"22","verse":"38","text":"आंदुर अंदुर, “हे प्रभु, ईल येढ्ढ तलवारगोळ आव.”"},{"book":"लूका","chapter":"22","verse":"39","text":"आग यीशु व्हार्या होटकु तान रीति इन अनुसार जैतून इन पहाळी मा होदुन, अदिक चेलागोळ आऊन हिंद आगेदुर."},{"book":"लूका","chapter":"22","verse":"40","text":"आ जागा दा होगकु आव आंदुर से अंदुन, “प्रार्थना माळी कि नीव परीक्षा दा बिळबाळी.”"},{"book":"लूका","chapter":"22","verse":"41","text":"आव आंदुर से अलग लगभग कल्ल भीळोद ईट दुर ताका होदुन अदिक ट्वांगरा टेक्सकु प्रार्थना माळली कुरतुन,"},{"book":"लूका","chapter":"22","verse":"42","text":"“हे आप्पा, अगर नी चाहास्या रा ईद दुख देल तुम्द कटोरा अक नान हात्‍ती टु सर्कुसबुळ, तरी भी नान ईला लेकीन नीन इच्छा पुरा आगुल.”"},{"book":"लूका","chapter":"22","verse":"43","text":"आग स्वर्ग दा टु ऊंद स्वर्गदूत आऊक कांळ्सदुन जो आऊक सामर्थ्य कोळतोगोन."},{"book":"लूका","chapter":"22","verse":"44","text":"आव हापाळ व्याकुल आगकु मात्‍त यक्कुल वेदना देल प्रार्थना माळली कुरतुन; अदिक आऊन पच्ची रा खुन इन धोळ्द-धोळ्द बुंद इन घाई धरती मा बिळतोगोद."},{"book":"लूका","chapter":"22","verse":"45","text":"आग आव प्रार्थना माळकु येद्दुन अदिक तान चेलागोळ्द हात्‍ती बंदकु आंदरी उदासी इन मारा देल मिंग्त नोळदुन"},{"book":"लूका","chapter":"22","verse":"46","text":"अदिक आंदुर से अंदुन, “येती मिंगेतीर? येळी, प्रार्थना माळी कि नीव परीक्षा दा बिळबाळी.”"},{"book":"लूका","chapter":"22","verse":"47","text":"यीशु ईद अंत अच ईरोन कि ऊंद भीळ बत्‍त, अदिक आ हन्नेळ दा टु ऊंद यार्द हेसुर यहूदा ईरोद आंदुर्द मुंद मुंद बरोन. आव यीशु उन हात्‍ती बंदुन कि आऊन गाल्ला अन्द चुम्मा ताकोम सकुल."},{"book":"लूका","chapter":"22","verse":"48","text":"यीशु आऊन से अंदुन, “हे यहूदा, येन नी चुम्मा ताकोमकु मंळसा अन पार उक हुळसुसली बंद्या?”"},{"book":"लूका","chapter":"22","verse":"49","text":"आऊन चेलागोळ जो यीशु उन सांगुळ ईरोर याग नोळदुर कि येन आगावाळा आद, रा अंदुर, “हे प्रभु, येन नाव तलवार नळसेव?”"},{"book":"लूका","chapter":"22","verse":"50","text":"अदिक आंदुर दा टु ऊंद मंळसा महायाजक ऊंद दास मा तलवार नळ्सकु आऊन ऊम्मा किव हार्स बुट्टुन."},{"book":"लूका","chapter":"22","verse":"51","text":"इदुर मा यीशु अंदुन, “ईग बस माळी.” अदिक आऊन किव इक मुटकु आऊक वळ्लीद माळदुन."},{"book":"लूका","chapter":"22","verse":"52","text":"आग यीशु प्रधान याजकगोळ अदिक मंदिर इन पहरेदारगोळ्द सरदारगोळ अदिक पुरनियागोळ से, जो आऊन मा येरकु बंदीदुर, अंदुन, “येन नीव नानी विद्रोह जान्सकु तलवारगोळ अदिक कोलगोळ हुडुकु होटीर?"},{"book":"लूका","chapter":"22","verse":"53","text":"२२:५३ लूका १९:४७; २१:३७याग ना मंदिर दा हर रोज नीम सांगुळ ईरीन, रा नीव नानी हुडोद कोशिश माळीदील; पर ईद नीम समय आद, अदिक अंधकार इन राज आद.”"},{"book":"लूका","chapter":"22","verse":"54","text":"बाक आंदुर यीशु उक हुडुकु ओतुर, अदिक महायाजक उन मान्या तंदुर. पतरस दुर दुर टु उच आऊन हिंद-हिंद नळुतोगोन;"},{"book":"लूका","chapter":"22","verse":"55","text":"अदिक याग आंदुर आंगुळ दा बेक्‍की होत्‍ताकु ऊंद ऊज्या कुरतुर, रा पतरस भी आंदुर न्याड्या दा कुरतोदुन."},{"book":"लूका","chapter":"22","verse":"56","text":"आग ऊंद दासी आऊक सिगळी इन उजुळ दा कुर्त नोळकु अदिक आऊक वळ्लीसा नोळकु अनली कुरतुर, “ईव भी रा यीशु उन सांगुळ ईरोन.”"},{"book":"लूका","chapter":"22","verse":"57","text":"लेकीन पतरस ईद अंदकु इनकार माळदुन, “हे आर्त, ना आऊक अरालीन.”"},{"book":"लूका","chapter":"22","verse":"58","text":"थ्वाळासा समय इन बाद्दा यावारा दुसरा मंळसा आऊक नोळकु अंदुन, “नी भी रा आंदुर दा टु ऊंद हुय.”"},{"book":"लूका","chapter":"22","verse":"59","text":"बाक मात्‍त ऊंद घंटा अन्द बाद्दा ऊंद मंळसा भरोसा माळकु अंदुन, “जरूर ईव भी रा आऊन सांगुळ ईरोन, यतिकी ईव गलीली हुन.”"},{"book":"लूका","chapter":"22","verse":"60","text":"पतरस अंदुन, “हे मंळसा, ना जान्सालीन कि नी येन अनेत्या!”"},{"book":"लूका","chapter":"22","verse":"61","text":"आग प्रभु तिर्गकु पतरस उन दी नोळदुन, अदिक पतरस उक प्रभु उन आ मात याद बत्‍त जो आव अंदिदुन: “ईंद हुंज इन कुग्गोर से पयला, नी मुर घन नान इनकार माळ्या.”"},{"book":"लूका","chapter":"22","verse":"62","text":"अदिक आव व्हार्या होटकु हुदक्या कोट कोटकु वर्लदुन."},{"book":"लूका","chapter":"22","verse":"63","text":"जो मंळसागोळ यीशु उक हुडुकु ईरोर, आंदुर आऊन मज्याक हार्सकु आऊक बडुली कुरतुर;"},{"book":"लूका","chapter":"22","verse":"64","text":"आंदुर आऊन कण्णगोळ मा पट्टी कटकु आऊन से केळदुर, “भविष्यवाणी हेळ कि नीनी याव बळदुन!”"},{"book":"लूका","chapter":"22","verse":"65","text":"अदिक आंदुर आऊन अपमान माळकु आऊन विरोध दा हापाळ सा मातगोळ अंदुर."},{"book":"लूका","chapter":"22","verse":"66","text":"याग हागुल आत रा लॉकुर्द स्याणा अदिक प्रधान याजक अदिक नियम इन गुरु जमा आदुर, अदिक यीशु उक तान महासभा दा तनकु केळदुर,"},{"book":"लूका","chapter":"22","verse":"67","text":"“येन नी मसीह हुय? रा नाम से अंद बुळ!”"},{"book":"लूका","chapter":"22","verse":"68","text":"अदिक अगर ना सवाल केळाईन रा नीव उत्‍तर कोळतीदील."},{"book":"लूका","chapter":"22","verse":"69","text":"लेकीन ईगी टु ना मंळसा अन पार सर्वशक्तिमान परमेश्वर उन ऊमा कय दी कुर्तकु ईराइन.”"},{"book":"लूका","chapter":"22","verse":"70","text":"इदुर मा सप्पा मुंदुर अंदुर, “रा येन नी परमेश्वर उन पार हुय?”"},{"book":"लूका","chapter":"22","verse":"71","text":"आग आंदुर अंदुर, “ईग नामी गवाही इन येन जरवत आद; यतिकी नाव खुद आऊन बाय देल केळ कोंडेव.”"}]}