{"data":[{"book":"Kulawa","chapter":"29","verse":"1","text":"“Vino niivo vondauwatendela Haluni na wanage muladi kuwabagula wanisang'hanile fana wakulu wa nhambiko. Sola dang'ang'a da ng'ombe lume dimwe na mabebelu maidi ya ng'hondolo yelibule chilema chochose,"},{"book":"Kulawa","chapter":"29","verse":"2","text":"na magate hayagumigwe lusu, maandazi hayagumigwe lusu yabulugigwe na mavuta, na magate masisili hayagumigwe lusu, mbali yoigumigwe mavuta. Vinhu vino vose vitengenenzigwe kwa usage lunhili wa ngano."},{"book":"Kulawa","chapter":"29","verse":"3","text":"Maabaho uvike vinhu ivo muna ichigelo chimwe na uvilave hamwe na diya dang'ang'a da ng'ombe lume na ng'hondolo malume maidi."},{"book":"Kulawa","chapter":"29","verse":"4","text":"“Maabaho wagale Haluni na wanage wa chilume mbaka hana dihema da Mulungu na uwanave na mazi."},{"book":"Kulawa","chapter":"29","verse":"5","text":"Maabaho kwizasola yaja mawalo ya ukulu wa nhambiko umvaze Haluni, joho na ng'hanzu na chizibawo na chifuko cha muimhambaga na kumzingiliza umkwiji uja ubotigwe vinogile."},{"book":"Kulawa","chapter":"29","verse":"6","text":"Mvaze Haluni chilemba chiya muna iditwi na kwika chihande chiya cha zahabu yelile uchanyha ya chilemba icho."},{"book":"Kulawa","chapter":"29","verse":"7","text":"Maabaho sola mavuta yelile na umgidile mditwi jake na umuhake."},{"book":"Kulawa","chapter":"29","verse":"8","text":"“Maabaho wasole wanage na uwavaze ng'hanzu,"},{"book":"Kulawa","chapter":"29","verse":"9","text":"na uwafunge mikwiji muna ivigudi na kuwavaza kofiya zawo, vino ivo vondauweke Haluni na wanage kwa sang'hano yelile. Wawo wezakuwa wakulu wa nhambiko siku zose."},{"book":"Kulawa","chapter":"29","verse":"10","text":"“Maabaho kwizagala dang'ang'a da ng'ombe lume haulongozi ha hema da Mulungu. Haluni na wanage wezakwika makono yawo uchanyha ya ditwi da dang'ang'a da ng'ombe ijo."},{"book":"Kulawa","chapter":"29","verse":"11","text":"Uchinje dang'ang'a da ng'ombe ijo haulongozi ha Mndewa Mulungu, hana ihanhu ha kwingilila muna dihema da Mulungu."},{"book":"Kulawa","chapter":"29","verse":"12","text":"Kwizasola damu imwenga ya ng'ombe na wiihake muna yamahembe ya ulupango kwa chidole chako, damu yose yondaisigale kwizaitila hasi ya ulupango."},{"book":"Kulawa","chapter":"29","verse":"13","text":"Maabaho kwizasola mavuta yose yogubika utumbo, hanhu ha hasi ya maini hamwe na figo mbili na mavuta yake, vose uvitimbule uchanyha ya lupango."},{"book":"Kulawa","chapter":"29","verse":"14","text":"Mbali nyama ya dang'ang'a da ng'ombe lume ijo na mbende na mavi yake kwizavisola na kuvitimbula kunze ya lago. Ino izakuwa nhambiko ya uhasanyi."},{"book":"Kulawa","chapter":"29","verse":"15","text":"“Maabaho kwizasola imwe mwa ng'ondolo malume waja na umulongele Haluni na wanage weke makono yawo uchanyha ya ditwi jake."},{"book":"Kulawa","chapter":"29","verse":"16","text":"Weye kwizamchinja na damu yake kwizaimizila banzi zose za ulupango."},{"book":"Kulawa","chapter":"29","verse":"17","text":"Maabaho kwizamkanha ng'hondolo lume iyo vihande vihande, kwizasunha utumbo wake na migulu yake, uvike vose hamwe na ditwi jake na vihande vake vimwenga."},{"book":"Kulawa","chapter":"29","verse":"18","text":"Maabaho kwizatimbula bebelu da ng'hondolo ijo jose uchanyha ya lupango muladi kunilavila nhambiko ya kutimbuligwa, mnung'ho wa nhambiko yoitimbuligwa izaninogeza niye Mndewa Mulungu."},{"book":"Kulawa","chapter":"29","verse":"19","text":"“Kwizasola ng'hondolo lume dimwenga, iviya Haluni na wanage wezakwika makono yawo uchanyha ya ditwi jake."},{"book":"Kulawa","chapter":"29","verse":"20","text":"Kwizamchinja na kusola damu chidogo na kumuhaka Haluni na wanage hanhu ha hasi ha magutwi yawo ya kulume na muna yamadole ng'hulu da mikono yawo ya kulume na madole ng'hulu ya migulu yawo ya ukulume. Damu yondaisigale kwizalumizila ulupango banzi zake zose nne."},{"book":"Kulawa","chapter":"29","verse":"21","text":"Maabaho kwizasola damu chidogo ili uchanyha ya ulupango hamwe na mavuta yaja yelile ummizile Haluni na mawalo yake, iviya uwamizile wanage na mawalo yawo. Haluni na wanage wezakuwa wela kumwangu hamwe na mawalo yawo yose."},{"book":"Kulawa","chapter":"29","verse":"22","text":"“Kwizasola mavuta ya ng'hondolo lume, mkila wake na mavuta yogubika utumbo na hanhu hanonile hasi ha maini na figo zake mbili na mavuta yake, hamwe na chima cha kulume. Ng'hondolo iyo ni ng'hondolo wa kwikigwa kwa sang'hano yelile."},{"book":"Kulawa","chapter":"29","verse":"23","text":"Muna ichigelo cha magate hayagumigwe lusu chili haulongozi wangu niye Mndewa Mulungu, kwizasola gate dimwe na andazi dimwe dodigumigwe mavuta na gate sisili dimwe."},{"book":"Kulawa","chapter":"29","verse":"24","text":"Vinhu vino vose kwizamwing'ha Haluni na wanage muna yamakono yawo, nawo wezavinula uchanyha kuwa chilaguso cha kunilavila nhambiko niye Mndewa Mulungu."},{"book":"Kulawa","chapter":"29","verse":"25","text":"Maabaho kwizavisola kaidi muna yamakono yawo na kuvitimbula uchanyha ya ulupango hamwe na nhambiko ija ya kutimbuligwa, viwe mnung'ho unogile wouninogeza niye Mndewa Mulungu. Iyo ni nhambiko yoitimbuligwa kwa Mndewa Mulungu."},{"book":"Kulawa","chapter":"29","verse":"26","text":"“Maabaho kwizasola chidali cha bebelu da ng'hondolo na kumwika Haluni kwa sang'hano yelile, na kuchinula uchanyha muladi kunilavila niye Mndewa Mulungu. Nacho chizakuwa chako."},{"book":"Kulawa","chapter":"29","verse":"27","text":"“Kwika kwa sang'hano yelile ya ukulu wa nhambiko, vihande vidi va bebelu da ng'hondolo. Vino ivo chidali chinuligwe uchanyha na chima chibaguligwe. Chidali yeng'higwe Haluni, chima weng'higwe wanage."},{"book":"Kulawa","chapter":"29","verse":"28","text":"Ivo Waisilaili siku zose wezasola vihande ivo kulawa muna zinhambiko zawo za tindiwalo zowonilavila niye Mndewa Mulungu na kumwing'ha Haluni na wanage, iyo ni nhambiko kwa Mndewa Mulungu."},{"book":"Kulawa","chapter":"29","verse":"29","text":"“Haluni yahadanganika, mawalo yake yelile wezakwing'higwa welesi wake, nawo wezavala siku yawo ya kuhakigwa mavuta na kwikigwa kwa sang'hano yelile."},{"book":"Kulawa","chapter":"29","verse":"30","text":"Mwana wa Haluni yondayawe mkulu wa nhambiko hanhu ha tati yake, kezavala mawalo yayo siku saba muna dihema da Mulungu, muladi yasang'hane usang'hano hanhu helile."},{"book":"Kulawa","chapter":"29","verse":"31","text":"Kwizasola nyama ya bebelu ijo da kwikigwa kwa sang'hano yelile na kuikimusa hana ihanhu hamwenga helile."},{"book":"Kulawa","chapter":"29","verse":"32","text":"Haluni na wanage wezakuja nyama ya bebelu ijo na gate dili muna ichigelo hanhu ha kwingilila muna dihema da Mulungu."},{"book":"Kulawa","chapter":"29","verse":"33","text":"Wezakuja nyama izo zilavigwe kwa ichimu cha kuilumba na kwika kwa sang'hano yelile na kwa ichimu cha kuwabagula, mbali munhu imwenga sekeyalekeligwe kuja nyama izo kwaviya zela."},{"book":"Kulawa","chapter":"29","verse":"34","text":"One nyama yoyose hebu magate yezasigala mbaka imitondo, basi kwizaitimbula, sekeidigwe kwaviya yela."},{"book":"Kulawa","chapter":"29","verse":"35","text":"“Ivo niivo vondauwatendele Haluni na wanage kuisondelela na yaja yose yonikulagilize, kwizaweka kwa sang'hano yelile kwa siku saba."},{"book":"Kulawa","chapter":"29","verse":"36","text":"“Chila siku kwizalava ng'ombe lume dimwe diwe nhambiko ya uhasanyi, kwa kutenda ivo kwizalusafya ulupango, maabaho kwizachigidila mavuta yelile muladi kulubagula ulupango."},{"book":"Kulawa","chapter":"29","verse":"37","text":"Kwa siku saba kwizalusafya ulupango na kulubagula. Uhakomeleza kutenda ivo, lupango lwizakuwa lwela ng'hani na chinhu chochose chondachidalise ulupango, chizakuwa chela."},{"book":"Kulawa","chapter":"29","verse":"38","text":"“Zino niizo nhambiko zomulondeka kulava uchanyha ya lupango chila siku, wanang'hondolo waidi malume weli na mwaka umwe."},{"book":"Kulawa","chapter":"29","verse":"39","text":"Mwanang'hondolo imwe kwizamulava imitondo, mwanang'hondolo imwenga kwizamulava ichigulogulo nguku zikwingila."},{"book":"Kulawa","chapter":"29","verse":"40","text":"Hamwe na mwanang'hondolo wa mwanduso, kwizalava chibaba cha usage lunhili wouhanganyigwe na lita imwe ya mavuta yanogile na lita imwe ya divai fana nhosa ya ching'waji."},{"book":"Kulawa","chapter":"29","verse":"41","text":"Mwanang'hondolo imwenga wa chigulogulo nguku zikwingila kwizamulavila nhambiko hamwe na nhosa ya usage na ya ching'waji fana viutendile imitondo, mnung'ho wa nhambiko iyo yoilavigwa kwa moto wizaninogeza niye Mndewa Mulungu."},{"book":"Kulawa","chapter":"29","verse":"42","text":"“Nhambiko ino ya kutimbuligwa izalavigwa siku zose, welesi mbaka welesi, haulongozi hangu niye Mndewa Mulungu, haulongozi ha hanhu ha kwingilila muna dihema da Mulungu hondaniiting'hane na kulonga na mweye."},{"book":"Kulawa","chapter":"29","verse":"43","text":"Baho nizaiting'hana na wanhu wa Isilaili, baho hezakwela kwa utunhizo wangu."},{"book":"Kulawa","chapter":"29","verse":"44","text":"Nizabagula hema da Mulungu na ulupango, iviya nizawabagula Haluni na wanage muladi wanisang'hanile fana wakulu wa nhambiko."},{"book":"Kulawa","chapter":"29","verse":"45","text":"Nizakala hagati ya wanhu wa Isilaili, na nizakuwa Mulungu wawo."},{"book":"Kulawa","chapter":"29","verse":"46","text":"Baho wezavimanya kuwa niye niiyo Mndewa Mulungu, Mulungu wawo, yoniwalavile muna iisi ya Misili muladi nikale hagati yawo. Niye niiyo Mndewa Mulungu, Mulungu wawo."}]}