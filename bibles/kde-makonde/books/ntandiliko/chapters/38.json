{"data":[{"book":"Ntandiliko","chapter":"38","verse":"1","text":"Mmahiku ulolo, Yuda nkuhapukana na akuluvake na anung'unuvake, nkuhwena kuimanga ya ku Adulami unaikala na munu yumo uvanchema Hila."},{"book":"Ntandiliko","chapter":"38","verse":"2","text":"Yuda panavele aneko nkumwona mwali yumo wa Chikanaani, nang'e nkunnomba. Mwali aneyo atatake vánchema Shuwa."},{"book":"Ntandiliko","chapter":"38","verse":"3","text":"Aneyo mwali nkwikuta chitumbo, nkummaleka mwana wachilume nkunchema lina Eli."},{"book":"Ntandiliko","chapter":"38","verse":"4","text":"Nkwikuta kavila chitumbo, nkummaleka mwana wa chilume nkunchema lina Onani."},{"book":"Ntandiliko","chapter":"38","verse":"5","text":"Nkwikuta kavila chitumbo nkummaleka mwana yunji wachilume nkunchema lina Shela. Pavelekwejije Shela, mahiku anelo Yuda áikala ku Kezibu."},{"book":"Ntandiliko","chapter":"38","verse":"6","text":"Yuda nkuntwalila Eli, mwanawe ntandi, mmahe uvanchema Tamali."},{"book":"Ntandiliko","chapter":"38","verse":"7","text":"Henga Eli, ávele munu atênda lahakalenge pameho panga Yahwe, bahi Yahwe nkummwalala."},{"book":"Ntandiliko","chapter":"38","verse":"8","text":"Bahi Yuda nkunnyaulila Onani kuchidoni, “Ntwale mmahe wa nkululo ahidîle, kwa kuva nni chulembelewa kutenda uchinga ummalekele nkululo vana.”"},{"book":"Ntandiliko","chapter":"38","verse":"9","text":"Henga Onani, ánimala kuva anevo vana vakambekuva vake, bahi Onani kila pachilala na aneyo mmahe, nkuva wahumula uchinga anammelekela nkuluwe vana."},{"book":"Ntandiliko","chapter":"38","verse":"10","text":"Yahwe nkwona kuva chitendo anecho chinihakalanga pameho pake, bahi nanang'e nkummwalala."},{"book":"Ntandiliko","chapter":"38","verse":"11","text":"Bahi Yuda nkunnyaulila Tamali, mmahe wa mwanawe kuchidoni, “Uya kukaya kwa atatako, ukahwenehe kuva nannidi mpaka pambekulumuka mwanangu Shela.” Yuda átangwele uchocho wayopa Shela nanang'e anahwa muchi akuluvake. Bahi Tamali nkuuya kukaya kwa atatake."},{"book":"Ntandiliko","chapter":"38","verse":"12","text":"Bada ya kupita vyaka fulani, n'jawe Yuda, mwali wanga Shuwa, nkuhila. Yuda pamalidile kunkutangila nkuuka chalumo na nnyanjawake uvanchema Hila, Mmwadulami, nkuhwena ku Timna kwa vanu vachivacheketa angandolo vake maleha."},{"book":"Ntandiliko","chapter":"38","verse":"13","text":"Tamali papilikene kuva nkawake àvele nndila kuhwena ku Timna unavacheketa angandolo vake maleha,"},{"book":"Ntandiliko","chapter":"38","verse":"14","text":"nang'e nkuula dinguwo dyake dya unannidi, nkulivimba inguwo kumeho uchinga anamaikane. Nkuikala pannango wa kuinjilila nchijiji cha Enaimu, chijiji chivêle nndila ihwêna ku Timna. Tamali átendile uchocho ing'anya áwene kuva Shela ànikulumuka, henga nanga pavanantwalidile uchinga ààve ntwave."},{"book":"Ntandiliko","chapter":"38","verse":"15","text":"Yuda pammwene Tamali, nang'e ántenda kahaba, ing'anya Tamali álivimbile inguwo kumeho kwake."},{"book":"Ntandiliko","chapter":"38","verse":"16","text":"Bila kummala, Yuda nkummwenela Tamali apala panyenje indila panavele, nkunnyaulila kuchidoni, “ Nangu ngùlembela ngulale na wako.” Tamali nkummuja kuchidoni, “Ùmbening'a chamani nikàlala na wako?”"},{"book":"Ntandiliko","chapter":"38","verse":"17","text":"Yuda nkunnyaulila kuchidoni, “Nguchinikwing'e umbudi yumo wamwana kuhaloka nnikuwa lyangu.” Tamali nkuchidoni, “Ngùvikile chinu chimbemaîha kuva uchiuning'e aneyo umbudi.”"},{"book":"Ntandiliko","chapter":"38","verse":"18","text":"Yuda nkummuja kuchidoni, “Wako ùlembela nikuvikile chinu ntwani?” Nang'e nkunnyang'ula kuchidoni, “Ning'e pete ivêle na inembo yako na luvoi lwake lwa kuwalila pang'ulo na isimbo yunyakwile.” Bahi Yuda nkumwing'a anevyo vitukutuku vyammalele, nkulala nawe. Tamali nkwikuta chitumbo cha Yuda."},{"book":"Ntandiliko","chapter":"38","verse":"19","text":"Anepo Tamali nkuuya kukaya kwake, nkuula aila inguwo yanalivimbile kumeho, nkuwala kavila dinguwo dyake dya unannidi."},{"book":"Ntandiliko","chapter":"38","verse":"20","text":"Mmahiku ulolo, Yuda nkuntuma ayula nnyanjawake, Mmwadulami ampelekeje umbudi uchinga agambole vitukutuku vyanannekedile ayula kahaba, henga Hila nnyanjawake nanga panankojije ayula mmahe."},{"book":"Ntandiliko","chapter":"38","verse":"21","text":"Hila nkuvauja venedi va ku Enaimu kuchidoni, “Ayula kahaba wa pachinu pakuabudila milungu achiikala pannango wa kuinjilila nchijiji, nnyenje indila àvele kwachi?” Nkunnyang'ula kuchidoni, “Apano akánambiwahi kupwawa kahaba malinga aneyo.”"},{"book":"Ntandiliko","chapter":"38","verse":"22","text":"Bahi ayula nnyanjawake nkuuya kwanga Yuda, nkunnyaulila kuchidoni, “Nanga panimmwene! Na venedi va apala vànguhaulidile kuva, pachinu apala pakanambiwahi kupwawa kahaba wa pachinu pakuabudila milungu."},{"book":"Ntandiliko","chapter":"38","verse":"23","text":"Yuda nkuchidoni, “Nneke aikale navyo uyopa tunahekwa. Nangu nímpelekejijije umbudi, henga wako nanga paunkojije.”"},{"book":"Ntandiliko","chapter":"38","verse":"24","text":"Bada ya myedi mitatu, munu fulani nkunnyaulila Yuda kuchidoni, “Nkawako Tamali vino àjukile kuva kahaba, na àikwite chitumbo kupitila anewo ukahaba.” Yuda nkuchidoni, “Nnyumye panda munnyoche moto mpaka ahwe!”"},{"book":"Ntandiliko","chapter":"38","verse":"25","text":"Bahi pavachinnyumya panda, Tamali nkuntuma munu kwa nkawake wachidoni, “Mwene vitukutuku avino njo aning'île chitumbo. Vino nìkuyuwa ummale mwene pete aino na luvoi lwake na isimbo aino.”"},{"book":"Ntandiliko","chapter":"38","verse":"26","text":"Yuda nkuvimala avila vitukutuku, nkuchidoni, “Tamali njo avêle na haki upunda nangu, kwa kuva nikanampele Shela ààve ntwave.” Bahi kutandikila liduva anelyo Yuda nanga panalele kavila na Tamali."},{"book":"Ntandiliko","chapter":"38","verse":"27","text":"Palakamwele mahiku la Tamali kuveleka, nkumaikana kuva nnitumbo lyake mùvele vana mavila."},{"book":"Ntandiliko","chapter":"38","verse":"28","text":"Bahi papete uchungu wa kuvaleka, mwana yumo nkuhumya nkono pawelu, nkunga nkuuhunga uzi wanahuvi anewo nkono wachidoni, “Ayuno njo ambekûva ntandi kuvelekwa.”"},{"book":"Ntandiliko","chapter":"38","verse":"29","text":"Henga ayula mwana pauihije nkono wake nkati, nnyake nkuva ntandi kuvelekwa. Nkunga nkuchidoni, “Mmaa! Uvila njo chuhumile kwa dimongo!” Bahi aneyo mwana nkuchemwa lina Pelesi.38:29 Pelesi, mana lake “kuhuma kwa dimongo.”"},{"book":"Ntandiliko","chapter":"38","verse":"30","text":"Lukoto nkuvelekwa ayula anahungwije uzi wanahuvi munkono, nang'e nkuchemwa lina Zela.38:30 Zela, ìnahululika kuva na mana la “yanahuvi.”"}]}