{"data":[{"book":"Matei","chapter":"8","verse":"1","text":"Yesu paeli bu'ka kukitu'mbi', ipi'nga yambone ya bandu yaatikummi'ngi'ya."},{"book":"Matei","chapter":"8","verse":"2","text":"Mundu yumo mwene matana ngaisa kilikita nnu'ngi' yake kammakia, “Bwana, mana upendile, unipeleteye.”"},{"book":"Matei","chapter":"8","verse":"3","text":"Yesu nga goloya luboko lwake na kunkunywa mundu yu'lu', kummakia, “Mbala, upeleteke.” Yu'lu' mundu aimukya matana gake gapeletike."},{"book":"Matei","chapter":"8","verse":"4","text":"Bu'kapo, Yesu ngammakia, “Ulibi'ke pamwoyo wako likowe li', kaneummakie mundu. Lakini uyende kwa mpi'ndo ywa dini ukannaye mwaubile nambi'yambi'. Bu'kapo, upiye salaka kati mwaamulise Musa, li'nga ipange ukong'ondeli kwa bandu boti panga upeleteyilwe.”"},{"book":"Matei","chapter":"8","verse":"5","text":"Yesu paabile kayingya pakilambo sa Kapernaumu, mpi'ndo yumo ywa asikali ba Roma aatikunnyendelya na kunnu'ba,"},{"book":"Matei","chapter":"8","verse":"6","text":"“Ntumisi wangu' endatetelya, aminya utamwe wo tomboloka.”"},{"book":"Matei","chapter":"8","verse":"7","text":"Yesu ngammakia, “Nilu'a isa nintepwe.”"},{"book":"Matei","chapter":"8","verse":"8","text":"Ila yu'lu' mpi'ndo ywa asikali ngannyangwa, “Bwana, nenga nipwaikali kukupokya wenga nnyumba yangu'. Lakini kwa amuli yako bai, ntumisi wangu' alu'a yu'yu'ki'lwa."},{"book":"Matei","chapter":"8","verse":"9","text":"Kwa mwanjaa ata nenga na mundu ywanibile pai' ya utawala wa alongosi, kai' nibile na asikali bababile pai' yangu'. Na mana nimmakie yumo, ‘Yenda!’, nembe endayenda. Mana nimmakie ywi'ngi', ‘Wise!’, nembe endaisa. Na mana nimmakie ntumisi wangu', ‘Panga mono’, nembe apanga mwanimmakie.”"},{"book":"Matei","chapter":"8","verse":"10","text":"Yesu pagayu'wine mayi'gi'yo go, aatisangala na kwabakia bandu babaabile kabammi'ngi'ya, “Kakape nendakummakianga, munni'ma woti wa Isilaili, nammonali mundu mwene imani ngu'lu' kati yu'."},{"book":"Matei","chapter":"8","verse":"11","text":"Nimmakianga panga baaisa bandu bambone bu'ka kumbwani na kundondi, nabembe baatama pakitamo simo na Bulaimu, Isaki na Yakobi pakalamu ya Ukulungwa wa Kunani."},{"book":"Matei","chapter":"8","verse":"12","text":"Lakini Baisilaili baingi babaapalikwe baa muukulungwa wo bataikulilwa panja kulubi'ndu', na akwo balu'a li'la no yaga mino.”"},{"book":"Matei","chapter":"8","verse":"13","text":"Bu'kapo, Yesu ngammakia yu'lu' mpi'ndo ywa asikali, “Ubuyangani kasako, na ipangike kati mwauu'bi'lile.” Na ntumisi wake ngayu'yu'ki'lwa saa yi'yi'lu'yi'lu'."},{"book":"Matei","chapter":"8","verse":"14","text":"Yesu payingi munyumba ya Petili, aakwembite mau' mukwe ba Petili bagonjike pakindanda kabaminya oma."},{"book":"Matei","chapter":"8","verse":"15","text":"Bai, Yesu ngankunywa na luboko lwake, ngayu'yu'ki'lwa. Abo mau' ngabayi'ma no tumbwa kuntumikia."},{"book":"Matei","chapter":"8","verse":"16","text":"Na payabile kakupilya, bandu baingi babaabile na moka ngabaletelwa kwa Yesu. Yesu ngaabi'nga balu' moka, kaamulisa kwa mayi'gi'yo gake bai, na kwatepwa atamwe boti."},{"book":"Matei","chapter":"8","verse":"17","text":"Aapangite nyo li'nga gatimi mayi'gi'yo gagalongelilwe na nnondoli Isaya,"},{"book":"Matei","chapter":"8","verse":"18","text":"Yesu paabweni bandu bambone kabanti'li'ta, ngaamulisa banamasi' bake baloki liyi' li'ngi' lya litanda."},{"book":"Matei","chapter":"8","verse":"19","text":"Mwalimu yumo ywa salya ngannyendelya na kummakia, “Mwalimu, nenga nilu'a kubi'ngi'ya kwokwoti kwalu'a yenda.”"},{"book":"Matei","chapter":"8","verse":"20","text":"Yesu ngannyangwa, “Ibweya babile na mapango gabe go tama na iyuni babile na iyumba yabe, lakini Mwana wa Mundu aoba na pobi'ka lubau lwake.”"},{"book":"Matei","chapter":"8","verse":"21","text":"Na mundu ywi'ngi' mukipi'nga sa banamasi' bake ngammakia, “Bwana, uniyi'ki'ti'ye wi'ti' nikasike tati' bangu'.”"},{"book":"Matei","chapter":"8","verse":"22","text":"Lakini Yesu ngannyangwa, “Unibi'ngi'ye, waleke babawile basikane bene na bene.”"},{"book":"Matei","chapter":"8","verse":"23","text":"Nembe Yesu ngayingya mungalaba, banamasi' bake ngabammi'ngi'ya no longwana nakwe."},{"book":"Matei","chapter":"8","verse":"24","text":"Lolekeya, baimukya mabi'mbi' mubaali kagapukatya no tumbwa kwiwi'ki'lya ngalaba yoti. Apo, yai Yesu agonjike lugono."},{"book":"Matei","chapter":"8","verse":"25","text":"Banamasi' bake ngabamwegelya na kunnyumuya kabammakia, “Bwana, twendawaa! Utukosopoli!”"},{"book":"Matei","chapter":"8","verse":"26","text":"Yesu ngaabakia, “Mwanjaa namani muyogopa mwenga mwabene imani njene?” Bu'kapo, ngayi'ma na kuukalipya wu'lu' nsunga na mapi'lu', ngakubaa liki muno."},{"book":"Matei","chapter":"8","verse":"27","text":"Balu' bandu baatisangala kababaya, “Ayu' mundu, mundu gani? Ata nsunga wa mubaali wendakunnyu'wa!”"},{"book":"Matei","chapter":"8","verse":"28","text":"Nembe Yesu paikite kwiyi' ya litanda kunni'ma wa Agelasi, aakwembine na bandu abi'li' babaatwi'li'yilwe na moka kababu'ka kumasiko. Babile akali' muno, ata bandu baakombwili pi'ta ndi'la yo."},{"book":"Matei","chapter":"8","verse":"29","text":"Nabembe ngabatumbwa kemelya kababaya, “Ubile na makowe gani na twenga, wenga wa Mwana wa Nnu'ngu'? Wisi pano kutuku'su'mbwa pangali timya nsimu watubi'kilwe?”"},{"book":"Matei","chapter":"8","verse":"30","text":"Papipi na pandu po, paabile na kipi'nga kiku'lu' sa magu'be kabali'lya."},{"book":"Matei","chapter":"8","verse":"31","text":"Balu' moka ngabampembelelya Yesu kabammakia, “Mana kautubi'nga, utuyi'ki'ti'ye tuyende tukayingi mukipi'nga si'lu' sa magu'be.”"},{"book":"Matei","chapter":"8","verse":"32","text":"Yesu ngaabakia, “Muyende!” Ngababu'ka na kwayingya balu' magu'be, na kipi'nga soti ngakibutuka kakielya mungeleuko, mpaka mulitanda, ngabawaa."},{"book":"Matei","chapter":"8","verse":"33","text":"Balu' bandu babasungage magu'be ngababutuka yenda kumisengo no yaulya goti gagapangike, na galu' gagaapiti balu' bandu abi'li' babaatwi'li moka."},{"book":"Matei","chapter":"8","verse":"34","text":"Bu'kapo, bandu boti ba misengo yo ngabayenda kwembana na Yesu. Nabembe pabaamweni, ngabannu'ba abu'ke mumisengo yabe."}]}