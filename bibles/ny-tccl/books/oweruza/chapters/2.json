{"data":[{"book":"Oweruza","chapter":"2","verse":"1","text":"Mngelo wa Yehova anapita ku Bokimu kuchokera ku Giligala ndipo anati kwa Aisraeli, “Ndinakutulutsani mʼdziko la Igupto ndikukulowetsani mʼdziko limene ndinalumbira kwa makolo anu. Ndinati ‘Sindidzaswa pangano langa ndi inu,"},{"book":"Oweruza","chapter":"2","verse":"2","text":"ndipo inu musadzachite pangano ndi anthu a dziko lino, koma mudzaphwanye maguwa awo ansembe.’ Koma inu simunamvere lamulo langa. Chifukwa chiyani mwachita zimenezi?"},{"book":"Oweruza","chapter":"2","verse":"3","text":"Ndikukuwuzani tsopano kuti sindithamangitsa nzikazo pamene inu mukufika. Ndidzawasandutsa kukhala adani anu ndipo milungu yawo idzakhala ngati msampha kwa inu.”"},{"book":"Oweruza","chapter":"2","verse":"4","text":"Mngelo wa Mulungu atayankhula izi kwa Aisraeli, onse analira mokweza,"},{"book":"Oweruza","chapter":"2","verse":"5","text":"ndipo anatcha malowo kuti Bokimu (kutanthauza kuti Olira). Pamenepo anapereka nsembe kwa Yehova."},{"book":"Oweruza","chapter":"2","verse":"6","text":"Yoswa atawuza Aisraeli kuti achoke, iwo anapita kukatenga dzikolo, aliyense dera lake."},{"book":"Oweruza","chapter":"2","verse":"7","text":"Anthuwo anatumikira Yehova masiku onse a moyo wa Yoswa. Atamwalira Yoswa, Aisraeli anatumikirabe Yehova nthawi yonse ya moyo wa akuluakulu amene anaona zazikulu zimene Yehova anawachitira."},{"book":"Oweruza","chapter":"2","verse":"8","text":"Yoswa mwana wa Nuni, mtumiki wa Yehova, anamwalira ali ndi zaka 110."},{"book":"Oweruza","chapter":"2","verse":"9","text":"Ndipo anamuyika mʼmanda a mʼdziko lake, ku Timnati-Heresi mʼdziko la mapiri la Efereimu, kumpoto kwa phiri la Gaasi."},{"book":"Oweruza","chapter":"2","verse":"10","text":"Mʼbado onse utapita kukakhala ndi anthu a mtundu awo, kenaka panauka mʼbado wina umene sunadziwe Yehova ngakhale ntchito zazikulu zimene Yehova anachitira Aisraeli."},{"book":"Oweruza","chapter":"2","verse":"11","text":"Choncho Aisraeli anayamba kuchita zinthu zoyipa pamaso pa Yehova ndipo anatumikira Abaala."},{"book":"Oweruza","chapter":"2","verse":"12","text":"Iwo anasiya Yehova Mulungu wa makolo awo, amene anawatulutsa ku Igupto. Ndipo anatsatira ndi kupembedza milungu yosiyanasiyana ya anthu amene anawazungulira. Motero Aisraeli anakwiyitsa Yehova."},{"book":"Oweruza","chapter":"2","verse":"13","text":"Iwo anasiya Yehova ndi kumatumikira Baala ndi Asiteroti."},{"book":"Oweruza","chapter":"2","verse":"14","text":"Yehova anapsera mtima Aisraeli ndipo anawapereka mʼmanja mwa anthu ofunkha amene ankasakaza zinthu zawo. Ndipo analola kuti adani awo owazungulira amene sanathenso kulimbana nawo, awagonjetse."},{"book":"Oweruza","chapter":"2","verse":"15","text":"Nthawi zonse Aisraeli ankati akapita ku nkhondo, Yehova amalimbana nawo kuti agonjetsedwe, monga ananenera molumbira kuti zidzaterodi. Choncho iwo anali pa mavuto aakulu."},{"book":"Oweruza","chapter":"2","verse":"16","text":"Choncho Yehova anawawutsira atsogoleri amene ankawapulumutsa mʼmanja mwa anthu amene ankasakaza zinthu zawo."},{"book":"Oweruza","chapter":"2","verse":"17","text":"Komabe iwo sanawamvere atsogoleri awowo popeza ankapembedza milungu ina ndi kumayigwadira. Iwo anapatuka msangamsanga mu njira imene ankayendamo makolo awo. Iwo aja ankamvera malamulo a Yehova, koma mʼbado uwu ayi."},{"book":"Oweruza","chapter":"2","verse":"18","text":"Nthawi zonse Yehova akawautsira mtsogoleri, Iye amakhala naye, ndipo mtsogoleriyo ankawapulumutsa Aisraeliwo mʼmanja mwa adani awo mʼnthawi imene anali moyo. Yehova ankawamvera chisoni Aisraeli pamene ankabuwula chifukwa cha anthu owazunza ndi kuwasautsa."},{"book":"Oweruza","chapter":"2","verse":"19","text":"Koma nthawi zonse mtsogoleri akamwalira, Aisraeli ankabwerera mʼmbuyo. Iwo amadzisandutsa oyipa kupambana makolo awo popeza ankatsata milungu ina, kuyitumikira ndi kumayigwadira. Anakana kusiya makhalidwe awo oyipa ndi njira zawo zamakani."},{"book":"Oweruza","chapter":"2","verse":"20","text":"Choncho Yehova anawapsera mtima Aisraeli ndipo anati, “Chifukwa mtundu uwu waswa pangano limene ndinakhazikitsa ndi makolo awo ndipo sanandimvere,"},{"book":"Oweruza","chapter":"2","verse":"21","text":"Inenso sindidzapirikitsanso mtundu uli wonse wa anthu amene Yoswa anawasiya pomwalira."},{"book":"Oweruza","chapter":"2","verse":"22","text":"Ndidzatero kuti ndiwayese Aisraeli ndi kuona ngati adzasamala kuyenda mʼnjira ya Ine Yehova monga momwe ankachitira makolo awo.”"},{"book":"Oweruza","chapter":"2","verse":"23","text":"Choncho Yehova anayileka mitundu imeneyi ndipo sanayithamangitse kapena kuyipereka mʼmanja mwa Yoswa."}]}