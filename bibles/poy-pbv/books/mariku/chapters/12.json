{"data":[{"book":"Mariku","chapter":"12","verse":"1","text":"Yesu kanjiti kutakula nawu kwa mifanu, “Muntu yumu kalimiti lirambu lya mizabibu. Katindiliziya shibambaza na pakati pa lirambu kabawa lirindi lya kuyonera zabibu, kanyawa lilingu lya kulolelera. Kawazimila lirambu ali kwa walimaji, mweni kagenda mpaka lushi lwa kutali."},{"book":"Mariku","chapter":"12","verse":"2","text":"Shipindi sha kubenanga, kamtumiti ntumintumi gwakuwi kwa walimaji walii, kamjegeri seemu ya viboga vya lirambu lyakuwi."},{"book":"Mariku","chapter":"12","verse":"3","text":"Walimaji walii wambata, wamkoma, wamwuziya mawoku hera."},{"book":"Mariku","chapter":"12","verse":"4","text":"Kamtuma kayi ntumintumi yumonga, ayu viraa walimaji wamkomanga mumtuwi na kumtendera vidoda."},{"book":"Mariku","chapter":"12","verse":"5","text":"Mweni kana lirambu ulii kamtuma kayi ndundami yumonga, walimaji awa wamlagiti. Watenditi hangu kwa wamonga wavuwa yakawatumiti, wamonga wawakomiti, na wamonga wawalaga."},{"book":"Mariku","chapter":"12","verse":"6","text":"Kasigaliwiti na muntu yumu, yani mwana gwakuwi yakamfira. Upeleru kamtuma ayu pakalihola, ‘Hawamupanani ligoya mwana gwangu.’"},{"book":"Mariku","chapter":"12","verse":"7","text":"Kumbiti walimaji awa waligambirana, ‘Ayu ndo Mweni mhala, tumlagi su uhala wakuwi uweri wa twenga!’"},{"book":"Mariku","chapter":"12","verse":"8","text":"Su, wambata, wamlaga na kumyasa kunja kulirambu lilii."},{"book":"Mariku","chapter":"12","verse":"9","text":"“Hashi, mweni kana lirambu hakatendi shishi? Hakizi kuwalaga walimaji woseri na kuliyazimilira lirambu lya mizabibu kwa wantu wamonga."},{"book":"Mariku","chapter":"12","verse":"10","text":"Hashi, hamwenibetuli Malembu Mananagala,"},{"book":"Mariku","chapter":"12","verse":"11","text":"Mtuwa ndo mweni yakatenditi shintu ashi,"},{"book":"Mariku","chapter":"12","verse":"12","text":"Watambika wa numba ya Mlungu na wafunda wa malagaliru na wazewi wavimaniti handa mfanu agu guweriti kawalonga womberi. Hangu wajeriti kumbata, kumbiti watiriti lipinga lya wantu. Su wamleka kagendi zakuwi."},{"book":"Mariku","chapter":"12","verse":"13","text":"Su Mafalisayu wamu na wantu wa shipinga sha mfalumi Herodi wawatumiti su wamgomiziyi Yesu kwa visoweru vyakuwi."},{"book":"Mariku","chapter":"12","verse":"14","text":"Wamgendera, wamgambira, “mfunda tuvimana handa gwenga ndo muntu yagwaminika, gutakula nakaka hera, wala gumshera ndiri muntu yoseri shakaliholiti. Gulishera ndiri ukulu wa muntu, toziya gufunda unakaka hera wa Mlungu kwa wantu. Su, gutugambiri vya halali kumupa Kaisari kodi ama ndala?”"},{"book":"Mariku","chapter":"12","verse":"15","text":"Kumbiti Yesu kavimaniti Ufyangu wawu, kawagambira, “Mbona mnjera? Mnanguziyi mpiya ligwala.”"},{"book":"Mariku","chapter":"12","verse":"16","text":"Wamlanguziya. Yomberi kawakosiya, “Sheni na shilanguliru ashi sha gaa?”"},{"book":"Mariku","chapter":"12","verse":"17","text":"Su Yesu kawagambira, “Vya Kaisari mmupanani Kaisari na vya Mlungu mmupanani Mlungu.” Walikangashira nentu."},{"book":"Mariku","chapter":"12","verse":"18","text":"Wantu wawalawiti mushipinga sha Masadukayu, walii watakulaga kwahera muntu yakaweza kuzyuka, su wamgenderiti Yesu wamkosiya,"},{"book":"Mariku","chapter":"12","verse":"19","text":"“Mfunda Musa katulagaliriti hangu, ‘Muntu pakahowa na kumleka mdala pota mwana, mlongu gwakuwi mpaka kamtoli mkenja ulii na kamyiwuliri wana mlongu gwakuwi yakahowiti.’"},{"book":"Mariku","chapter":"12","verse":"20","text":"Su kuweriti na walongu saba. Gwa kwanja kamyugiti, kahowa pota kumleka mwana."},{"book":"Mariku","chapter":"12","verse":"21","text":"Mlongu gwa pili kamyuga mkenja ayu na yomberi kahowa pota kuleka mwana. Ilawiriti ntambu iraayi kwa mlongu gwa tatu."},{"book":"Mariku","chapter":"12","verse":"22","text":"Woseri saba wahowa pota kuleka wana. Pawupeleru mdala ulii kahowa."},{"book":"Mariku","chapter":"12","verse":"23","text":"Vinu wantu pawazyuka mulishaka lya kuzyuka, mawu ayu hakaweri mdala gwa gaa? Toziya woseri saba wamyugiti.”"},{"book":"Mariku","chapter":"12","verse":"24","text":"Yesu kawankula, “Mwenga mwagamira toziya mgamana ndiri Malembu Mananagala ama likakala lya Mlungu."},{"book":"Mariku","chapter":"12","verse":"25","text":"Toziya wawahowiti pawazyuka, hapeni wayugi wala kuyugwa, hawaweri handa wantumintumi wa kumpindi."},{"book":"Mariku","chapter":"12","verse":"26","text":"Kumbiti kwa shisoweru sha kuzyukisiwa kwa wantu wawahowiti, hashi, mwenesomi mushindola sha Musa shisoweru shilii sha shitogolu shashiyakiti motu, Mlungu ntambu yakamgambiriti Musa, ‘Neni na Mlungu gwa Aburahamu na Mlungu gwa Isaka na Mlungu gwa Yakobu.’"},{"book":"Mariku","chapter":"12","verse":"27","text":"Yomberi Mlungu ndiri gwa wawahowiti, ira Mlungu gwa wakomu. Su, mwenga mwagamira nentu!”"},{"book":"Mariku","chapter":"12","verse":"28","text":"Yumu gwa wafunda wa malagaliru kasokiti, kawapikanira Masadukayu wankulitakuziyana na Yesu. Pawawoniti Yesu kawankuliti weri, kamkosiya, “Mumalagaliru goseri, lilagaliru lyoshi likulu kuliku goseri?”"},{"book":"Mariku","chapter":"12","verse":"29","text":"Yesu kamwankula, “Lilagaliru likulu ndo ali, ‘Gupikiniri Israeli! Mlungu Mtuwa gwetu, ndo mweni Mtuwa gweka yakuwi."},{"book":"Mariku","chapter":"12","verse":"30","text":"Gumfiri Mlungu Mtuwa gwaku kwa moyu gwaku goseri na kwa rohu yaku yoseri na kwa mahala gaku goseri na kwa makakala gaku goseri.’"},{"book":"Mariku","chapter":"12","verse":"31","text":"Na lilagaliru lya pili kwa ukulu ndo ali, ‘Guwafiri wamonga ntambu yagulifira gumweni.’ Kwahera lilagaliru limonga likulu nentu kuliku ali.”"},{"book":"Mariku","chapter":"12","verse":"32","text":"Su ulii mfunda gwa malagaliru kamgambira, “Iherepa Mfunda! Gutakula nakaka kulonga Mlungu yumu hera na kwahera yumonga ira yomberi."},{"book":"Mariku","chapter":"12","verse":"33","text":"Na gumfiri Mlungu Mtuwa gwaku kwa moyu gwaku goseri na kwa mahala gaku goseri na kwa makakala gaku goseri na guwafiri wamonga ntambu yagulifira gamweni. Shitwatira ashi shana mana nentu kuliku matambiku goseri gakulunguziya torosu kwa Mlungu.”"},{"book":"Mariku","chapter":"12","verse":"34","text":"Yesu pakawoniti handa muntu ayu kamwankula kwa luhala, kamgambira, “Gwenga gwakutali ndiri na Ufalumi wa Mlungu.”"},{"book":"Mariku","chapter":"12","verse":"35","text":"Shipindi Yesu pakaweriti kankufunda Mnumba nkulu ya Mlungu, kakosiiti, “Mbona wafunda wa malagaliru watakula handa Kristu mwana gwa Dawudi?"},{"book":"Mariku","chapter":"12","verse":"36","text":"Dawudi pakalongoziwitwi na Rohu Mnanagala katakuliti,"},{"book":"Mariku","chapter":"12","verse":"37","text":"“Dawudi mweni kamshema Kristu Mtuwa. Su Kristu hakaweri hashi mwana gwakuwi?” Lipinga lya wantu waweriti wankumpikinira,"},{"book":"Mariku","chapter":"12","verse":"38","text":"Yesu pakaweriti kankufunda, katakuliti, “Mkali weri na wafunda wa malagaliru weni wafiraga kulipitiziya pitiziya walikwindira lihabiti ritali na wafira wantu wawalamsiyi kwa ligoya kusoku."},{"book":"Mariku","chapter":"12","verse":"39","text":"Wafiraga kulivaga muviti vya kulongolu munumba ya Mlungu, na kutola mpenyu ziherepa pamsambu"},{"book":"Mariku","chapter":"12","verse":"40","text":"Wawayonga wakenja aku wankulipayira kumluwa Mlungu kwa shipindi shitali! Lishaka lya kutoza hawatabiki nentu!”"},{"book":"Mariku","chapter":"12","verse":"41","text":"Yesu kaweriti kalivaga pakwegera na lisanduku lya luhanja. Kaweriti kankulola wantu wavuwa ntambu yawaweriti wankulavia mpiya na kuzitula muluhanja lwa Numba ngulu ya Mlungu. Walunda wavuwa walaviyiti mpiya zivuwa."},{"book":"Mariku","chapter":"12","verse":"42","text":"Kiza mkenja mhushu kalaviya senti ndidika mbili zya mpiya."},{"book":"Mariku","chapter":"12","verse":"43","text":"Panu Yesu kawashema wafundwa wakuwi, kawagambira, “Nukugambirani nakaka, mkenja muhushu ayu kalaviya zivuwa kuliku wamonga woseri yawatuliti mpiya mulisanduku lya luhanja."},{"book":"Mariku","chapter":"12","verse":"44","text":"Mana woseri walaviya kulawilirana na shuma shashiyogizikiti, kumbiti mawu ayu, tembera mhushu, kalaviya vyoseri vyakaweriti navi, kalaviya kila shintu shakafiriti kwa kulikala.”"}]}