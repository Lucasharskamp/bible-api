{"data":[{"book":"Kiitisae","chapter":"1","verse":"1","text":"Yosuwe faxa xanbi, Isirayilakae naxa Alatala maxɔrin, «Nde singe kelima muxu ya ma tefe ra Kanaankae gerede?»"},{"book":"Kiitisae","chapter":"1","verse":"2","text":"Alatala naxa e yaabi, «Yuda bɔnsɔɛ nan tema. N bara bɔxi sa e sagoe.»"},{"book":"Kiitisae","chapter":"1","verse":"3","text":"Yuda bɔnsɔɛ naxa a fala e ngaxakerenyi Simeyɔnkae bɛ, «Won birin xa siga e dɛnnaxɛ soxi muxu yi ra, won xa sa Kanaankae gere. Na dangi xanbi, won birin nan sigama e dɛnnaxɛ soxi wo tan fan yi ra.» Simeyɔn bɔnsɔɛ naxa tin na ra."},{"book":"Kiitisae","chapter":"1","verse":"4","text":"Yudayakae to te, Alatala naxa Kanaankae nun Perisikae sa e sagoe. E naxa xɛmɛ wulu fu faxa Beseki."},{"book":"Kiitisae","chapter":"1","verse":"5","text":"Na kui e naxa Kanaankae nun Perisikae bɔnbɔ. E to Beseki mangɛ li naa, e naxa na fan gere."},{"book":"Kiitisae","chapter":"1","verse":"6","text":"A naxa a gi, kɔnɔ e naxa bira a fɔxɔ ra han e naxa a suxu, e fa a bɛlɛxɛkurae nun a sankurae mabolon."},{"book":"Kiitisae","chapter":"1","verse":"7","text":"Adoni Beseki naxa a fala, «Tɛmui dangixi, n tan bara mangɛ tongo solofere suxu, n e bɛlɛxɛkurae nun e sankurae bolon. E naxa e dɛge donse ra naxan nu birama n dɛgede. Yakɔsi Ala na na sare ragbilenfe n ma.» E naxa a xanin Darisalamu, a naxa faxa mɛnni."},{"book":"Kiitisae","chapter":"1","verse":"8","text":"Yuda bɔnsɔɛ naxa Darisalamu gere. E to a suxu, e naxa mɛnnikae sɔntɔ santidɛgɛma ra, e taa gan."},{"book":"Kiitisae","chapter":"1","verse":"9","text":"Na dangi xanbi, e man naxa goro Kanaankae gerede, naxee nu sabatixi Isirayila geyae fari, Negewi gbengberenyi nun Sefela bɔxi mabiri."},{"book":"Kiitisae","chapter":"1","verse":"10","text":"Yuda bɔnsɔɛ naxa siga Kanaankae gerede, naxee nu sabatixi Hebiron, dɛnnaxɛ xili nu falama singe ra nu Kiriyati Ariba. E naxa Sɛsayi, Aximan, nun Talama bɔnbɔ."},{"book":"Kiitisae","chapter":"1","verse":"11","text":"E naxa keli mɛnni sigafe ra Debirikae gerede, dɛnnaxɛ xili nu falama singe ra nu Kiriyati Sifa."},{"book":"Kiitisae","chapter":"1","verse":"12","text":"Kalebi naxa a masen, «Mixi naxan Kiriyati Sifa masɔtɔma n bɛ, n nan ma di ginɛ Akasa fima nɛ na kanyi ma, a findi a xa ginɛ ra.»"},{"book":"Kiitisae","chapter":"1","verse":"13","text":"Kenasi xa di xɛmɛ Otiniyeli, Kalebi xunya nan na masɔtɔ. Kalebi fa a xa di ginɛ Akasa fi a ma."},{"book":"Kiitisae","chapter":"1","verse":"14","text":"Lɔxɔɛ nde Akasa naxa a fala Otiniyeli bɛ, a xa a bitanyi mayandi a xa xɛ nde fi a ma. Akasa to goro a xa sofale fari, Kalebi naxa a maxɔrin, «I wama munse xɔn?»"},{"book":"Kiitisae","chapter":"1","verse":"15","text":"A naxa a yaabi, «N wama nɛ i xa fe fanyi nde raba n bɛ. I bara bɔxi nde so n yi ra yirefanyi ma. I xa ye dula nde fan fi n ma.» Kalebi naxa tin na ra, a fa ye dula ndee fi a ma. Keren nu na fuge, boore nu na labe."},{"book":"Kiitisae","chapter":"1","verse":"16","text":"Annabi Munsa bitanyi Kenika xa die naxa keli Yeriko, taa naxan xili «Tugi taa,» e nun Yuda bɔnsɔɛ. E naxa siga sabatide gbengberenyi Yudaya bɔxi ma, Negewi Aradi yirefanyi ma. E naxa sabati ɲama tagi."},{"book":"Kiitisae","chapter":"1","verse":"17","text":"Yudayakae nun e ngaxakerenyi Simeyɔnkae naxa siga Kanaankae gerede, naxee nu sabatixi Sefati. E naxa na taa ratɔn. Na nan a toxi a xili falama Horoma."},{"book":"Kiitisae","chapter":"1","verse":"18","text":"E man naxa Gasa, Asikalɔn, nun Ekiron masɔtɔ, a nun e xa bɔxie."},{"book":"Kiitisae","chapter":"1","verse":"19","text":"Alatala nun Yuda bɔnsɔɛ nan nu a ra. E naxa Isirayila geyae masɔtɔ, kɔnɔ e mu nɔ mixie ra naxee nu sabatixi lanbanyi ma, barima sɔɔri ragisee wure daaxi nan nu na e yi ra."},{"book":"Kiitisae","chapter":"1","verse":"20","text":"E naxa Hebiron so Kalebi yi ra, alɔ Annabi Munsa a fala ki naxɛ. Kalebi naxa Anaki xa di saxanyie keri naa."},{"book":"Kiitisae","chapter":"1","verse":"21","text":"Bunyamin xa die mu nɔ Yebusukae keride, naxee nu sabatixi Darisalamu. Han to Yebusukae sabatixi Darisalamu Bunyamin bɔnsɔɛ ya ma."},{"book":"Kiitisae","chapter":"1","verse":"22","text":"Yusufu bɔnsɔɛ naxa Beteli gere. E nun Alatala nan birin nu a ra."},{"book":"Kiitisae","chapter":"1","verse":"23","text":"E naxa mixi xɛɛ Beteli, e xa mɛnni mato. Yi taa xili nu falama nɛ singe ra nu Lusi."},{"book":"Kiitisae","chapter":"1","verse":"24","text":"Na xɛɛrae naxa xɛmɛ nde to, a na minife taa kui. E naxa a fala a bɛ, «Taa sode masen muxu bɛ. Muxu fan fe fanyi rabama nɛ i bɛ na tɛmui.»"},{"book":"Kiitisae","chapter":"1","verse":"25","text":"A to taa sode masen e bɛ, e naxa mɛnnikae faxa santidɛgɛma ra, kɔnɔ e naxa yi xɛmɛ nun a xa denbaya lu na."},{"book":"Kiitisae","chapter":"1","verse":"26","text":"Yi xɛmɛ naxa siga Xitikae xa bɔxi ma, a naxa taa ti, a Lusi xili sa a xun. Han to na xili nan falama na xun."},{"book":"Kiitisae","chapter":"1","verse":"27","text":"Kɔnɔ Manasi bɔnsɔɛ mu nɔ Beti Saan, Taanaki, Dɔrɔ, Yibeleyami, Megido, nun e xa bɔxie masɔtɔde. Kanaankae mu tin kelide na bɔxi ma."},{"book":"Kiitisae","chapter":"1","verse":"28","text":"Isirayila to sɛnbɛ sɔtɔ a fanyi ra, e naxa Kanaankae findi e xa konyie ra, kɔnɔ e mu e keri."},{"book":"Kiitisae","chapter":"1","verse":"29","text":"Efirami bɔnsɔɛ fan mu nɔ Kanaankae keride naxee nu sabatixi Geseri. Kanaankae naxa lu naa Efiramikae ya ma."},{"book":"Kiitisae","chapter":"1","verse":"30","text":"Sabulon bɔnsɔɛ fan mu nɔ Kanaankae keride naxee nu sabatixi Kitiron nun Nahaloli. Kanaankae naxa lu naa Sabulonkae ya ma, kɔnɔ Isirayilakae naxa e findi e xa konyie ra."},{"book":"Kiitisae","chapter":"1","verse":"31","text":"Aseri bɔnsɔɛ fan mu nɔ Ako, Sidɔn, Axalabi, Akisibu, Xeleba, Afeki, nun Rexobo masɔtɔde."},{"book":"Kiitisae","chapter":"1","verse":"32","text":"Na nan a toxi Aserikae naxa sabati Kanaankae tagi na bɔxi ma."},{"book":"Kiitisae","chapter":"1","verse":"33","text":"Nafatali bɔnsɔɛ fan mu nɔ Beti Semesi nun Beti Anati masɔtɔde. Nafatalikae naxa sabati Kanaankae tagi na bɔxi ma. Beti Semesikae nun Beti Anatikae naxa findi e xa konyie ra."},{"book":"Kiitisae","chapter":"1","verse":"34","text":"Dana bɔnsɔɛ fan mu nɔ Amorikae keride Isirayila geya bunyie. Na nan a toxi Danakae naxa sabati geyae fari."},{"book":"Kiitisae","chapter":"1","verse":"35","text":"Amorikae naxa wa lufe Xɛrɛsɛ geya, Ayalon, nun Saalabimi, kɔnɔ Yusufu bɔnsɔɛ naxa sɛnbɛ sɔtɔ, e Amorikae findi e xa konyie ra."},{"book":"Kiitisae","chapter":"1","verse":"36","text":"Amorikae xa naaninyi nu fɔlɔxi Akarabimi, a siga han Sɛla."}]}