{"data":[{"book":"Luke","chapter":"7","verse":"1","text":"Jesus ne lawa di helekai gi nia daangada, gei Mee gaa hana gi Capernaum."},{"book":"Luke","chapter":"7","verse":"2","text":"Di hege o tagi dauwa o Rome la guu hai dono magi, bolo gaa made. Mee tangada hagalabagau ni dono dagi."},{"book":"Luke","chapter":"7","verse":"3","text":"Di madagoaa tagi dauwa ne longono ia Jesus, geia ga hagau ana dagi mmaadua o Jew gi Mee, gi hanimoi e hagahili di magi o dana hege."},{"book":"Luke","chapter":"7","verse":"4","text":"Digau o Jew ga lloomoi gi Jesus, ga dangidangi hagamahi gi Mee, “Taane deenei e tau gi dau hagamaamaa,"},{"book":"Luke","chapter":"7","verse":"5","text":"idimaa, mee e aloho i digau tadau henua, gei mee ne bida hau di madau synagogee.”"},{"book":"Luke","chapter":"7","verse":"6","text":"Gei Jesus gaa hana i muli digaula. Mee ne hoohoo adu gi di hale, gei tagi dauwa ga hagau hunu gau i ono ehoo belee helekai gi Jesus, “Goe hudee hai loo bolo Goe e hanimoi, idimaa, au e dee tau loo bolo Goe e ulu gi lodo dogu hale,"},{"book":"Luke","chapter":"7","verse":"7","text":"gei au e dee tau loo dogu hanadu gi di Goe. Helekai hua, gei dagu dangada hai hegau la gaa hili dono magi."},{"book":"Luke","chapter":"7","verse":"8","text":"Au tangada e noho i lala ogu dagi aamua labelaa, e dagi agu gau dauwa. Au ga hagadaba boloo, ‘Hana!’ gei mee e hana. Au ga hagadaba boloo, ‘Hanimoi!’ gei mee e hanimoi. Gei au ga hagadaba gi dogu ihege boloo, ‘Heia di mee deenei!’ gei mee e hai.”"},{"book":"Luke","chapter":"7","verse":"9","text":"Jesus gu goboina dono hagalongo gi nia helekai aanei. Mee ga huli adu, ga helekai gi di hagabuulinga dangada dela e daudali Ia, “Au e hagi adu gi goodou, bolo Au digi gidee di hagadonu beenei, hagalee hogi i Israel!”"},{"book":"Luke","chapter":"7","verse":"10","text":"Digau kae hegau gaa hula gi di hale o tagi dauwa deelaa, gaa mmada, gei di hege la guu hili dono magi."},{"book":"Luke","chapter":"7","verse":"11","text":"Muli mai hua, gei Jesus mo ana dama agoago mo digau dogologo ala i golo gaa hula gi di waahale go Nain."},{"book":"Luke","chapter":"7","verse":"12","text":"Di madagoaa hua ne dau iei Mee i di ngudu di bontai di waahale, tangada made e lahi gi daha mo di waahale. Tama daane dela ne made la tama hua e dahi ni di ahina ne made dono lodo, gei di hagabuulinga gau dogologo o di waahale deelaa nogo madalia a mee."},{"book":"Luke","chapter":"7","verse":"13","text":"Di madagoaa Tagi ne mmada gi di ahina deelaa, Mee gu aloho i mee, ga helekai, “Hudee dangi.”"},{"book":"Luke","chapter":"7","verse":"14","text":"Gei mee ga hanadu, gaa bili gi tebedebe, gei digau nogo taga a mee gaa tuu. Gei Jesus ga helekai, “Tama daane, Au e helekai adu, nnoo i nua!”"},{"book":"Luke","chapter":"7","verse":"15","text":"Taane made deelaa gaa nnoo i nua, ga daamada ga leelee, gei Jesus gaa wanga a mee gi dono dinana."},{"book":"Luke","chapter":"7","verse":"16","text":"Digaula huogodoo gu mmaadagu huoloo mo di hagaamu a God boloo, “Soukohp aamua gu gila aga i tadau baahi. God gu hanimoi e haga mouli ana daangada!”"},{"book":"Luke","chapter":"7","verse":"17","text":"Di longo o Jesus guu dele gi lodo nia henua huogodoo o Judea mo nia guongo mai i daha."},{"book":"Luke","chapter":"7","verse":"18","text":"Nia dama agoago a John ga hagi anga gi mee nia mee huogodoo aanei, gei mee ga gahi mai ana dama agoago dogolua,"},{"book":"Luke","chapter":"7","verse":"19","text":"ga hagau meemaa gi Tagi belee heeu gi Mee, “Maa Kooe dela nogo helekai iei John bolo e hanimoi, be gimaadou e tali di madau dangada i golo?”"},{"book":"Luke","chapter":"7","verse":"20","text":"Di madagoaa meemaa ne dau i baahi o Jesus, meemaa ga helekai, “Meenei, John Babdais ne hagau mai gimaua belee heeu adu, be maa Kooe dela nogo helekai iei mee bolo e hanimoi, be gimaadou e tali di madau dangada i golo?”"},{"book":"Luke","chapter":"7","verse":"21","text":"Di madagoaa hua deelaa, Jesus e hagahili ana gau magi dogologo, mono gau iai nia hagataalunga huaidu, gei e haga gidee ana gau deegida."},{"book":"Luke","chapter":"7","verse":"22","text":"Mee ga helekai gi nia daangada kae hegau a John boloo, “Hula, hagi anga ina gi John gulu mee ala ne gidee ge ne longono:"},{"book":"Luke","chapter":"7","verse":"23","text":"“E maluagina go tangada dela hagalee manawa lua i di Au.”"},{"book":"Luke","chapter":"7","verse":"24","text":"Muli hua digau kae hegau a John ne hula, gei Jesus ga daamada ga helekai i John gi digau dogologo, “Di godou madagoaa ne hula gi John i lodo di anggowaa, ma ni aha nogo maanadu go goodou bolo e mmada ginai? Di laagau aalek e hahaangi i di madangi?"},{"book":"Luke","chapter":"7","verse":"25","text":"Ma di aha ne hula ginai goodou belee mmada ginai? Tangada e ulu nia gahu madamada? Deeai. Digau ala e ulu nia goloo beenei ge mouli maluagina e gidee gidaadou i lodo nia hale king."},{"book":"Luke","chapter":"7","verse":"26","text":"Hagia mai ma di aha dela ne hula ginai goodou belee mmada ginai? Di soukohp? Uaa e donu, gei Au e hagi adu gi goodou bolo goodou ne mmada gi tangada koia e aamua i soukohp."},{"book":"Luke","chapter":"7","verse":"27","text":"John la go tangada dela gu helekai ai di Beebaa Dabu boloo:"},{"book":"Luke","chapter":"7","verse":"28","text":"Jesus ga duudagi adu ana helekai, “John le e aamua i nia daangada huogodoo ala nogo mouli, gei tangada dela koia i mugi lala loo i lodo Teenua King o God, le e mada aamua i John.”"},{"book":"Luke","chapter":"7","verse":"29","text":"Digau huogodoo gu longono Jesus, gei e donu go digau hagabudu dagitedi, aalaa go digau gu daudali nnelekai donu a God, idimaa, digaula gu babdais go John.7.29 Matthew 21.32; Luke 3.12"},{"book":"Luke","chapter":"7","verse":"30","text":"Gei nia Pharisee mo digau haga donudonu haganoho e haga balumee tadinga hagalabagau a God, idimaa, digaula ne de hiihai di babdais go John."},{"book":"Luke","chapter":"7","verse":"31","text":"Jesus ga duudagi adu ana helekai, “Nia daangada dangi nei le e mee di hagatau ko Au gi di aha? Digaula e hai be ni aha?"},{"book":"Luke","chapter":"7","verse":"32","text":"Digaula e hai be nia damagiigi ala e noho i di gowaa huihui mee. Di hagabuulinga nei e wwolo gi di hagabuulinga dela i golo boloo, ‘Gimaadou ne daahili nia daahili haga hai lodo, gei goodou hagalee gaalege! Gei gimaadou ne daahili nia daahili dangada made, gei goodou hagalee tangitangi!’"},{"book":"Luke","chapter":"7","verse":"33","text":"John ne hanimoi gaa noho hagaonge, hagalee nogo inu nia waini, gei goodou nogo hai boloo, ‘Di hagataalunga huaidu i lodo o mee!’"},{"book":"Luke","chapter":"7","verse":"34","text":"Tama Tangada ne hanimoi gu miami, gu inu, gei goodou nogo helekai boloo, ‘Mmada gi Taane deelaa! E hagalugai ge inu waini, gei Mee di hoo ni digau hagabudu dagitedi mo nia balu daangada!’"},{"book":"Luke","chapter":"7","verse":"35","text":"Di kabemee o God e gila mai bolo e donu i baahi digau ala guu kae di maa.”"},{"book":"Luke","chapter":"7","verse":"36","text":"Dahi Pharisee ne gahi a Jesus belee miami ginaua hiahi, gei Jesus gaa hana gi di hale o maa, gaa noho gi lala ga miami."},{"book":"Luke","chapter":"7","verse":"37","text":"Lodo di waahale deelaa, iai di ahina e mouli huaidu. Mee guu longo bolo Jesus e miami i di hale o di Pharisee, gei mee ga gaamai dana loloaabi ne hai gi nia ‘albaster’ e honu lolo kala,7.37 Matthew 26.7; Mark 14.3; John 12.3"},{"book":"Luke","chapter":"7","verse":"38","text":"mee gaa duu i tua Jesus ga bala gi lala gi baahi nia babaawae o Maa, ga dangidangi mo di haga tiu nia babaawae o Maa gi ono dangi, ga omo nia babaawae o Maa gi ono ngaahulu, gaa hongi, ga hagatulu gi di lolo kala."},{"book":"Luke","chapter":"7","verse":"39","text":"Di Pharisee gaa mmada gi di mee deenei, ga daalo ang gi ono lodo, “Maa nei boloo Taane deenei la soukohp donu, gei Mee e iloo Ia di ahina dela ne bili ang gi de Ia, e iloo Ia di mouli huaidu o maa!”"},{"book":"Luke","chapter":"7","verse":"40","text":"Jesus ga helekai, “Simon, dagu mee i golo e hagi adu gi di goe.”"},{"book":"Luke","chapter":"7","verse":"41","text":"Jesus ga helekai, “Nia daane dogolua e boibana nau bahihadu gi taane ana bahihadu. Tangada e dahi e lima lau silber, ge di hoo o maa e madalima."},{"book":"Luke","chapter":"7","verse":"42","text":"Meemaa gu deemee di hui nau boibana, gei tangada ana bahihadu ga dumaalia gi nia boibana meemaa. Koai i meemaa e mada damana dono aloho i mee?”"},{"book":"Luke","chapter":"7","verse":"43","text":"Simon ga helekai, “Au e hagabau bolo go tangada dela ne wanga ginai nia mee mada logo.”"},{"book":"Luke","chapter":"7","verse":"44","text":"Mee gaa huli gi di ahina, ga helekai gi Simon, “Goe e gidee di ahina deenei? Au ne hanimoi gi doo hale, gei goe digi gaamai au wai belee tono ogu wae, gei di ahina deenei guu tono ogu wae gi ono dangi, ga omo gi ono ngaahulu."},{"book":"Luke","chapter":"7","verse":"45","text":"Gei goe digi hagalabagau ina Au gi di hongi, gei taamada dogu hanimoi, mee digi noho i dono hongihongi ogu babaawae."},{"book":"Luke","chapter":"7","verse":"46","text":"Goe digi gaamai au lolo olib belee haga maluu dogu libogo, gei mee gu hagatulu ogu babaawae gi di lolo kala."},{"book":"Luke","chapter":"7","verse":"47","text":"Gei Au e helekai adu bolo di aloho damanaiee ne haga modongoohia go mee, e haga modongoohia bolo ono huaidu logowaahee la gu maahede, gei tangada dela ne maahede ono huaidu hogoohi, e haga modongoohia hua go dono aloho dulii.”"},{"book":"Luke","chapter":"7","verse":"48","text":"Gei Jesus ga helekai gi di ahina, “O huaidu la gu maahede.”"},{"book":"Luke","chapter":"7","verse":"49","text":"Digau ala e noho gi teebele ga daamada ga leelee i nadau mehanga boloo, “Ma koai deenei bolo Ia e mee di wwede nia huaidu?”"},{"book":"Luke","chapter":"7","verse":"50","text":"Gei Jesus ga helekai gi di ahina, “Go do hagadonu dela ne daa mai goe gi daha mo di made. Hana i di aumaalia.”"}]}