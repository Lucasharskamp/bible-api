{"data":[{"book":"Genesis","chapter":"22","verse":"1","text":"Nthawi ina zitatha izi, Mulungu anamuyesa Abrahamu. Iye anati, “Abrahamu!”"},{"book":"Genesis","chapter":"22","verse":"2","text":"Ndipo Mulungu anati, “Tenga Isake, mwana wako yekhayo amene umamukonda ndi kupita naye ku dziko la Moriya. Ukamupereke iye ngati nsembe yopsereza pa limodzi la mapiri a kumeneko limene ndidzakuwuza.”"},{"book":"Genesis","chapter":"22","verse":"3","text":"Abrahamu anadzuka mmamawa wake namangirira chokhalira pa bulu. Atadula nkhuni zokwanira zowotchera nsembe yopsereza, Abrahamu, antchito ake awiri pamodzi ndi Isake ananyamuka kupita kumalo kumene Mulungu anamuwuza Abrahamu."},{"book":"Genesis","chapter":"22","verse":"4","text":"Pa tsiku lachitatu, Abrahamu anakweza maso ake ndipo anaona malowo chapatali."},{"book":"Genesis","chapter":"22","verse":"5","text":"Ndipo Abrahamu anati kwa antchito ake aja, “Bakhalani pano ndi buluyu. Ine ndi mnyamatayu tipita uko kukapemphera, koma tibweranso.”"},{"book":"Genesis","chapter":"22","verse":"6","text":"Abrahamu anatenga nkhuni za nsembe yopsereza zija namusenzetsa mwana wake Isake, ndipo iye mwini anatenga moto ndi mpeni. Pamene awiriwo amayendera pamodzi,"},{"book":"Genesis","chapter":"22","verse":"7","text":"Isake anati kwa abambo ake Abrahamu, “Abambo?”"},{"book":"Genesis","chapter":"22","verse":"8","text":"Abrahamu anayankha, “Mwana wanga, Mulungu adzipezera yekha mwana wankhosa wa nsembe yopsereza.” Ndipo awiriwo anapitiriza ulendo."},{"book":"Genesis","chapter":"22","verse":"9","text":"Atafika pamalo pamene Mulungu anamuwuza paja, Abrahamu anamangapo guwa lansembe nayika nkhuni pamwamba pa guwapo. Kenaka anamumanga mwana wake Isake namugoneka paguwapo, pamwamba pa nkhuni paja."},{"book":"Genesis","chapter":"22","verse":"10","text":"Kenaka Abrahamu anatambasula dzanja lake natenga mpeni kuti aphe mwana wake."},{"book":"Genesis","chapter":"22","verse":"11","text":"Koma mngelo wa Yehova anayitana Abrahamu kuchokera kumwamba nati, “Abrahamu! Abrahamu!”"},{"book":"Genesis","chapter":"22","verse":"12","text":"Mngeloyo anati, “Usatambasulire mwanayo dzanja lako kuti umuphe, pakuti tsopano ndadziwa kuti iwe umaopa Mulungu. Iwe sunandimane mwana wako mmodzi yekhayo.”"},{"book":"Genesis","chapter":"22","verse":"13","text":"Abrahamu anatukula maso ake ndipo anaona nkhosa yamphongo itakoledwa ndi nyanga zake mu ziyangoyango. Iye anapita nakatenga nkhosa ija ndikuyipha ngati nsembe yopsereza mʼmalo mwa mwana wake."},{"book":"Genesis","chapter":"22","verse":"14","text":"Choncho Abrahamu anatcha malo amenewa kuti Yehova-Yire (Wopereka). Ndipo mpaka lero amatchula malowo kuti ndi “Pa phiri la Yehova wopereka.”"},{"book":"Genesis","chapter":"22","verse":"15","text":"Mngelo wa Yehova anayitana Abrahamu kuchokera kumwamba kachiwiri"},{"book":"Genesis","chapter":"22","verse":"16","text":"ndipo anati, “Ndikulumbira mwa Ine ndekha kuti popeza wachita zimenezi, wosandikaniza mwana wako mmodzi yekhayu,"},{"book":"Genesis","chapter":"22","verse":"17","text":"ndidzakudalitsa ndithu ndipo ndidzakupatsa zidzukulu zochuluka ngati nyenyezi zamlengalenga komanso ngati mchenga wa mʼmphepete mwa nyanja. Zidzukulu zako zidzalanda mizinda ya adani awo,"},{"book":"Genesis","chapter":"22","verse":"18","text":"ndipo kudzera mwa chidzukulu chako, mitundu yonse ya anthu pa dziko lapansi idzadalitsika, chifukwa iwe wandimvera.”"},{"book":"Genesis","chapter":"22","verse":"19","text":"Kenaka Abrahamu anabwerera kumene anasiya antchito ake kuja nanyamukira nawo pamodzi kupita ku Beeriseba. Ndipo Abrahamu anakhala ku Beeriseba."},{"book":"Genesis","chapter":"22","verse":"20","text":"Patapita nthawi, Abrahamu anamva kuti, “Milika nayenso anaberekera Nahori, mʼbale wake ana."},{"book":"Genesis","chapter":"22","verse":"21","text":"Woyamba anali Huzi ndipo kenaka mʼbale wake Buzi. Anaberekanso Kemueli, amene anali abambo ake a Aramu."},{"book":"Genesis","chapter":"22","verse":"22","text":"Ana ena ndi Kesede Hazo, Pilidasi, Yidilafi ndi Betueli.”"},{"book":"Genesis","chapter":"22","verse":"23","text":"Betueli anabereka Rebeka. Milika anaberekera Nahori, mʼbale wake wa Abrahamu, ana aamuna asanu ndi atatu amenewa."},{"book":"Genesis","chapter":"22","verse":"24","text":"Mkazi wake wachiwiri, dzina lake Reuma, anamubaliranso Nahori ana awa: Teba, Gahamu, Tahasi ndi Maaka."}]}