{"data":[{"book":"प्रेरितगोळ","chapter":"9","verse":"1","text":"शाऊल जो ईगासताका प्रभु अन्द चेलागोळी धमकुसोद अदिक कोंद बुळोद धुन दा ईरोन, महायाजक उन हात्‍ती होदुन"},{"book":"प्रेरितगोळ","chapter":"9","verse":"2","text":"अदिक आऊन से दमिश्क इन सभागृहगोळ दा हेसुर मा ई अभिप्राय इन चिट्ठी गोळी बेळदुन कि येन गंळ्स येन आर्त, यारी आव ई पंथ मा नोळ्यार आंदरी कटकु यरूशलेम तरूल."},{"book":"प्रेरितगोळ","chapter":"9","verse":"3","text":"लेकीन नळुत नळुत याग आव दमिश्क इन हात्‍ती पोहचुसदुन, रा अचानक आकाश टु आऊंद नाकु दी ज्योति चमकुस्त,"},{"book":"प्रेरितगोळ","chapter":"9","verse":"4","text":"अदिक आव जमीन मा बिद्दुन अदिक ईद शब्द केळदुन, “हे शाऊल, हे शाऊल, नी नानी येती सतुसेत्या?”"},{"book":"प्रेरितगोळ","chapter":"9","verse":"5","text":"शाऊल केळदुन, “हे प्रभु, नी याव हुय?”"},{"book":"प्रेरितगोळ","chapter":"9","verse":"6","text":"लेकीन ईग यदकु नगर दा होग, अदिक जो नीनी माळोद आद अद नीन से अंदकु आदीत.”"},{"book":"प्रेरितगोळ","chapter":"9","verse":"7","text":"जो मंळसागोळ आऊन सांगुळ ईरोर, आंदुर सट्ट ईतोदुर; यतिकी शब्द रा केळ बरतोगोद लेकीन याऊ कांळ्सतोगोन ईला."},{"book":"प्रेरितगोळ","chapter":"9","verse":"8","text":"आग शाऊल भूमी मा टु येद्दुन, लेकीन याग कण्णगोळी तेरदुन रा आऊक येनु कांळ्सीदील, अदिक आंदुर आऊन कय हुडुकु दमिश्क नगर दा ओतुर."},{"book":"प्रेरितगोळ","chapter":"9","verse":"9","text":"आव मुर दिन ताका नोळ सकिदील, अदिक ना तिंदुन अदिक ना कुळदुन."},{"book":"प्रेरितगोळ","chapter":"9","verse":"10","text":"दमिश्क दा हनन्याह हेसुर इन ऊंद चेला ईरोन, आऊन से प्रभु दर्शन दा अंदुन, “हे हनन्याह!”"},{"book":"प्रेरितगोळ","chapter":"9","verse":"11","text":"आग प्रभु आऊन से अंदुन, “यदकु आ गली दा होग जो ‘सरका’ कहलुसतद, अदिक यहूदा अन्द मान्ना दा शाऊल हेसुर इन ऊंद तरसुसवासी इक केळ; नोळ, आव प्रार्थना माळेत्यान,"},{"book":"प्रेरितगोळ","chapter":"9","verse":"12","text":"अदिक आव हनन्याह हेसुर इन ऊंद मंळसा अक बुळ्क बर्त अदिक तान म्याकुच कय ईटतेला उदाहरण दा नोळदुन; ताकी दुबारा नोळ सकुल.”"},{"book":"प्रेरितगोळ","chapter":"9","verse":"13","text":"हनन्याह उत्‍तर कोट्टुन, “हे प्रभु, ना ई मंळसा अन्द बारा दा हापाळ मुंदुर से केळीन कि ईव यरूशलेम दा नीन पवित्र लॉकुर सांगुळ धोळ्द-धोळ्द बुराईगोळ माळ्यान;"},{"book":"प्रेरितगोळ","chapter":"9","verse":"14","text":"अदिक ईल भी ईऊक प्रधान याजकगोळ्द दी टु अधिकार सिक्याद कि जो लॉकुर नीन हेसुर ताकोमतार, आ सप्पा मुंदरी कटबुळ.”"},{"book":"प्रेरितगोळ","chapter":"9","verse":"15","text":"लेकीन प्रभु आऊन से अंदुन, “नी होटोग; यतिकी आव रा गैरयहूदीगोळी अदिक राजागोळी अदिक इस्त्राएलीगोळ्द मुंद नान हेसुर प्रगट माळोर साटी नान नीवळुस्द पात्र हुन."},{"book":"प्रेरितगोळ","chapter":"9","verse":"16","text":"अदिक ना आऊक हेळाईन कि नान हेसुर इन साटी आऊक ह्यांग-ह्यांग दुख नेगोद बिद्दीत.”"},{"book":"प्रेरितगोळ","chapter":"9","verse":"17","text":"आग हनन्याह यदकु आ मान्ना दा होदुन, अदिक आऊन मा तान कय ईटकु अंदुन, “हे वार्ट शाऊल, प्रभु, मतलब यीशु, जो आ हादी मा, याता हादी देल नी बंद्या नीनी कांळ्सीदुन, आवा नानी कळ्यान कि नीनी मात्‍त कण्णगोळ देल कांळ्सुल अदिक नी पवित्र आत्मा देल परिपुर्ण आगेगुल.”"},{"book":"प्रेरितगोळ","chapter":"9","verse":"18","text":"अदिक तुरन्त आऊन कण्णगोळ दा टु छिलका घाई बित्‍त अदिक आव नोळली कुरतुन, अदिक यदकु बपतिस्मा ताकोंडुन;"},{"book":"प्रेरितगोळ","chapter":"9","verse":"19","text":"बाक भोजन माळकु आऊक आऊंद ताकत वापस सिक्त."},{"book":"प्रेरितगोळ","chapter":"9","verse":"20","text":"अदिक आव तुरन्त यहूदी लॉकुर्द सभागृहगोळ दा यीशु उन प्रचार माळली कुरतुन कि आव परमेश्वर उन पार हुन."},{"book":"प्रेरितगोळ","chapter":"9","verse":"21","text":"सप्पा केळावाळेर चकित आगकु अनली कुरतुर, “येन ईव आवा मंळसा आल्लच जो यरूशलेम दा आंदरी जो यीशु उन उपासना माळावाळेर इक, नाश माळतोगोन; अदिक ईल भी इदुरसाटी बंदीदुन कि आंदरी कटकु प्रधान याजकगोळ्द हात्‍ती तरूल?”"},{"book":"प्रेरितगोळ","chapter":"9","verse":"22","text":"लेकीन शाऊल मात्‍त ताकतवर आगतेला होदुन, अदिक ई मात इन प्रमाण कोट कोटकु कि मसीह ईवा हुन, दमिश्क इन ईरावाळेर यहूदीगोळी आश्चर्य चकित माळ्त ईत्‍तुन."},{"book":"प्रेरितगोळ","chapter":"9","verse":"23","text":"याग हापाळ दिन बितसेदव, रा यहूदीगोळ मिलुसकु आऊक कोंद बुळोद साजीश रचुसदुर."},{"book":"प्रेरितगोळ","chapter":"9","verse":"24","text":"लेकीन आंदुर्द साजीश शाऊल उक मालूम नळदोत. आंदुर रा आऊक कोन्नोर साटी ईळ्लक हागुल नगर इन फाटकगोळ मा तयार ईरतोगोर."},{"book":"प्रेरितगोळ","chapter":"9","verse":"25","text":"लेकीन ईळ्लकी आऊन चेलागोळ आऊक फुट्टी दा कुर्सदुर, अदिक दिवार इन ख्वादरा दा टु हिलगुकसकु ईळ्स बुटुर."},{"book":"प्रेरितगोळ","chapter":"9","verse":"26","text":"यरूशलेम दा पोहचुस्कु शाऊल चेलागोळ सांगुळ मिलुसोद कोशिश माळदुन; लेकीन सप्पा आऊन से अंजतोगोर, यतिकी आंदरी विश्वास ईला आगतोगोद, कि आव भी चेला हुन."},{"book":"प्रेरितगोळ","chapter":"9","verse":"27","text":"लेकीन बरनबास आऊक तान सांगुळ प्रेरितगोळ हात्‍ती ओतकु आंदरी हेळदुन कि ईव याता रीति देल हादी मा प्रभु उक नोळदुन, अदिक आव ईऊन से मातगोळी हेळदुन; बाक दमिश्क दा ईव ह्यांग हिम्मत देल यीशु उन हेसुर देल प्रचार माळदुन."},{"book":"प्रेरितगोळ","chapter":"9","verse":"28","text":"आव आंदुर सांगुळ यरूशलेम दा होग्त बर्त अदिक पुरा हिम्मत देल प्रभु उन हेसुर इन प्रचार माळली कुरतुन."},{"book":"प्रेरितगोळ","chapter":"9","verse":"29","text":"अदिक गैरयहूदी भाषा माताळावाळेर यहूदीगोळ्द सांगुळ मातचीत अदिक झगळा माळतोगोन; लेकीन आंदुर आऊक कोंद बुळोद कोशिश माळली कुरतुर."},{"book":"प्रेरितगोळ","chapter":"9","verse":"30","text":"ईद जान्सकु वार्टुर आऊक कैसरिया बंदरगाह दा तंदुर, अदिक तरसुस नगर इक कळु बुटुर."},{"book":"प्रेरितगोळ","chapter":"9","verse":"31","text":"ई प्रकार सप्पा यहूदिया, गलील, अदिक सामरीया दा मंडली अक शांती सिक्त, अदिक अदुर्द उन्नती आग्त ईत्‍त; अदिक अद प्रभु उन अंज्क अदिक पवित्र आत्मा अन्द शांती दा नळुत अदिक वाळुस्त ईत्‍त."},{"book":"प्रेरितगोळ","chapter":"9","verse":"32","text":"बाक हिंग आत कि पतरस हर जागा टेटाळतेला, परमेश्वर उन पवित्र लॉकुर हात्‍ती भी पोहचुसदुन जो लुद्दा नगर दा ईरतोगोर."},{"book":"प्रेरितगोळ","chapter":"9","verse":"33","text":"अल आऊक एनियास हेसुर इन लकवा अन्द ऊंद रोगी मंळसा सिकदुन, जो येठ्ठ वर्ष टु व्हर्स मा बिदकु ईरोन."},{"book":"प्रेरितगोळ","chapter":"9","verse":"34","text":"पतरस आऊन से अंदुन, “हे एनियास! यीशु मसीह नीनी चंगा माळतान. येळ, तान हासक्या नेगु.” आग आव तुरन्त यदकु निदुरदुन."},{"book":"प्रेरितगोळ","chapter":"9","verse":"35","text":"आग लुद्दा अदिक शारोन इन सप्पा ईरावाळेर आऊक नोळकु प्रभु उन दी तिर्गदुर."},{"book":"प्रेरितगोळ","chapter":"9","verse":"36","text":"याफा दा तबीता गैरयहूदी दा दोरकास मतलब हिरण हेसुर इनोर ऊंद विश्वासिनी ईरतोगोर. आक हापाळ सा वळ्लेव क्याल्सा अदिक दान माळतोगोर."},{"book":"प्रेरितगोळ","chapter":"9","verse":"37","text":"अवा दिनगोळ दा आक बिमार आगकु सोतोदुर; अदिक आंदुर आकिन मय तोळ्सकु म्याकुच इन कमरा दा ईट बुटुर."},{"book":"प्रेरितगोळ","chapter":"9","verse":"38","text":"इदुरसाटी कि लुद्दा याफा अन हात्‍ती ईरोद, चेलागोळ ईद केळकु कि पतरस अल आन, येढ्ढ मंळसा कळुकु आऊन से विनती माळदुर, “नाम हाती बरोर साटी देर माळबाळ.”"},{"book":"प्रेरितगोळ","chapter":"9","verse":"39","text":"आग पतरस यदकु आंदुर सांगुळ आगेदुन, अदिक याग आव पोहचुसदुन रा आंदुर आऊक आ अटारी म्याकुच मा ओतुर. सप्पा रांड्यागितेर वर्लतेला आऊन हात्‍ती बंदकु निदुरदुर, अदिक जो कुळता गोळ अदिक कपळागोळ दोरकास याग आक जित्‍ता ईरोर आंदुर सांगुळ ईरतेला माळीदुर, तोर्सली कुरतुर."},{"book":"प्रेरितगोळ","chapter":"9","verse":"40","text":"आग पतरस सप्पा मुंदरी व्हार्या माळ बुटुन, अदिक ट्वांगरा टेक्सकु प्रार्थना माळदुन अदिक लाश इन दी तिर्गकु नोळदुन अदिक अंदुन, “हे तबीता, येळ.” आग आक तान कण्णगोळी तेरदुर; अदिक पतरस उक नोळकु यदकु कुरतुर."},{"book":"प्रेरितगोळ","chapter":"9","verse":"41","text":"आव कय कोटकु आकी नेगदुन, अदिक परमेश्वर उन पवित्र लॉकुर अदिक रांड्यागितेर इक कारूकु आकी जित्‍ता तोर्स बुटुन."},{"book":"प्रेरितगोळ","chapter":"9","verse":"42","text":"ईद मात सप्पा याफा दा फैलुसेत; अदिक हापाळ सा लॉकुर प्रभु मा विश्वास माळदुर."},{"book":"प्रेरितगोळ","chapter":"9","verse":"43","text":"अदिक पतरस याफा दा शमौन हेसुर इन यावारा तोगुल इन धंदा माळावाळा अन्द मान्या हापाळ दिन ताका ईत्‍तुन."}]}