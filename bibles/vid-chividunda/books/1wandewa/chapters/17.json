{"data":[{"book":"1 Wandewa","chapter":"17","verse":"1","text":"Lelo, Eliya yawele nakalawa Tishibe ako Gileadi, nakamlonjela mndewa Ahabu, “Kota Mkulu Nguluwi, Nguluwi wa Isilaeli yawele mkomu, yondilingumkolela mijito, ndangilaha kota kowa kulihela nungwi ne nhonya kuli miyaka jino mbaka hondilajiza.”"},{"book":"1 Wandewa","chapter":"17","verse":"2","text":"Hamba ulonzi wa Mkulu Nguluwi naumuyila Eliya na kumlonjela,"},{"book":"1 Wandewa","chapter":"17","verse":"3","text":"“Wuche hano, ulutile kuli ubanzi wa kolilawilaga isanya, ukevise kuli kazanda ka Keliti, ako kolilawilaga isanya mwa lwanda lwa Yolodani."},{"book":"1 Wandewa","chapter":"17","verse":"4","text":"Konwa mazi kulawa kuli kazanda ako na nandijilajiza mibondwa jikugalile chilyo.”"},{"book":"1 Wandewa","chapter":"17","verse":"5","text":"Lelo, Eliya nakadita kota ulonzi wa Mkulu Nguluwi vyoumlajize. Nakaluta kuli kazanda ka Keliti, kawele kolilawilaga isanya mwa lwanda lwa Yolodani na kikala ako."},{"book":"1 Wandewa","chapter":"17","verse":"6","text":"Mibondwa najali jimhilichila mibumunda na miwunde kuli chila hamitondo na matinazo na nayali yonwa mazi ga kazanda ako."},{"book":"1 Wandewa","chapter":"17","verse":"7","text":"Lelo loukolile mhela umwenga, mazi nagakala kwa vila nhonya haitowile kuli isi yila."},{"book":"1 Wandewa","chapter":"17","verse":"8","text":"Hamba ulonzi wa Mkulu Nguluwi naumuyila Eliya na kulonga,"},{"book":"1 Wandewa","chapter":"17","verse":"9","text":"“Ulute kuli muji wa Salefati habehi na Sidoni na wikale ako. Nandimlajiza mdala yafililwe na mlume yakugalile chilyo.”"},{"book":"1 Wandewa","chapter":"17","verse":"10","text":"Lelo Eliya nakaluta Salefati. Loyafichile hali lwizi lwa muji, nakamfika mdala yumwe yafililwe na mlume yolokota ngodi. Eliya nakamchema ayo mdala na kumlonjela, “Ngalile mazi machefu leka nyinwe.”"},{"book":"1 Wandewa","chapter":"17","verse":"11","text":"Yula mdala loyawele yoluta kumholela mazi, Eliya nakamchema kahi na kumlonjela, “Dedede, ngalile kahi na chihande cha ibumunda.”"},{"book":"1 Wandewa","chapter":"17","verse":"12","text":"Yula mdala nakamlonjela, “Ndikomya, ndangilaha kwa itagwa lya Mkulu Nguluwi, Nguluwi wa hegwe yawele mkomu, ndahela ibumunda ne hado, ila ndanawo utimbo ulinguweza kumema kuli chiganza uwele kuli chijilo na mafuta machefu kuli ibuli. Ndangulokoteza ngodi nyindo leka nyhiliche haluga na kuteleka chilyo kwa chiwalo cha heni na mwanangu, hamba tubagame.”"},{"book":"1 Wandewa","chapter":"17","verse":"13","text":"Eliya nakamlonjela “Uleche kudumba. Ulute haluga na udite kota vyoulonjile, ila ungongomanyile tandi ibumunda lido kulawa kuli vila vinhu vyouwele navyo na ungalile, hamba ugongomanye choneche kwa chiwalo cha hegwe na mwanago."},{"book":"1 Wandewa","chapter":"17","verse":"14","text":"Kwa vila Mkulu Nguluwi, Nguluwi wa Isilaeli, kangulonga hino, ‘Utimbo uwele kuli chijilo cha hegwe haupunguwa hebu na mafuta gawele kuli ibuli hagomala mbaka aho heni Mkulu Nguluwi hondichigala nhonya kuli isi.’ ”"},{"book":"1 Wandewa","chapter":"17","verse":"15","text":"Lelo, ayo mdala yafililwe na mlume nakaluta na kudita kota vyoyalonjelwe na Eliya. Ahyo nakwali na chilyo kuli chila zuwa kwa chiwalo cha Eliya na yula mdala na ivyazi lya heye."},{"book":"1 Wandewa","chapter":"17","verse":"16","text":"Utimbo haumalile kuli chijilo na mafuta ga kuli ibuli hagamalile, nayali hihila kota ulonzi wa Mkulu Nguluwi woyamlonjele Eliya."},{"book":"1 Wandewa","chapter":"17","verse":"17","text":"Vyoupulute mhela umwenga, mwana wa yula mdala mwenyeng'haye nayali yotamika. Nakatamika ng'hatu mbaka nakabagama."},{"book":"1 Wandewa","chapter":"17","verse":"18","text":"Ayo mdala nakamlonjela Eliya, “Kuna nongwa yachi kuwala heni, hegwe mloli? Nakuya kwa heni leka uwiche hazelu gehile ga heni na kwambuza kubagama kwa mwanangu?”"},{"book":"1 Wandewa","chapter":"17","verse":"19","text":"Eliya nakamwidichila, “Umhe heni ayo mwanago.” Eliya nakamhola mwana kulawa kuli mhambaga ya heye, nakampapa na kuluta naye mbaka kuli chihengo cha kuchanya koyawele yochikala, nakamuwasiliza mchinhanda cha heye."},{"book":"1 Wandewa","chapter":"17","verse":"20","text":"Hamba nakamlanda Mkulu Nguluwi yolonga, “Gwa Mkulu Nguluwi, Nguluwi wa heni, ndaze, nakigala kubagama kwa mdala ayu yafililwe na mlume, yondilingikalasa na heye, kwa kwambuza kubagama kwa mwanage?”"},{"book":"1 Wandewa","chapter":"17","verse":"21","text":"Hamba Eliya nakegolola mchanya mwa ayo mwana mala zidatu na kumlanda Mkulu Nguluwi, yolonga, “Gwa Mkulu Nguluwi, Nguluwi wa heni, ndangukulanda umhilusile mwana muhe wa heye.”"},{"book":"1 Wandewa","chapter":"17","verse":"22","text":"Mkulu Nguluwi nakahulika kulanda kwa Eliya, muhe wa yula mwana naumhiluchila na nakazilipuka."},{"book":"1 Wandewa","chapter":"17","verse":"23","text":"Eliya nakamhola yula mwana na kumpapa kulawa kuli chihengo cha heye, nakamdulisa kuli ng'handa, hamba nakamha mayake na kumlonjela, “Ulole, mwanago ka mkomu.”"},{"book":"1 Wandewa","chapter":"17","verse":"24","text":"Aho ndo yula mdala yafililwe na mlume nakamlonjela Eliya, “Lelo ndanguvizela kota hegwe kwa mloli na ulonzi wa Mkulu Nguluwi kulawa kuli mlomo wa hegwe ndo wa kukomya.”"}]}