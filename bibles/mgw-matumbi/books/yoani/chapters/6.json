{"data":[{"book":"Yoani","chapter":"6","verse":"1","text":"Bu'ka pa go, Yesu aayi'i kwiyi' ya baali ya Galilaya, lina li'ngi' ikemelwa Baali ya Tibelia."},{"book":"Yoani","chapter":"6","verse":"2","text":"Kipi'nga kiku'lu' sa bandu satikummi'ngi'ya, kwa mwanjaa baibweni myasu ya mangelongelo gaagapangite kwa atamwe."},{"book":"Yoani","chapter":"6","verse":"3","text":"Nembe Yesu aau'bwike pakitu'mbi', aatami kwo pamope na banamasi' bake."},{"book":"Yoani","chapter":"6","verse":"4","text":"Na si'li'ku'si'li'ku' ya Pasika ya Ayahudi yai kaiegelya."},{"book":"Yoani","chapter":"6","verse":"5","text":"Yesu paalingite, na kukibona kipi'nga kiku'lu' sa bandu kakimwisilya, ngammakia Pilipi, “Tukapi'me kwaku' makati li'nga bandu ba bapate lya?”"},{"book":"Yoani","chapter":"6","verse":"6","text":"Aannalwiye nyo kwa kumpaya, kwa mwanjaa aatangite lyo panga."},{"book":"Yoani","chapter":"6","verse":"7","text":"Pilipi ngannyangwa, “Ata mbanje dinali6:7Dinali yimo yabile kati mbanje ya kunni'pa kibalua yumo kwa lisu'ba limo. mya ibi'li' ili'nganali pi'ma makati ga kwapeya bandu ba walau kila mundu apate king'esu kisini.”"},{"book":"Yoani","chapter":"6","verse":"8","text":"Yumo ywa banamasi' bake, ywakemilwe Andelea nnunawe Simoni Petili, ngammakia,"},{"book":"Yoani","chapter":"6","verse":"9","text":"“Pano abile munsembe yumo, abile na makati matano na omba abi'li' asene asene. Lakini ayi' kwa kipi'nga sa bandu ba, alu'a lya nyai, no igala nyai?”"},{"book":"Yoani","chapter":"6","verse":"10","text":"Yesu ngabaya, “Mwatamike bandu pakitamo.” Pandu po paabile na manyei gambone, na bandu ngabatama. Paabile na analu'me elupu tano."},{"book":"Yoani","chapter":"6","verse":"11","text":"Yesu ngatola makati na kunsukulu Nnu'ngu'. Ngatumbwa kwabagana balu' bandu babaabile mwitamo, kila mundu mwapala lya. Aapangite nyinyonyo ata kwa balu' omba."},{"book":"Yoani","chapter":"6","verse":"12","text":"Bandu boti pabaayomwi lya no yukuta, ngaabakia banamasi' bake, “Mukongwe ing'esu yoti yaiigile, li'nga yakane alabika.”"},{"book":"Yoani","chapter":"6","verse":"13","text":"Bai, ngabakongwa ing'esu yoti ya makati matano yabaigiye balu' bandu, baatwi'liye itu'ndu' ku'mi na ibi'li'."},{"book":"Yoani","chapter":"6","verse":"14","text":"Bandu pabaubweni mwasu waupangite Yesu, ngababaya, “Kakape ayu' nga yu'lu' Nnondoli wa Nnu'ngu' ywaisa padunia!”"},{"book":"Yoani","chapter":"6","verse":"15","text":"Yesu pakwipwi panga bapalage isa bampange nkulungwa wabe kwa makakala, ngaegela pabaabile ngayenda pakitu'mbi' ywembe kisake."},{"book":"Yoani","chapter":"6","verse":"16","text":"Paiikite kitamwiyo, banamasi' bake baaeleli kulitanda liku'lu'."},{"book":"Yoani","chapter":"6","verse":"17","text":"Baayingi mungalaba, baatumbwi loka litanda liku'lu' yenda Kapernaumu. Saa yo yaai ya lubi'ndu' na Yesu aai anakwembanali nabo."},{"book":"Yoani","chapter":"6","verse":"18","text":"Na litanda liku'lu' lyendetikatika kwa kitumbu sa nsunga nkali' waupukatyage."},{"book":"Yoani","chapter":"6","verse":"19","text":"Banamasi' pabayi'i kilometa tano au sita, ngabammona Yesu kayenda na magu'lu' panani ya masi' kaiegelya ngalaba, ngabayogopa muno."},{"book":"Yoani","chapter":"6","verse":"20","text":"Yesu ngaabakia, “Nenga pano, kanemuyogope.”"},{"book":"Yoani","chapter":"6","verse":"21","text":"Bai, bapalage kumpu'twa Yesu mungalaba yabe, baimukya, ngalaba iikite kuuyu'mu' kwabayendage."},{"book":"Yoani","chapter":"6","verse":"22","text":"Pammalau' yake, kipi'nga sa bandu babaigile liyi' lyenebi'li' lya litanda baatangite panga palu' kwabile na ngalaba yimo bai, na Yesu aalongwaniyeli nabo mungalaba yo, ila banamasi' bo baayi'i kisabe."},{"book":"Yoani","chapter":"6","verse":"23","text":"Lakini ngalaba yi'ngi' bu'ka Tibelia yaikite papipi na palu' pabaalile makati, bu'ka pa Yesu kunsukulu Nnu'ngu'."},{"book":"Yoani","chapter":"6","verse":"24","text":"Bai, abo bandu pabakwipwi panga Yesu na banamasi' bake baabileli pandu po, ngabau'bu'ka mungalaba yenda Kapernaumu kumpala."},{"book":"Yoani","chapter":"6","verse":"25","text":"Balu' bandu pabankwembite Yesu kwiyi' ya litanda baatikunnaluya, “Mwalimu, waikite pakubawi pano?”"},{"book":"Yoani","chapter":"6","verse":"26","text":"Yesu ngaayangwa, “Kakape nimmakianga, munipalali kwa kitumbu sa myasu ya mangelongelo gamugabweni, ila munipala kwa mwanjaa mwaalile galu' makati no yukuta."},{"book":"Yoani","chapter":"6","verse":"27","text":"Kanemuyomwe malango ginu kwo panga lyengo kwa kilyo sakilu'la, muganiye no panga lyengo kwa kilyo sangalu'la sakimpeyanga ukoto wangayomoka. Mwana wa Mundu, ywakong'ondelilwe na Nnu'ngu', alu'a kumpeya kilyo so.”"},{"book":"Yoani","chapter":"6","verse":"28","text":"Nabembe ngabannaluya, “Tupange buli li'nga tukombwe kugapanga mengo ga Nnu'ngu'?”"},{"book":"Yoani","chapter":"6","verse":"29","text":"Yesu ngayangwa, “Li'no nga lyengo lyalipala Nnu'ngu' mulipange, kumwu'bi'lya yu'lu' ywantumike.”"},{"book":"Yoani","chapter":"6","verse":"30","text":"Apo ngabannaluya, “Ulu'a panga mwasu waku' tuubone li'nga tukuu'bi'li? Ulu'a panga kikowe gani?"},{"book":"Yoani","chapter":"6","verse":"31","text":"Au'ku' bitu baalile kilyo sasaakemilwe ‘mana’ ku'lu' kulubele, kati mwagabaya maandiko, ‘Aapei makati bu'ka kunani li'nga balye.’”"},{"book":"Yoani","chapter":"6","verse":"32","text":"Yesu ngaabakia, “Kakape nimmakianga, ywampeyangite makati bu'ka kunani Musa lili, ila Tati' bangu' ngabampeyanga makati ga kakape bu'ka kunani."},{"book":"Yoani","chapter":"6","verse":"33","text":"Kwa mwanjaa likati lya Nnu'ngu' nga yu'lu' ywauluka bu'ka kunani na kwipeya dunia ukoto.”"},{"book":"Yoani","chapter":"6","verse":"34","text":"Ngabammakia, “Bwana, utupei alyo likati masu'ba goti.”"},{"book":"Yoani","chapter":"6","verse":"35","text":"Yesu ngaabakia, “Nenga nga na likati lya ukoto. Ywaisa kasangu' aaminyali njala, na ywaniu'bi'lya aaminyali nnyota katu."},{"book":"Yoani","chapter":"6","verse":"36","text":"Lakini kati mwanimmakie, pamope no panga munibweni lakini mwu'bi'lyali."},{"book":"Yoani","chapter":"6","verse":"37","text":"Balu' boti baanipeya Tati' baaisa kasangu', na ywoywoti ywaisa kasangu', katu nankanali."},{"book":"Yoani","chapter":"6","verse":"38","text":"Kwa mwanjaa niulwike bu'ka kunani li'nga nipange ganipala lili, ila nipange gapala ywembe ywanitumike."},{"book":"Yoani","chapter":"6","verse":"39","text":"Aga nga gapala ywembe ywanitumike, panga kanenimwobeye ata yumo ywa balu' baanipeile, ila naayu'ye lisu'ba lya kuundi'la."},{"book":"Yoani","chapter":"6","verse":"40","text":"Kwa mwanjaa sabapala Tati' bangu' nga si'no, kila ywammona Mwana na kumwu'bi'lya abe na ukoto wangayomoka, nanenga nalu'a kunnyu'ya lisu'ba lya kuundi'la.”"},{"book":"Yoani","chapter":"6","verse":"41","text":"Bai, Ayahudi baatumbwi ku'ku'li'ka kwa mwanjaa Yesu aabakie panga ywembe nga likati lyaliulwike bu'ka kunani."},{"book":"Yoani","chapter":"6","verse":"42","text":"Ngababaya, “Ayu' mwana wa Yusupu li, tati' bake na mau' bake batwatangite? Akombwabuli baya, ‘Niulwike bu'ka kunani?’”"},{"book":"Yoani","chapter":"6","verse":"43","text":"Yesu ngaabakia, “Kanemuku'ku'li'kyane mwaboti mwabamo."},{"book":"Yoani","chapter":"6","verse":"44","text":"Ntu'pu' mundu ywakombwa isa kasangu' mpaka autilwe na Tati' bangu' babanitumike, nanenga nannyu'ya lisu'ba lya kuundi'la."},{"book":"Yoani","chapter":"6","verse":"45","text":"Alondoli ba Nnu'ngu' baatiandika, ‘Bandu boti baayi'ganilwa na Nnu'ngu'.’ Kila mundu ywaayu'wa na kwiyi'gana bu'ka kwa Tati', aaisa kasangu'."},{"book":"Yoani","chapter":"6","verse":"46","text":"Pano ilombolyali panga kubile na mundu ywoywoti ywaabweni Tati', ila yu'lu' ywaumi kwa Nnu'ngu', aywo ngaywaabweni Tati'."},{"book":"Yoani","chapter":"6","verse":"47","text":"Kakape nimmakianga, ywau'bi'lya abile na ukoto wangayomoka."},{"book":"Yoani","chapter":"6","verse":"48","text":"Nenga nga na likati lya ukoto."},{"book":"Yoani","chapter":"6","verse":"49","text":"Au'ku' binu baalile kilyo sasaakemilwe ‘mana’ ku'lu' kulubele, lakini baawile."},{"book":"Yoani","chapter":"6","verse":"50","text":"Lakini ali' likati lyaliuluka bu'ka kunani, lyembe mundu ywoywoti mana alile, aawali."},{"book":"Yoani","chapter":"6","verse":"51","text":"Nenga na likati lya ukoto li'lu' lyalibu'i kunani. Mundu ywoywoti mana alile likati li' alu'a ba na ukoto wangayomoka. Likati li' nga yi'ga yangu' yanaaipiya li'nga dunia ipate ukoto.”"},{"book":"Yoani","chapter":"6","verse":"52","text":"Bai, Ayahudi baatitaukana bene na bene kababaya, “Akombwabuli mundu yu' kutupeya yi'ga yake tulye?”"},{"book":"Yoani","chapter":"6","verse":"53","text":"Kwa nyo Yesu ngaabakia, “Kakape nimmakianga, mana mukotwike kuilya yi'ga ya Mwana wa Mundu na kuinywa myai yake, kakape mwaalamali."},{"book":"Yoani","chapter":"6","verse":"54","text":"Mundu ywoywoti ywailya yi'ga yangu' na kwinywa myai yangu', abi na ukoto wangayomoka. Nane nannyu'ya lisu'ba lya kuundi'la."},{"book":"Yoani","chapter":"6","verse":"55","text":"Kwa mwanjaa yi'ga yangu' nga kilyo sa kakape na myai yangu' nga kinywo sa kakape."},{"book":"Yoani","chapter":"6","verse":"56","text":"Ywalya yi'ga yangu' na kuinywa myai yangu' aatama nkati yangu' nanenga naatama nkati yake."},{"book":"Yoani","chapter":"6","verse":"57","text":"Kati mu'lu' Tati' babanitumike nenga mwababile bau'mi, nanenga nankoti kwa Tati', nyinyonyo nembe ywanilya nenga aapanga nkoto kwa kitumbu sangu'."},{"book":"Yoani","chapter":"6","verse":"58","text":"Li'no nga likati lyaliuluka bu'ka kunani, kwenda kati likati li'lu' lyabalile au'ku' binu na baawile. Ywalya likati li', ukoto wake waayomokali.”"},{"book":"Yoani","chapter":"6","verse":"59","text":"Yesu aalongei makowe go paabile kayi'gana munyumba ya kunnu'ba Nnu'ngu' akwo ku Kapernaumu."},{"book":"Yoani","chapter":"6","verse":"60","text":"Baingi ba banamasi' bake pabaayu'wine likowe li' ngababaya, “Mayi'gano ga ganonwipe. Nyai ywakombwa kugapokya?”"},{"book":"Yoani","chapter":"6","verse":"61","text":"Yesu aatangite panga banamasi' bake bendaku'ku'li'ka bu'kana na mayi'gano gake, ngaabakia, “Kitiwi, likowe li' limpanga muku'bale?"},{"book":"Yoani","chapter":"6","verse":"62","text":"Ilu'e panga buli, mukammona Mwana wa Mundu kau'bu'ka buyangania kwaumi?"},{"book":"Yoani","chapter":"6","verse":"63","text":"Loo wa Nnu'ngu' nga yaileta ukoto, yi'ga ipwaikali. Makowe ga ganimmakie nga Loo na ukoto."},{"book":"Yoani","chapter":"6","verse":"64","text":"Lakini mwabi'ngi' binu muu'bi'lyali.” (Mwanjaa Yesu aatangite bu'ka patumbu balu' babaalu'a kana kumwu'bi'lya pakati yabe, na yu'lu' ywaalu'a kunsongya.)"},{"book":"Yoani","chapter":"6","verse":"65","text":"Aayendeli baya, “Asi' nga kitumbu sanammakie panga ntu'pu' mundu ywakombwa isa kasangu' ila yu'lu' ywayaliwite na Tati' bangu'.”"},{"book":"Yoani","chapter":"6","verse":"66","text":"Bu'ka lisu'ba lyo, apwasi bake baingi baabuyangani nsu'gu', na baalongwaniyeli nakwe kai'."},{"book":"Yoani","chapter":"6","verse":"67","text":"Kwa nyo, Yesu aalalwiye balu' banamasi' bake ku'mi na abi'li', “Buli, namwenga mpala bu'ka kai'?”"},{"book":"Yoani","chapter":"6","verse":"68","text":"Simoni Petili ngannyangwa, “Bwana, tubu'ke tuyende kwa nyai? Wenga ubile na mayi'gi'yo ga ukoto wangayomoka."},{"book":"Yoani","chapter":"6","verse":"69","text":"Twenga twendau'bi'lya no tanga panga wenga nga wa Mpeleteu wa Nnu'ngu'.”"},{"book":"Yoani","chapter":"6","verse":"70","text":"Yesu ngaabakia, “Buli, ninsawangiteli mwenga ku'mi na abi'li'? Ata nyo, yumo mukipi'nga sinu nga moka!”"},{"book":"Yoani","chapter":"6","verse":"71","text":"Yesu aalongei go bu'kana na Yuda, mwana wa Simoni Isikalioti, kwa mwanjaa ayu' ngaywaalu'a kunsongya, pamope no panga aai yumo ywa balu' ku'mi na abi'li'."}]}