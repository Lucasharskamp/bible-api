{"data":[{"book":"Genesisi","chapter":"40","verse":"1","text":"Shure kwaizvozvo, mudiri nomubiki wamambo weIjipiti vakatadzira tenzi wavo, mambo weIjipiti."},{"book":"Genesisi","chapter":"40","verse":"2","text":"Faro akatsamwira varanda vake vaviri, mudiri mukuru nomubiki mukuru,"},{"book":"Genesisi","chapter":"40","verse":"3","text":"akaita kuti vachengetwe mumba yomukuru wavarindi, mutorongo rimwe chetero makanga makapfigirwa Josefa."},{"book":"Genesisi","chapter":"40","verse":"4","text":"Mukuru wavarindi akavatumira kuna Josefa, akavachengeta uye vakava muchitokisi kwechinguva."},{"book":"Genesisi","chapter":"40","verse":"5","text":"Vose vari vaviri vakarota hope, mudiri nomubiki wamambo weIjipiti, avo vakanga vakabatwa vari mutorongo, vakarota usiku humwe chetehwo, uye kurota kumwe nokumwe kwakanga kune zvakunoreva."},{"book":"Genesisi","chapter":"40","verse":"6","text":"Josefa akati auya kwavari mangwanani akatevera, akaona kuti vakanga vakasurukirwa."},{"book":"Genesisi","chapter":"40","verse":"7","text":"Saka akabvunza varanda vaFaro vakanga vari muchitokisi naye mumba matenzi wake akati, “Seiko nhasi zviso zvenyu zvichipunyaira kudai?”"},{"book":"Genesisi","chapter":"40","verse":"8","text":"Vakapindura vakati, “Tose tiri vaviri tarota hope, asi hakuna munhu angadzidudzira.”"},{"book":"Genesisi","chapter":"40","verse":"9","text":"Saka mudiri mukuru akataurira Josefa kurota kwake. Akati kwaari, “Mukurota kwangu ndaona muzambiringa pamberi pangu,"},{"book":"Genesisi","chapter":"40","verse":"10","text":"uye mumuzambiringa manga mune matavi matatu. Wati uchangobuka, waita maruva, uye masumbu awo aibva akava mazambiringa."},{"book":"Genesisi","chapter":"40","verse":"11","text":"Mukombe waFaro wanga uri muruoko rwangu, uye ndatora mazambiringa, ndikaasvinira mumukombe waFaro uye ndikaisa mukombe muruoko rwake.”"},{"book":"Genesisi","chapter":"40","verse":"12","text":"Josefa akati kwavari, “Uku ndiko kududzirwa kwadzo. Matavi matatu ndiwo mazuva matatu."},{"book":"Genesisi","chapter":"40","verse":"13","text":"Mukati mamazuva matatu, Faro achasimudza musoro wako agokudzosera pabasa rako, uye uchaisa mukombe waFaro muruoko rwake, sezvawaisimboita pawakanga uri mudiri wake."},{"book":"Genesisi","chapter":"40","verse":"14","text":"Asi pazvinenge zvakunakira iwe, undirangarire uye undiitirewo ngoni; undireverere kuna Faro kuti ndigobudiswa mutorongo rino."},{"book":"Genesisi","chapter":"40","verse":"15","text":"Nokuti ndakatorwa nokumanikidzwa kubva kunyika yavaHebheru, kunyange pano handina kuita chinhu chakafanira kuti ndipinzwe mugomba rino.”"},{"book":"Genesisi","chapter":"40","verse":"16","text":"Mubiki mukuru akati aona kuti Josefa akanga apa dudziro yakanaka, akati kuna Josefa, “Neniwo ndarota hope. Pamusoro pangu panga pane matengu matatu echingwa."},{"book":"Genesisi","chapter":"40","verse":"17","text":"Mudengu rapamusoro manga mune mhando dzose dzezvinhu zvakabikwa zvaFaro, asi shiri dzanga dzichidya kubva mudengu ranga riri pamusoro pangu.”"},{"book":"Genesisi","chapter":"40","verse":"18","text":"Josefa akati, “Uku ndiko kududzirwa kwazvo. Matengu matatu ndiwo mazuva matatu."},{"book":"Genesisi","chapter":"40","verse":"19","text":"Mukati mamazuva matatu, Faro achasimudza musoro wako kubva pauri agokuturika pamuti. Uye shiri dzichadya nyama yako.”"},{"book":"Genesisi","chapter":"40","verse":"20","text":"Zvino zuva rechitatu rakanga riri zuva rokuzvarwa kwaFaro, uye akaitira varanda vake vose mutambo. Akasimudza misoro yavaranda vake vaiti mudiri mukuru nomubiki mukuru pamberi pavaranda vake."},{"book":"Genesisi","chapter":"40","verse":"21","text":"Akadzosera mudiri mukuru pabasa rake, zvokuti akaisazve mukombe muruoko rwaFaro,"},{"book":"Genesisi","chapter":"40","verse":"22","text":"asi akaturika mubiki mukuru pamuti, sezvazvakanga zvataurwa naJosefa kwavari mukududzira kwake."},{"book":"Genesisi","chapter":"40","verse":"23","text":"Kunyange zvakadaro hazvo, mudiri mukuru haana kurangarira Josefa; akamukanganwa."}]}