{"data":[{"book":"Yatɛne","chapter":"9","verse":"1","text":"Alatala yi falan ti Musa xa Sinayi tonbonni, e minin ɲɛɛn firinden kike singeni Misiran yamanani. A yi a fala, a naxa,"},{"book":"Yatɛne","chapter":"9","verse":"2","text":"“Isirayila kaane xa Halagi Tiin Dangu Lɔxɔn Sanla raba a waxatini."},{"book":"Yatɛne","chapter":"9","verse":"3","text":"Ɛ xa a liga kikeni ito xii fu nun naaninde lɔxɔn ɲinbanna ra, alo a fe yamarine nun a sariyane kii naxan yi.”"},{"book":"Yatɛne","chapter":"9","verse":"4","text":"Musa yi na rali Isirayila kaane ma, a e xa Halagi Tiin Dangu Lɔxɔn Sanla raba."},{"book":"Yatɛne","chapter":"9","verse":"5","text":"E yi na liga kike singen xii fu nun naaninde ɲinbanna ra, Sinayi tonbonni. E yi a birin liga alo Alatala a yamari Musa ma kii naxan yi."},{"book":"Yatɛne","chapter":"9","verse":"6","text":"Koni, muxuna nde yi na naxanye bata yi e yiin din binbin na. E yi xɔsixi na lɔxɔni, e mi yi nɔɛ Halagi Tiin Dangu Lɔxɔn Sanla rabɛ. E yi siga Musa nun Haruna fɛma,"},{"book":"Yatɛne","chapter":"9","verse":"7","text":"e yi a fala Musa xa, e naxa, “Nxu bata xɔsi binbin xɔn. Koni, nanfera nxu mi nɔɛ nxɔ saraxane bɛ Alatala xa alo Isirayila kaan bonne a waxatini?”"},{"book":"Yatɛne","chapter":"9","verse":"8","text":"Musa yi e yabi, a naxa, “Ɛ diɲa han n xa a kolon Alatala naxan yamarima ɛ fe yi.”"},{"book":"Yatɛne","chapter":"9","verse":"9","text":"Alatala yi a fala Musa xa,"},{"book":"Yatɛne","chapter":"9","verse":"10","text":"a a xa a fala Isirayila kaane xa, a naxa, “Xa ɛ tan nde hanma ɛ yixɛtɛna nde xɔsixi binbin xɔn, hanma xa e sa sigatini, a mɔn nɔɛ Halagi Tiin Dangu Lɔxɔn Sanla rabɛ nɛn Alatala xa."},{"book":"Yatɛne","chapter":"9","verse":"11","text":"E xa sanla raba kike firinden xii fu nun naaninde lɔxɔn ɲinbanna ra. E yɛxɛɛ diin don e nun buru ratetarene nun ɲɔxɔnde xɔlɛne."},{"book":"Yatɛne","chapter":"9","verse":"12","text":"E nama sese lu han xɔtɔnni, e nama a xɔnne yigira. E na Halagi Tiin Dangu Lɔxɔn Sanla raba, e xa a yamarine birin suxu."},{"book":"Yatɛne","chapter":"9","verse":"13","text":"Koni xa muxuna nde tondi Halagi Tiin Dangu Lɔxɔn Sanla rabɛ a waxatini, anu a mi xɔsixi, a mi sigatini, a kedima nɛn Isirayila yamani, a to mi saraxan baxi Alatala xa a waxatini. Na kanna a yulubin goronna tongoma nɛn."},{"book":"Yatɛne","chapter":"9","verse":"14","text":"Xɔɲɛn naxanye dɔxi ɛ tagi, xa ne wa Halagi Tiin Dangu Lɔxɔn Sanla raba feni Alatala xa, e lan e yi a sariyane nun a yamarine suxu. Sariyane lan birin xa, Isirayila kaan nun xɔɲɛna.”"},{"book":"Yatɛne","chapter":"9","verse":"15","text":"Ala Batu Bubun ti lɔxɔn naxan yi, Layiri Sereya Bubuna, kundaan yi so a xun na. Keli ɲinbanna ma han xɔtɔnni, na kundaan yi dɛgɛma nɛn alo tɛɛna."},{"book":"Yatɛne","chapter":"9","verse":"16","text":"Kundaan yi lu a xun ma, koni kɔɛɛn na, a yi lu alo tɛɛna."},{"book":"Yatɛne","chapter":"9","verse":"17","text":"Na kundaan na yi ba bubun xun ma waxati yo yi, Isirayila kaane yi kelima nɛn sigadeni. Kundaan na ti dɛnaxan yi, Isirayila kaane yi e daaxadeni tɔn mɛnni."},{"book":"Yatɛne","chapter":"9","verse":"18","text":"Isirayila kaane yi sigama Alatalaa yamarin nan ma, e mɔn yi e daaxadeni tɔnma Alatalaa yamarin nan ma. Fanni kundaan yi Ala Batu Bubun xun ma, e yi luma daaxadeni nɛn."},{"book":"Yatɛne","chapter":"9","verse":"19","text":"Xa kundaan yi lu Ala Batu Bubun xun ma waxati xunkuye, Isirayila kaane yi Alatalaa yamarin suxuma nɛn. E mi yi sigama."},{"book":"Yatɛne","chapter":"9","verse":"20","text":"Waxatina nde, kundaan yi luma nɛn Ala Batu Bubun xun ma xii dando. E yi luma daaxadeni Alatalaa yamarin nan ma, e yi sigama a yamarin nan ma."},{"book":"Yatɛne","chapter":"9","verse":"21","text":"Waxatina nde kundaan yi luma nɛn yire kedenni keli ɲinbanna ma han na xɔtɔn bode, koni a na yi ba xɔtɔnni tun, e yi sigama nɛn. Kɔɛɛn nun yanyina, kundaan na yi ba, e fan yi kelima nɛn."},{"book":"Yatɛne","chapter":"9","verse":"22","text":"Xa a lu Ala batu bubun xun ma xii firin hanma kike keden, hanma ɲɛɛ keden, Isirayila kaane yi luma nɛn daaxadeni. E mi sigɛ mumɛ, fɔ a na ba waxatin naxan yi."},{"book":"Yatɛne","chapter":"9","verse":"23","text":"Isirayila kaane yi daaxama hanma e yi kelima daaxadeni Alatalaa yamarin nan ma. E yi Alatalaa yamarine suxuma, a naxanye fi e ma fata Musa ra."}]}