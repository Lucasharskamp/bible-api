{"data":[{"book":"Luka","chapter":"23","verse":"1","text":"Penia nkengeni gwoa ngujema, ngugumpeleka Yesu ku Pilato,"},{"book":"Luka","chapter":"23","verse":"2","text":"ngabatumbula kuntakiana bakalenga, “Tankolela mundu jonjo akaaoya bandu bito, bakanakia bandu kulepa kodi kwa Nkolongwa jwa Loma nu kukikema eti jwombe nga Kilisto Nkomboi ojwapambuligwe na Nnoongo.”"},{"book":"Luka","chapter":"23","verse":"3","text":"Pilato ngankonya Yesu, “Mwe nga Mangwana ba Akayahudi?”"},{"book":"Luka","chapter":"23","verse":"4","text":"Pilato ngabalengela akakung'i akolongwa nankengeni gwa bandu, “Mbi kulibonaje lilemwa kwa mundu jonjo.”"},{"book":"Luka","chapter":"23","verse":"5","text":"Nambu angweto ngabajendekea kulenga, “Babola bandu boa ba ku Yudea babe na kijonga. Atumbula ku Galilaya na ngoe abi pamba.”"},{"book":"Luka","chapter":"23","verse":"6","text":"Pilato apajoa genia, ngakonya, “Bo, mundu jonjo jwa ku Galilaya?”"},{"book":"Luka","chapter":"23","verse":"7","text":"Apamanya kube Yesu abi pae ji kinala cha Helode, ngampeleka kwa Helode, ojwakiba Kuyelusalemu kingobu chenie."},{"book":"Luka","chapter":"23","verse":"8","text":"Helode ngaala mwojo muno apammona Yesu, magambu ngajoa minhalo jakwe. Ahyobalela ammone Yesu akatenda ikobo."},{"book":"Luka","chapter":"23","verse":"9","text":"Penia Helode ngankonya Yesu machwali ndu, nambu Yesu ajangiteje lilobe."},{"book":"Luka","chapter":"23","verse":"10","text":"Akakung'i akolongwa na akaboli ba Malagilo ga Musa ngabapitila nnongi na ngabantakiana Yesu ngumbi ndu ngolongolo."},{"book":"Luka","chapter":"23","verse":"11","text":"Helode pamwe na manjolinjoli gakwe, ngagankoya oni Yesu nu kuntendela nhwenyo, kuboka penia ngabankwindiya ngobo ja kingwana, ngabammuyanga kwa Pilato."},{"book":"Luka","chapter":"23","verse":"12","text":"Helode na Pilato, pukutumbula bakibanga na bulwa, nambu kuboka lichoba lyenie ngababe maganja."},{"book":"Luka","chapter":"23","verse":"13","text":"Pilato ngakema ngongano ja akakung'i akolongwa na akiilongoi ba bandu,"},{"book":"Luka","chapter":"23","verse":"14","text":"na ngabalengela, “Mannetangite mundu jonjo kwango malenga akiba akaoyanga bandu. Ngoe mpenakiange! Kuboka pa kuingakia kilebe chenie nnongi jinu, nammwenije na lilemwa wala limwe nhwalo gwa ngumbi yinu kwakwe."},{"book":"Luka","chapter":"23","verse":"15","text":"Nambu ne tuje, ati Helode alibwenije lilemwa lyalyoa magambu ammujikie kwango. Kweli kibije kilebe chachoa echakamwile mundu jonjo cha kupaligwa kuwe."},{"book":"Luka","chapter":"23","verse":"16","text":"Kuyenie, amulicha aputigwe iboko, kuboka penia nannekekea.” Majandiko gange gakwetije aya ja"},{"book":"Luka","chapter":"23","verse":"17","text":"Kila lichoba lya Mpapala gwa Pasaka, Pilato akiba nu lukobo lwa kunnyogolela mpungwa jumwe."},{"book":"Luka","chapter":"23","verse":"18","text":"Nambu boa ngabachobela pamwe, “Akomigwe! Mannekeke Balaba kwito!”"},{"book":"Luka","chapter":"23","verse":"19","text":"Balaba akiba ajigiligwe mukipungo magambu gu kujambukia kijonga kunnyini uyo pamwe nu ukoma."},{"book":"Luka","chapter":"23","verse":"20","text":"Pilato ngapala kunnekekea Yesu, penia ngalongela nabo kabele."},{"book":"Luka","chapter":"23","verse":"21","text":"Nambu angweto ngabachobela, “Mammambe munchalaba! Mammambe munchalaba!”"},{"book":"Luka","chapter":"23","verse":"22","text":"Pilato ngabalengela mala ja patatu, “Atei ubaja gani? Ne mbi kulibonaje lilemwa elyapaligwa komigwa! Namputa iboko nu kunnekekea.”"},{"book":"Luka","chapter":"23","verse":"23","text":"Nambu angweto ngabayangala kuchobela kanonoya, kube Yesu kupala abambigwe munchalaba, pukujomolela Pilato ngabajeketela."},{"book":"Luka","chapter":"23","verse":"24","text":"Pilato gatenda agabapalanga gakamuligwe."},{"book":"Luka","chapter":"23","verse":"25","text":"Pilato ngannekeke mundu ojwabampala, ojwakajigiligwa mukipungo gambu gwa kijonga na ukomi, ngankamuya Yesu kwabe bantendelange andi pabapalanga."},{"book":"Luka","chapter":"23","verse":"26","text":"Manjolinjoli apabampeleka Yesu, undela apabakiba bakajabula, ngabakongana na mundu jumwe ojwakemigwa Simoni jwa Kulene, ojwakiba akabokela kunng'onda. Ngabampukila, ngabantweka nchalaba aupotole, kunyuma ja Yesu."},{"book":"Luka","chapter":"23","verse":"27","text":"Nkenga nkolongwa gwa bandu ngugunkengama, kati jabe bakiba akikege abakiba bakakokaleka na kung'utila."},{"book":"Luka","chapter":"23","verse":"28","text":"Yesu ngabagalambukila nu kulenga, “Makina mama ba Kuyelusalemu! Makang'utije nenga, nambu nng'uta kwa magambu ginu na magambu ga ingota yinu."},{"book":"Luka","chapter":"23","verse":"29","text":"Magambu machoba gatenda kuika penia bandu mabalenga, ‘Mbaya jabe akege bangabe na mwana na bangajonga ingota!’"},{"book":"Luka","chapter":"23","verse":"30","text":"Kingobu chenie, bandu nga apabapakuilengela itombi, ‘Mutuponelange!’ Ni itombi ichokoichoko, ‘Tuekelelange!’"},{"book":"Luka","chapter":"23","verse":"31","text":"Gambu, anda bandu batenda yene kwa nkongo mmehe, ipakubebo kwa nkongo nnyomo?”"},{"book":"Luka","chapter":"23","verse":"32","text":"Bakibanga bandu akabena uyo, akabaja, bakomigwe pamwe na Yesu."},{"book":"Luka","chapter":"23","verse":"33","text":"Apabaikanga paali apakemigwe, “Kitongo cha Mutwe,” ngabammamba Yesu penia, pamwe na akabaja abena bala, jumwe kingonu chakwe cha kalelo na jumwe kangeja."},{"book":"Luka","chapter":"23","verse":"34","text":"Yesu ngalenga, “Awawa malekekeyange malemwa gabe magambu bamanyije echibakamula.”"},{"book":"Luka","chapter":"23","verse":"35","text":"Bandu bakiba penia bakalolela kingobu akiilongoi ba Akayahudi apabantendela nhwenyo, “Akombwile bange, ngoe akikombole mwene, anda jwombe nga Kilisto Nkomboi, ojwapambuligwe na Nnoongo!”"},{"book":"Luka","chapter":"23","verse":"36","text":"Manjolinjoli ngabantende nhwenyo uyo, ngabannyendela ngabampe siki,"},{"book":"Luka","chapter":"23","verse":"37","text":"bakalenga, “Anda kweli mwe Mangwana ba Akayahudi, mikikombole mmene.”"},{"book":"Luka","chapter":"23","verse":"38","text":"Panani ja nchalaba ngababeka kibao echibaandike yene, “Jonjo nga Nngwana jwa Akayahudi.”"},{"book":"Luka","chapter":"23","verse":"39","text":"Jumwe kati ja akabaja abakiba babambigwe panchalaba, ngantukana akalenga, “Bo, mweje nga Kilisto Nkomboi ojwapambuligwe na Nnoongo? Mikikombole mmene na twe uyo.”"},{"book":"Luka","chapter":"23","verse":"40","text":"Nambu mmaja jonge jola ngankalapila nnyakwe akalenga, “Mwe kunnyogopaje Nnoongo? Mwe mpatite hukumu andi ujaje."},{"book":"Luka","chapter":"23","verse":"41","text":"Mwe na nenga tupaligwa kupata hukumu jenje, magambu ganga nga malepo ga agatukamwile, nambu mundu ojo akamwije kilebe kibaja.”"},{"book":"Luka","chapter":"23","verse":"42","text":"Penia ngannengela Yesu, “Yesu ungombakele ne kingobu apampakujingi mu Kingwana chinu.”"},{"book":"Luka","chapter":"23","verse":"43","text":"Yesu ngannyanga, “Nannenge kweli, lele mma pamwe na nenga kupepo.”"},{"book":"Luka","chapter":"23","verse":"44","text":"Ikiba anda saa sita ja mui, lichoba ngilileka kujaka na lubendu nguluekelela dunia joa mpaka saa tisa,"},{"book":"Luka","chapter":"23","verse":"45","text":"panjia ejikiba jibekigwe panakati ja Nyumba ja Nnoongo ngijipachuka ipande ibena kuboka kunani mpaka pae."},{"book":"Luka","chapter":"23","verse":"46","text":"Yesu ngaguta kanonoya, “Awawa, mukuboko jinu nubeka mwojo gwango.” Apajomola kulenga genia ngajomoka."},{"book":"Luka","chapter":"23","verse":"47","text":"Penia kilongoi jwa akalenda ba Loma apalola agapitile, ngannumba Nnoongo akalenga, “Kweli ojo akiba mundu jwa mbone jwa Nnoongo!”"},{"book":"Luka","chapter":"23","verse":"48","text":"Bandu boa abakiba bakonganinge penia kulola kilebe chenie, apabalola genia agapitile, ngababuja kachabe bikikiputa itibi yabe kukuechuka."},{"book":"Luka","chapter":"23","verse":"49","text":"Akaganja mundu boa pamwe na akikege bala abankengima kuboka ku Galilaya, ngabajema kutaali bakalolela kilebe chenie."},{"book":"Luka","chapter":"23","verse":"50","text":"Kukiba na mundu ojwakemigwa Yusufu, akiba mundu jwa mwojo gwa mbone akatenda agunhwalali Nnoongo na akiba jumwe kati ja bandu bilibalacha likolongwa li Kiyahudi,"},{"book":"Luka","chapter":"23","verse":"51","text":"jwenio ngakana kujeketela chabaamua akilongoi ajabe. Yusufu akiba aboka kukijiji chimwe cha Akayahudi echikikemigwa Alimatayo. Akiba akalendela kuika kwa Kingwana cha Nnoongo."},{"book":"Luka","chapter":"23","verse":"52","text":"Ngajenda kwa Pilato, ngajopa bampe mmele gwa Yesu."},{"book":"Luka","chapter":"23","verse":"53","text":"Penia ngauluya mmele gwa Yesu kuboka munchalaba, ngaubiligila chanda cha kitani, ngaubeka mulikabuli elikiba baembite piliganga, elikiba tango lyanatumikaje."},{"book":"Luka","chapter":"23","verse":"54","text":"Lichoba lyenie likiba ijumaa, nu kupanganikia kwa Lichoba lya Kupomalela."},{"book":"Luka","chapter":"23","verse":"55","text":"Akikege abankengema Yesu kuboke ku Galilaya ngabankengama Yusufu na ngibilibona likabuli na mmele gwa Yesu pubekigwe."},{"book":"Luka","chapter":"23","verse":"56","text":"Kuboka penia, ngababuja ukaja, ngabapanganila mauta ginakunungila nu kuupakaya mmele gwa Yesu."}]}