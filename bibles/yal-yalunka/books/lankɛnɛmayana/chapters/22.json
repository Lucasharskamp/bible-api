{"data":[{"book":"Lankɛnɛmayana","chapter":"22","verse":"1","text":"Malekan yi siimaya baa igen fan yita n na. A fixa alo kilasina, keli Ala nun Yɛxɛɛ Diina manga gbɛdɛni."},{"book":"Lankɛnɛmayana","chapter":"22","verse":"2","text":"Siimaya wudin yi tixi taan yama malanden tagi, e nun baan fɔxɔ firinne ra, naxan yi bogima sanɲa ma fu nun firin ɲɛɛn bun ma. A yi bogima nɛn kike yo kike. Siyane rakɛndɛya seen nan yi a dɛɛne ra."},{"book":"Lankɛnɛmayana","chapter":"22","verse":"3","text":"Danga mi fa na sɔnɔn."},{"book":"Lankɛnɛmayana","chapter":"22","verse":"4","text":"E yi a yɛtagin to, a xinla yi lu e tigi ra."},{"book":"Lankɛnɛmayana","chapter":"22","verse":"5","text":"Kɔɛɛn mi fa soɛ mumɛ, e mako mi fa luma lɛnpu dɛgɛn ma hanma sogena, amasɔtɔ Marigina, Ala nan e luma kɛnɛnni. E luma nɛn mangayani habadan han habadan."},{"book":"Lankɛnɛmayana","chapter":"22","verse":"6","text":"Na xanbi ra, malekan yi a fala n xa, a naxa, “Fe ragidixin nun ɲɔndin nan falani itoe ra. Marigina, Ala naxan xaxinla fima nabine ma, na nan a malekan nafaxi alogo a xa sa a yita a walikɛne ra naxan fama ligadeni.”"},{"book":"Lankɛnɛmayana","chapter":"22","verse":"7","text":"Yesu naxa, “N famatɔɔn ni i ra. Sɛwan na kanna xa naxan na nabiya fala sɛbɛxini itoe suxu.”"},{"book":"Lankɛnɛmayana","chapter":"22","verse":"8","text":"N tan Yoni nan feni itoe mɛxi, n yi e to. Nba, n to e mɛ, n yi e to, malekan naxan yi e yitama n na, n yi bira na san bun ma, alogo n xa a batu."},{"book":"Lankɛnɛmayana","chapter":"22","verse":"9","text":"Koni a yi a fala n xa, a naxa, “I nama na liga de! I walikɛ boden nan n na, e nun i ngaxakeden nabine e nun naxanye birin fala sɛbɛxini itoe suxuma. Ala nan batu!”"},{"book":"Lankɛnɛmayana","chapter":"22","verse":"10","text":"A yi a fala n xa, a naxa, “I nama nabiya fala sɛbɛxini itoe findi wundo feene ra de. Amasɔtɔ waxatin bata maso."},{"book":"Lankɛnɛmayana","chapter":"22","verse":"11","text":"Xa tinxintaren naxan na, na xa lu tinxintareyani. Xa xɔsiden naxan na, na xa lu xɔsi fe rabani. Xa naxan tinxin, na xa lu tinxinyaan fari. Xa naxan sariɲan, na xa lu sariɲanni.”"},{"book":"Lankɛnɛmayana","chapter":"22","verse":"12","text":"Yesu naxa, “N famaan ni i ra. N fama nɛn birin kɛwanla saranna ra n yii."},{"book":"Lankɛnɛmayana","chapter":"22","verse":"13","text":"N tan nan Alifa nun Omega ra, na bunna nɛɛn fa fala a singen nun a dɔnxɛna, a fɔlɔn nun a raɲanna.”"},{"book":"Lankɛnɛmayana","chapter":"22","verse":"14","text":"“Sɛwan na kanne xa naxanye e domane xama alogo e xa siimayaan wudin sɔtɔ, e so taan so dɛɛne ra."},{"book":"Lankɛnɛmayana","chapter":"22","verse":"15","text":"Koni fe xɔsixi rabane nun kɔɛramuxune nun yalundene nun faxa tiine nun suxure batune nun wule falan nafan naxanye birin ma, ne luma nɛn taan fari ma.”"},{"book":"Lankɛnɛmayana","chapter":"22","verse":"16","text":"“N tan Yesu bata n ma malekan xɛ ɛ ma alogo a xa sa sereyani ito ba dɛnkɛlɛya yamane xa. Dawuda bɔnsɔnna nan n na, keli a denbayani. Tagalan saren nan n tan na, naxan tema xɔtɔnni.”"},{"book":"Lankɛnɛmayana","chapter":"22","verse":"17","text":"Awa, Alaa Nii Sariɲanxin nun ɲaxalandin yi a fala, e naxa, “Fa be!” Naxan yo na a mɛ, na fan xa a fala, a naxa, “Fa be!” Xa min xɔnla naxan ma, na xa fa. Xa naxan wama siimaya igen xɔn, na xa a rasuxu, a mi sarama."},{"book":"Lankɛnɛmayana","chapter":"22","verse":"18","text":"N muxune nan maxadima naxanye birin nabiya fala sɛbɛxini itoe mɛma, xa naxan nde sa e fari, Ala fitina feene sama nɛn na kanna fari naxanye sɛbɛxi kitabuni ito kui."},{"book":"Lankɛnɛmayana","chapter":"22","verse":"19","text":"Xa naxan yo nde ba nabiya fala sɛbɛxini itoe ra, Ala na kanna gbee bama nɛn siimaya wudin nun taa sariɲanxina fe yi, naxanye fe falaxi kitabuni ito kui."},{"book":"Lankɛnɛmayana","chapter":"22","verse":"20","text":"Naxan feni itoe seren bama, na naxa, “Ɲɔndin na a ra, n famaan ni i ra.” Amina! Marigi Yesu fa!"},{"book":"Lankɛnɛmayana","chapter":"22","verse":"21","text":"Marigi Yesu xa hinan ɛ birin na."}]}