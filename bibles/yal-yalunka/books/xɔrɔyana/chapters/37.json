{"data":[{"book":"Xɔrɔyana","chapter":"37","verse":"1","text":"Bɛsalɛli yi kasiya wudi kankiraan nafala: A kuyana nɔngɔnna yɛ firin e nun a tagi, a yigbona nɔngɔnna yɛ keden e nun a tagi, a yitena nɔngɔnna yɛ keden e nun a tagi."},{"book":"Xɔrɔyana","chapter":"37","verse":"2","text":"A yi xɛma faɲi yilɛnlɛnxine sa a fanna nun a kuiin ma, a yi a dɛ kinkin fan nabilin xɛmaan na."},{"book":"Xɔrɔyana","chapter":"37","verse":"3","text":"A yi a tongo tamine so yili naaninne rafala xɛmaan na a san naaninne ma, firin fɔxɔ kedenni, firin bode fɔxɔni."},{"book":"Xɔrɔyana","chapter":"37","verse":"4","text":"A yi kasiya tami firin nafala, a yi xɛma yilɛnlɛnxine sa e ma."},{"book":"Xɔrɔyana","chapter":"37","verse":"5","text":"A yi tamine raso xɛma yinle ra kankiraan dɛxɔnne yi, alogo e xa findi kankiraan xali seen na."},{"book":"Xɔrɔyana","chapter":"37","verse":"6","text":"A yi xɛma dɛraganla rafala kankiraan ma, Ala solonadena. A yi kuya nɔngɔnna yɛ firin e nun a tagi, a yi gbo nɔngɔnna yɛ keden e nun a tagi."},{"book":"Xɔrɔyana","chapter":"37","verse":"7","text":"A yi maleka gubugubu kan sawura firin nafala xɛma bɔnbɔxin na, e ti kankiraan dɛraganla fɔxɔ firinne ma."},{"book":"Xɔrɔyana","chapter":"37","verse":"8","text":"A maleka sawura keden ti fɔxɔ kedenni, a yi a firinden ti bode fɔxɔni. Maleka sawurane nun kankiraan dɛraganla yi findi se kedenna ra."},{"book":"Xɔrɔyana","chapter":"37","verse":"9","text":"Maleka sawurane gubugubune yi bandunxi e xun ma, e yi felenxi kankiraan dɛraganla ma. Maleka sawurane yɛɛ rafindixi e bode ma, e xun sinxi kankiraan dɛraganla ma."},{"book":"Xɔrɔyana","chapter":"37","verse":"10","text":"E yi kasiya wudin tabanla rafala: a kuyana nɔngɔnna yɛ firin, a yigbona nɔngɔnna yɛ keden, a yitena nɔngɔnna yɛ keden e nun a tagi."},{"book":"Xɔrɔyana","chapter":"37","verse":"11","text":"E yi xɛma faɲi yilɛnlɛnxine sa a ma, e a dɛ kinkin nabilin xɛmaan na."},{"book":"Xɔrɔyana","chapter":"37","verse":"12","text":"E yi farinna sa tabanla ɲinginna ma a rabilinni. Farinni gboon yi lanxi muxun yii kuiin nan ma. E yi xɛmaan sa farinna dɛ kinkine ma."},{"book":"Xɔrɔyana","chapter":"37","verse":"13","text":"E yi a tongo tamine so yili naaninne rafala xɛmaan na tabanla tongon naaninne ma a sanne ma."},{"book":"Xɔrɔyana","chapter":"37","verse":"14","text":"Tamine so yinle yi lu a dɛ kinkine ra, tamine soon naxanye ra tabanla xali seen na."},{"book":"Xɔrɔyana","chapter":"37","verse":"15","text":"E yi kasiya tamine rafala, e yi xɛma yilɛnlɛnxine sa e ma, e findi tabanla xali seen na."},{"book":"Xɔrɔyana","chapter":"37","verse":"16","text":"E yi a goronne nun waliseene rafala xɛma faɲin na, e nun a igelengenne minse saraxane rabɔxɔnma naxanye ra."},{"book":"Xɔrɔyana","chapter":"37","verse":"17","text":"E yi lɛnpun dɔxɔ seen nafala xɛma bɔnbɔxi faɲin na. A sanna nun a yiine yi rayabu se fuge sawurane ra. Se kedenna nan yi e birin na."},{"book":"Xɔrɔyana","chapter":"37","verse":"18","text":"Yii sennin nan yi tixi a fɔxɔ firinne ma: lɛnpu dɔxɔde yire saxan yi lu a fɔxɔ kedenni, yire saxan a fɔxɔ bodeni."},{"book":"Xɔrɔyana","chapter":"37","verse":"19","text":"Amandi wudi fuge sawura saxan saxan yi rafala a yii senninna birin ma a rayabu seen na."},{"book":"Xɔrɔyana","chapter":"37","verse":"20","text":"Amandi wudi fuge sawura naanin yi rafala a binla fan ma."},{"book":"Xɔrɔyana","chapter":"37","verse":"21","text":"Keden yi rafala a tangbaxi singen bun ma, keden a firinden fan bun ma, e nun keden a saxanden bun. E birin malanxina yii sennin."},{"book":"Xɔrɔyana","chapter":"37","verse":"22","text":"Se kedenna nan yi a se fuge sawurane nun a yiine ra, e birin yi rafalaxi xɛma faɲi bɔnbɔxin nan na."},{"book":"Xɔrɔyana","chapter":"37","verse":"23","text":"E yi lɛnpu solofere rafala xɛma faɲin na, e nun e waliseene nun xube kɔ seene."},{"book":"Xɔrɔyana","chapter":"37","verse":"24","text":"E lɛnpun dɔxɔ seen nun a waliseene rafala xɛma faɲin kilo tonge saxan nan na."},{"book":"Xɔrɔyana","chapter":"37","verse":"25","text":"E yi wusulan ganden nafala kasiya wudin na. A kuyana nɔngɔnna yɛ keden, a yigbona nɔngɔnna yɛ keden, a yitena nɔngɔnna yɛ firin. E yi fenne rafala a tongon naaninne ma. E yi findi se kedenna ra."},{"book":"Xɔrɔyana","chapter":"37","verse":"26","text":"E yi xɛma faɲi yilɛnlɛnxine sa a fanna nun a dɛxɔnne nun a fenne ma. E yi xɛmaan sa a rabilinni a ɲinginne ma."},{"book":"Xɔrɔyana","chapter":"37","verse":"27","text":"E yi tami raso yinla xɛma daxin firin firin nafala wusulan ganden ɲinginne bun ma alogo a tongo tamine xa raso a fɔxɔ firinne ra."},{"book":"Xɔrɔyana","chapter":"37","verse":"28","text":"E yi kasiya wudin nafala tamine ra, e yi xɛma yilɛnlɛnxine sa e ma."},{"book":"Xɔrɔyana","chapter":"37","verse":"29","text":"Wusulan nafalane yi masusan ture sariɲanxin nun wusulan xiri ɲaxumɛn nafala."}]}