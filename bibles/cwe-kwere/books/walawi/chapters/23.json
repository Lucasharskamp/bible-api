{"data":[{"book":"Walawi","chapter":"23","verse":"1","text":"Mndewa Mulungu kamulongela Musa,"},{"book":"Walawi","chapter":"23","verse":"2","text":"“Walongele Waisilaili, ‘Yano ni madugila ya Mndewa Mulungu yondamuyagong'onde kuwa mting'hano wa kutosa kwa Mulungu, yano ni madugila yangu."},{"book":"Walawi","chapter":"23","verse":"3","text":"Kuna siku sita za kusang'hana sang'hano zenu, mbali siku yesaba ni Siku ya Mhumulo, siku ya mting'hano wa kutosa kwa Mulungu. Sekemusang'hane sang'hano yoyose muna isiku iyo, ni Siku ya Mhumulo ya Mndewa Mulungu hanhu hohose homukala."},{"book":"Walawi","chapter":"23","verse":"4","text":"Yano ni madugila ya Mndewa Mulungu, yondamuwe na mting'hano wa kutosa kwa Mulungu, mwizayagong'onda kwa lusita lwikigwe."},{"book":"Walawi","chapter":"23","verse":"5","text":"“ ‘Dugila da Pasaka da Mndewa Mulungu dokwandusa ichigulogulo nguku zikwingila, siku ya longo na nne ya mwezi mosi."},{"book":"Walawi","chapter":"23","verse":"6","text":"Muna isiku ya longo na tano ya mwezi uwo, Dugila da Mndewa Mulungu da Magate Hayanagumigwa Lusu dokwandusa. Kwa siku saba molondeka muje magate hayagumigwe lusu."},{"book":"Walawi","chapter":"23","verse":"7","text":"Muna isiku ya mwanduso mwizakuwa na mting'hano wa kutosa kwa Mulungu, sekemusang'hane sang'hano ya chila siku."},{"book":"Walawi","chapter":"23","verse":"8","text":"Kwa siku saba mwizamulavila Mndewa Mulungu nhambiko kwa moto. Muna isiku yesaba mwizatenda mting'hano wa kutosa kwa Mulungu, sekemusang'hane sang'hano ya chila siku.’ ”"},{"book":"Walawi","chapter":"23","verse":"9","text":"Mndewa Mulungu kamulongela Musa,"},{"book":"Walawi","chapter":"23","verse":"10","text":"“Walongele Waisilaili, ‘Vondamwingile muna iisi yondanimwing'heni na kugobola vinhu vihandigwe umo, mwizamgalila mkulu wa nhambiko mganda wa mwanduso kugobola."},{"book":"Walawi","chapter":"23","verse":"11","text":"Mkulu wa nhambiko kezavinula uchanyha kuwa chilaguso cha kulava haulongozi ha Mndewa Mulungu muladi mutogoligwe, mkulu wa nhambiko kezailava ihafosa Siku ya Mhumulo."},{"book":"Walawi","chapter":"23","verse":"12","text":"Siku iyo vondauvinule uchanyha kuwa chilaguso cha kulava mganda haulongozi wangu, niye Mndewa Mulungu, kwizalava nhambiko ya kutimbula ya mwanang'hondolo mulume wa mwaka umwe yelibule chilema,"},{"book":"Walawi","chapter":"23","verse":"13","text":"hamwe na nhosa ya mhule ya chilo mbili za usage unogile uhanganyigwe na mavuta, zondamunilavile niye Mndewa Mulungu kwa moto. Mnung'ho wake wizaninogeza, hamwe na nhosa yake ya ching'waji lita imwe ya divai."},{"book":"Walawi","chapter":"23","verse":"14","text":"Sekemuje gate, hebu lukuso, hebu uhishi, mbaka siku iyo, vondamukomeleze kulava nhosa ya Mulungu wenu. Ndagilizi zino zizindililigwe siku zose muna zinyelesi zenu hanhu hohose homukala."},{"book":"Walawi","chapter":"23","verse":"15","text":"“ ‘Mwizapeta majuma saba kwandusila siku isondelela Siku ya Mhumulo, siku ija yomugalile nhambiko ya kwinula uchanyha kwa chilaguso."},{"book":"Walawi","chapter":"23","verse":"16","text":"Siku ya malongo matano, siku isondelela ni Siku ya Mhumulo ya saba, mwizanilavila niye Mndewa Mulungu nhosa imwenga ya mhule ya vinhu va mwanduso kugobola."},{"book":"Walawi","chapter":"23","verse":"17","text":"Chila kaye wezagala magate maidi ya nhambiko ya kwinula uchanyha kwa chilaguso haulongozi hangu niye Mndewa Mulungu. Gate dolondeka diumbigwe kwa chilo mbili za usage unogile ugumigwe lusu. Gate ijo mwizanilavila niye Mndewa Mulungu diwe nhosa ya vinhu va mwanduso kugobola."},{"book":"Walawi","chapter":"23","verse":"18","text":"Iviya mwizalava wanang'hondolo walume saba wa mwaka umwe, welibule chilema, dang'ang'a lume da ng'ombe, mabebelu ya ng'hondolo maidi. Wanyama wawo wezakuwa nhambiko ya kutimbula, hamwe na nhosa za mhule na nhosa za ving'waji zizalavigwa kwa moto. Minung'ho inogile ya nhambiko izo izaninogeza niye Mndewa Mulungu."},{"book":"Walawi","chapter":"23","verse":"19","text":"Iviya mwizalava bebelu da luti kuwa nhambiko ya uhasanyi na wanang'hondolo walume waidi wa mwaka umwe kuwa nhambiko ya tindiwalo."},{"book":"Walawi","chapter":"23","verse":"20","text":"Maabaho mkulu wa nhambiko kezazinula uchanyha kwa chilaguso haulongozi wangu Mndewa Mulungu, hamwe na gate da vinhu va mwanduso kugobola, na wanang'hondolo waja waidi. Vinhu ivo vela kwa Mndewa Mulungu, ivo vizakuwa va wakulu wa nhambiko."},{"book":"Walawi","chapter":"23","verse":"21","text":"Siku iyo mwizagong'onda mting'hano wa kutosa kwa Mulungu. Sekemutende usang'hano wa chila siku. Lagilizo dino dolondeka dizindililigwe siku zose muna zinyelesi zenu, hanhu hohose homukala."},{"book":"Walawi","chapter":"23","verse":"22","text":"“ ‘Muhagobola vinhu venu vimuhandile muna imigunda yenu, sekemugobole mbaka muna zimhaka za migunda hebu sekemubwele kuchisogo kudondoleza visigale. Walekeleni ngayengaye na nyambenyambe. Niye niiyo Mndewa Mulungu, Mulungu wenu.’ ”"},{"book":"Walawi","chapter":"23","verse":"23","text":"Mndewa Mulungu kamulongela Musa,"},{"book":"Walawi","chapter":"23","verse":"24","text":"“Walongele Waisilaili, ‘Siku ya mwanduso ya mwezi wesaba mwizaitenda kuwa siku ya kuhumula. Siku ya kukumbukigwa yondaigong'ondigwe kwa dizi da mhalati kutenda mting'hano wa kutosa kwa Mulungu."},{"book":"Walawi","chapter":"23","verse":"25","text":"Sekemutende sang'hano ya chila siku na mumulavile Mndewa Mulungu nhambiko kwa moto.’ ”"},{"book":"Walawi","chapter":"23","verse":"26","text":"Mndewa Mulungu kamulongela Musa,"},{"book":"Walawi","chapter":"23","verse":"27","text":"“Siku ya longo ya mwezi uno wesaba ni Siku ya Kuilumba. Muna isiku iyo ya mting'hano wa kutosa kwa Mulungu, mwizafunga na kumulavila Mndewa Mulungu nhambiko kwa moto."},{"book":"Walawi","chapter":"23","verse":"28","text":"Muna isiku iyo sekemutende sang'hano yoyose, kwaviya ni Siku ya Kuilumba, vondamusegezeligwe uhasanyi wenu haulongozi ha Mndewa Mulungu, Mulungu wenu."},{"book":"Walawi","chapter":"23","verse":"29","text":"Munhu yoyose yoja chinhu chochose muna isiku iyo, kezabaguligwa mwa wanhu wake."},{"book":"Walawi","chapter":"23","verse":"30","text":"Munhu yoyose yotenda usang'hano muna isiku iyo, nizamkoma mwa wanhu wake."},{"book":"Walawi","chapter":"23","verse":"31","text":"Sekemusang'hane usang'hano. Ndagilizi ino izindililigwe siku zose muna zinyelesi zenu na hanhu hohose homukala."},{"book":"Walawi","chapter":"23","verse":"32","text":"Siku iyo kumwenu izakuwa siku ya kuhumula na mwizafunga. Siku ya Mhumulo yokwandusa ichigulogulo cha siku ya kenda na yokomelezeka ichigulogulo cha siku ya longo.”"},{"book":"Walawi","chapter":"23","verse":"33","text":"Mndewa Mulungu kamulongela Musa,"},{"book":"Walawi","chapter":"23","verse":"34","text":"“Walongele Waisilaili, ‘Muna isiku ya longo na tano ya mwezi wa saba, Dugila da Vibanda da Mndewa Mulungu dokwandusa. Dizakomelezeka kwa siku saba."},{"book":"Walawi","chapter":"23","verse":"35","text":"Siku ya mwanduso mwizakuwa na mting'hano wa kutosa kwa Mulungu, sekemutende sang'hano ya chila siku."},{"book":"Walawi","chapter":"23","verse":"36","text":"Kwa siku saba, mwizamulavila nhambiko Mndewa Mulungu kwa moto. Siku yenane mwizakuwa na mting'hano wa kutosa kwa Mulungu na kumulavila Mndewa Mulungu nhambiko kwa moto. Mting'hano uwo wela, siku iyo sekemusang'hane sang'hano ya chila siku."},{"book":"Walawi","chapter":"23","verse":"37","text":"“ ‘Yano ni madugila yapangigwe ya Mndewa Mulungu yondamugong'onde kuwe na mting'hano wa kutosa kwa Mulungu kwa kumulavila nhambiko zozilavigwa kwa moto, nhambiko za kutimbula na nhosa za mhule na nhosa za ching'waji, chila chinhu muna isiku yake ipangigwe."},{"book":"Walawi","chapter":"23","verse":"38","text":"Nhambiko izo ni hamwe na ziya zomunilavila niye Mndewa Mulungu muna Isiku ya Mhumulo, hamwe na nhambiko zenu zimuzowele, hamwe na nhambiko za chilaho, hamwe na nhambiko za kulonda mwenyewo zomunilavila niye Mndewa Mulungu."},{"book":"Walawi","chapter":"23","verse":"39","text":"“ ‘Muhakomeleza kugobola muna imigunda yenu, mwizatenda dugila kwa siku saba, kwandusila siku ya longo na tano ya mwezi wa saba. Siku ya mwanduso izakuwa siku ya kuhumula, na siku yenane iviya izakuwa ya kuhumula."},{"book":"Walawi","chapter":"23","verse":"40","text":"Muna isiku ya mwanduso mwizasola matunda ya mibiki inogile na matambi ya mitende na matambi yeli na mayani mengi na matambi ya mibiki yoikota mumgwazo ya lwanda. Mwizatenda dugila haulongozi ha Mndewa Mulungu, Mulungu wenu kwa siku saba."},{"book":"Walawi","chapter":"23","verse":"41","text":"Chila mwaka mutende dugila dino kwa siku saba kwa Mndewa Mulungu. Ndagilizi ino muizindile siku zose muna zinyelesi zenu. Mwizaditenda muna umwezi wa saba."},{"book":"Walawi","chapter":"23","verse":"42","text":"Waisilaili wose wolondeka wakale muna ivibanda kwa siku saba,"},{"book":"Walawi","chapter":"23","verse":"43","text":"muladi nyelesi zenu wavimanye kuwa viniwalavile Waisilaili muna iisi ya Misili, niwatenda wakale muna ivibanda. Niye niiyo Mndewa Mulungu, Mulungu wenu.’ ”"},{"book":"Walawi","chapter":"23","verse":"44","text":"Ivo Musa kawalongela Waisilaili madugila yayo yapangigwe ya Mndewa Mulungu."}]}