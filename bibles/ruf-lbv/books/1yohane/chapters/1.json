{"data":[{"book":"1 Yohane","chapter":"1","verse":"1","text":"Twomwandikilani usenga wa Imbuli yula wa Ughima, ayula iyakalile kulawa mwanduso, iyatumuhulike na kumwona kwa nenge tsetu wenyegho, tsatumlola na tumkinda kwa ghamoko ghetu wenyegho."},{"book":"1 Yohane","chapter":"1","verse":"2","text":"Ughima awo tsaulawila, na twetwe tuwona na kuulapfila ukalangama, na twowapetelani mwemwe ughima awo wa ghamatsuwa ghose iukalile kwa Aba na utulawila twetwe."},{"book":"1 Yohane","chapter":"1","verse":"3","text":"Twowapetelani aghala ghatwonile na ghatuhulike, ili namwe pfipfila mwilunge na twetwe. Twetwe twilunga na Aba na Yesu Kiristu, Imwanaghe."},{"book":"1 Yohane","chapter":"1","verse":"4","text":"Twomwandikilani ghano ili ndeng'elelo yetu itimile."},{"book":"1 Yohane","chapter":"1","verse":"5","text":"Ahuno usenga watuhulike kulawa kwa Yesu na twowapetelani. Imulungu iyo ghumwanga, mna yeye kuduhu chisi chochose."},{"book":"1 Yohane","chapter":"1","verse":"6","text":"Tung'alonga twilunga naye aku tung'ali twakwanga mchisi, twoghutsuka na ng'atutenda gha kweli."},{"book":"1 Yohane","chapter":"1","verse":"7","text":"Lekeni ka twakwanga mne ghumwanga ka yeye pfayali mne ghumwanga, twakuwa chinu chimwe, na idamu ya Yesu, iyali Imwanaghe, wotutenda twele tsinzambi tsetu tsose."},{"book":"1 Yohane","chapter":"1","verse":"8","text":"Tung'alonga twahela nzambi, tweghutsukila iwenyegho, na kuduhu ukweli mghati mwetu."},{"book":"1 Yohane","chapter":"1","verse":"9","text":"Lekeni tung'amlongela nzambi tsetu Imulungu, yeye ka wakutogholighwa na kanogha ghamatsuwa ghose, katsotuleghusila nzambi tsetu na kutudeghetesa mna ghose ghehile."},{"book":"1 Yohane","chapter":"1","verse":"10","text":"Tung'alonga ng'atutendile nzambi bae, twomtenda Imulungu mghutsu, na imbuli yake ng'aili mghati mwetu bae."}]}