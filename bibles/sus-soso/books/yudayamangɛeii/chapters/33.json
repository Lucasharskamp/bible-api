{"data":[{"book":"Yudaya Mangɛe II","chapter":"33","verse":"1","text":"Manasi mangɛya sɔtɔ a ɲɛ fu nun firin nan ma, a fa ɲɛ tongo suuli nun suuli mangɛya raba Darisalamu."},{"book":"Yudaya Mangɛe II","chapter":"33","verse":"2","text":"A naxa bira fe ɲaaxie fɔxɔ ra alɔ sie Alatala naxee keri Isirayilakae ya ra."},{"book":"Yudaya Mangɛe II","chapter":"33","verse":"3","text":"A naxa kuye batudee yailan geyae fari, a baba Xesekiya naxee kana. A Bali kuyee xa sɛrɛxɛbadee yailan, a Aseri kuye wuri daaxie ti, a man tuubi tunbuie bɛ naxee na koore ma."},{"book":"Yudaya Mangɛe II","chapter":"33","verse":"4","text":"A naxa yi sɛrɛxɛbade mɔɔlie ti Alatala xa banxi kui, Alatala a fala dɛnnaxɛ ma, n xili fama falade be nɛ Darisalamu tɛmui birin."},{"book":"Yudaya Mangɛe II","chapter":"33","verse":"5","text":"A naxa sɛrɛxɛbadee ti tunbuie bɛ Alatala xa hɔrɔmɔbanxi tɛtɛ firinyi kui."},{"book":"Yudaya Mangɛe II","chapter":"33","verse":"6","text":"A naxa a xa die gan sɛrɛxɛ ra Hinoma gulunba kui. A naxa duureya nun manduruɲa mɔɔli birin naba, a sematoe nun mixie maxɔrin naxee fata mixi faxie rawɔyɛnde. A xa fe ɲaaxie xun naxa masa Alatala ya xɔri han a xɔnɔ a ma."},{"book":"Yudaya Mangɛe II","chapter":"33","verse":"7","text":"A naxa kuye gɛmɛ masolixi ti Ala xa banxi kui Ala a fala dɛnnaxɛ ma Dawuda nun a xa di Sulemani bɛ, «N bara yi banxi sugandi, n bara Darisalamu sugandi Isirayila bɔnsɔɛ birin ya ma, n xili xa matɔxɔ be abadan."},{"book":"Yudaya Mangɛe II","chapter":"33","verse":"8","text":"N mu Isirayila kerima yi bɔxi ma n naxan fixi wo babae ma xa wo n ma sɛriyɛ, n ma yaamarie, nun n ma xaranyie rabatuma wo naxan sɔtɔ Annabi Munsa saabui ra.»"},{"book":"Yudaya Mangɛe II","chapter":"33","verse":"9","text":"Kɔnɔ Manasi naxa Yudaya nun Darisalamu ralɔɛ, e xa ɲaaxu dangife sie ra Alatala naxee sɔntɔ e ya ra."},{"book":"Yudaya Mangɛe II","chapter":"33","verse":"10","text":"Alatala naxa wɔyɛn Manasi nun a xa ɲama bɛ, kɔnɔ e mu e tuli mati a ra."},{"book":"Yudaya Mangɛe II","chapter":"33","verse":"11","text":"Na na a ra, Alatala naxa a niya Asiriya sɔɔri xunyie xa fa e gerede. E naxa Manasi suxu, e yɔlɔnxɔnyi sa a ma, e kɔnyi gbaku a banganyi ra, e a xanin Babilɔn bɔxi ma."},{"book":"Yudaya Mangɛe II","chapter":"33","verse":"12","text":"A to lu na ɲaxankatɛ kui, a naxa a Marigi Alatala maxandi, a a yɛtɛ magoro a babae Marigi Ala bɛ."},{"book":"Yudaya Mangɛe II","chapter":"33","verse":"13","text":"A to a maxandi, Alatala naxa a xa dubɛ suxu, a a ragbilen a xa mangɛya Darisalamu. Na kui Manasi naxa a kolon Alatala nan Ala ra."},{"book":"Yudaya Mangɛe II","chapter":"33","verse":"14","text":"Na dangi xanbi, Manasi naxa tɛtɛ ti Dawuda xa taa fari ma, kelife Gixon sogegorode mabiri gulunba kui, a sa dɔxɔ taa naadɛ ra naxan xili «Yɛxɛ naadɛ.» A naxa Ofeli geya mabilin. A naxa nde sa tɛtɛ xa maite xun ma. A man naxa sɔɔri xunyie lu Yudaya taa makantaxie kui."},{"book":"Yudaya Mangɛe II","chapter":"33","verse":"15","text":"Na tɛmui a naxa kuye birin ba Alatala xa hɔrɔmɔbanxi kui, a sɛrɛxɛbadee kana a nu bara naxee ti hɔrɔmɔbanxi tentenyi fari nun Darisalamu taa kui. A naxa e birin wɔlɛ i taa fari ma."},{"book":"Yudaya Mangɛe II","chapter":"33","verse":"16","text":"A to gɛ na ra, a naxa Alatala xa sɛrɛxɛbade yailan, a fa xanunteya sɛrɛxɛ nun tantui sɛrɛxɛ ba naa. A naxa a masen Yudayakae bɛ e xa Isirayila Marigi Alatala rabatu."},{"book":"Yudaya Mangɛe II","chapter":"33","verse":"17","text":"Ɲama tan mu gbilen kuye batudee fɔxɔ ra geyae fari, kɔnɔ e nu e Marigi Alatala nan gbansan batuma mɛnnie."},{"book":"Yudaya Mangɛe II","chapter":"33","verse":"18","text":"Manasi xa taruxui dɔnxɔɛ, a xa Ala maxandi nun namiɲɔnmɛe xa masenyie Isirayila Marigi Alatala xili ra, na birin sɛbɛxi Isirayila mangɛe xa taruxui kui."},{"book":"Yudaya Mangɛe II","chapter":"33","verse":"19","text":"A xa Ala maxandi nun Ala na suxu ki naxɛ, na sɛbɛxi Hosayi xa sɛbɛli kui. Manasi naxan nabaxi beenu a xa a yɛtɛ magoro Ala bɛ, a xa yunubie, a xa yanfanteya, a xa kuye batudee geyae fari, a xa Aseri kuye wuri daaxie, nun a xa gɛmɛ masolixie, na birin masenxi na sɛbɛli kui."},{"book":"Yudaya Mangɛe II","chapter":"33","verse":"20","text":"Manasi naxa laaxiraya, e a ragata a xɔnyi. A xa di Amon naxa ti a ɲɔxɔɛ ra."},{"book":"Yudaya Mangɛe II","chapter":"33","verse":"21","text":"Amon mangɛya sɔtɔ a ɲɛ mɔxɔɲɛn nun firin nan ma, a fa ɲɛ firin mangɛya raba Darisalamu."},{"book":"Yudaya Mangɛe II","chapter":"33","verse":"22","text":"A naxa bira fe ɲaaxie fɔxɔ ra alɔ a baba Manasi, a sɛrɛxɛe ba kuyee bɛ a baba nu bara naxee yailan batu se ra."},{"book":"Yudaya Mangɛe II","chapter":"33","verse":"23","text":"A mu a magoro Alatala bɛ alɔ a baba Manasi a raba ki naxɛ. Amon xa yunubie naxa dangi a baba gbe ra."},{"book":"Yudaya Mangɛe II","chapter":"33","verse":"24","text":"A xa sɔɔri xunyie naxa natɛ tongo, e fa a faxa a xa mangɛ banxi kui."},{"book":"Yudaya Mangɛe II","chapter":"33","verse":"25","text":"Kɔnɔ ɲama tan mu tin na yanfantee ra, e naxa e fan faxa. Ɲama naxa Amon xa di Yosiya ti a ɲɔxɔɛ ra."}]}