{"data":[{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"1","text":"Ἐπὶ τὸ αὐτὸ δὲ Πέτρος καὶ Ἰωάννης ἀνέβαινον εἰς τὸ ἱερὸν ἐπὶ τὴν ὥραν τῆς προσευχῆς τὴν ἐνάτην."},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"2","text":"καί τις ἀνὴρ χωλὸς ἐκ κοιλίας μητρὸς αὐτοῦ ὑπάρχων ἐβαστάζετο, ὃν ἐτίθουν καθ᾽ ἡμέραν πρὸς τὴν θύραν τοῦ ἱεροῦ τὴν λεγομένην ὡραίαν τοῦ αἰτεῖν ἐλεημοσύνην παρὰ τῶν εἰσπορευομένων εἰς τὸ ἱερόν·"},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"3","text":"ὃς ἰδὼν Πέτρον καὶ Ἰωάννην μέλλοντας εἰσιέναι εἰς τὸ ἱερὸν ἠρώτα ἐλεημοσύνην."},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"4","text":"ἀτενίσας δὲ Πέτρος εἰς αὐτὸν σὺν τῷ Ἰωάννῃ εἶπε· βλέψον εἰς ἡμᾶς."},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"5","text":"ὁ δὲ ἐπεῖχεν αὐτοῖς προσδοκῶν τι παρ᾽ αὐτῶν λαβεῖν."},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"6","text":"εἶπε δὲ Πέτρος· ἀργύριον καὶ χρυσίον οὐχ ὑπάρχει μοι· ὃ δὲ ἔχω τοῦτό σοι δίδωμι· ἐν τῷ ὀνόματι Ἰησοῦ Χριστοῦ τοῦ Ναζωραίου ἔγειρε καὶ περιπάτει."},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"7","text":"καὶ πιάσας αὐτὸν τῆς δεξιᾶς χειρὸς ἤγειρε· παραχρῆμα δὲ ἐστερεώθησαν αὐτοῦ αἱ βάσεις καὶ τὰ σφυρά,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"8","text":"καὶ ἐξαλλόμενος ἔστη καὶ περιεπάτει, καὶ εἰσῆλθε σὺν αὐτοῖς εἰς τὸ ἱερὸν περιπατῶν καὶ ἁλλόμενος καὶ αἰνῶν τὸν Θεόν."},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"9","text":"καὶ εἶδεν αὐτὸν πᾶς ὁ λαὸς περιπατοῦντα καὶ αἰνοῦντα τὸν Θεόν·"},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"10","text":"ἐπεγίνωσκόν τε αὐτὸν ὅτι οὗτος ἦν ὁ πρὸς τὴν ἐλεημοσύνην καθήμενος ἐπὶ τῇ ὡραίᾳ πύλῃ τοῦ ἱεροῦ, καὶ ἐπλήσθησαν θάμβους καὶ ἐκστάσεως ἐπὶ τῷ συμβεβηκότι αὐτῷ."},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"11","text":"Κρατοῦντος δὲ τοῦ ἰαθέντος χωλοῦ τὸν Πέτρον καὶ Ἰωάννην συνέδραμε πρὸς αὐτοὺς πᾶς ὁ λαὸς ἐπὶ τῇ στοᾷ τῇ καλουμένῃ Σολομῶντος ἔκθαμβοι."},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"12","text":"ἰδὼν δὲ Πέτρος ἀπεκρίνατο πρὸς τὸν λαόν· ἄνδρες Ἰσραηλῖται, τί θαυμάζετε ἐπὶ τούτῳ, ἢ ἡμῖν τί ἀτενίζετε ὡς ἰδίᾳ δυνάμει ἢ εὐσεβείᾳ πεποιηκόσι τοῦ περιπατεῖν αὐτόν;"},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"13","text":"ὁ Θεὸς Ἀβραὰμ καὶ Ἰσαὰκ καὶ Ἰακώβ, ὁ Θεὸς τῶν πατέρων ἡμῶν, ἐδόξασε τὸν παῖδα αὐτοῦ Ἰησοῦν· ὃν ὑμεῖς μὲν παρεδώκατε καὶ ἠρνήσασθε αὐτὸν κατὰ πρόσωπον Πιλάτου, κρίναντος ἐκείνου ἀπολύειν·"},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"14","text":"ὑμεῖς δὲ τὸν ἅγιον καὶ δίκαιον ἠρνήσασθε, καὶ ᾐτήσασθε ἄνδρα φονέα χαρισθῆναι ὑμῖν,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"15","text":"τὸν δὲ ἀρχηγὸν τῆς ζωῆς ἀπεκτείνατε, ὃν ὁ Θεὸς ἤγειρεν ἐκ νεκρῶν, οὗ ἡμεῖς μάρτυρές ἐσμεν."},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"16","text":"καὶ ἐπὶ τῇ πίστει τοῦ ὀνόματος αὐτοῦ τοῦτον, ὃν θεωρεῖτε καὶ οἴδατε, ἐστερέωσε τὸ ὄνομα αὐτοῦ, καὶ ἡ πίστις ἡ δι᾽ αὐτοῦ ἔδωκεν αὐτῷ τὴν ὁλοκληρίαν ταύτην ἀπέναντι πάντων ὑμῶν."},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"17","text":"καὶ νῦν, ἀδελφοί, οἶδα ὅτι κατὰ ἄγνοιαν ἐπράξατε, ὥσπερ καὶ οἱ ἄρχοντες ὑμῶν·"},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"18","text":"ὁ δὲ Θεὸς ἃ προκατήγγειλε διὰ στόματος πάντων τῶν προφητῶν αὐτοῦ παθεῖν τὸν Χριστόν, ἐπλήρωσεν οὕτω."},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"19","text":"μετανοήσατε οὖν καὶ ἐπιστρέψατε εἰς τὸ ἐξαλειφθῆναι ὑμῶν τὰς ἁμαρτίας,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"20","text":"ὅπως ἂν ἔλθωσι καιροὶ ἀναψύξεως ἀπὸ προσώπου τοῦ Κυρίου καὶ ἀποστείλῃ τὸν προκεχειρισμένον ὑμῖν Χριστὸν Ἰησοῦν,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"21","text":"ὃν δεῖ οὐρανὸν μὲν δέξασθαι ἄχρι χρόνων ἀποκαταστάσεως πάντων ὧν ἐλάλησεν ὁ Θεὸς διὰ στόματος [πάντων] ἁγίων αὐτοῦ προφητῶν ἀπ᾽ αἰῶνος."},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"22","text":"Μωϋσῆς μὲν γὰρ πρὸς τοὺς πατέρας εἶπεν ὅτι προφήτην ὑμῖν ἀναστήσει Κύριος ὁ Θεὸς ὑμῶν ἐκ τῶν ἀδελφῶν ὑμῶν ὡς ἐμέ· αὐτοῦ ἀκούσεσθε κατὰ πάντα ὅσα ἂν λαλήσῃ πρὸς ὑμᾶς."},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"23","text":"ἔσται δὲ πᾶσα ψυχή, ἥτις ἐὰν μὴ ἀκούσῃ τοῦ προφήτου ἐκείνου, ἐξολοθρευθήσεται ἐκ τοῦ λαοῦ."},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"24","text":"καὶ πάντες δὲ οἱ προφῆται ἀπὸ Σαμουὴλ καὶ τῶν καθεξῆς ὅσοι ἐλάλησαν, καὶ κατήγγειλαν τὰς ἡμέρας ταύτας."},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"25","text":"ὑμεῖς ἐστε υἱοὶ τῶν προφητῶν καὶ τῆς διαθήκης ἧς διέθετο ὁ Θεὸς πρὸς τοὺς πατέρας ἡμῶν, λέγων πρὸς Ἀβραάμ· καὶ ἐν τῷ σπέρματί σου ἐνευλογηθήσονται πᾶσαι αἱ πατριαὶ τῆς γῆς."},{"book":"ΠΡΑΞΕΙΣ ΑΠΟΣΤΟΛΩΝ","chapter":"3","verse":"26","text":"ὑμῖν πρῶτον ὁ Θεὸς ἀναστήσας τὸν παῖδα αὐτοῦ Ἰησοῦν ἀπέστειλεν αὐτὸν εὐλογοῦντα ὑμᾶς ἐν τῷ ἀποστρέφειν ἕκαστον ἀπὸ τῶν πονηριῶν ὑμῶν."}]}