{"data":[{"book":"Yakobo","chapter":"5","verse":"1","text":"Kale, mmwe abagagga, mukaabe era mwaziirane. Mugenda kujjirwa ennaku."},{"book":"Yakobo","chapter":"5","verse":"2","text":"Eby’obugagga byammwe bivunze, n’ebyambalo byammwe biriiriddwa ennyenje."},{"book":"Yakobo","chapter":"5","verse":"3","text":"Ezaabu yammwe ne ffeeza bitalazze, era obutalagge bwabyo bwe buliba obujulirwa obulibalumiriza omusango, ne bumalawo omubiri gwammwe ng’omuliro. Mweterekera obugagga olw’ennaku ez’oluvannyuma."},{"book":"Yakobo","chapter":"5","verse":"4","text":"Laba abakozi abaakola mu nnimiro zammwe ne mulyazaamaanya empeera yaabwe, bakaaba, n’abaakungula bakungubaga, era amaloboozi g’okwaziirana kwabwe gatuuse mu matu ga Mukama ow’Eggye."},{"book":"Yakobo","chapter":"5","verse":"5","text":"Mwesanyusiza ku nsi ne mwejalabya mu bugagga bwammwe. Mwagezza emitima gyammwe nga muli ng’abeetegekera olunaku olw’okubaagirako ebyassava."},{"book":"Yakobo","chapter":"5","verse":"6","text":"Atasobyanga mwamusalira omusango okumusinga ne mumutta, ng’ate ye talina bwe yeerwanirako."},{"book":"Yakobo","chapter":"5","verse":"7","text":"Noolwekyo abooluganda mugumiikirize, okutuusa amadda ga Mukama waffe, ng’omulimi bw’agumiikiriza ng’alindirira enkuba eya ddumbi n’eya ttoggo okukuza ebibala bye biryoke byengere."},{"book":"Yakobo","chapter":"5","verse":"8","text":"Mugumiikirize, era mugume omwoyo, kubanga amadda ga Mukama waffe gali kumpi."},{"book":"Yakobo","chapter":"5","verse":"9","text":"Temwemulugunyizagananga mwekka na mwekka, muleme okusalirwa omusango, kubanga Omulamuzi ayimiridde ku luggi."},{"book":"Yakobo","chapter":"5","verse":"10","text":"Ekyokulabirako eky’okugumiikiriza n’okubonaabona, be bannabbi abaayogeranga mu linnya lya Mukama."},{"book":"Yakobo","chapter":"5","verse":"11","text":"Laba tubayita ba mukisa abo abaagumiikiriza. Yobu yeesiga Mukama, era obulamu bwe butulaga ng’entegeka ya Mukama bwe yatuukirizibwa obulungi; kubanga Mukama wa kisa era ajjudde okusaasira."},{"book":"Yakobo","chapter":"5","verse":"12","text":"Naye okusingira ddala byonna, abooluganda, temulayiranga ggulu, oba ensi, oba ekintu kyonna ekirala. Ensonga bw’ebeeranga weewaawo, gamba weewaawo. Bw’ebeeranga si weewaawo gamba si weewaawo, mulyoke mwewale okusalirwa omusango okubasinga."},{"book":"Yakobo","chapter":"5","verse":"13","text":"Waliwo mu mmwe ali mu buzibu? Kirungi asabenga olw’obuzibu obwo. N’abo abeetaaga okwebaza, kirungi bayimbirenga Mukama bulijjo ennyimba ez’okumutendereza."},{"book":"Yakobo","chapter":"5","verse":"14","text":"Waliwo omulwadde mu mmwe? Kirungi atumye abakulembeze b’Ekkanisa, bamusabire, era bamusiige amafuta, nga bwe basaba Mukama amuwonye."},{"book":"Yakobo","chapter":"5","verse":"15","text":"Era okusaba kwabwe nga kuweereddwayo n’okukkiriza, kugenda kumuwonya, kubanga Mukama awonya. Singa obulwadde bwe bwava ku kibi kye yakola, Mukama agenda kumusonyiwa."},{"book":"Yakobo","chapter":"5","verse":"16","text":"Noolwekyo mwatulireganenga ebibi byammwe, era buli omu asabirenga munne, mulyoke muwonyezebwe. Okusaba n’omutima omumalirivu ogw’omuntu omutuukirivu, kubeera n’obuyinza bungi, era n’ebivaamu biba bya ttendo."},{"book":"Yakobo","chapter":"5","verse":"17","text":"Eriya yali muntu ddala nga ffe, naye bwe yeewaayo n’asaba enkuba ereme okutonnya, enkuba teyatonnya okumalira ddala emyaka esatu n’ekitundu!"},{"book":"Yakobo","chapter":"5","verse":"18","text":"Ate n’asaba enkuba n’etonnya, omuddo n’ebisimbe byonna ne biddamu okumera."},{"book":"Yakobo","chapter":"5","verse":"19","text":"Abooluganda, singa omu ku mmwe akyama n’ava ku mazima, ne wabaawo amukomyawo,"},{"book":"Yakobo","chapter":"5","verse":"20","text":"omuntu oyo akomyawo munne eri Katonda, aba awonyezza omwoyo gwa munne okufa era ng’amuleetedde n’okusonyiyibwa ebibi byonna."}]}