{"data":[{"book":"Dunuɲa Fɔlɔna","chapter":"39","verse":"1","text":"Sumayila bɔnsɔnna muxune yi siga Yusufu ra Misiran yamanani. Potifari, Misiran Mangan kantan tiine xunna yi a sara."},{"book":"Dunuɲa Fɔlɔna","chapter":"39","verse":"2","text":"Alatala yi Yusufu xɔn. A yi feen naxanye birin suxuma, ayi birin gasama. A yi lu a kanna Misiran kaan konni."},{"book":"Dunuɲa Fɔlɔna","chapter":"39","verse":"3","text":"A kanna yi a kolon, a Alatala yi Yusufu xɔn, bayo Alatala bata yi a feen birin nasɔnɔya."},{"book":"Dunuɲa Fɔlɔna","chapter":"39","verse":"4","text":"Yusufu yi rafan a kanna ma, a yi a findi a banxi xunna ra. A yi a hɛrisigɛn birin taxu a ra."},{"book":"Dunuɲa Fɔlɔna","chapter":"39","verse":"5","text":"Na xanbi Yusufu to findi a banxi xunna ra e nun a yii seene birin, Alatala yi barakan sa Misiran kaana denbayani Yusufu a fe ra. Alatala yi barakan sa a yii seene birin yi, e nun a banxin nun a xɛɛne."},{"book":"Dunuɲa Fɔlɔna","chapter":"39","verse":"6","text":"Nanara, seen naxanye birin yi Potifari yii, a yi a birin nabeɲin Yusufu yii. A tan mi yi fa a yengi saxi fefe xɔn ma fɔ a yi donseen naxan donma."},{"book":"Dunuɲa Fɔlɔna","chapter":"39","verse":"7","text":"Na feene danguxina, a kanna ɲaxanla yi a yɛɛn ti Yusufu ra. A yi a fala a xa, a naxa, “Fa be, en fa kafu.”"},{"book":"Dunuɲa Fɔlɔna","chapter":"39","verse":"8","text":"Yusufu yi tondi, a a fala a kanna ɲaxanla xa, a naxa, “Xabu n fa n kanna konni a mi a yengi luxi fefe xɔn ma sɔnɔn a banxini. A bata a yii seene birin taxu n na."},{"book":"Dunuɲa Fɔlɔna","chapter":"39","verse":"9","text":"A banxin kui be, n tan nan dangu muxun birin na. A mi sese rafisaxi n xa, fɔ i kedenna, bayo i tan bata findi a ɲaxanla ra. Iki, n fe ɲaxi gbee sifani ito ligama nanfera naxan findɛ yulubi feen na Ala yii?”"},{"book":"Dunuɲa Fɔlɔna","chapter":"39","verse":"10","text":"Na ɲaxanla yi na falama Yusufu xa lɔxɔ yo lɔxɔ. Koni hali na, Yusufu mi yi a tuli matima e kafu feen miriyaan na."},{"book":"Dunuɲa Fɔlɔna","chapter":"39","verse":"11","text":"Lɔxɔna nde, Yusufu yi so banxini wali kɛdeni. Banxi kui konyi yo mi yi na na waxatini."},{"book":"Dunuɲa Fɔlɔna","chapter":"39","verse":"12","text":"Na ɲaxanla yi dutun a domaan ma. A yi a fala a xa, a naxa, “En kafu!” Yusufu yi a ba a domani, a yi a lu ɲaxanla yii. A yi mini a giyɛ tandeni."},{"book":"Dunuɲa Fɔlɔna","chapter":"39","verse":"13","text":"Ɲaxanla to a to a bata a gi, a a domaan lu a yii, a mini tanden ma,"},{"book":"Dunuɲa Fɔlɔna","chapter":"39","verse":"14","text":"a yi a banxi kui konyine xili, a fa a fala e xa, a naxa, “Ɛ ito mato, n ma xɛmɛn faxi Heburu nan na a xa fa sabaan so en na. A faxi nɛn n fɛma a nxu xa kafu, koni n yi sɔnxɔn nate."},{"book":"Dunuɲa Fɔlɔna","chapter":"39","verse":"15","text":"A to n sɔnxɔ xuiin mɛ, a yi a gi, a a domaan lu n dɛxɔn ma. A yi mini a giyɛ tandeni.”"},{"book":"Dunuɲa Fɔlɔna","chapter":"39","verse":"16","text":"A yi Yusufu a domaan namara han a kanna fa waxatin naxan yi."},{"book":"Dunuɲa Fɔlɔna","chapter":"39","verse":"17","text":"A yi feni ito yɛba a xa, a naxa, “I faxi Heburu konyi xɛmɛn naxan na, a faxi nɛn a xa sabaan so n na."},{"book":"Dunuɲa Fɔlɔna","chapter":"39","verse":"18","text":"Koni n to sɔnxɔn nate, a yi a domaan lu n yii, a yi mini a giyɛ tandeni.”"},{"book":"Dunuɲa Fɔlɔna","chapter":"39","verse":"19","text":"Yusufu kanna to a ɲaxanla falan mɛ, a yi naxan falama a xa iki, a naxa, “A mato, i ya konyin naxan nabaxi n na,”"},{"book":"Dunuɲa Fɔlɔna","chapter":"39","verse":"20","text":"a bɔɲɛn yi te, a xɔlɔ. A yi Yusufu balan mangana kasorasane yi dɛnaxan yi."},{"book":"Dunuɲa Fɔlɔna","chapter":"39","verse":"21","text":"Alatala yi lu Yusufu xɔn ma, a hinan a ra. A yi a ragidi Yusufu ma e nun kaso mangan yi dɛ fan."},{"book":"Dunuɲa Fɔlɔna","chapter":"39","verse":"22","text":"Kaso mangan yi kasorasaan birin taxu Yusufu ra. Feen naxan birin yi ligama a yi danguma a tan nan yii."},{"book":"Dunuɲa Fɔlɔna","chapter":"39","verse":"23","text":"Kaso mangan mi yi Yusufu a wanla xun matoma a ra, bayo Alatala yi Yusufu xɔn ma. A bata yi a feen birin nasɔnɔya."}]}