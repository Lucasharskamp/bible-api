{"data":[{"book":"Maliki","chapter":"5","verse":"1","text":"Yesu ne iwanang'ina wake wapfika kumwambu kwa tsimbu Galilaya mne isi ya Gerasi."},{"book":"Maliki","chapter":"5","verse":"2","text":"Baho Yesu hayalawile mne mnumbwi, ketingana ne imunu yane ichinyamkela yalawile kune tsikaburi."},{"book":"Maliki","chapter":"5","verse":"3","text":"Imunu ayo tsakakala kune tsikaburi na kuduhu imunu yadahile kumwoha keli hata kwe iminyororo."},{"book":"Maliki","chapter":"5","verse":"4","text":"Kwaapfila tsakohighwa ghamoko na ghamaghulu ghake, lekeni tsakadumla iminyororo na kubena tsimingu itsili mmaghulu mwake. Na kuduhu imunu yane ingupfu yadahile kumghogha."},{"book":"Maliki","chapter":"5","verse":"5","text":"Imisi ne ichilo tsayang'ali yakwanga mne tsikaburi na mpfidunda, aku kokemelela na kwighanaghana kwa ghamabwe."},{"book":"Maliki","chapter":"5","verse":"6","text":"Hayamwonile Yesu kwa kutali, kamtsumila, kamtowela maghoti hambele hake."},{"book":"Maliki","chapter":"5","verse":"7","text":"Kalila kwa litsi likulu, kalonga, “Yesu Imwana we Imulungu iyali kuchanya ng'ani ubama choni kuna nene? Kwa taghwa lye Imulungu, nokulomba uleke kunidununza!”"},{"book":"Maliki","chapter":"5","verse":"8","text":"Kalonga apfo kwaapfila Yesu tsakamlongela, “Chinyamkela, lawa mne imunu yuno!”"},{"book":"Maliki","chapter":"5","verse":"9","text":"Kuya Yesu kamghutsa, “Taghwa lyako nani?”"},{"book":"Maliki","chapter":"5","verse":"10","text":"Kuya kamlomba Yesu aleke kuwawinga kunze kwe isi ila pfinyamkela awo."},{"book":"Maliki","chapter":"5","verse":"11","text":"Tsakukala na kingili kulu lye iwangubi wakuja habehi na chidunda."},{"book":"Maliki","chapter":"5","verse":"12","text":"Apfo ipfinyamkela wamlomba Yesu, “Utughale kune iwangubi, utulekelele twingile mna wawo.”"},{"book":"Maliki","chapter":"5","verse":"13","text":"Yesu kawalekelela, ne ipfinyamkela awo wamlawa imunu ayo na kwingila mne iwangubi. Likingili lyose lye iwangubi 2,000 watsumila kune tsimbu na kutsama mne ghamatsi."},{"book":"Maliki","chapter":"5","verse":"14","text":"Iwadimi we iwangubi watsuma na kuwalongela iwanu mne ghumji na mne imighunda. Ne iwanu waghenda kulola achila ichilawile."},{"book":"Maliki","chapter":"5","verse":"15","text":"Hawapfikile kwa Yesu, wamwona imunu yula yakalile na likingili lye ipfinyamkela kakala hasi, kapfala ghamaghwanda ghake na tsimbutsi tsake tsimuyila, iwanu wose wapfuka."},{"book":"Maliki","chapter":"5","verse":"16","text":"Ne iwanu iwonile ichinu acho wawalongela iwanu ichinu ichimlawile imunu ayo ne iwangubi."},{"book":"Maliki","chapter":"5","verse":"17","text":"Kuya iwanu wamlomba Yesu yoke mne ghumji ghwawo."},{"book":"Maliki","chapter":"5","verse":"18","text":"Yesu hayakalile kodina mne mnumbwi, imunu iyakalile ne ipfinyamkela kamlomba Yesu woke wose."},{"book":"Maliki","chapter":"5","verse":"19","text":"Lekeni Yesu kalema, kamlongela, “Ghenda ukaye kune iwandughu tsako na uwalongele pfakutendele Imtwatsa na pfakwonele libatsi.”"},{"book":"Maliki","chapter":"5","verse":"20","text":"Apfo imunu ayo koka Dekapoli kuwalongela achila Yesu chamtendele. Ne iwanu wose iwahulike tsawakangawala."},{"book":"Maliki","chapter":"5","verse":"21","text":"Yesu hayalokile keli kumwambu kwe tsimbu, likingili lye iwanu litingana na limtsunguluka aho hambalimbali ha tsimbu."},{"book":"Maliki","chapter":"5","verse":"22","text":"Kuya imkulu yumwe we ing'anda ya ukulombela iyakemighwe Yairo tsakatsa, hayamwonile Yesu, keghwisa mmaghulu mwake,"},{"book":"Maliki","chapter":"5","verse":"23","text":"kamlomba “Imwanangu mdodo pinga koghula ng'ani. Nokulomba utse, umwikile ghamoko ghako ahone na yawe mghima.”"},{"book":"Maliki","chapter":"5","verse":"24","text":"Apfo Yesu kaghenda naye. Na likingili lye iwanu limuwinza na kumkunughitsa kunughitsa."},{"book":"Maliki","chapter":"5","verse":"25","text":"Baho tsakukala ne ipinga yumwe yane utamu we kulawa idamu kwa miyaka kumi na mili."},{"book":"Maliki","chapter":"5","verse":"26","text":"Ipinga ayo tsakadununzika ghendo kughenda kwe iwaghanga na kaghisa ipfinu pfake pfose, lekeni ng'apatile ng'apfu bae na kaghendelela kughula."},{"book":"Maliki","chapter":"5","verse":"27","text":"Ipinga ayo hayahulike mbuli tsa Yesu, kabita mne likingili, kamghendela Yesu kwa kuchughu na kukinda ghwanda lyake,"},{"book":"Maliki","chapter":"5","verse":"28","text":"na kelongela imwenyegho “Ning'akinda ghwanda lyake nitsohona.”"},{"book":"Maliki","chapter":"5","verse":"29","text":"Hayakindile lighwanda lyake, bahala idamu ileka kumlawa, naye kamanya mne lukuli lwake ka utamu wake uhona."},{"book":"Maliki","chapter":"5","verse":"30","text":"Bahala Yesu kamanya ingupfu imlawa, apfo kahunduka mne kingili na kughutsa, “Apfi imunu wachi yakindile lighwanda lyangu?”"},{"book":"Maliki","chapter":"5","verse":"31","text":"Iwanang'ina wake wamwidika “Kwakona iwanu pfawokukunughitsa kunughitsa, kuya kwotughutsa ‘Apfi imunu wachi yanikindile?’ ”"},{"book":"Maliki","chapter":"5","verse":"32","text":"Lekeni Yesu kaghendelela kulolesa yamwone imunu wachi iyatendile ichinu acho."},{"book":"Maliki","chapter":"5","verse":"33","text":"Ipinga ayo kamanya ichinu ichimlawile, apfo kamghendela, kodedema kwa kupfuka na kamghwila mmaghulu mwake, kuya kamlongela ghose."},{"book":"Maliki","chapter":"5","verse":"34","text":"Yesu kamlongela “Imwanangu, ukutoghola kwako kukuhonetsa. Ughende tseghamba na utamu wako uhone.”"},{"book":"Maliki","chapter":"5","verse":"35","text":"Yesu hayang'ali yolonga apfo, iwanu wangi watsa kulawa mne ing'anda ya Yairo, imkulu we ing'anda ya ukulombela wamlongela, “Imwanagho ma kafa, ebali kwoghendela kumdesa imlangulitsi?”"},{"book":"Maliki","chapter":"5","verse":"36","text":"Yesu hayahulike ichinu chawalongile, kabetsa, kamlongela imkulu we ing'anda ya ukulombela, “Leka kupfuka, ghweghwe toghola.”"},{"book":"Maliki","chapter":"5","verse":"37","text":"Kuya Yesu ng'abamile bae imunu wowose amuwinze, ila kaghenda na Petiri, Jakobu na Yohane, ndughu yake Jakobu."},{"book":"Maliki","chapter":"5","verse":"38","text":"Hawapfikile mne ing'anda ya Yairo, Yesu tsakona tsogho na kahulika iwanu wolila."},{"book":"Maliki","chapter":"5","verse":"39","text":"Yesu kengila mng'anda kawalongela, “Ebali mwotenda tsogho na kulila? Imwana ng'afile bae ila kawasa.”"},{"book":"Maliki","chapter":"5","verse":"40","text":"Lekeni wamseka, apfo kawalapfa kunze, kawasola aba na mai wa imwana ayo ne iwanang'ina wake iyakalile nawo, wengila mne chiheleto chawasile imwana."},{"book":"Maliki","chapter":"5","verse":"41","text":"Kamkinda ghumoko kamlongela “Talita kumi!” mana yake, “Mwana mdodo pinga, nokulongela lamka!”"},{"book":"Maliki","chapter":"5","verse":"42","text":"Bahala imwana kenuka na kandusa kughenda (imwana ayo tsakakala na miyaka kumi na mili). Ichinu achi hachilawile, iwanu wakangawala ghendo."},{"book":"Maliki","chapter":"5","verse":"43","text":"Yesu kawakanya ghendo waleke kumlongela imunu wowose ichinu ichilawile, kuya kawalongela wamwing'e imwana yula ichijo yaje."}]}