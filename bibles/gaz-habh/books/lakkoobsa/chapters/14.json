{"data":[{"book":"Lakkoobsa","chapter":"14","verse":"1","text":"Halkan sana namoonni waldaa sanaa hundinuu sagalee isaanii ol fudhatanii booʼan."},{"book":"Lakkoobsa","chapter":"14","verse":"2","text":"Israaʼeloonni hundinuu Musee fi Aroonitti guunguman; waldaan guutuunis akkana isaaniin jedhe; “Nu utuu biyyuma Gibxitti dhumnee jiraannee! Yookaan utuu gammoojjii kana keessatti dhumnee jiraannee!"},{"book":"Lakkoobsa","chapter":"14","verse":"3","text":"Waaqayyo maaliif akka nu goraadeedhaan dhumnuuf jedhee biyya kanatti nu fida? Niitonni keenyaa fi ijoolleen keenya ni boojiʼamu. Biyya Gibxitti deebiʼuun nuu hin wayyuu?”"},{"book":"Lakkoobsa","chapter":"14","verse":"4","text":"Isaanis, “Amma hoogganaa filannee biyya Gibxitti haa deebinu” waliin jedhan."},{"book":"Lakkoobsa","chapter":"14","verse":"5","text":"Kana irratti Musee fi Aroon fuula guutummaa yaaʼii Israaʼel kanneen achitti walitti qabamanii duratti addaan lafatti gombifaman."},{"book":"Lakkoobsa","chapter":"14","verse":"6","text":"Jarreen biyyattii keessa deemanii basaasan keessaa Iyyaasuun ilmi Nuuniitii fi Kaaleb ilmi Yefunee uffata ofii tarsaasanii,"},{"book":"Lakkoobsa","chapter":"14","verse":"7","text":"guutummaa yaaʼii Israaʼelootaatiin akkana jedhan; “Biyyi nu keessa deemnee basaasne sun akka malee gaarii dha."},{"book":"Lakkoobsa","chapter":"14","verse":"8","text":"Waaqayyo yoo nutti gammade biyya sanatti nu galchee biyyattii aannanii fi damma baaftu sana nuu kenna."},{"book":"Lakkoobsa","chapter":"14","verse":"9","text":"Isin garuu Waaqayyotti hin fincilinaa. Waan nu isaan lilliqimsinuuf namoota biyya sanaa hin sodaatinaa. Gaaddisni isaan irraa kaʼeera; Waaqayyo nu wajjin jira. Isaan hin sodaatinaa.”"},{"book":"Lakkoobsa","chapter":"14","verse":"10","text":"Waldaan guutuun garuu dhagaan isaan tumuudhaaf mariʼate. Ulfinni Waaqayyoos fuula dunkaana wal gaʼii duratti Israaʼeloota hundatti mulʼate."},{"book":"Lakkoobsa","chapter":"14","verse":"11","text":"Waaqayyos Museedhaan akkana jedhe; “Sabni kun hamma yoomiitti akkana na tuffata? Utuma ani mallattoowwan kanneen hunda gidduu isaaniitti hojjedhuu isaan hamma yoomiitti na amanuu didu?"},{"book":"Lakkoobsa","chapter":"14","verse":"12","text":"Ani golfaadhaan dhaʼee isaan nan balleessa; siʼi garuu saba isaan caalaa guddaa fi jabaa sin godha.”"},{"book":"Lakkoobsa","chapter":"14","verse":"13","text":"Museen Waaqayyoon akkana jedhe; “Warri Gibxi waaʼee waan kanaa ni dhagaʼu! Ati humna keetiin saba kana gidduu isaaniitii baaftee fiddeertaatii."},{"book":"Lakkoobsa","chapter":"14","verse":"14","text":"Isaanis waaʼee waan kanaa saba biyya sana keessa jiraatutti ni odeessu. Yaa Waaqayyo, isaan akka ati saba kana gidduu jirtu dhagaʼaniiru; yaa Waaqayyo isaan akka ati fuuluma isaaniitti mulʼatu, akka duumassi kee isaaniin ol jiruu fi akka ati guyyaa utubaa duumessaatiin, halkan immoo utubaa ibiddaatiin isaan dura deemtu dhagaʼanii jiru."},{"book":"Lakkoobsa","chapter":"14","verse":"15","text":"Yoo ati saba kana yeruma tokkotti barbadeessite, saboonni oduu waaʼee keetii dhagaʼan,"},{"book":"Lakkoobsa","chapter":"14","verse":"16","text":"‘Waaqayyo biyya kakuudhaan waadaa isaaniif gale sanatti saba kana galchuu hin dandeenye; inni kanumaaf gammoojjii keessatti isaan gogorraʼe’ jedhu."},{"book":"Lakkoobsa","chapter":"14","verse":"17","text":"“Egaa akkuma ati akkana jettee dubbatte sanatti jabinni Gooftaa haa argisiifamu:"},{"book":"Lakkoobsa","chapter":"14","verse":"18","text":"‘Waaqayyo dafee hin aaru; jaalalli isaa immoo guddaa dha; inni cubbuu fi fincila namaaf dhiisa. Taʼu illee inni nama yakka hojjetu adabu malee hin dhiisu; inni hamma dhaloota sadaffaa fi afuraffaatti sababii cubbuu abbootii isaaniitiif jedhee ijoollee ni adaba.’"},{"book":"Lakkoobsa","chapter":"14","verse":"19","text":"Akkuma yeroo isaan biyya Gibxii baʼanii jalqabdee hamma ammaatti dhiifama isaaniif goote sana akkuma jaalala kee guddaa sanaatti cubbuu saba kanaa dhiisiif.”"},{"book":"Lakkoobsa","chapter":"14","verse":"20","text":"Waaqayyo akkana jedhee deebiseef; “Ani akkuma ati kadhatte sana isaaniif dhiiseera."},{"book":"Lakkoobsa","chapter":"14","verse":"21","text":"Taʼu illee akkuma ani dhugumaan jiraataa taʼee fi akkuma ulfinni Waaqayyoo dhugumaan lafa hunda guute sana,"},{"book":"Lakkoobsa","chapter":"14","verse":"22","text":"namoota ulfina koo arganii, mallattoowwan ani biyya Gibxiitii fi gammoojjii keessatti hojjedhe arganii garuu naa ajajamuu didanii yeroo kudhan na qoran sana keessaa namni tokko iyyuu,"},{"book":"Lakkoobsa","chapter":"14","verse":"23","text":"tokkoon isaanii biyya ani kakuudhaan abbootii isaaniitiif waadaa gale sana hin argan. Namni na tuffate tokko biyya sana hin argu."},{"book":"Lakkoobsa","chapter":"14","verse":"24","text":"Garbicha koo Kaaleb garuu sababii inni hafuura addaa qabuu fi sababii garaa guutuudhaan na duukaa buʼaa jiruuf, ani biyya inni dhaqe sanatti isa galcha; sanyiin isaas biyya sana ni dhaala."},{"book":"Lakkoobsa","chapter":"14","verse":"25","text":"Sababii Amaaleqoonnii fi Kanaʼaanonni Sululoota keessa jiraataniif, isin bor deebiʼaatii karaa Galaana Diimaatiin gammoojjiitti qajeelaa.”"},{"book":"Lakkoobsa","chapter":"14","verse":"26","text":"Waaqayyo Musee fi Arooniin akkana jedhe:"},{"book":"Lakkoobsa","chapter":"14","verse":"27","text":"“Waldaan hamaan kun hamma yoomiitti natti guunguma? Ani guungummii Israaʼeloota guungumtoota sanaa dhagaʼeera."},{"book":"Lakkoobsa","chapter":"14","verse":"28","text":"Akkana jedhii isaanitti himi; ‘Waaqayyo akkana jedha; ani jiraataadhaatii, akkuma isin gurra kootti dubbattan sana anis isinitti godha:"},{"book":"Lakkoobsa","chapter":"14","verse":"29","text":"Reeffi keessan jechuunis reeffi warra umuriin isaanii waggaa digdamaa fi digdamaa olii kanneen lakkoobsa uummataa keessatti lakkaaʼamanii natti guunguman hundaa gammoojjii kana keessatti harcaʼee hafa."},{"book":"Lakkoobsa","chapter":"14","verse":"30","text":"Kaaleb ilma Yefuneetii fi Iyyaasuu ilma Nuuni malee tokkoon keessan iyyuu biyya ani keessa isin qubachiisuuf kakadhe sanatti hin galtan."},{"book":"Lakkoobsa","chapter":"14","verse":"31","text":"Ani garuu ijoollee keessan warra isin ni boojiʼamu jettan sana itti nan galcha; isaanis biyya isin tuffattan sana ni beeku."},{"book":"Lakkoobsa","chapter":"14","verse":"32","text":"Isin garuu, reeffi keessan gammoojjuma kana keessatti harcaʼa."},{"book":"Lakkoobsa","chapter":"14","verse":"33","text":"Ijoolleen keessan waggaa afurtama gammoojjii kana keessa ni jooru; hamma isin hundi gammoojjii keessatti dhumtanitti isaan sababii amanamummaa dhabuu keessaniitiif achitti rakkatu."},{"book":"Lakkoobsa","chapter":"14","verse":"34","text":"Isin akkuma bultii afurtama biyya sana basaastan, akkasuma bultiin tokko akka waggaa tokkootti lakkaaʼamee waggaa afurtama cubbuu keessaniif dhiphattu; yeroo sana isin akka ani isiniin mormu ni beektu.’"},{"book":"Lakkoobsa","chapter":"14","verse":"35","text":"Ani Waaqayyo waan kana dubbadheen jira; ani dhugumaan waan kana waldaa hamaa naan mormuuf walitti gurmaaʼe kana guutuutti nan fida. Isaan gammoojjii kana keessatti dhumu; asumattis ni duʼu.”"},{"book":"Lakkoobsa","chapter":"14","verse":"36","text":"Namoonni Museen akka isaan biyyattii basaasaniif erge yommuu achii deebiʼanitti waaʼee biyya sanaa gabaasa hamaa waldaatti gabaasanii akka waldaan Museetti guungumu godhan jechuunis"},{"book":"Lakkoobsa","chapter":"14","verse":"37","text":"namoonni waaʼee biyyattii gabaasa hamaa gabaasuutti gaafataman sun dhaʼichaan fuula Waaqayyoo duratti dhuman."},{"book":"Lakkoobsa","chapter":"14","verse":"38","text":"Namoota biyyattii basaasuu dhaqan keessaa Iyyaasuu ilma Nuunitii fi Kaaleb ilma Yefunee qofatu duʼa oole."},{"book":"Lakkoobsa","chapter":"14","verse":"39","text":"Museen waan kana hunda Israaʼelootatti himnaan isaan akka malee booʼan."},{"book":"Lakkoobsa","chapter":"14","verse":"40","text":"Isaanis guyyaa itti aanu ganamaan fiixee biyya gaaraatti ol baʼanii, “Nu cubbuu hojjenneerra; nu amma gara lafa Waaqayyo waadaa nuu gale sanaa dhaqna” jedhan."},{"book":"Lakkoobsa","chapter":"14","verse":"41","text":"Museen garuu akkana jedhe; “Isin maaliif ajaja Waaqayyoo cabsitu? Wanni kun isiniif hin milkaaʼu!"},{"book":"Lakkoobsa","chapter":"14","verse":"42","text":"Akka diinota keessaniin hin moʼatamneef ol hin baʼinaa; Waaqayyo isin wajjin hin jiruutii;"},{"book":"Lakkoobsa","chapter":"14","verse":"43","text":"Amaaleqoonnii fi Kanaʼaanonni achitti isinitti dhufuutii. Sababii isin Waaqayyo irraa garagaltaniif inni isin wajjin hin jiraatu; goraadeedhaan barbadeeffamtu.”"},{"book":"Lakkoobsa","chapter":"14","verse":"44","text":"Isaan garuu utuu Musee fi taabonni kakuu Waaqayyoo qubata keessaa gad hin baʼin yaaduma isaaniitiin kaʼanii fiixee biyya gaaraatti ol baʼan."},{"book":"Lakkoobsa","chapter":"14","verse":"45","text":"Yommus Amaaleqoonnii fi Kanaʼaanonni gaara sana irra jiraatan gad buʼanii isaan dhaʼanii hamma Hormaatti isaan ariʼan."}]}