{"data":[{"book":"Luka","chapter":"22","verse":"1","text":"Mselebuko wa mabumunda gangali ngemeku, wewikemiwa Pasaka yavi papipi."},{"book":"Luka","chapter":"22","verse":"2","text":"Vakulu va kuteta na vawula va malagizu ga Musa vakavya mukulonda njila ya kumkoma Yesu, nambu vavayogwipi vandu."},{"book":"Luka","chapter":"22","verse":"3","text":"Setani akamyingila Yuda mweikemelewa Isikalioti, mmonga pagati ya vamitumi vala kumi na vavili."},{"book":"Luka","chapter":"22","verse":"4","text":"Yuda akahamba, kulongela na vakulu va kuteta na vakulu va valonda va Nyumba ya Chapanga, ndava ya kuvagotolela Yesu."},{"book":"Luka","chapter":"22","verse":"5","text":"Vene vakaheka na vakayidakila kumpela mashonga."},{"book":"Luka","chapter":"22","verse":"6","text":"Yuda akayidakila, ndi alonda fwasi ya bwina ya kumgotola Yesu changali msambi wa vandu kumanya."},{"book":"Luka","chapter":"22","verse":"7","text":"Ligono la mabumunda gangasopewa ngemeku likahika. Lenilo ndi ligono la kuhinjwa mwana limbelele wa Pasaka."},{"book":"Luka","chapter":"22","verse":"8","text":"Yesu akavatuma Petili na Yohani, avajovili “Mhamba mkatendekelayi chakulya cha Pasaka.”"},{"book":"Luka","chapter":"22","verse":"9","text":"Vene vakamkota, “Wigana tikutendelekayi koki?”"},{"book":"Luka","chapter":"22","verse":"10","text":"Yesu akavajovela, “Myuwanila! Pamwiyingila kumuji yati mwikonganeka na mgosi mweagegili chihulu cha manji. Mumlanda mbaka munyumba yeiyingila."},{"book":"Luka","chapter":"22","verse":"11","text":"Mumjovela mkolo nyumba, ‘Muwula akukota, chivii koki chumba nilyayi chakulya cha Pasaka pamonga na vawuliwa vangu?’"},{"book":"Luka","chapter":"22","verse":"12","text":"Hinu mkolo nyumba yati akuvalangisa chumba chivaha cha kugolofa chechivikiwi kila chindu. Hinu mtendelekeha chakulya mwenumo.”"},{"book":"Luka","chapter":"22","verse":"13","text":"Vakahamba, vakakolela kila chindu chivili ngati Yesu cheavajovili, ndi vakatendelekela chakulya cha Pasaka."},{"book":"Luka","chapter":"22","verse":"14","text":"Lukumbi palwahikili, Yesu akatama kulya chakulya pamonga na vamitumi vaki."},{"book":"Luka","chapter":"22","verse":"15","text":"Akavajovela, “Ninogili neju kulya chakulya cha Pasaka yeniyi pamonga na nyenye, kwakona kung'aiswa kwangu."},{"book":"Luka","chapter":"22","verse":"16","text":"Muni nikuvajovela, yati nilya lepi kavili Pasaka mbaka penapo payikamilika Muunkosi wa Chapanga.”"},{"book":"Luka","chapter":"22","verse":"17","text":"Kangi Yesu akatola chikombi, akamsengusa Chapanga akajova, “Mtola, mpelanayi mwavoha,"},{"book":"Luka","chapter":"22","verse":"18","text":"Muni nikuvajovela, kuhumila hinu ninywa lepi kavili divayi mbaka Unkosi wa Chapanga peubwela.”"},{"book":"Luka","chapter":"22","verse":"19","text":"Mewawa akatola libumunda, akamsengusa Chapanga, akayimetula, akavapela akajova, “Yeniyi ndi higa yangu yemwipewa nyenye. Muni munikumbukayi nene.”"},{"book":"Luka","chapter":"22","verse":"20","text":"Akakita mewawa na chikombi peamali kulya, akajova, “Chikombi ichi ndi lilaganu la mupya yeyilangiswa na ngasi yangu na yeyiyitika ndava yinu.”"},{"book":"Luka","chapter":"22","verse":"21","text":"“Nambu, mlola! Mweakuning'anamukila avi bahapa pachakulya pamonga na nene."},{"book":"Luka","chapter":"22","verse":"22","text":"Chakaka Mwana wa Mundu ihamba kukomiwa, ngati cheaganili Chapanga, nambu alachikolela mundu yula mweamng'anamukila.”"},{"book":"Luka","chapter":"22","verse":"23","text":"Penapo vakatumbula kukotana vene kwa vene yani pagati yavi mwaihenga lijambu lenili."},{"book":"Luka","chapter":"22","verse":"24","text":"Vamitumi va Yesu vakatumbula kuhutana kumvala yani mweihololewa kuvya mkulu kuliku vangi."},{"book":"Luka","chapter":"22","verse":"25","text":"Yesu akavajovela, “Vankosi va milima vakuvalongosa vandu kwa makakala, na vachilongosi vakujikemela kuvya ‘Vankozi va vandu.’"},{"book":"Luka","chapter":"22","verse":"26","text":"Nambu yikoto kuvya chenichi pagati yinu, mweavimkulu pagati yinu yikumgana kuvya ngati mdebe, na mweavi chilongosi yikumgana kuvya ngati mtumisi."},{"book":"Luka","chapter":"22","verse":"27","text":"Muni, ndi yani mweavi mkulu, mweitama pameza kulya chakulya, amala yula mweitumikila? Chakaka ndi yula mweitama pameza kulya chakulya! Pamonga na genago, nambu nene nivii pagati yinu ngati muhengaji.”"},{"book":"Luka","chapter":"22","verse":"28","text":"“Nyenye ndi mwemwasigalili na nene lukumbi lwoha lwa mang'ahiso gangu,"},{"book":"Luka","chapter":"22","verse":"29","text":"ngati, Dadi cheanigotolili nene uhotola wa kulongosa, mewawa na nene nikuvagotolela nyenye, uhotola wenuwo."},{"book":"Luka","chapter":"22","verse":"30","text":"Hinu, yati mwinywa na kulya pameza yangu muunkosi wangu na kutama muvigoda vya Unkosi na kuhamula makabila kumi na gavili ga Isilaeli.”"},{"book":"Luka","chapter":"22","verse":"31","text":"“Yesu akajova, Simoni, Simoni! Yuwanila! Setani ayupili luwusa kwa Chapanga lwa kuvalinga nyenye kulola ngati muyendelela kuvya vamsadika."},{"book":"Luka","chapter":"22","verse":"32","text":"Nambu nene nikukuyupila veve muni kusadika kwaku kukotoka kupungula. Na veve peukuvawuyila vakangamalisa valongo vaku.”"},{"book":"Luka","chapter":"22","verse":"33","text":"Ndi Petili akayangula, “Bambu, nene nijitendelekili kuhamba na veve muchifungu amala kufwa pamonga na veve.”"},{"book":"Luka","chapter":"22","verse":"34","text":"Nambu Yesu akajova, “Nikukujovela Petili, kwakona lijogolo langavika lelu yati ukunibela mala zidatu.”"},{"book":"Luka","chapter":"22","verse":"35","text":"Kangi, Yesu akavakota vawuliwa vaki, “Panakavatumili changali chihaku cha mashonga amala lihaku amala champali za munjila mwapungukiwi na chindu?”"},{"book":"Luka","chapter":"22","verse":"36","text":"Yesu akavajovela, “Nambu hinu mundu mweavi na chihaku cha mashonga agega na mweavi na lihaku mewawa. Na yoyoha angali upanga agulisa likoti laki na akagula umonga."},{"book":"Luka","chapter":"22","verse":"37","text":"Yiyandikwi mu Mayandiku Gamsopi, ‘Avalangiwi kuvya mmonga pagati ya vandu vanyagaji,’ Nikuvajovela naha, Mayandiku giganikiwa gatimila ndava yangu, ndava muni wumi wangu wihika pamwishu.”"},{"book":"Luka","chapter":"22","verse":"38","text":"Vawuliwa vakajova, “Bambu, lola, penapa zivii panga zivili.”"},{"book":"Luka","chapter":"22","verse":"39","text":"Yesu akawuka ngati chayavili mvelu waki, akahamba kuchitumbi cha Mizeituni vawuliwa vaki vakamlanda."},{"book":"Luka","chapter":"22","verse":"40","text":"Pehahikili pandu pala akavajovela vawuliwa vaki, “Muyupayi, mukoto kuyingila mukulingiwa.”"},{"book":"Luka","chapter":"22","verse":"41","text":"Kangi mwene akavaleka, akahamba utali wa mundu kujugumila liganga, akafugama, akayupa."},{"book":"Luka","chapter":"22","verse":"42","text":"Akajova, “Dadi, ngati wigana uniwusila chikombi ichi cha mang'ahiso, nambu lepi chiganu changu, ndi chewigana wamwene.”"},{"book":"Luka","chapter":"22","verse":"43","text":"Kangi, Mtumu wa kunani kwa Chapanga akahumila akamkangamalisa."},{"book":"Luka","chapter":"22","verse":"44","text":"Hinu peavi mulipyanda, akamuyupa Chapanga neju, na lihuki ngati matonji ga ngasi, gamhulwili pahi."},{"book":"Luka","chapter":"22","verse":"45","text":"Peamali kuyupa, akayima kuvawuyila vawuliwa vaki akavakolela vagonili, ndava vavi ngolongondi."},{"book":"Luka","chapter":"22","verse":"46","text":"Yesu akavajovela, “Ndava kyani mwigona? Muyumuka muyupa, mkoto kuyingila mukulingiwa.”"},{"book":"Luka","chapter":"22","verse":"47","text":"Peavi akona ilongela, msambi wa vandu ukabwela kuni ulongoswa na Yuda mmonga wa vawuliwa kumi na vavili. Yuda akamhegelela Yesu na kumjambusa cha kumkumbatila."},{"book":"Luka","chapter":"22","verse":"48","text":"Nambu Yesu akamjovela, “Yuda! Wu, ukumng'anamukila Mwana wa Mundu kwa jambusa ya kumkumbatila?”"},{"book":"Luka","chapter":"22","verse":"49","text":"Vawuliwa vala pavachiwene chechihumila vakakota, “Bambu, tivadumula na panga zitu?”"},{"book":"Luka","chapter":"22","verse":"50","text":"Ndi mmonga pagati yavi akamtova mvanda wa Mteta Mkulu wa Chapanga, akamdumula likutu la upandi wa kulyela."},{"book":"Luka","chapter":"22","verse":"51","text":"Nambu Yesu akajova, “Mleka! Yikoli.” Akampamisa likutu la mundu yula, akamlamisa."},{"book":"Luka","chapter":"22","verse":"52","text":"Kangi Yesu akavajovela, vakulu va vakulu va kuteta na vakulu va valonda va Nyumba ya Chapanga na vagogo vevabweli kumkamula, “Wu, mbweli na mapanga na vibonga kunikamula ngati nene namnyagaji?"},{"book":"Luka","chapter":"22","verse":"53","text":"Penavi pamonga na nyenye magono goha Munyumba ya Chapanga mwanikamwili lepi. Nambu ulu ndi lukumbi lwinu, lukumbi lwa uchilongosi wa chitita.”"},{"book":"Luka","chapter":"22","verse":"54","text":"Vakamkamula Yesu, na kumtola, kuhamba nayu kunyumba ya Mteta Mkulu wa Chapanga. Petili amlandili cha kutali."},{"book":"Luka","chapter":"22","verse":"55","text":"Vakakosa motu pagati ya luvanja lwa nyumba vakatama pamonga, na Petili avili pagati yavi."},{"book":"Luka","chapter":"22","verse":"56","text":"Muhengaji mmonga mdala peamuwene Petili atamili papipi na motu, akamlolokesa akajova, “Mundu uyu mewawa avi pamonga na Yesu.”"},{"book":"Luka","chapter":"22","verse":"57","text":"Nambu petili akabela akajova, “Mdala veve! Nene nimmanyili lepi.”"},{"book":"Luka","chapter":"22","verse":"58","text":"Mwanakandahi, mundu yungi amuweni Petili, akajova “Veve wa mmonga wavi.”"},{"book":"Luka","chapter":"22","verse":"59","text":"Ngati lukumbi lwa saa yimonga palongolo, mundu yungi akajova, “Chakaka na mundu uyu avi pamonga na Yesu, ndava mwenuyu mewa Mgalilaya.”"},{"book":"Luka","chapter":"22","verse":"60","text":"Nambu Petili akajova, “Bambu veve, nichimanyili lepi chewijova!”"},{"book":"Luka","chapter":"22","verse":"61","text":"Bambu akamng'anamuka na kumlola Petili, ndi Petili agakumbwiki geajoviwi na Bambu gala, “Lelu kilu kwakona lijogolo kuvika yati ukunibela mala yidatu.”"},{"book":"Luka","chapter":"22","verse":"62","text":"Penapo Petili akahuma kuvala akavemba neju."},{"book":"Luka","chapter":"22","verse":"63","text":"Vandu vevamyangalila Yesu vala, vakamtova na kumvevesa."},{"book":"Luka","chapter":"22","verse":"64","text":"Vakamgubika mihu na chitambala, vakavya kumkota, lotelayi yani mwaakutovili?"},{"book":"Luka","chapter":"22","verse":"65","text":"Vakamjovela malovi ga mahele ga maligu."},{"book":"Luka","chapter":"22","verse":"66","text":"Kwapachili, vagogo va mulima na vakulu va kuteta na vawula va malagizu ga Musa, vakonganiki pamonga, vakamtola Yesu vakampeleka mulibanji lavi likulu la Vayawudi."},{"book":"Luka","chapter":"22","verse":"67","text":"Vene vakamjovela “Utijovela! Wu, veve ndi Kilisitu Msangula?”"},{"book":"Luka","chapter":"22","verse":"68","text":"Na ngati nivakotili nyenye, yati nakuniyangula."},{"book":"Luka","chapter":"22","verse":"69","text":"Nambu kutumbula hinu, Mwana wa Mundu yati itama upandi wa kulyela wa Chapanga ana makakala.”"},{"book":"Luka","chapter":"22","verse":"70","text":"Voha vakamkota, “Ndi, veve Mwana wa Chapanga?”"},{"book":"Luka","chapter":"22","verse":"71","text":"Kangi vakajova, “Hinu, tigana lepi ujova wungi ndava yaki? Tavete timyuwini cheijova mumlomo waki mwene.”"}]}