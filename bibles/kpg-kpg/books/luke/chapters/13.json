{"data":[{"book":"Luke","chapter":"13","verse":"1","text":"Di madagoaa deelaa, hunu gau nogo i golo ga helekai gi Jesus i digau Galilee ala ne daaligi go Pilate i di nadau madagoaa nogo hai nadau tigidaumaha ang gi God."},{"book":"Luke","chapter":"13","verse":"2","text":"Jesus ga helekai, “Idimaa digau Galilee ala ne daaligi beelaa, gei goodou e hagabau bolo nadau huaidu le e huaidu laa hongo nia huaidu digau Galilee ala i golo?"},{"book":"Luke","chapter":"13","verse":"3","text":"Gei deeai! Au e hagi adu gi goodou bolo maa goodou ga hagalee huli gi daha mo godou huaidu, goodou huogodoo le e mmade be digaula."},{"book":"Luke","chapter":"13","verse":"4","text":"E hai behee go digau dilongoholu maa walu nogo i Siloam13.4 “Siloam” di gowaa i lodo Jerusalem. ala ne mmade i di angulaa ne hinga gi hongo digaula? Goodou e hagabau bolo digaula koia e huaidu i digau huogodoo ala i Jerusalem?"},{"book":"Luke","chapter":"13","verse":"5","text":"Gei deeai! Au e helekai adu bolo maa goodou hagalee huli gi daha mo godou huaidu, gei goodou huogodoo le e mmade gadoo be digaula.”"},{"book":"Luke","chapter":"13","verse":"6","text":"Jesus ga helekai gi digaula i di ala kai deenei, “Taane dana laagau ‘fig’ e tomo i lodo dana gowaa dogi waini. Mee e haga dinadina di ‘fig’ be di maa guu huwa, gei digi huwa."},{"book":"Luke","chapter":"13","verse":"7","text":"Gei mee ga helekai gi dana dangada hai hadagee boloo, ‘Nia ngadau e dolu nogo hani hanimoi iei au belee mmada be di maa guu huwa, gei au digi gidee nia huwa. Hele ina di maa gi lala. Ma e aha dela e haga hai hegau balumee nia gelegele.’"},{"book":"Luke","chapter":"13","verse":"8","text":"Gei tangada hai hadagee ga helekai, ‘Meenei, dugua gii hai dono ngadau e dahi i golo, gei au gaa geli di gili di maa, ga haga oho di maa."},{"book":"Luke","chapter":"13","verse":"9","text":"Hila hua di laagau ‘fig’ deenei gaa huwa humalia i lodo di ngadau e dahi, gei di maa gu humalia, maa ga hagalee, gei goe gaa hele laa di maa gi lala.’”"},{"book":"Luke","chapter":"13","verse":"10","text":"Dahi Laangi Sabad, gei Jesus nogo agoago i lodo synagogee."},{"book":"Luke","chapter":"13","verse":"11","text":"Di ahina i golo iai di hagataalunga huaidu i ono lodo dela ne hai a mee gii magi nia ngadau e madangaholu maa walu. Mee guu biga gi mua, gu deemee di duu donu gi nua."},{"book":"Luke","chapter":"13","verse":"12","text":"Di madagoaa Jesus ne gidee Ia, ga gahi mai a mee, “Di ahina, goe gu mehede gi daha mo doo magi!”"},{"book":"Luke","chapter":"13","verse":"13","text":"Jesus gaa dugu ono lima gi hongo o mee. Di madagoaa hua deelaa, di ahina deelaa gu duu donu gi nua mo di hagaamu a God."},{"book":"Luke","chapter":"13","verse":"14","text":"Gei tagi synagogee gu hagawelewele gi Jesus dela ne haga hili dana magi i di Laangi Sabad, ga helekai gi nia daangada, “Nia laangi e ono ala e ngalua ai gidaadou, goodou hagahili ina godou magi i nia laangi aalaa, hagalee i di Laangi Sabad.”13.14 Exodus 20.9-10; Deuteronomy 5.13-14"},{"book":"Luke","chapter":"13","verse":"15","text":"Gei Tagi ga helekai gi mee, “Goodou digau hai hegau ngudu golomada! Goodou e hagamaahede godou kau mo godou ‘donkey’ i nadau lohongo, e dagi gi daha belee haga inu i di Laangi Sabad."},{"book":"Luke","chapter":"13","verse":"16","text":"Deenei la tangada ni di hagadili o Abraham dela nogo lawalawa go Setan i nia ngadau e madangaholu maa walu. Mee hagalee belee hagamehede i di Laangi Sabad?”"},{"book":"Luke","chapter":"13","verse":"17","text":"Telekai a Mee deenei la gu haga langaadia ono hagadaumee, gei nia daangada dogologo le e tenetene gi nia mee haga goboina huogodoo ala nogo hai go Mee."},{"book":"Luke","chapter":"13","verse":"18","text":"Jesus ga heeu, “Teenua King o God le e hai be di aha? Ma e hagatau ko Au gi di aha?"},{"book":"Luke","chapter":"13","verse":"19","text":"Ma e hai beenei: Dahi daane ne kae ana lii laagau ‘mustard’, gaa dogi i dana gowaa. Di laagau gaa tomo, ga damana, gei nia manu gaa hai nadau waehongo i nia manga o di maa.”"},{"book":"Luke","chapter":"13","verse":"20","text":"Jesus ga heeu labelaa, “Au ga hagatau Teenua King o God gi di aha?"},{"book":"Luke","chapter":"13","verse":"21","text":"Ma e hai beenei: Di ahina ne kae ana ‘yeast’, ga unugi dana haga munga palaawaa, gei di palaawaa la gaa tanga.”"},{"book":"Luke","chapter":"13","verse":"22","text":"Jesus guu hana laa lodo nia waahale llauehe mo lligi e agoago i dono ala adu gi Jerusalem."},{"book":"Luke","chapter":"13","verse":"23","text":"Tangada ga heeu gi Mee, “Meenei, ma digau hua dulii ala ga mouli?”"},{"book":"Luke","chapter":"13","verse":"24","text":"“Heia godou mee ala e mee gi ulu goodou i di bontai mada giigi, idimaa, digau dogologo e hagamahi bolo ginaadou e ulu, gei e deemee."},{"book":"Luke","chapter":"13","verse":"25","text":"Di tagi o di hale gaa tai di bontai, gei goodou gaa tuu i malaelae ga daamada ga dugidugi di bontai mo di helekai boloo, ‘Meenei, hugea mai di bontai gi gimaadou.’ Gei mee ga helekai adu gi goodou boloo, ‘Au e de iloo be goodou ne lloomoi i hee!’"},{"book":"Luke","chapter":"13","verse":"26","text":"Gei goodou ga helekai boloo, ‘Gimaadou nogo miami, nogo inu madalia goe, gei goe nogo agoago i di madau waahale!’"},{"book":"Luke","chapter":"13","verse":"27","text":"Gei mee ga helekai labelaa, ‘Au e de iloo be goodou ne lloomoi i hee. Tuu i daha mo au, goodou huogodoo digau huaidu!’13.27 Pisalem 6.8"},{"book":"Luke","chapter":"13","verse":"28","text":"Goodou ga tangitangi ga gadigadi godou niha i di godou madagoaa ma gaa mmada gi Abraham, Isaac mo Jacob, mo nia soukohp huogodoo i lodo Teenua King o God, i di madagoaa dela e kili goodou gi daha.13.28 Matthew 22.13; 25.30"},{"book":"Luke","chapter":"13","verse":"29","text":"Nia daangada ga lloo ia i dua ge e lloo aga i dai, ga lloomoi i ngeia ge e lloomoi i ngaaga, gaa noho gi lala i tagamiami i lodo Teenua King o God.13.29 Matthew 8.11-12"},{"book":"Luke","chapter":"13","verse":"30","text":"Gei digau ala mugi muli dolomeenei gaa hula laa mua, gei digau ala e mugi mua dolomeenei gaa hula laa muli.”13.30 Matthew 19.30; 20.16; Mark 10.31"},{"book":"Luke","chapter":"13","verse":"31","text":"Di madagoaa hua deelaa, hunu Pharisee ne loomoi gi Jesus, ga helekai gi Mee, “Hana gi daha gi tuai gowaa, idimaa, Herod e hiihai e daaligi Goe.”"},{"book":"Luke","chapter":"13","verse":"32","text":"Gei Jesus ga helekai gi digaula, “Hula, haga iloo gi di manu ‘fox’ deelaa, bolo Au e hagabagi agu hagataalunga huaidu, gei e hagahili agu magi dangi nei mo daiaa, gei au gaa lawa agu hegau i tolu laangi. Di manu ‘fox’"},{"book":"Luke","chapter":"13","verse":"33","text":"Au gaa hana i dogu ala dangi nei, daiaa mo dono daiaa. Ma hagalee donu bolo soukohp e daaligi i tuai gowaa, dela hua i Jerusalem."},{"book":"Luke","chapter":"13","verse":"34","text":"“Jerusalem, Jerusalem! Goe gu daaligi nia soukohp mo di dilidili digau kae hegau a God ala ne hagau adu gi di goe. Nia holongo e hia Au ne hiihai di holo ogu lima, e daabui mai goodou huogodoo, gadoo be teduu ahina ma ga daabui mai ana dama gi lala ono bakau, gei goe digi dumaalia mai gi di Au!"},{"book":"Luke","chapter":"13","verse":"35","text":"Gei dau Hale Daumaha la ga diiagi. Au e haga modongoohia adu gi di goe, bolo goe ga deemee di mmada mai gi di Au, gaa dae loo gi do madagoaa ma ga helekai boloo, ‘God gu haga maluagina Tangada dela ga hanimoi i di ingoo o Dimaadua.’”13.35 Pisalem 118.26; Jeremiah 22.5"}]}