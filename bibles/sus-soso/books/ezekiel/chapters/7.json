{"data":[{"book":"Ezekiel","chapter":"7","verse":"1","text":"Alatala naxa a masen n bɛ, a naxɛ,"},{"book":"Ezekiel","chapter":"7","verse":"2","text":"«I tan adamadi, wo Marigi Alatala xui nan yi ki Isirayila bɔnsɔɛ bɛ, ‹Wo xa fe raɲɔnyi bara wo xa bɔxi tunxun naani birin li!"},{"book":"Ezekiel","chapter":"7","verse":"3","text":"A gbe mu luxi n xa n ma xɔnɛ radin wo ma, wo xa wo xa wali ɲaaxi sare sɔtɔ, wo xa fe xa ɲɔn."},{"book":"Ezekiel","chapter":"7","verse":"4","text":"N mu kinikinima wo ma fefe ma. N wo xa wali kobi birin nagbilenma nɛ wo ma. Na kui wo fama nɛ a kolonde n tan nan na Alatala ra.›»"},{"book":"Ezekiel","chapter":"7","verse":"5","text":"«Wo Marigi Alatala xui nan yi ki, wo xa gbaloe magaaxuxi bara wo li."},{"book":"Ezekiel","chapter":"7","verse":"6","text":"Wo xa fe raɲɔnyi bara fa, a bara wo yire li, a bara keli wo xili ma!"},{"book":"Ezekiel","chapter":"7","verse":"7","text":"Fe xɔrɔxɔɛ bara wo li, wo tan naxee sabatixi Isirayila bɔxi ma. N ma kiiti lɔxɔɛ bara fa. Sɛɛwɛ bara masara kɔntɔfili ra wo xa geyae fari."},{"book":"Ezekiel","chapter":"7","verse":"8","text":"A gbe mu luxi n xa n ma xɔnɛ radin wo ma a ɲaaxi ra. N wo makiitima nɛ wo xa wali ɲaaxi xa fe ra, n wo xa yunubie sare ragbilen wo ma."},{"book":"Ezekiel","chapter":"7","verse":"9","text":"N mu kinikinima wo ma fefe ma. N wo xa wali kobi birin nagbilenma nɛ wo ma. Na kui wo fama nɛ a kolonde n tan nan na Alatala ra.»"},{"book":"Ezekiel","chapter":"7","verse":"10","text":"«Na lɔxɔɛ nan yi ki! Gbaloe bara ramini alɔ fuge minima sansi wuri ma ki naxɛ. Wo xa yɛtɛ igboɲa bara dangɛ."},{"book":"Ezekiel","chapter":"7","verse":"11","text":"Wo xa fe kobi bara findi luxusinyi ra n bɛlɛxɛ kui. Ɲama yo mu luma wo xɔnyi, e harige birin ɲɔnma nɛ."},{"book":"Ezekiel","chapter":"7","verse":"12","text":"Kiiti waxati bara fa, na lɔxɔɛ bara a li. Saresoe naxa sɛɛwa, saremati naxa sunnun, barima Alatala xa xɔnɛ na tefe ɲama birin xili ma."},{"book":"Ezekiel","chapter":"7","verse":"13","text":"Saresoe mu sese fima sarematie ma e xa duniɲɛigiri kui, barima Ala xa natɛ mu masarama. E birin faxama nɛ e xa yunubie xa fe ra."},{"book":"Ezekiel","chapter":"7","verse":"14","text":"Hali e sara fe, e gere fe yailan, mixi yo mu sigama gere sode barima n ma xɔnɛ bara din e birin na sinnanyi ma.»"},{"book":"Ezekiel","chapter":"7","verse":"15","text":"«Gere na taa fari ma, wuganyi nun kaamɛ na taa kui. Naxan na daaxa na faxama gere nan kui, naxan na taa kui na kanyi faxa kaamɛ nun wuganyi ra."},{"book":"Ezekiel","chapter":"7","verse":"16","text":"Naxee na ratanga na ma, nee sa e nɔxunma geyae nan fari. E wama nɛ alɔ kolokonde e xa yunubie xa fe ra."},{"book":"Ezekiel","chapter":"7","verse":"17","text":"E sɛnbɛ ɲɔnma nɛ, e xinbie rakori."},{"book":"Ezekiel","chapter":"7","verse":"18","text":"E sunnunyi dugi nan nagoroma e ma, e e xunyi nun e dɛxabe bi yaagi kui."},{"book":"Ezekiel","chapter":"7","verse":"19","text":"E gbeti nun xɛɛma wolima nɛ tande alɔ se sɛniyɛntare, kɔnɔ na sese mu findima kisi ra e bɛ Ala xa xɔnɛ lɔxɔɛ. Na naafuli mu findima donse ra e bɛ, barima a findi nɛ e ratantanse ra."},{"book":"Ezekiel","chapter":"7","verse":"20","text":"E nu bara ɲɛlɛxin e xa xunmase fanyie ra, e naxee rawalixi kuye ɲaaxie yailanfe ra. Na kui n nee findima nɛ se sɛniyɛntaree ra,"},{"book":"Ezekiel","chapter":"7","verse":"21","text":"n nee so e yaxui ɲaaxie yi ra naxee e rawalima fe kobi ra ɲamanɛ ma."},{"book":"Ezekiel","chapter":"7","verse":"22","text":"N na n kobe soma nɛ e ra. E fama nɛ sode n ma hɔrɔmɔbanxi kui, e fe sɛniyɛntare raba naa, e n ma see muɲa.»"},{"book":"Ezekiel","chapter":"7","verse":"23","text":"«Yɔlɔnxɔnyie xa yailan, barima wo xa bɔxi rafexi suute nun faxɛtie nan na."},{"book":"Ezekiel","chapter":"7","verse":"24","text":"N mixi ɲaaxie nan nafama kelife ɲamanɛe ma, alako e xa wo xa banxie tongo, e xa wo rayaagi, e xa wo xa batudee mabere."},{"book":"Ezekiel","chapter":"7","verse":"25","text":"Fe xɔrɔxɔɛ na wo li, wo bɔɲɛsa fenma nɛ, kɔnɔ wo mu na toma fefe ma."},{"book":"Ezekiel","chapter":"7","verse":"26","text":"Gbaloe luma fa ra nɛ a bore fɔxɔ ra. Wo luma nɛ fe xɔrɔxɔɛ mɛ ra. Wo xibaaru fanyi fenma nɛ namiɲɔnmɛ ra, kɔnɔ marasi yo mu luma sɛrɛxɛdubɛe nun forie yi ra."},{"book":"Ezekiel","chapter":"7","verse":"27","text":"Mangɛ luma nɛ sunnun na, a xa kuntigie nimisa, a xa ɲama birin sɛrɛn gaaxui kui. N e makiitima e ɲɛrɛ ki nan ma, alɔ e darixi a ra ki naxɛ. Na tɛmui e a kolonma nɛ n tan nan na Alatala ra.»"}]}