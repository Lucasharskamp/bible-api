{"data":[{"book":"ΚΑΤΑ ΛΟΥΚΑΝ","chapter":"23","verse":"1","text":"Καὶ ἀναστὰν ἅπαν τὸ πλῆθος αὐτῶν, ἤγαγεν αὐτὸν ἐπὶ τὸν Πιλάτον."},{"book":"ΚΑΤΑ ΛΟΥΚΑΝ","chapter":"23","verse":"2","text":"Ἤρξαντο δὲ κατηγορεῖν αὐτοῦ, λέγοντες, Τοῦτον εὕρομεν διαστρέφοντα τὸ ἔθνος, καὶ κωλύοντα Καίσαρι φόρους διδόναι, λέγοντα ἑαυτὸν Χριστὸν βασιλέα εἶναι."},{"book":"ΚΑΤΑ ΛΟΥΚΑΝ","chapter":"23","verse":"3","text":"Ὁ δὲ Πιλάτος ἐπηρώτησεν αὐτόν, λέγων, Σὺ εἶ ὁ βασιλεὺς τῶν Ἰουδαίων; Ὁ δὲ ἀποκριθεὶς αὐτῷ ἔφη, Σὺ λέγεις."},{"book":"ΚΑΤΑ ΛΟΥΚΑΝ","chapter":"23","verse":"4","text":"Ὁ δὲ Πιλάτος εἶπε πρὸς τοὺς ἀρχιερεῖς καὶ τοὺς ὄχλους, Οὐδὲν εὑρίσκω αἴτιον ἐν τῷ ἀνθρώπῳ τούτῳ."},{"book":"ΚΑΤΑ ΛΟΥΚΑΝ","chapter":"23","verse":"5","text":"Οἱ δὲ ἐπίσχυον, λέγοντες ὅτι Ἀνασείει τὸν λαόν, διδάσκων καθ᾿ ὅλης τῆς Ἰουδαίας, ἀρξάμενος ἀπὸ τῆς Γαλιλαίας ἕως ὧδε."},{"book":"ΚΑΤΑ ΛΟΥΚΑΝ","chapter":"23","verse":"6","text":"Πιλάτος δὲ ἀκούσας Γαλιλαίαν ἐπηρώτησεν εἰ ὁ ἄνθρωπος Γαλιλαῖός ἐστι."},{"book":"ΚΑΤΑ ΛΟΥΚΑΝ","chapter":"23","verse":"7","text":"Καὶ ἐπιγνοὺς ὅτι ἐκ τῆς ἐξουσίας Ἡρῴδου ἐστίν, ἀνέπεμψεν αὐτὸν πρὸς Ἡρῴδην, ὄντα καὶ αὐτὸν ἐν Ἱεροσολύμοις ἐν ταύταις ταῖς ἡμέραις."},{"book":"ΚΑΤΑ ΛΟΥΚΑΝ","chapter":"23","verse":"8","text":"Ὁ δὲ Ἡρῴδης ἰδὼν τὸν Ἰησοῦν ἐχάρη λίαν· ἦν γὰρ θέλων ἐξ ἱκανοῦ ἰδεῖν αὐτόν, διὰ τὸ ἀκούειν πολλὰ περὶ αὐτοῦ· καὶ ἤλπιζέ τι σημεῖον ἰδεῖν ὑπ᾿ αὐτοῦ γινόμενον."},{"book":"ΚΑΤΑ ΛΟΥΚΑΝ","chapter":"23","verse":"9","text":"Ἐπηρώτα δὲ αὐτὸν ἐν λόγοις ἱκανοῖς· αὐτὸς δὲ οὐδὲν ἀπεκρίνατο αὐτῷ."},{"book":"ΚΑΤΑ ΛΟΥΚΑΝ","chapter":"23","verse":"10","text":"Εἱστήκεισαν δὲ οἱ ἀρχιερεῖς καὶ οἱ γραμματεῖς, εὐτόνως κατηγοροῦντες αὐτοῦ."},{"book":"ΚΑΤΑ ΛΟΥΚΑΝ","chapter":"23","verse":"11","text":"Ἐξουθενήσας δὲ αὐτὸν ὁ Ἡρῴδης σὺν τοῖς στρατεύμασιν αὐτοῦ, καὶ ἐμπαίξας, περιβαλὼν αὐτὸν ἐσθῆτα λαμπράν, ἀνέπεμψεν αὐτὸν τῷ Πιλάτῳ."},{"book":"ΚΑΤΑ ΛΟΥΚΑΝ","chapter":"23","verse":"12","text":"Ἐγένοντο δὲ φίλοι ὅ τε Πιλάτος καὶ ὁ Ἡρῴδης ἐν αὐτῇ τῇ ἡμέρᾳ μετ᾿ ἀλλήλων· προϋπῆρχον γὰρ ἐν ἔχθρᾳ ὄντες πρὸς ἑαυτούς."},{"book":"ΚΑΤΑ ΛΟΥΚΑΝ","chapter":"23","verse":"13","text":"Πιλάτος δὲ συγκαλεσάμενος τοὺς ἀρχιερεῖς καὶ τοὺς ἄρχοντας καὶ τὸν λαόν,"},{"book":"ΚΑΤΑ ΛΟΥΚΑΝ","chapter":"23","verse":"14","text":"εἶπε πρὸς αὐτούς, Προσηνέγκατέ μοι τὸν ἄνθρωπον τοῦτον, ὡς ἀποστρέφοντα τὸν λαόν· καὶ ἰδού, ἐγὼ ἐνώπιον ὑμῶν ἀνακρίνας οὐδὲν εὗρον ἐν τῷ ἀνθρώπῳ τούτῳ αἴτιον ὧν κατηγορεῖτε κατ᾿ αὐτοῦ·"},{"book":"ΚΑΤΑ ΛΟΥΚΑΝ","chapter":"23","verse":"15","text":"ἀλλ᾿ οὐδὲ Ἡρῴδης· ἀνέπεμψα γὰρ ὑμᾶς πρὸς αὐτόν, καὶ ἰδού, οὐδὲν ἄξιον θανάτου ἐστὶ πεπραγμένον αὐτῷ."},{"book":"ΚΑΤΑ ΛΟΥΚΑΝ","chapter":"23","verse":"16","text":"Παιδεύσας οὖν αὐτὸν ἀπολύσω."},{"book":"ΚΑΤΑ ΛΟΥΚΑΝ","chapter":"23","verse":"17","text":"Ἀνάγκην δὲ εἶχεν ἀπολύειν αὐτοῖς κατὰ ἑορτὴν ἕνα."},{"book":"ΚΑΤΑ ΛΟΥΚΑΝ","chapter":"23","verse":"18","text":"Ἀνέκραξαν δὲ παμπληθεί, λέγοντες, Αἶρε τοῦτον, ἀπόλυσον δὲ ἡμῖν τὸν Βαραββᾶν·"},{"book":"ΚΑΤΑ ΛΟΥΚΑΝ","chapter":"23","verse":"19","text":"ὅστις ἦν διὰ στάσιν τινὰ γενομένην ἐν τῇ πόλει καὶ φόνον βεβλημένος εἰς φυλακήν."},{"book":"ΚΑΤΑ ΛΟΥΚΑΝ","chapter":"23","verse":"20","text":"Πάλιν οὖν ὁ Πιλάτος προσεφώνησε, θέλων ἀπολῦσαι τὸν Ἰησοῦν."},{"book":"ΚΑΤΑ ΛΟΥΚΑΝ","chapter":"23","verse":"21","text":"Οἱ δὲ ἐπεφώνουν, λέγοντες, Σταύρωσον, σταύρωσον αὐτόν."},{"book":"ΚΑΤΑ ΛΟΥΚΑΝ","chapter":"23","verse":"22","text":"Ὁ δὲ τρίτον εἶπε πρὸς αὐτούς, Τί γὰρ κακὸν ἐποίησεν οὗτος; Οὐδὲν αἴτιον θανάτου εὗρον ἐν αὐτῷ· παιδεύσας οὖν αὐτὸν ἀπολύσω."},{"book":"ΚΑΤΑ ΛΟΥΚΑΝ","chapter":"23","verse":"23","text":"Οἱ δὲ ἐπέκειντο φωναῖς μεγάλαις, αἰτούμενοι αὐτὸν σταυρωθῆναι· καὶ κατίσχυον αἱ φωναὶ αὐτῶν καὶ τῶν ἀρχιερέων."},{"book":"ΚΑΤΑ ΛΟΥΚΑΝ","chapter":"23","verse":"24","text":"Ὁ δὲ Πιλάτος ἐπέκρινε γενέσθαι τὸ αἴτημα αὐτῶν."},{"book":"ΚΑΤΑ ΛΟΥΚΑΝ","chapter":"23","verse":"25","text":"Ἀπέλυσε δὲ αὐτοῖς τὸν διὰ στάσιν καὶ φόνον βεβλημένον εἰς τὴν φυλακήν, ὃν ᾐτοῦντο· τὸν δὲ Ἰησοῦν παρέδωκε τῷ θελήματι αὐτῶν."},{"book":"ΚΑΤΑ ΛΟΥΚΑΝ","chapter":"23","verse":"26","text":"Καὶ ὡς ἀπήγαγον αὐτόν, ἐπιλαβόμενοι Σίμωνός τινος Κυρηναίου τοῦ ἐρχομένου ἀπ᾿ ἀγροῦ, ἐπέθηκαν αὐτῷ τὸν σταυρόν, φέρειν ὄπισθεν τοῦ Ἰησοῦ."},{"book":"ΚΑΤΑ ΛΟΥΚΑΝ","chapter":"23","verse":"27","text":"Ἠκολούθει δὲ αὐτῷ πολὺ πλῆθος τοῦ λαοῦ, καὶ γυναικῶν αἳ καὶ ἐκόπτοντο καὶ ἐθρήνουν αὐτόν."},{"book":"ΚΑΤΑ ΛΟΥΚΑΝ","chapter":"23","verse":"28","text":"Στραφεὶς δὲ πρὸς αὐτὰς ὁ Ἰησοῦς εἶπε, Θυγατέρες Ἱερουσαλήμ, μὴ κλαίετε ἐπ᾿ ἐμέ, πλὴν ἐφ᾿ ἑαυτὰς κλαίετε καὶ ἐπὶ τὰ τέκνα ὑμῶν."},{"book":"ΚΑΤΑ ΛΟΥΚΑΝ","chapter":"23","verse":"29","text":"Ὅτι ἰδού, ἔρχονται ἡμέραι ἐν αἷς ἐροῦσι, Μακάριαι αἱ στεῖραι, καὶ κοιλίαι αἳ οὐκ ἐγέννησαν, καὶ μαστοὶ οἳ οὐκ ἐθήλασαν."},{"book":"ΚΑΤΑ ΛΟΥΚΑΝ","chapter":"23","verse":"30","text":"Τότε ἄρξονται λέγειν τοῖς ὄρεσι, Πέσετε ἐφ᾿ ἡμᾶς· καὶ τοῖς βουνοῖς, Καλύψατε ἡμᾶς."},{"book":"ΚΑΤΑ ΛΟΥΚΑΝ","chapter":"23","verse":"31","text":"Ὅτι εἰ ἐν τῷ ὑγρῷ ξύλῳ ταῦτα ποιοῦσιν, ἐν τῷ ξηρῷ τί γένηται;"},{"book":"ΚΑΤΑ ΛΟΥΚΑΝ","chapter":"23","verse":"32","text":"Ἤγοντο δὲ καὶ ἕτεροι δύο κακοῦργοι σὺν αὐτῷ ἀναιρεθῆναι."},{"book":"ΚΑΤΑ ΛΟΥΚΑΝ","chapter":"23","verse":"33","text":"Καὶ ὅτε ἀπῆλθον ἐπὶ τὸν τόπον τὸν καλούμενον Κρανίον, ἐκεῖ ἐσταύρωσαν αὐτόν, καὶ τοὺς κακούργους, ὃν μὲν ἐκ δεξιῶν, ὃν δὲ ἐξ ἀριστερῶν."},{"book":"ΚΑΤΑ ΛΟΥΚΑΝ","chapter":"23","verse":"34","text":"Ὁ δὲ Ἰησοῦς ἔλεγε, Πάτερ, ἄφες αὐτοῖς· οὐ γὰρ οἴδασι τί ποιοῦσι. Διαμεριζόμενοι δὲ τὰ ἱμάτια αὐτοῦ, ἔβαλον κλῆρον."},{"book":"ΚΑΤΑ ΛΟΥΚΑΝ","chapter":"23","verse":"35","text":"Καὶ εἱστήκει ὁ λαὸς θεωρῶν. Ἐξεμυκτήριζον δὲ καὶ οἱ ἄρχοντες σὺν αὐτοῖς, λέγοντες, Ἄλλους ἔσωσε, σωσάτω ἑαυτόν, εἰ οὗτός ἐστιν ὁ Χριστός, ὁ τοῦ Θεοῦ ἐκλεκτός."},{"book":"ΚΑΤΑ ΛΟΥΚΑΝ","chapter":"23","verse":"36","text":"Ἐνέπαιζον δὲ αὐτῷ καὶ οἱ στρατιῶται, προσερχόμενοι καὶ ὄξος προσφέροντες αὐτῷ,"},{"book":"ΚΑΤΑ ΛΟΥΚΑΝ","chapter":"23","verse":"37","text":"καὶ λέγοντες, Εἰ σὺ εἶ ὁ βασιλεὺς τῶν Ἰουδαίων, σῶσον σεαυτόν."},{"book":"ΚΑΤΑ ΛΟΥΚΑΝ","chapter":"23","verse":"38","text":"Ἦν δὲ καὶ ἐπιγραφὴ γεγραμμένη ἐπ᾿ αὐτῷ γράμμασιν Ἑλληνικοῖς καὶ Ῥωμαϊκοῖς καὶ Ἑβραϊκοῖς, Οὗτός ἐστιν ὁ βασιλεὺς τῶν Ἰουδαίων."},{"book":"ΚΑΤΑ ΛΟΥΚΑΝ","chapter":"23","verse":"39","text":"Εἷς δὲ τῶν κρεμασθέντων κακούργων ἐβλασφήμει αὐτόν, λέγων, Εἰ σὺ εἶ ὁ Χριστός, σῶσον σεαυτὸν καὶ ἡμᾶς."},{"book":"ΚΑΤΑ ΛΟΥΚΑΝ","chapter":"23","verse":"40","text":"Ἀποκριθεὶς δὲ ὁ ἕτερος ἐπετίμα αὐτῷ, λέγων, Οὐδὲ φοβῇ σὺ τὸν Θεόν, ὅτι ἐν τῷ αὐτῷ κρίματι εἶ;"},{"book":"ΚΑΤΑ ΛΟΥΚΑΝ","chapter":"23","verse":"41","text":"Καὶ ἡμεῖς μὲν δικαίως, ἄξια γὰρ ὧν ἐπράξαμεν ἀπολαμβάνομεν· οὗτος δὲ οὐδὲν ἄτοπον ἔπραξε."},{"book":"ΚΑΤΑ ΛΟΥΚΑΝ","chapter":"23","verse":"42","text":"Καὶ ἔλεγε τῷ Ἰησοῦ, Μνήσθητί μου, Κύριε, ὅταν ἔλθῃς ἐν τῇ βασιλείᾳ σου."},{"book":"ΚΑΤΑ ΛΟΥΚΑΝ","chapter":"23","verse":"43","text":"Καὶ εἶπεν αὐτῷ ὁ Ἰησοῦς, Ἀμὴν λέγω σοι, σήμερον μετ᾿ ἐμοῦ ἔσῃ ἐν τῷ παραδείσῳ."},{"book":"ΚΑΤΑ ΛΟΥΚΑΝ","chapter":"23","verse":"44","text":"Ἦν δὲ ὡσεὶ ὥρα ἕκτη, καὶ σκότος ἐγένετο ἐφ᾿ ὅλην τὴν γῆν ἕως ὥρας ἐννάτης."},{"book":"ΚΑΤΑ ΛΟΥΚΑΝ","chapter":"23","verse":"45","text":"Καὶ ἐσκοτίσθη ὁ ἥλιος, καὶ ἐσχίσθη τὸ καταπέτασμα τοῦ ναοῦ μέσον."},{"book":"ΚΑΤΑ ΛΟΥΚΑΝ","chapter":"23","verse":"46","text":"Καὶ φωνήσας φωνῇ μεγάλῃ ὁ Ἰησοῦς εἶπε, Πάτερ, εἰς χεῖράς σου παραθήσομαι τὸ πνεῦμά μου· καὶ ταῦτα εἰπὼν ἐξέπνευσεν."},{"book":"ΚΑΤΑ ΛΟΥΚΑΝ","chapter":"23","verse":"47","text":"Ἰδὼν δὲ ὁ ἑκατόνταρχος τὸ γενόμενον, ἐδόξασε τὸν Θεόν, λέγων, Ὄντως ὁ ἄνθρωπος οὗτος δίκαιος ἦν."},{"book":"ΚΑΤΑ ΛΟΥΚΑΝ","chapter":"23","verse":"48","text":"Καὶ πάντες οἱ συμπαραγενόμενοι ὄχλοι ἐπὶ τὴν θεωρίαν ταύτην, θεωροῦντες τὰ γενόμενα, τύπτοντες ἑαυτῶν τὰ στήθη ὑπέστρεφον."},{"book":"ΚΑΤΑ ΛΟΥΚΑΝ","chapter":"23","verse":"49","text":"Εἱστήκεισαν δὲ πάντες οἱ γνωστοὶ αὐτοῦ μακρόθεν, καὶ γυναῖκες αἱ συνακολουθήσασαι αὐτῷ ἀπὸ τῆς Γαλιλαίας, ὁρῶσαι ταῦτα."},{"book":"ΚΑΤΑ ΛΟΥΚΑΝ","chapter":"23","verse":"50","text":"Καὶ ἰδού, ἀνὴρ ὀνόματι Ἰωσήφ, βουλευτὴς ὑπάρχων, ἀνὴρ ἀγαθὸς καὶ δίκαιος —"},{"book":"ΚΑΤΑ ΛΟΥΚΑΝ","chapter":"23","verse":"51","text":"οὗτος οὐκ ἦν συγκατατεθειμένος τῇ βουλῇ καὶ τῇ πράξει αὐτῶν — ἀπὸ Ἀριμαθαίας πόλεως τῶν Ἰουδαίων, ὃς καὶ προσεδέχετο καὶ αὐτὸς τὴν βασιλείαν τοῦ Θεοῦ·"},{"book":"ΚΑΤΑ ΛΟΥΚΑΝ","chapter":"23","verse":"52","text":"οὗτος προσελθὼν τῷ Πιλάτῳ ᾐτήσατο τὸ σῶμα τοῦ Ἰησοῦ."},{"book":"ΚΑΤΑ ΛΟΥΚΑΝ","chapter":"23","verse":"53","text":"Καὶ καθελὼν αὐτὸ ἐνετύλιξεν αὐτὸ σινδόνι, καὶ ἔθηκεν αὐτὸ ἐν μνήματι λαξευτῷ, οὗ οὐκ ἦν οὐδέπω οὐδεὶς κείμενος."},{"book":"ΚΑΤΑ ΛΟΥΚΑΝ","chapter":"23","verse":"54","text":"Καὶ ἡμέρα ἦν Παρασκευή, καὶ σάββατον ἐπέφωσκε."},{"book":"ΚΑΤΑ ΛΟΥΚΑΝ","chapter":"23","verse":"55","text":"Κατακολουθήσασαι δὲ καὶ γυναῖκες, αἵτινες ἦσαν συνεληλυθυῖαι αὐτῷ ἐκ τῆς Γαλιλαίας, ἐθεάσαντο τὸ μνημεῖον, καὶ ὡς ἐτέθη τὸ σῶμα αὐτοῦ."},{"book":"ΚΑΤΑ ΛΟΥΚΑΝ","chapter":"23","verse":"56","text":"Ὑποστρέψασαι δὲ ἡτοίμασαν ἀρώματα καὶ μύρα."}]}