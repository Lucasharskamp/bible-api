{"data":[{"book":"UGenesisi","chapter":"7","verse":"1","text":"UThixo wathi kuNowa, “Ngena emkhunjini, wena kanye lendlu yakho yonke, ngoba ngikufumane ulungile kulesi isizukulwane."},{"book":"UGenesisi","chapter":"7","verse":"2","text":"Ngena lezinyamazana eziyisikhombisa ezemihlobo yonke yezinyamazana ezihlanzekileyo, enduna lensikazi, lezimbili ezemihlobo yonke yezinyamazana ezingcolileyo, enduna lensikazi yayo,"},{"book":"UGenesisi","chapter":"7","verse":"3","text":"njalo eziyisikhombisa zezinyoni zemihlobo yonke, ezinduna lezinsikazi, ukuze kugcinakale uhlobo lwazo zonke emhlabeni."},{"book":"UGenesisi","chapter":"7","verse":"4","text":"Ngemva kwensuku eziyisikhombisa kusukela manje ngizathumela izulu emhlabeni okwensuku ezingamatshumi amane lobusuku obungamatshumi amane, njalo ngizatshabalalisa sonke isidalwa esiphilayo engasenzayo emhlabeni.”"},{"book":"UGenesisi","chapter":"7","verse":"5","text":"UNowa wakwenza konke lokho akulaywa nguThixo."},{"book":"UGenesisi","chapter":"7","verse":"6","text":"UNowa wayeleminyaka engamakhulu ayisithupha yobudala ekufikeni kukazamcolo emhlabeni."},{"book":"UGenesisi","chapter":"7","verse":"7","text":"UNowa lamadodana akhe, lomkakhe kanye labomalukazana bakhe bangena emkhunjini ukuze baphephe emanzini kazamcolo."},{"book":"UGenesisi","chapter":"7","verse":"8","text":"Ngazimbili izinyamazana ezihlanzekileyo lezingcolileyo, ezezinyoni lezezinanakazana zonke ezihuquzela emhlabathini,"},{"book":"UGenesisi","chapter":"7","verse":"9","text":"ezinduna lezinsikazi zeza kuNowa zangena emkhunjini, njengokulaywa kukaNowa nguNkulunkulu."},{"book":"UGenesisi","chapter":"7","verse":"10","text":"Kwathi ngemva kwensuku eziyisikhombisa amanzi kazamcolo eza emhlabeni."},{"book":"UGenesisi","chapter":"7","verse":"11","text":"Ngomnyaka wamakhulu ayisithupha wokuphila kukaNowa, ngosuku lwetshumi lesikhombisa lwenyanga yesibili, ngalolosuku yonke imithombo yolwandle olukhulu yadabuka, lamasango amanzi amazulu avuleka."},{"book":"UGenesisi","chapter":"7","verse":"12","text":"Izulu lana emhlabeni okwensuku ezingamatshumi amane lobusuku obungamatshumi amane."},{"book":"UGenesisi","chapter":"7","verse":"13","text":"Ngalolosuku uNowa lamadodana akhe, uShemu, uHamu loJafethi, kanye lomkakhe labomalukazana bakhe bamadodana akhe womathathu bangena emkhunjini."},{"book":"UGenesisi","chapter":"7","verse":"14","text":"Babelazo zonke izinyamazana zeganga kusiya ngemihlobo yazo, zonke izifuyo kusiya ngemihlobo yazo, zonke izinanakazana ezihuquzela emhlabathini kusiya ngemihlobo yazo lazozonke izinyoni kusiya ngemihlobo yazo, yonke into elempiko."},{"book":"UGenesisi","chapter":"7","verse":"15","text":"Zeza kuNowa ngazimbili zonke izidalwa ezilomphefumulo wokuphila zangena emkhunjini."},{"book":"UGenesisi","chapter":"7","verse":"16","text":"Izinyamazana ezazingena zazingezinduna lezinsikazi ezezinto zonke eziphilayo, njengalokho uNkulunkulu ayekulaye uNowa. Emva kwalokho uThixo wasemvalela phakathi."},{"book":"UGenesisi","chapter":"7","verse":"17","text":"Okwensuku ezingamatshumi amane impophoma zaphikelela zithululeka emhlabeni, kwathi ngokwanda kwamanzi awuphakamisa umkhumbi waba ngaphezulu komhlaba."},{"book":"UGenesisi","chapter":"7","verse":"18","text":"Amanzi akhwela anda kakhulu emhlabeni, umkhumbi wandenda phezu kwamanzi."},{"book":"UGenesisi","chapter":"7","verse":"19","text":"Akhwela kakhulu emhlabeni, kwathi zonke izintaba eziphakemeyo ngaphansi kwawo wonke amazulu zasibekelwa."},{"book":"UGenesisi","chapter":"7","verse":"20","text":"Amanzi akhwela asibekela izintaba zatshona okudlula izingalo ezingamatshumi amabili."},{"book":"UGenesisi","chapter":"7","verse":"21","text":"Zonke izinto eziphilayo ezihamba phezu komhlaba zafa, izinyoni, izifuyo, izinyamazana zeganga, zonke izidalwa ezazitshatshama phezu komhlaba, loluntu lonke."},{"book":"UGenesisi","chapter":"7","verse":"22","text":"Yonke into ephefumula impilo ngamakhala ayo nxa isemhlabathini owomileyo yafa."},{"book":"UGenesisi","chapter":"7","verse":"23","text":"Yonke into ephilayo phezu komhlaba yakhukhulwa; abantu lezinyamazana lezinanakazana ezihuquzela emhlabathini kanye lezinyoni zemkhathini kwakhuculwa emhlabeni. NguNowa kuphela owasalayo, lalabo ababelaye emkhunjini."},{"book":"UGenesisi","chapter":"7","verse":"24","text":"Amanzi agcwala emhlabeni okwensuku ezilikhulu lamatshumi amahlanu."}]}