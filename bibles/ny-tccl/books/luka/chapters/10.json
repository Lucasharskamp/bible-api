{"data":[{"book":"Luka","chapter":"10","verse":"1","text":"Zitatha izi Ambuye anasankha enanso 72 ndi kuwatumiza awiriawiri patsogolo pake ku mzinda uliwonse ndi kumalo kumene Iye anatsala pangʼono kupitako."},{"book":"Luka","chapter":"10","verse":"2","text":"Iye anawawuza kuti, “Zokolola ndi zambiri, koma ogwira ntchito ndi ochepa. Pemphani Ambuye wa zokolola, kuti atumize antchito ku munda wake wa zokolola."},{"book":"Luka","chapter":"10","verse":"3","text":"Pitani! Ine ndikukutumizani ngati nkhosa pakati pa mimbulu."},{"book":"Luka","chapter":"10","verse":"4","text":"Musatenge chikwama kapena thumba kapena nsapato; ndipo musalonjere wina aliyense pa njira."},{"book":"Luka","chapter":"10","verse":"5","text":"“Mukamalowa mʼnyumba, poyamba nenani kuti, ‘Mtendere pa nyumba ino.’"},{"book":"Luka","chapter":"10","verse":"6","text":"Ngati mʼnyumbamo muli munthu wofuna mtendere, mtendere wanuwo udzakhala pa iyeyo; ngati mulibemo, mtendere wanuwo udzabwerera kwa inu."},{"book":"Luka","chapter":"10","verse":"7","text":"Khalani mʼnyumba yomweyo, idyani ndi kumwa chilichonse chimene akupatsani, pakuti wantchito ayenera kulandira malipiro ake. Musachoke kumene mwafikirako ndi kupita ku nyumba zina."},{"book":"Luka","chapter":"10","verse":"8","text":"“Mukamalowa mʼmudzi, ndi kulandiridwa, idyani chilichonse akukonzerani."},{"book":"Luka","chapter":"10","verse":"9","text":"Chiritsani odwala amene ali kumeneko ndipo muwawuze kuti, ‘Ufumu wa Mulungu wayandikira.’"},{"book":"Luka","chapter":"10","verse":"10","text":"Koma mukalowa mʼmudzi ndipo osalandiridwa bwino, kapiteni ku misewu mʼmudzimo nʼkukanena kuti,"},{"book":"Luka","chapter":"10","verse":"11","text":"‘Tikukusansirani ngakhale fumbi la mʼmudzi wanuwu limene lamamatira ku mapazi athuwa. Komabe dziwani izi: Ufumu wa Mulungu wayandikira.’"},{"book":"Luka","chapter":"10","verse":"12","text":"Ine ndikuwuzani kuti adzachita chifundo polanga Sodomu pa tsikulo kusiyana ndi mudziwo."},{"book":"Luka","chapter":"10","verse":"13","text":"“Ndiwe watsoka, iwe Korazini! Ndiwe watsoka, iwe Betisaida! Kukanakhala kuti zodabwitsa zimene zinachitika mwa inu zinachitika ku Turo ndi Sidoni, iwo akanatembenuka mtima kale lomwe, atavala ziguduli ndi kudzola phulusa."},{"book":"Luka","chapter":"10","verse":"14","text":"Koma adzachita chifundo polanga Turo ndi Sidoni kusiyana ndi inu."},{"book":"Luka","chapter":"10","verse":"15","text":"Kodi iwe Kaperenawo, adzakukweza mpaka kumwamba? Ayi, adzakutsitsa mpaka ku Malo a anthu akufa."},{"book":"Luka","chapter":"10","verse":"16","text":"“Womvera inu, akumvera Ine; wokana inu, akukana Ine. Ndipo wokana Ine; akukana Iye amene anandituma Ine.”"},{"book":"Luka","chapter":"10","verse":"17","text":"Anthu 72 aja anabwerera ndi chimwemwe ndipo anati, “Ambuye, ngakhale ziwanda zinatigonjera ife mʼdzina lanu.”"},{"book":"Luka","chapter":"10","verse":"18","text":"Iye anayankha kuti, “Ndinaona Satana akugwa kuchokera kumwamba ngati mphenzi."},{"book":"Luka","chapter":"10","verse":"19","text":"Ine ndakupatsani ulamuliro woponda njoka ndi zinkhanira, ndi kugonjetsa mphamvu zonse za mdani; palibe chimene chidzakupwetekani."},{"book":"Luka","chapter":"10","verse":"20","text":"Komabe musakondwere chifukwa mizimu yoyipa inakugonjerani, koma kondwerani chifukwa mayina anu analembedwa kumwamba.”"},{"book":"Luka","chapter":"10","verse":"21","text":"Nthawi imeneyo Mzimu Woyera anadzaza Yesu ndi chimwemwe ndipo anati, “Ine ndikulemekeza Inu, Atate Ambuye a kumwamba ndi dziko lapansi, chifukwa mwawabisira anthu anzeru ndi ophunzira zinthu izi ndipo mwaziwulula kwa ana aangʼono. Inde, Atate, pakuti munachita zimenezi mwachifuniro chanu."},{"book":"Luka","chapter":"10","verse":"22","text":"“Atate anga anapereka zinthu zonse mʼmanja mwanga. Palibe amene amadziwa Mwana kupatula Atate yekha, ndipo palibe amene amadziwa Atate kupatula Mwana yekha, ndiponso amene Mwanayo akufuna kumuwululira.”"},{"book":"Luka","chapter":"10","verse":"23","text":"Kenaka anatembenukira kwa ophunzira ake nawawuza iwo okha kuti, “Ndi odala maso amene akuona zimene mukuonazi."},{"book":"Luka","chapter":"10","verse":"24","text":"Pakuti kunena zoona aneneri ambiri ndi mafumu anafunitsitsa kuona zimene mukuonazi koma sanazione, ndi kumva zimene mukumvazi koma sanazimve.”"},{"book":"Luka","chapter":"10","verse":"25","text":"Nthawi ina katswiri wa malamulo anayimirira kuti ayese Yesu. Iye anati, “Aphunzitsi, ndichite chiyani kuti ndikhale ndi moyo wosatha?”"},{"book":"Luka","chapter":"10","verse":"26","text":"Yesu anayankha kuti, “Mwalembedwa chiyani mʼMalamulo, ndipo iwe umawerenga zotani?”"},{"book":"Luka","chapter":"10","verse":"27","text":"Iye anayankha kuti, “Uzikonda Yehova Mulungu wako ndi mtima wako wonse, ndi moyo wako wonse, ndi mphamvu zako zonse ndi nzeru zako zonse, ndi kukonda mnansi wako monga iwe mwini.”"},{"book":"Luka","chapter":"10","verse":"28","text":"Yesu anayankha kuti, “Iwe wayankha bwino, chita zimenezi ndipo udzakhala ndi moyo.”"},{"book":"Luka","chapter":"10","verse":"29","text":"Koma iye anafuna kudzilungamitsa yekha, ndipo anamufunsanso Yesu kuti, “Kodi mnansi wanga ndani?”"},{"book":"Luka","chapter":"10","verse":"30","text":"Yesu pomuyankha anati, “Munthu wina ankatsikira ku Yeriko kuchokera ku Yerusalemu. Pa njira anavulazidwa ndi achifwamba. Anamuvula zovala zake, namumenya ndi kuthawa, namusiya ali pafupi kufa."},{"book":"Luka","chapter":"10","verse":"31","text":"Wansembe ankapita pa njira yomweyo, ndipo ataona munthuyo, analambalala."},{"book":"Luka","chapter":"10","verse":"32","text":"Chimodzimodzinso, Mlevi wina pamene anafika pa malopo ndi kumuona, analambalalanso."},{"book":"Luka","chapter":"10","verse":"33","text":"Koma Msamariya wina, ali pa ulendo wake, anafika pamene panali munthuyo; ndipo atamuona, anamva naye chisoni."},{"book":"Luka","chapter":"10","verse":"34","text":"Anapita panali munthu wovulalayo, nathira mafuta ndi vinyo pa zilonda zake, nʼkuzimanga. Kenaka anamukweza pa bulu wake, napita naye ku nyumba ya alendo, namusamalira."},{"book":"Luka","chapter":"10","verse":"35","text":"Mmawa mwake anatenga ndalama ziwiri zasiliva nazipereka kwa woyangʼanira nyumbayo, nati, ‘Musamalireni munthuyu, ndipo pobwera ndidzakubwezerani zonse zimene mugwiritse ntchito.’"},{"book":"Luka","chapter":"10","verse":"36","text":"“Kodi ukuganiza ndi ndani mwa atatuwa, amene anali mnansi wa munthu amene anavulazidwa ndi achifwambawo?”"},{"book":"Luka","chapter":"10","verse":"37","text":"Katswiri wa Malamulo uja anayankha kuti, “Amene anamuchitira chifundo.”"},{"book":"Luka","chapter":"10","verse":"38","text":"Yesu ndi ophunzira ake akuyenda, anafika pa mudzi kumene mayi wotchedwa Marita anamulandira Iye mʼnyumba mwake."},{"book":"Luka","chapter":"10","verse":"39","text":"Mayiyu anali ndi mchemwali wake wotchedwa Mariya, amene anakhala pa mapazi a Yesu kumverera zimene Iye ankanena."},{"book":"Luka","chapter":"10","verse":"40","text":"Koma Marita anatanganidwa ndi zokonzekera zonse zimene zimayenera kuchitika. Iye anabwera kwa Yesu namufunsa kuti, “Ambuye, kodi simusamala kuti mchemwali wanga wandisiya kuti ndichite ntchito yonse ndekha? Muwuzeni andithandize!”"},{"book":"Luka","chapter":"10","verse":"41","text":"Ambuye anati, “Marita, Marita, ukudandaula ndi kuvutika ndi zinthu zambiri,"},{"book":"Luka","chapter":"10","verse":"42","text":"koma chofunika nʼchimodzi chokha. Mariya wasankha chinthu chabwino, ndipo palibe angamulande chimenechi.”"}]}