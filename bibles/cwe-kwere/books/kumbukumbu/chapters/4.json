{"data":[{"book":"Kumbukumbu","chapter":"4","verse":"1","text":"Maabaho Musa kawalongela Waisilaili, “Zindilileni ndagilizi na malagilizo yonimfunzani, muladi mukale na kuisola isi ija iyomwing'heni Mndewa Mulungu, Mulungu wa wasaho zenu."},{"book":"Kumbukumbu","chapter":"4","verse":"2","text":"Sekemongeze hebu kuhunguza chinhu chochose muna yamafundizo yangu. Zindilileni malagilizo ya Mndewa Mulungu, Mulungu wenu yonimulongelani."},{"book":"Kumbukumbu","chapter":"4","verse":"3","text":"Mweye wenyewo muwona chiya chiyatendile Mndewa Mulungu kuna umulima wa Peoli. Kamkoma chila munhu vimwili yoyamtosele mulungu Baali wa uko Peoli.4:3 Peta 25:1-9"},{"book":"Kumbukumbu","chapter":"4","verse":"4","text":"Mbali mweye muli waminika kwa Mndewa Mulungu, Mulungu wenu, mwawagima mbaka diyelo."},{"book":"Kumbukumbu","chapter":"4","verse":"5","text":"“Nimfunzani ndagilizi na malagilizo, fana viya Mndewa Mulungu, Mulungu wangu viyanilagilize nitende, muladi muyazindilile muna iisi iyomtendani Mulungu muisole."},{"book":"Kumbukumbu","chapter":"4","verse":"6","text":"Zindilileni na kutenda malagilizo na ndagilizi zino, kwaviya muhatenda ivo wanhu wa zisi zimwenga vondawavimanye malagilizo yayo, wezavimanya kuwa mweye ni wabala na muna umanyi. Wezalonga, ‘Kweli wanhu wa isi ino wana ubala na umanyi!’"},{"book":"Kumbukumbu","chapter":"4","verse":"7","text":"“Vino kuna bumbila dimwenga kulu da wanhu dili na mulungu wawo habehi fana viyeli habehi Mndewa Mulungu, Mulungu wetu yochitaza vochimpula?"},{"book":"Kumbukumbu","chapter":"4","verse":"8","text":"Vino kuna bumbila kulu dimwenga dili na ndagilizi na malagilizo yagoloke fana viyeli malagilizo yano yonimfunzileni diyelo?"},{"book":"Kumbukumbu","chapter":"4","verse":"9","text":"Mbali muiteganye ng'hani muladi sekemuzimize mbuli ziya zimuziwone kwa meso yenu wenyewo. Mbuli zino sekezilawe muna imizoyo yenu siku zose za ugima wenu. Wasimulileni wanenu na wazukulu zenu,"},{"book":"Kumbukumbu","chapter":"4","verse":"10","text":"kusonhela siku ija imwimile haulongozi wa Mndewa Mulungu, Mulungu wenu, kuja Holebu voyanilongele, ‘Waduganye wanhu wawo haulongozi hangu, niwalongele mbuli zangu muladi waifunze kunidumba niye siku zose za ugima wawo na kuwafunza wana wawo kutenda ivo.’"},{"book":"Kumbukumbu","chapter":"4","verse":"11","text":"“Mukwenhuka na kwima hasi ya mulima uja ukalile wokwaka moto ufikile mbaka kuulanga, woutandile ziza na wingu dizamile."},{"book":"Kumbukumbu","chapter":"4","verse":"12","text":"Maabaho Mndewa Mulungu kalonga na mweye kulawa hagati ya moto uwo. Muzihulika mbuli ziyalongile, mbali hamumuwonile bule, muhulika dizi jake muhala."},{"book":"Kumbukumbu","chapter":"4","verse":"13","text":"Kawagong'ondelani lagano jake na kamulagilizani muzindilile ndagilizi longo zoyandike uchanyha ya vibawo vidi va mabwe."},{"book":"Kumbukumbu","chapter":"4","verse":"14","text":"Lusita ulo Mndewa Mulungu kanilagiliza nimfunzani ndagilizi na malagilizo yose yomulondeka kuyazindilila muna iisi yondamwing'higwe."},{"book":"Kumbukumbu","chapter":"4","verse":"15","text":"“Sekemuzimize kuwa Mndewa Mulungu viyalongile na mweye kuja kuna umulima wa Holebu hagati ya moto, hamumuwone viyeli. Ivo muiteganye ng'hani."},{"book":"Kumbukumbu","chapter":"4","verse":"16","text":"Sekemutende uhasanyi kwa nyang'hiti yoyose ya kusongola hebu ilingile vovose, simwe da chilume hebu da chike,"},{"book":"Kumbukumbu","chapter":"4","verse":"17","text":"hebu fana mnyama yoyose muna iisi hebu ndege yoyose yoguluka,"},{"book":"Kumbukumbu","chapter":"4","verse":"18","text":"hebu fana wang'onyo wotambala hebu somba."},{"book":"Kumbukumbu","chapter":"4","verse":"19","text":"Muiteganye muladi vondamulole zuwa hebu mwezi hebu nhondo, sekemuvitambikile kwaviya vinhu ivo Mndewa Mulungu, Mulungu wenu, kavilumba kwa ichimu cha wanhu wose muna izisi zimwenga."},{"book":"Kumbukumbu","chapter":"4","verse":"20","text":"Mbali mweye niiyo wanhu woyawakombole Mndewa Mulungu kulawa Misili muna ditanuli da chuma. Kamulavani uko muladi muwe wanhu wake fana viya vimwili diyelo."},{"book":"Kumbukumbu","chapter":"4","verse":"21","text":"Kwa ichimu chenu Mndewa Mulungu, Mulungu wenu, kanihila na kailaha kuwa sizaloka ulwanda lwa Yoludani kwingila muna iisi inogile iyomwing'hani."},{"book":"Kumbukumbu","chapter":"4","verse":"22","text":"Nizadanganika muna iisi ino, sizaloka lwanda lwa Yoludani, mbali mweye mwizaloka ulwanda na kuisola isi inogile."},{"book":"Kumbukumbu","chapter":"4","verse":"23","text":"Muiteganye muladi sekemuzimize lagano dimuikile na Mndewa Mulungu, Mulungu wenu. Zindilileni lagilizo jake na sekemuitendele nyang'hiti,"},{"book":"Kumbukumbu","chapter":"4","verse":"24","text":"mana Mndewa Mulungu, Mulungu wenu, kalinga fana moto woutimbula, yeye ni Mulungu yeli na migongo."},{"book":"Kumbukumbu","chapter":"4","verse":"25","text":"“Vondamukale muna iisi iyo, muhapata wana na wazukulu na kuwa walala, one muhandusa kwehuka na kutenda nyang'hiti za kusongola kwa simwe da chinhu chochose, mutenda yehile haulongozi ha Mndewa Mulungu, Mulungu wenu na mumtenda yehilwe."},{"book":"Kumbukumbu","chapter":"4","verse":"26","text":"Diyelo notanga ulanga na isi vilole kusonhela mweye, nowalongela kuwa mwizakwangama himahima muna iisi yondamwing'higwe uko umwambu wa lwanda lwa Yoludani. Uko hamwizakala siku nyingi, mbali mwizakwangamizigwa ng'hani."},{"book":"Kumbukumbu","chapter":"4","verse":"27","text":"Mndewa Mulungu kezampwililisani hagati ya wanhu wa zisi zimwenga, wadodo vimwili niwawo wondawasigale uko kondayamuwingileni Mndewa Mulungu."},{"book":"Kumbukumbu","chapter":"4","verse":"28","text":"Uko mwizasang'hanila milungu ya mibiki na mabwe yoisongoligwe kwa makono ya wanhu, nayo haidaha kuwona hebu haihulika hebu haija hebu hainusa."},{"book":"Kumbukumbu","chapter":"4","verse":"29","text":"Maabaho kulawa muna iisi iyo mwizamzahila Mndewa Mulungu, Mulungu wenu, mweye mwizampata one muhamzahila kwa mizoyo yenu yose na mihe yenu yose."},{"book":"Kumbukumbu","chapter":"4","verse":"30","text":"Hamwande mbuli zino zose vondazimulawilileni na muhapata manhesa, mwizamuhindukila Mndewa Mulungu, Mulungu wenu na kumuhulika."},{"book":"Kumbukumbu","chapter":"4","verse":"31","text":"Mndewa Mulungu, Mulungu wenu, ni Mulungu yeli na ubazi, hezamulekani hebu hezamwangamizani, hebu hezazimiza lagano diyekile na wasaho zenu kwa kuilaha."},{"book":"Kumbukumbu","chapter":"4","verse":"32","text":"“Geseni ng'hani mbuli zilawilile umwaka, mbuli zilawilile mweye mung'hali hamunakwelekigwa, kwandusila siku ija Mulungu viyamulumbile munhu muna isi. Uzeni muna iisi yose, kulawa ubanzi umwe mbaka umwenga, fana mbuli za mwazanyo zilingile ivo zilawilila hebu kuhulikika muna iisi."},{"book":"Kumbukumbu","chapter":"4","verse":"33","text":"Vino kuna wanhu wohulika dizi da Mulungu dolonga kulawa muna uumoto fana vimuhulike mweye na kuwa wagima?"},{"book":"Kumbukumbu","chapter":"4","verse":"34","text":"Vino kuna mulungu imwenga yoyose yagezile kuwasola wanhu kulawa muna iisi imwenga na kuwatenda wawe wake, fana Mndewa Mulungu, Mulungu wenu viyamtendeleni uko Misili? Kasang'hanila udahi wake ng'hulu kugala mahulo na ng'hondo, katenda vilaguso na mauzauza na katenda mbuli za kudumbiza zilawilile."},{"book":"Kumbukumbu","chapter":"4","verse":"35","text":"Mndewa Mulungu kamulagusani mbuli zino muladi muvimanye kuwa Mulungu ni yaidumwe na habule imwenga."},{"book":"Kumbukumbu","chapter":"4","verse":"36","text":"Kamtendani mudihulike dizi jake kulawa kuulanga muladi yamfunzeni kumtegeleza. Hano hana iisi kamulekani muuwone moto wake mkulu na kuhulika mbuli zake kulawa muna umoto uwo."},{"book":"Kumbukumbu","chapter":"4","verse":"37","text":"“Kwaviya kawalonda wasaho zenu, kamsagulani na kwa nguvu yake ng'hulu, yeye mwenyewo kamulavani muna iisi ya Misili."},{"book":"Kumbukumbu","chapter":"4","verse":"38","text":"Kawawinga kunze wanhu wa makabila makulu yeli na nguvu kufosa mweye, muladi yamwing'heni zisi zawo ziwe uhazi wenu fana viili mbaka diyelo."},{"book":"Kumbukumbu","chapter":"4","verse":"39","text":"Ivo diyelo mukumbuke kuwa Mndewa Mulungu ni Mulungu wa kuulanga na muna iisi. Habule imwenga."},{"book":"Kumbukumbu","chapter":"4","verse":"40","text":"Zindilileni ndagilizi na malagilizo yake yose yonimwing'hileni diyelo, muladi mutemeligwe mate hamwe na welesi wenu na mugendelele kukala muna iisi iyomwing'hani Mndewa Mulungu, Mulungu wenu iwe yenu siku zose.”"},{"book":"Kumbukumbu","chapter":"4","verse":"41","text":"Maabaho Musa kayeka hakwe mabululu matatu ya ubanzi wa ulawilo wa zuwa wa lwanda lwa Yoludani."},{"book":"Kumbukumbu","chapter":"4","verse":"42","text":"Umo munhu kezadaha kukimbilila na kuifisa, one kamkoma munhu yeli siyo mwihi wake mbali hailungile. Munhu iyo kodaha kukimbilila muna dibululu dimwe mwa mabululu yayo na kukombola ugima wake."},{"book":"Kumbukumbu","chapter":"4","verse":"43","text":"Kadika hakwe bululu da Beseli muna ditambalale da chuwala kwa ichimu cha kabila da Lubeni, bululu da Lamosi muna iisi ya Gileadi kwa ichimu cha kabila da Gadi, bululu da Golani muna iisi ya Bashani kwa ichimu cha kabila da Manase."},{"book":"Kumbukumbu","chapter":"4","verse":"44","text":"Yano ni malagilizo Musa yoyaweng'hile Waisilaili."},{"book":"Kumbukumbu","chapter":"4","verse":"45","text":"Uno uwo ulamuzi na ndagilizi na malagilizo Musa yoyaweng'hile Waisilaili viwalawile Misili,"},{"book":"Kumbukumbu","chapter":"4","verse":"46","text":"viwakalile kuumwambu wa lwanda lwa Yoludani, kuna dibawe habehi na Besi Peoli, muna iisi ikalile ya mfalume Sihoni wa Waamoli, yoyatawale kulawa bululu da Heshiboni, ija Musa na Waisilaili wamuhuma viwalawile Misili."},{"book":"Kumbukumbu","chapter":"4","verse":"47","text":"Waisola isi yake na isi ya mfalume Ogu wa Bashani, wafalume wawo waidi wa Waamoli watawala ubanzi wa ulawilo wa zuwa wa lwanda lwa Yoludani."},{"book":"Kumbukumbu","chapter":"4","verse":"48","text":"Isi iyo yenela kulawa Aloeli mwiingema ya lwanda lwa Alinoni mbaka mulima wa Silioni, niiyo Helimoni,"},{"book":"Kumbukumbu","chapter":"4","verse":"49","text":"hamwe na hanhu hose ha ubanzi wa ulawilo wa zuwa wa lwanda lwa Yoludani mbaka Bahali ya Munyu, kuuhelelo wa mahulumuko ya mulima wa Pisiga."}]}