{"data":[{"book":"2 Kronikel","chapter":"21","verse":"1","text":"Jehoshaphat ne made gaa danu i lodo di waa daalunga o nia king i lodo di Waahale David, gei tama daane a maa go Jehoram gaa pono di lohongo o maa gaa king."},{"book":"2 Kronikel","chapter":"21","verse":"2","text":"Jehoram tama daane o King Jehoshaphat o Judah ono duaahina daane dogo ono: Azariah, Jehiel, Zechariah, Azariahu, Michael mo Shephatiah."},{"book":"2 Kronikel","chapter":"21","verse":"3","text":"Tamana digaula guu wanga ana goolo mono silber e logowaahee gi digaula, mo nia goloo dahidamee ala i golo, gu haganoho digaula dagidahi, tangada e dahi e dagi dana waahale e dahi i nia waahale o Judah ala gu abaaba. Malaa, idimaa Jehoram dela e madua i digaula, Jehoshaphat guu dugu a mee e kae dono lohongo king."},{"book":"2 Kronikel","chapter":"21","verse":"4","text":"Di madagoaa Jehoram ne maaloo di dagi dono henua, gei mee gu daaligi gii mmade ono duaahina daane huogodoo mo hunu gau aamua Israel labelaa."},{"book":"2 Kronikel","chapter":"21","verse":"5","text":"Jehoram ne hai di king gei mee gu motolu maa lua ono ngadau. Mee nogo dagi i Jerusalem i nia ngadau e walu."},{"book":"2 Kronikel","chapter":"21","verse":"6","text":"Mee gu daudali nia hangaahai huaidu o King Ahab mo nia king o Israel ala i golo, idimaa mee ne hai lodo gi tama ahina e dahi a Ahab. Mee gu ihala gu hai baahi ang gi Dimaadua,"},{"book":"2 Kronikel","chapter":"21","verse":"7","text":"gei Dimaadua la hagalee e hiihai e oho gi daha di hagadili o David, idimaa Mee guu hai dana hagababa damana gi David bolo dono hagadili gaa dagi hua beelaa gi muli.21.7 1 Kings 11.36"},{"book":"2 Kronikel","chapter":"21","verse":"8","text":"Di madagoaa Jehoram nogo king, Edom gu hai baahi gi Judah guu hai tenua damana e duu modogoia.21.8 Genesis 27.40"},{"book":"2 Kronikel","chapter":"21","verse":"9","text":"Jehoram mo ana daangada aamua guu hula mo nadau waga dauwa hongo henua gu heebagi gi Edom. Di buini dauwa Edom gu duuli mai digaula gi lodo. I di boo, digaula guu mee di lleleia gi daha hagammuni."},{"book":"2 Kronikel","chapter":"21","verse":"10","text":"Edom guu duu modogoia i daha mo Judah mai di madagoaa deelaa gaa hula gi muli. I di madagoaa hua deelaa, di waahale Libnah gu hinihini labelaa, idimaa Jehoram gu diiagi Dimaadua, di God o ono maadua mmaadua."},{"book":"2 Kronikel","chapter":"21","verse":"11","text":"Mee hogi dela gu hagaduu nia gowaa daumaha ang gi nia balu god i lodo nnenua nnoonua o Judah, guu dagi nia daangada o Judah mo Jerusalem gii hai nadau ihala gi Dimaadua."},{"book":"2 Kronikel","chapter":"21","verse":"12","text":"Soukohp Elijah ga hagau dana lede gi Jehoram, e hai boloo:"},{"book":"2 Kronikel","chapter":"21","verse":"13","text":"Malaa dau mee ne hai, goe ne daudali nia hangaahai o nia king o Israel guu dagi nia daangada o Judah mo Jerusalem gi lodo tee modudahi nadau lodo gi God, gadoo be Ahab mo ono gau gi muli ala ne dagi nia daangada Israel gi lodo tee modudahi nadau lodo. Goe hogi dela gu daaligi o duaahina daane ala nia daane e mada humalia i di goe."},{"book":"2 Kronikel","chapter":"21","verse":"14","text":"Idimaa go o hangaahai, Dimaadua ga hagaduadua gii kono au daangada, au dama lligi mo au ahina hai lodo, gaa oho gi daha au goloo huogodoo."},{"book":"2 Kronikel","chapter":"21","verse":"15","text":"Goe do huaidina ga duadua i di magi mmae gono, do dinae e damana aga i nia laangi huogodoo.”"},{"book":"2 Kronikel","chapter":"21","verse":"16","text":"Hunu daangada o Philistia mo Arabia e noho hoohoo gi di gowaa dela nogo noho ai hunu gau o Ethiopia i taalinga di tai. Dimaadua guu hai digaula gi dauwa e hai baahi gi Jehoram."},{"book":"2 Kronikel","chapter":"21","verse":"17","text":"Digaula gu heebagi gi Judah, guu kae nia goloo ala i lodo di hale king, gei guu lahi galabudi nia lodo o di king huogodoo mo ana dama daane, ga hagadubu Ahaziah, dana dama daane kaedahi dulii, digi lahia go digaula."},{"book":"2 Kronikel","chapter":"21","verse":"18","text":"I muli nia mee huogodoo, Dimaadua guu hai a mee gii magi mmae dono dinae."},{"book":"2 Kronikel","chapter":"21","verse":"19","text":"Hoohoo nia ngadau e lua, di magi o maa la gu damana mai gaa dae loo gi di hagamuliagina di king, guu made i di hagaduadua mmae gono huoloo. Nia daangada a maa digi dudu di nadau ahi hangihangi be di nadau hai e hai gi nia king i mua o mee."},{"book":"2 Kronikel","chapter":"21","verse":"20","text":"Jehoram ne hai di king i dono motolu maa lua ono ngadau gei ne dagi i Jerusalem nia ngadau e walu. Tangada ne manawa gee ai i di madagoaa ne made iei mee. Digaula gaa danu a mee i lodo di Waahale o David, malaa hagalee i lodo di waa daalunga o nia king."}]}