{"data":[{"book":"1 Vakolinso","chapter":"2","verse":"1","text":"Mmakukulupila avangu, nangu pannaidile kwenu mwenu unannyubilila habali ya ujumbe wa Nnungu upihîke, nangu nanga pannatumidile malove la kukamajanga wala lúnda lwa vanu."},{"book":"1 Vakolinso","chapter":"2","verse":"2","text":"Kwa kuva, pannavele pamo na mwenu ngwámwile ngulekane na lammalele langulamaite, nkuhubili chihi habali dya Yesu Kilisto avambwîje munsalaba."},{"book":"1 Vakolinso","chapter":"2","verse":"3","text":"Nangu ngúvele pamo na mwenu akuno nguvèlè nimpole, ungunnyopa Nnungu na kutetemela."},{"book":"1 Vakolinso","chapter":"2","verse":"4","text":"Mahubili langu na ujumbe wangu nanga pavinavele na lúnda lwa chimunu wala malove la kuvakumba vanu, henga vímaihwa kwa dimongo dya Umumu Wanaswe."},{"book":"1 Vakolinso","chapter":"2","verse":"5","text":"Ngútendile uchocho uchinga ing'ulupa yenu ilisingìlè dimongo dya Nnungu, na akee lúnda lwa chimunu."},{"book":"1 Vakolinso","chapter":"2","verse":"6","text":"Pamo na anelo, hwetu tùtumila malove la lúnda kwa vanu avala vahwingîle muing'ulupa, henga lúnda anelwo akee lwa chilambo achino, na wala akee lúnda lwa vatawâla va chilambo achino vambekwondôngwa."},{"book":"1 Vakolinso","chapter":"2","verse":"7","text":"Hwetu tuyanjaja lúnda lwa Nnungu, lúnda lupihîke pameho pa vanu, lúnda lwanakudungidile Nnungu kwajili ya ukulu wetu kabla chilambo chikanaumbwa."},{"book":"1 Vakolinso","chapter":"2","verse":"8","text":"Wala nanga nkulu yumo muvakulu va chilambo achino anakameke lúnda anelwo. Kwa kuva, kuikave uvakameka lúnda anelwo vakanammambe munsalaba Nang'olo wa ukulu."},{"book":"1 Vakolinso","chapter":"2","verse":"9","text":"Malinga chivalembile Mmalemba Lanaswe kuva,"},{"book":"1 Vakolinso","chapter":"2","verse":"10","text":"Henga Nnungu ánitupihulila mambo anelo kupitila Umumu wake Wanaswe. Kwa kuva, Umumu Wanaswe ànaloleha kila chinu, ata makudungilo la Nnungu lapihîke mwalehu."},{"book":"1 Vakolinso","chapter":"2","verse":"11","text":"Nnani ahulûla kumala mawaso la munu yunji ikànave chihi isungu ivêle nkati mwake? Uchocho, nanga munu amâla mawaso la Nnungu ikànave chihi Umumu wa Nnungu."},{"book":"1 Vakolinso","chapter":"2","verse":"12","text":"Umumu Wanaswe utumpwechedile akáhaloka nchilambo achino, ila àhaloka kwanga Nnungu uchinga atuhululihe kumala àlalá látwing'île Nnungu."},{"book":"1 Vakolinso","chapter":"2","verse":"13","text":"Bahi patunnyaulila mwenu mambo anelo, nanga patutumila malove la lúnda lwa vanu. Henga tùtumila malove latuhundwije na Umumu Wanaswe, utuhaulisa uhiu wa mambo la chinnungu kwa malove la chinnungu."},{"book":"1 Vakolinso","chapter":"2","verse":"14","text":"Bahi munu atawalîwa na mambo la pachilambo achino akáhulula kulakubali mambo lahalôka kwa Umumu wa Nnungu kwa kuva, àlona kuva lachivelu. Munu aneyo akáhulula kulamala mambo anelo ing'anya làkamekeka chihi chinnungu."},{"book":"1 Vakolinso","chapter":"2","verse":"15","text":"Munu wa chinnungu ànahulula kulaloleha mambo lammalele, henga nang'e nanga pahukumiwa na munu woheyo."},{"book":"1 Vakolinso","chapter":"2","verse":"16","text":"Kwa kuva, Malemba Lanaswe làhaula kuva, “Nnani aumaîte ntima wa Nang'olo? Nnani ahulûla kunnyunda?” Henga hwetu tùnivanawo ntima wanga Yesu Kilisto."}]}