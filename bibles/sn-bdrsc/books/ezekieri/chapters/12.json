{"data":[{"book":"Ezekieri","chapter":"12","verse":"1","text":"Shoko raJehovha rakasvika kwandiri richiti,"},{"book":"Ezekieri","chapter":"12","verse":"2","text":"“Mwanakomana womunhu, iwe ugere pakati pavanhu vanondimukira. Vane meso okuona asi havaoni, vane nzeve dzokunzwa asi havanzwi, nokuti vanhu vokumukira."},{"book":"Ezekieri","chapter":"12","verse":"3","text":"“Naizvozvo, mwanakomana womunhu, rongedza midziyo yako utame uye utame masikati, vakakutarira, ubude ubve panzvimbo yauri uende kune imwe nzvimbo. Zvimwe vachanzwisisa, kunyange vari imba inondimukira."},{"book":"Ezekieri","chapter":"12","verse":"4","text":"Masikati chaiwo, vakatarira, iwe budisa nhumbi dzako dzakarongedzerwa kutama. Ipapo panguva yamadekwana, ivo vakatarira, buda iwe sezvinoita vaya vanoenda muutapwa."},{"book":"Ezekieri","chapter":"12","verse":"5","text":"Uboore masvingo vakatarira ugotora nhumbi dzako ubude napo."},{"book":"Ezekieri","chapter":"12","verse":"6","text":"Udziise papfudzi rako ivo vakangotarisa ugobuda nadzo kwasviba. Ufukidze chiso chako kuti urege kuona nyika, nokuti ndakuita chiratidzo kuimba yaIsraeri.”"},{"book":"Ezekieri","chapter":"12","verse":"7","text":"Saka ndakaita sezvandakarayirwa. Panguva yamasikati ndakabudisa zvinhu zvangu zvarongedzerwa kutama. Zvino panguva yamadekwana ndakaboora masvingo namaoko angu. Ndakabudisa nhumbi dzangu kwasviba, ndakazvitakura pamapfudzi angu ivo vakangotarisa."},{"book":"Ezekieri","chapter":"12","verse":"8","text":"Shoko raJehovha rakasvika kwandiri panguva yamangwanani richiti,"},{"book":"Ezekieri","chapter":"12","verse":"9","text":"“Mwanakomana womunhu, imba iyo yokundimukira yaIsraeri haina kukubvunza here kuti, ‘Uri kuiteiko?’"},{"book":"Ezekieri","chapter":"12","verse":"10","text":"“Uti kwavari, ‘Zvanzi naIshe Jehovha: Chirevo ichi chinoreva muchinda weJerusarema neimba yose yaIsraeri iripo.’"},{"book":"Ezekieri","chapter":"12","verse":"11","text":"Uti kwavari, ‘Ini ndiri chiratidzo kwamuri.’"},{"book":"Ezekieri","chapter":"12","verse":"12","text":"“Muchinda ari pakati pavo achaisa zvinhu zvake papfudzi kwasviba agoenda, uye achaboorerwa buri rokubuda naro parusvingo. Achafukidza chiso chake kuitira kuti arege kuona nyika."},{"book":"Ezekieri","chapter":"12","verse":"13","text":"Ndichamutambanudzira mumbure wangu, uye achabatwa mumusungo wangu; ndichamuendesa kuBhabhironi, nyika yavaKaradhea, asi haasi kuzoiona, uye ikoko ndiko kwaachafira."},{"book":"Ezekieri","chapter":"12","verse":"14","text":"Ndichaparadzira kumhepo vose vakamupoteredza, vashandiri vake namauto ake, uye ndichavateverera nomunondo wakavhomorwa."},{"book":"Ezekieri","chapter":"12","verse":"15","text":"“Vachaziva kuti ndini Jehovha, pandichavaparadzira pakati pendudzi ndigovaparadzira kunyika dzose."},{"book":"Ezekieri","chapter":"12","verse":"16","text":"Asi ndichasiya vashoma vavo pamunondo, napanzara nedenda, kuitira kuti pakati pendudzi kwavachaenda zvimwe vangarangarira zvinyangadzo zvavo zvavakaita zvose. Ipapo vachaziva kuti ndini Jehovha.”"},{"book":"Ezekieri","chapter":"12","verse":"17","text":"Shoko raJehovha rakasvika kwandiri richiti,"},{"book":"Ezekieri","chapter":"12","verse":"18","text":"“Mwanakomana womunhu, udedere paunenge uchidya zvokudya zvako, uye udedere uye utye paunonwa mvura yako."},{"book":"Ezekieri","chapter":"12","verse":"19","text":"Uti kuvanhu venyika, ‘Zvanzi naIshe Jehovha pamusoro pavanogara muJerusarema uye nomunyika yaIsraeri: Vachadya zvokudya zvavo nokufunganya uye vachanwa mvura yavo vaora mwoyo, nokuti nyika yavo ichatorerwa zviri mairi nokuda kwechisimba chaavo vose vanogaramo."},{"book":"Ezekieri","chapter":"12","verse":"20","text":"Maguta anogarwa navanhu achava matongo uye nyika ichaparadzwa. Ipapo muchaziva kuti ndini Jehovha.’ ”"},{"book":"Ezekieri","chapter":"12","verse":"21","text":"Shoko raJehovha rakasvika kwandiri richiti,"},{"book":"Ezekieri","chapter":"12","verse":"22","text":"“Mwanakomana womunhu, chirevo ichi chamunacho munyika yaIsraeri ndecheiko chinoti, ‘Mazuva ari kungopera uye zviratidzo zvose zvinongova pasina?’"},{"book":"Ezekieri","chapter":"12","verse":"23","text":"Uti kwavari, ‘Zvanzi naIshe Jehovha: Ndichaita kuti chirevo ichi chigume, uye havachazochitauri muIsraeri.’ Uti kwavari, ‘Mazuva aswedera okuti zviratidzo zvose zvizadziswe."},{"book":"Ezekieri","chapter":"12","verse":"24","text":"Nokuti hakuchazovazve nezviratidzo zvenhema kana kuvuka kunobata kumeso pakati pavanhu veIsraeri."},{"book":"Ezekieri","chapter":"12","verse":"25","text":"Asi ini Jehovha ndichataura zvandichataura, uye zvichazadzisika zvisinganonoki. Nokuti pamazuva enyu, imi imba yokumukira, ndichazadzisa zvose zvandinotaura, ndizvo zvinotaura Ishe Jehovha.’ ”"},{"book":"Ezekieri","chapter":"12","verse":"26","text":"Shoko raJehovha rakauya kwandiri richiti,"},{"book":"Ezekieri","chapter":"12","verse":"27","text":"“Mwanakomana womunhu, imba yaIsraeri iri kuti, ‘Chiratidzo chaanoona ndechamakore mazhinji kubva iye zvino, uye anoprofita zvenguva inouya zviri kure.’"},{"book":"Ezekieri","chapter":"12","verse":"28","text":"“Naizvozvo uti kwavari, ‘Zvanzi naIshe Jehovha: Hakuna shoko rangu richanonokazve; zvose zvandinoreva zvichazadzisika, ndizvo zvinotaura Ishe Jehovha.’ ”"}]}