{"data":[{"book":"Romanthek","chapter":"14","verse":"1","text":"Wiewuii bo hanyie yi migi shii zia, jishii ithek ro nujo munowthek chiang shii ai rog akhiinaing rabo."},{"book":"Romanthek","chapter":"14","verse":"2","text":"Hanyie bran yi awai migi è nyie magunde chie mua phro, jishii bran hanyie yi migi shii zia arone marerethek chie bie."},{"book":"Romanthek","chapter":"14","verse":"3","text":"Bran hanyie è nyie zab chie pha ji ne achie pho shii akhiichai rabo, hanyie è marerethek chie bie pha ji ne zab chie pha bran shii achua rabo; Hamangkhung-aphuii ne jipha bran shii choi ro."},{"book":"Romanthek","chapter":"14","verse":"4","text":"Gai ro khiaothek shii chua pha ji ne na hanyie lai? Khiao ne blia wie rek arek jine awai ithong phak ruii phro. Chiih-è ai ne rek muii phro, nyieliieshii Ithong ne aishii nyarek mua phro."},{"book":"Romanthek","chapter":"14","verse":"5","text":"Bran jia è izai inai ji shii ne gai inai ne miigak ba ro è now, jishii giak è zab pha inai ne ò ro è now. Zab è awaithek khani shii chiih-è nowjong ro."},{"book":"Romanthek","chapter":"14","verse":"6","text":"Hanyie yi giu è now ne jia inai shii nuii arone ai ne Ithong shii ilab phi phro; hanyie è nyie chie magunde ai ne Ithong shii ilab phi phro, nyieliieshii ai è Hamangkhung-aphuii shii michie pha laso phi, hanyie è khihà chie khihà achie pho Ithong shii laso phi phro, chiih-è ai ne Hamangkhung-aphuii shii laso phi phro."},{"book":"Romanthek","chapter":"14","verse":"7","text":"Gethek ne gethek chiang asieng ro, chiih-è gethek ne gethek chiang a-iy ro."},{"book":"Romanthek","chapter":"14","verse":"8","text":"Gethek sieng ne rai magungde Ithong ro sieng, iy magungde Ithong ro iy, gethek ne sieng magungde iy magungde gethek ne Ithong ro ro."},{"book":"Romanthek","chapter":"14","verse":"9","text":"Masi ne iy pha nane sieng pha Ithong ro, nyieliieshii ai ne iy ne hòi din."},{"book":"Romanthek","chapter":"14","verse":"10","text":"Nathek chiihphado, hanyie ne marerethek chie bie phlei? Nyie rek ne nawaithek ro chua pha gai shii phi phlei? Chiih-è hanyie zab chie pho ne—nyie rek ne gai migiphothek shii khiijai phlei? Gethek zab shii ai è chua pha Hamangkhung-aphuii ibi shii riu chid phro."},{"book":"Romanthek","chapter":"14","verse":"11","text":"Jigigam shii yao,"},{"book":"Romanthek","chapter":"14","verse":"12","text":"Chiihphado, zab gethek ne Hamangkhung-aphuii shii sasab phi chid."},{"book":"Romanthek","chapter":"14","verse":"13","text":"Ji-è, chiihphado, cho gethek gaishii chua pha ji ne gak muii, jiphachiang shii, nathek ne nawaithek yi gai shii kham srane layog shii chiih yi pha khuchung de arek rabo."},{"book":"Romanthek","chapter":"14","verse":"14","text":"Gune Ithong rog shii ò pha ji è Isu è gu shii izai rab phi, nyie michie magungde zea asi ro; jishii branthek è michie yi zea rone migi rek arone, chiihphado jine aishii zea rey dun phro."},{"book":"Romanthek","chapter":"14","verse":"15","text":"Na è chie pha ji yi na khuiino shii diig phi arone, nane miie pha ji shii bajo asi sha ara ro. Masi è bran chiang shii iy pha ji shii ne nathek è michie chie pha ji re-è gai shii diig arey yi rabo!"},{"book":"Romanthek","chapter":"14","verse":"16","text":"Na è wie mua pha ji ne ibeng awie pha arey yi rabo."},{"book":"Romanthek","chapter":"14","verse":"17","text":"Hamangkhung-aphuii ro zab boh riichai jine chie niing pha miyao asi ro, jishii Ragung So è phi pha giang, liijiing, chiih-è lised ji ro."},{"book":"Romanthek","chapter":"14","verse":"18","text":"Chiih-è hanyie magunde ji duiine Masi ro blia rek arone, ai è Hamangkhung-aphuii shii sang yi chiih-e gaithek wie rone yao."},{"book":"Romanthek","chapter":"14","verse":"19","text":"Ji-è chiihphado, gethek ne idang liijiing yie pha chiih-è gethek chung nung ne chuh rek pha ji bidiang bo."},{"book":"Romanthek","chapter":"14","verse":"20","text":"Nyieliieshii michie è, Hamangkhung-aphuii nyie rek pha ji shii srobro arek rabo. Michie ne zab chie bo, jishii giak shii diig phi ne kham yi srane layog hà chiih yi pha ji ne nyie michie magungde awie ro."},{"book":"Romanthek","chapter":"14","verse":"21","text":"Rangsua ruii phane hì ro nawai khuiino dinne bumuii chiih yi pha blia ne ibey achie rabo chiih-è phuii aniing rabo."},{"book":"Romanthek","chapter":"14","verse":"22","text":"Chiihphado, na nane Hamangkhung-aphuii pha duchoi shii nyie miyao chiang yao pha ji shii ruii bo. Ai è chua shii bran hanyie yi ichiig oi pha than pha ji ne, ai ne sang ro!"},{"book":"Romanthek","chapter":"14","verse":"23","text":"Jishii hanyie è chie shii than arone, Hamangkhung-aphuii è ai nyie chie pha jine the ruii phro, nyieliieshii ai è rek jine migi è asi ro. Chiih-è nyiemagunde migi è asi arone jine layog ro."}]}