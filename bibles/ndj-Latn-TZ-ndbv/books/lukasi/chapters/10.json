{"data":[{"book":"Lukasi","chapter":"10","verse":"1","text":"Pambeli Bambu avashawulili vanachuli vamonga milongu saba na vavili, kavalayisha vavili vavili, valonguleli mbwani yosi na mahali kosi padayilili kuyenda."},{"book":"Lukasi","chapter":"10","verse":"2","text":"Kavawombela, “Filivi fitangala, lakini vakubena vadokwa. Ponopa mumuluvi muna chitava avalayishi vagola chichuku cha kuchitava cha Bambu vakabeni."},{"book":"Lukasi","chapter":"10","verse":"3","text":"Muyendi, nguvalayisha yumwi kucha vafungami pagati ya fingekembi."},{"book":"Lukasi","chapter":"10","verse":"4","text":"Mkotoo kutola muhaku wa mbiya na likanda na mikobasi, mudeha mukotoo kumjambusha mundu yoyosi."},{"book":"Lukasi","chapter":"10","verse":"5","text":"Pamuyingila munyumba yoyosi, yakwaa muvajambushi naha, ‘Kusika kuvi munyumba ayi!’"},{"book":"Lukasi","chapter":"10","verse":"6","text":"Leki mundu padayila kusika avalibushili, kusika kwa yumwi dakuvi na mweni, leki kwahela mundu yadayila kusika, kusika dakuvawuyili."},{"book":"Lukasi","chapter":"10","verse":"7","text":"Muyikali munyumba ayi pamulya na kulanda fyavavapili, nongwa mgola chichuku akudayiliwa ijala yaki."},{"book":"Lukasi","chapter":"10","verse":"8","text":"Pamuyingila mlima wowosi na vandu pavavapokela, mulyi filivi fyavavapa."},{"book":"Lukasi","chapter":"10","verse":"9","text":"Muvalowoli vatami vavelili aku, muvawombeli vandu, wutwa wa kumbindi kwa Chapanga wuva pabehi."},{"book":"Lukasi","chapter":"10","verse":"10","text":"Leki pamuyingila mumbwani yoyosi, pavavalibushila ng'odu, mufumi, pamupita mudeha shawu mudeti naha,"},{"book":"Lukasi","chapter":"10","verse":"11","text":"hata lifu lya mumbwani yenu palilemilela mumawulu yenu muyipundi ayi yivi kucha ngayikilu kwa veni. ‘Muvi na ngumbungumbu kucha wutwa wa kumbindi kwa Chapanga wuva pabehi kwisa.’"},{"book":"Lukasi","chapter":"10","verse":"12","text":"Nguvawombela nakaka, lijuva lya highilu palifika Chapanga dalangushi usangi mumbwani ya Sodoma pitu mumbwani ayi.”"},{"book":"Lukasi","chapter":"10","verse":"13","text":"“Pishu yuwi mbwani ya Kolasini! Pishu na yuwi mulima wa Betisayida! Mihilu yigolikili kwa yumwi yingagolikili kula kumulima wa Tilu na mulima wa Sidoni, vandu vaki, vangafwalili mikungi na kwibunga lifu, kuyilangusha kucha vapomela!"},{"book":"Lukasi","chapter":"10","verse":"14","text":"Lakini lijuva lya highilu palifika Chapanga dalangushi usangi mumlima wa Tilu na mumlima wa Sidoni pitu yumwi."},{"book":"Lukasi","chapter":"10","verse":"15","text":"Na yuwi mlima wa Kapelinaumu! Wuli mkacheyi wuyikweshi mbaka kumbindi kwa Chapanga? Dawusunushwi mbaka kumambi!”"},{"book":"Lukasi","chapter":"10","verse":"16","text":"Kandi kavawombela, “Yavapikanisha yumwi, akumbikanisha nenga na yalema kuvapokela, akulema kunyanga nenga. Na yoyosi yalema kunyanga, akumlema kumyanga yula yanayishili.”"},{"book":"Lukasi","chapter":"10","verse":"17","text":"Pambeli vala milongu saba na vavili vawuya kunu pavanemilela, vadeta, “Bambu,” “hata finyamkela patuvawombilili chindu kwa litawa lyaku vatujumila!”"},{"book":"Lukasi","chapter":"10","verse":"18","text":"Yesu kavawombela, “Ndimuwona Lijangavandu paponeka kucha lupanda kufuma kumbindi."},{"book":"Lukasi","chapter":"10","verse":"19","text":"Yina ndivagayila uwesu wa kuvata njoka na vanyunji na kumalila liwovi lyosi lya Lijangavandu, wala kwahela chindu dachivagoboli."},{"book":"Lukasi","chapter":"10","verse":"20","text":"Lakini, mukotoo kusekilela finyamkela kuvajumila, ila musekileli matava venu vayandikiwa kumbindi kwa Chapanga.”"},{"book":"Lukasi","chapter":"10","verse":"21","text":"Chipindi chichila chila, Yesu kasekelela kwa uwesu wa Mfuki Mng'alili, kadeta, “Chikomu bambu Tati, Bambu wa kumbindi na kumlima, nongwa kuvagubutulila findu vangajila kusoma na kuvafifa findu afi vaveli na luhunja na vaveli na luhala lwa kusoma. Yina Tati, yikunovela nahawu.”"},{"book":"Lukasi","chapter":"10","verse":"22","text":"Kavawombela, “Tati wangu kanyimba findu fyosi. Kwahela yamumanyili mwana ila Tati, wala amumanyili Tati ila mwana na yoyosi yula mwana damudayili kumlangusha.”"},{"book":"Lukasi","chapter":"10","verse":"23","text":"Pambeli kavawuyila vala yivamkovikileyi kavawombela, “Munemiliwa vosi yimufiwona afi!"},{"book":"Lukasi","chapter":"10","verse":"24","text":"Nguvawombela kucha, ndundami wa Chapanga na vatwa vadayilili kufiwona fila fimufiwona yumwi valemwa kufiwona na kupikanisha vakupikanisha ng'odu.”"},{"book":"Lukasi","chapter":"10","verse":"25","text":"Pambeli mundu yavamanyili Malawu va musa kawoloka, kamdasha akadayileyi kumtegha, “muwula goli liki ili niyikali jola?”"},{"book":"Lukasi","chapter":"10","verse":"26","text":"Kamudasha, “Vayandika liki Mumalawu? Kuchimanya?”"},{"book":"Lukasi","chapter":"10","verse":"27","text":"Kamuyangula, “ ‘Umtami Bambu Chapanga waku kwa moyu waku wonda, kwa ndima yaku yosi, kwa liwovi lyaku lyosi na kwa luhala lwaku losi. Na, umtami mwawu ngimu wuyitama umweni.’ ”"},{"book":"Lukasi","chapter":"10","verse":"28","text":"Yesu kamuwombela, “Kuyangula nyanyi! Goli nahawu na dawuvi mnofu.”"},{"book":"Lukasi","chapter":"10","verse":"29","text":"Lakini mweni akadayileyi kuyilangusha kucha mundu goleki, kamdasha Yesu, “Mjofi wangu ghani?”"},{"book":"Lukasi","chapter":"10","verse":"30","text":"Yesu kamyangula, “Mundu yumoyu avelili akusunuka kufuma Yelusalemu akuyenda Yeliku. Pakaveyi mudeha, vamkamulili vapoki, vampokili findu na kumtova, vamleka kawonja pala dabadaba."},{"book":"Lukasi","chapter":"10","verse":"31","text":"Njuka mtambika yumu apitili deha yila. Pamuwonili, achamili mumbali."},{"book":"Lukasi","chapter":"10","verse":"32","text":"Wuwula na Mlawi yumu, pafikili pala, kamuwona, kapita pambali."},{"book":"Lukasi","chapter":"10","verse":"33","text":"Lakini Msamaliya yumoyu aveli mumwanja, pafikili pala paveli yula mundu, mweni pamuwonili kamuwonela lusungu."},{"book":"Lukasi","chapter":"10","verse":"34","text":"Kamuselelela, kamtaya mufilonda fyaki mafuta na difwayi, kamuwopa na kampaka mu chihongu waki, kamuyegha kunyumba ya vahenja kumulwasha."},{"book":"Lukasi","chapter":"10","verse":"35","text":"Chilawu yaki katola mbiya sha ijala ya majuva mavili, kamgayila yula mkola kaya, kamuwombela, ‘Mlwasi mundu ayu na chochosi daumgayili kandi, dahombi pang'uya.’”"},{"book":"Lukasi","chapter":"10","verse":"36","text":"Yesu kadasha kandi, “Gati ya ava vatatu, ndi yoti yalangushili mjofi waki yula mundu yaduliyiliwi na vapoki?”"},{"book":"Lukasi","chapter":"10","verse":"37","text":"Mundu yamanyili unofu Malawu va Chapanga vamupili Musa, ayangulili, “Yula amuwonilili lusungu.”"},{"book":"Lukasi","chapter":"10","verse":"38","text":"Pavaveyi mumwanja, vayingila kuchijiji chimu na mdala yumu yivamkemeyi Malita, kamlalika kaya yaki."},{"book":"Lukasi","chapter":"10","verse":"39","text":"Malita avelili na mkulu mundu vakamkemeyi Maliya, ayu ayikalili pabehi na Bambu akapikanisheyi mawuli vaki."},{"book":"Lukasi","chapter":"10","verse":"40","text":"Lakini Malita aveli akukimbanikila milandu yingi. Kamyendela Yesu, kumuwombela, “Bambu, ukuwona nahau kavifya ng'odu, mlongu wangu kuneka ngukimbanika weka yangu? Topi umuwombeli, andangi.”"},{"book":"Lukasi","chapter":"10","verse":"41","text":"Lakini Bambu kamyangula, “Malita, Malita, ukukimbanika na kuyiyasha na milandu yitangalili."},{"book":"Lukasi","chapter":"10","verse":"42","text":"Chindu chimu hela chitalama. Maliya kashawula chindu cha nyanyi nesu, cheni kwa hela mundu dampoki.”"}]}