{"data":[{"book":"Samuweli I","chapter":"24","verse":"1","text":"Dawuda naxa siga En Gedi geya yire."},{"book":"Samuweli I","chapter":"24","verse":"2","text":"Sɔlu to gbilen kelife Filisitakae gerede, mixie naxa a fala a bɛ, a Dawuda na En Gedi gbengberenyi ma."},{"book":"Samuweli I","chapter":"24","verse":"3","text":"Sɔlu naxa sɔɔri wulu saxan tongo, naxee fata gere sode dangi Isirayilakae birin na, e naxa mini Dawuda nun a xa mixie fende, han e sa so fanyee longori ra."},{"book":"Samuweli I","chapter":"24","verse":"4","text":"Sɔlu naxa dangi gɔɔrɛe yire, naxee nu na kira dɛ ra. A naxa so fɔnmɛ kui a xa ye rafili. A mu a kolon Dawuda nun a xa mixie fan nu na na fɔnmɛ kui."},{"book":"Samuweli I","chapter":"24","verse":"5","text":"Dawuda xa mixie naxa a fala a bɛ, «Alatala bara yi lɔxɔɛ fi i ma. A xa masenyi bara kamali a falafe ra, ‹N tan nan i yaxui sama i bɛlɛxɛ, alako i xa i sago raba a ra.›» Na tɛmui Dawuda naxa a maso dɔyindɔyin Sɔlu xanbi ra, a fa a xa burumusi sɛɛti xaba."},{"book":"Samuweli I","chapter":"24","verse":"6","text":"Dawuda to gɛ na rabade, a naxa nimisa Sɔlu xa burumusi sɛɛti xabafe ma."},{"book":"Samuweli I","chapter":"24","verse":"7","text":"A naxa a fala a xa mixie bɛ, «Alatala xa n natanga na fe mɔɔli ma. N bara na raba n marigi ra, Alatala naxan sugandixi mangɛ ra.»"},{"book":"Samuweli I","chapter":"24","verse":"8","text":"Dawuda naxa tɔnyi dɔxɔ a xa sɔɔrie ma Sɔlu gerefe ra. Sɔlu naxa mini fɔnmɛ kui, a siga."},{"book":"Samuweli I","chapter":"24","verse":"9","text":"Dawuda fan naxa mini fɔnmɛ kui, a fa Sɔlu xili a xui itexi ra, «N ma mangɛ, n marigi!» Sɔlu to a kobe rato, Dawuda naxa a xunyi felen bɔxi ma, a suyidi a bɛ."},{"book":"Samuweli I","chapter":"24","verse":"10","text":"Dawuda naxa a fala Sɔlu bɛ, a naxɛ, «Munfe ra i tuli matima mixie xa wɔyɛnyie ra, naxee a falama, a n tan mu wama i xa fe fanyi xɔn ma?"},{"book":"Samuweli I","chapter":"24","verse":"11","text":"To lɔxɔɛ Alatala bara i sa n sagoe fɔnmɛ kui. N ma mixie bara a fala n bɛ, a n xa i faxa, kɔnɔ n bara tondi. N bara a fala, ‹N mu n marigi gerema, Alatala naxan sugandixi mangɛ ra.›"},{"book":"Samuweli I","chapter":"24","verse":"12","text":"I bara a to se naxan na n bɛlɛxɛ? N bara i xa burumusi sɛɛti xaba. N nu nɔma i faxade, kɔnɔ n mu a raba. Na kui i nɔma a kolonde fe ɲaaxi yo mu na n furi kui i xa fe ra. N mu wama i matandife, n mu wama haakɛ xɔn, kɔnɔ i tan na birafe n fɔxɔ ra, i xa n faxa.»"},{"book":"Samuweli I","chapter":"24","verse":"13","text":"«Alatala xa won makiiti. Alatala xa n gbe ɲɔxɔ. N tan mu i faxama feo."},{"book":"Samuweli I","chapter":"24","verse":"14","text":"Forie a falama, ‹Ɲaaxuɲa kelima mixi ɲaaxie nan ma.› Na kui n xa a fala i bɛ, n tan mu i faxama feo."},{"book":"Samuweli I","chapter":"24","verse":"15","text":"I tan Isirayila mangɛ, i wama nde gerefe? I na birafe nde fɔxɔ ra? Mixi xurudi naxan tide mu dangi bare faxaxi ra, xa na mu a ra nimase xunxuri?"},{"book":"Samuweli I","chapter":"24","verse":"16","text":"Alatala xa won firin makiiti. A xa nɔndi fi n ma, a xa n natanga i bɛlɛxɛ.»"},{"book":"Samuweli I","chapter":"24","verse":"17","text":"Dawuda to gɛ na masenyi tide, Sɔlu naxa a fala a bɛ, a naxɛ, «I tan nan yati xui a ra, n ma di Dawuda?» Sɔlu naxa wa fɔlɔ."},{"book":"Samuweli I","chapter":"24","verse":"18","text":"A fa a fala Dawuda bɛ, a naxɛ, «I tinxin n tan bɛ, barima i bara n ma fe kobi masara fe fanyi ra."},{"book":"Samuweli I","chapter":"24","verse":"19","text":"To tan i bara i xa marafanyi masen n bɛ. Alatala nu bara n sa i sagoe, i fa tondi n faxade."},{"book":"Samuweli I","chapter":"24","verse":"20","text":"Xa mixi a yaxui masɔtɔ, a bɛɲinma bɔɲɛsa kui? Alatala xa i sare fi i naxan nabaxi n bɛ to lɔxɔɛ."},{"book":"Samuweli I","chapter":"24","verse":"21","text":"N a kolon i fama nɛ findide mangɛ ra, Isirayila fama xande i xa mangɛya bun ma."},{"book":"Samuweli I","chapter":"24","verse":"22","text":"I xa i kali Ala xili ra, a i mu n bɔnsɔɛ sɔntɔma n faxa xanbi, i man mu n xili kanama n ma mixie tagi.»"},{"book":"Samuweli I","chapter":"24","verse":"23","text":"Dawuda to a kali Sɔlu bɛ, Sɔlu naxa gbilen a xɔnyi, Dawuda nun a xa mixie naxa siga kantari yire."}]}