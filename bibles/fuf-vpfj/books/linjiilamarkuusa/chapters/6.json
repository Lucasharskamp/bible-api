{"data":[{"book":"LINJIILA MARKUUSA","chapter":"6","verse":"1","text":"Onsay Iisaa iwi ɗon, o yahi ka leydi makko. Taalibaaɓe makko ɓen kadi jokki mo."},{"book":"LINJIILA MARKUUSA","chapter":"6","verse":"2","text":"Ɓay wonii *ɲalaande fowteteende nden hewtii, ɗun ko *aseweere nden, o woni e waajagol ka juulirde. Tawi ɗuuɗuɓe no heɗotonoo mo. Ɓe ŋalɗi, ɓe wi'i: «Ɗun ko honto iwrani oo? Ko hongu woni nguu faamu ngu oo yeɗaa, e ko honno sifa ɗii kaawakeeji moƴƴi woni waɗirde e juuɗe makko?"},{"book":"LINJIILA MARKUUSA","chapter":"6","verse":"3","text":"E hinaa minisiyeejo on nii? Hinaa kanko woni ɓiɗɗo Mariyama on? E hara neene-gootooɓe makko ɓen hinaa Yaaquuba e Yuusufu e Yuudu e Sim'uunu? E hinaa bandiraaɓe makko ɓen no wondi e men ɗoo?» Ɗun haɗi ɓe gomɗingol mo."},{"book":"LINJIILA MARKUUSA","chapter":"6","verse":"4","text":"Kono Iisaa wi'i ɓe: «Annabaajo ko ka leydi mun tun e ka musidal mun e ka ɓeynguure mun yawaa.»"},{"book":"LINJIILA MARKUUSA","chapter":"6","verse":"5","text":"Laatii o waawaali waɗude ɗon kaawake woo, si hinaa *fawugol juuɗe e hoore nawnuɓe goo, sellina ɓe."},{"book":"LINJIILA MARKUUSA","chapter":"6","verse":"6","text":"Kono o ŋalɗi sabu angal gomɗinal maɓɓe ngal. O jindi e koɗooli hunduɗi ɗon ɗin, o janni."},{"book":"LINJIILA MARKUUSA","chapter":"6","verse":"7","text":"Onsay o noddi sappoo e ɗiɗooɓe ɓen, o woni ɓe e imminirgol ɗiɗo ɗiɗo e hoore jonnugol ɓe bawgal raɗagol jinnaaji ɗin."},{"book":"LINJIILA MARKUUSA","chapter":"6","verse":"8","text":"E hoore ɗun, himo yamiri ɓe wota ɓe ƴettu hay huunde ko ɓe yooɓoo, si hinaa tuggordu wooturu tun: hinaa bireedi, hinaa bonfooji, hinaa ƴettugol dattol mbuuɗi."},{"book":"LINJIILA MARKUUSA","chapter":"6","verse":"9","text":"Kono o wi'i ɓe: «On wattoto paɗe, kono wota on ɓorno dolokkaaji ɗiɗi.»"},{"book":"LINJIILA MARKUUSA","chapter":"6","verse":"10","text":"O wi'i ɓe kadi: «Kala suudu ndu naatoyɗon e mun, weeree ɗon haa nde hiɗon iwa e nden nokkuure woo."},{"book":"LINJIILA MARKUUSA","chapter":"6","verse":"11","text":"Kono si woodii e saare nde yimɓe ɓen jaɓaali on, heɗii on, nde hiɗon yalta ɗon woo, honkee mbullaari teppe mon ɗen fii yo ɗun wonan ɓe seedee ella maɓɓe on.»"},{"book":"LINJIILA MARKUUSA","chapter":"6","verse":"12","text":"Ɓe yahi ɓe waajoyii fii yo yimɓe ɓen tuubu."},{"book":"LINJIILA MARKUUSA","chapter":"6","verse":"13","text":"Tawi hiɓe raɗoo jinnaaji ɗuuɗuɗi, juura nebbe e ɲawɓe ɗuuɗuɓe, sellina ɓe."},{"book":"LINJIILA MARKUUSA","chapter":"6","verse":"14","text":"Heroodu* lanɗo on humpitii ɗun. E hoore ɗun tawi innde Iisaa nden lollii, hiɓe wi'a: «Yaayaa lootaynooɗo maande tuubuubuyee on immitike e hakkunde mayɓe ɓen! Ko ɗun waɗi si himo mari bawgal waɗugol kaawakeeji moƴƴi.»"},{"book":"LINJIILA MARKUUSA","chapter":"6","verse":"15","text":"Tawi woɓɓe ɓen no wi'a wondema ko Iiliiya, ɓeya ɓen kadi no wi'a ko annabaajo wa goɗɗo e annabaaɓe hiɓɓe ɓen."},{"book":"LINJIILA MARKUUSA","chapter":"6","verse":"16","text":"Kono ɓay Heroodu nanii ɗun, tawi himo wi'a: «Ko Yaayaa, on mo mi waɗi haa daande mun taƴaa. Ko on woni ko immitii!»"},{"book":"LINJIILA MARKUUSA","chapter":"6","verse":"17","text":"Ko fii hari kanko Heroodu tigi o nangiino Yaayaa, o jolkii mo, o waɗii e kaso, sabu oo debbo wi'eteeɗo Heroodiiya mo kanko Heroodu o ƴetti, tawi-le on ko ɓeyngu Filiipu, yumma-gooto makko on nun kanko Heroodu,"},{"book":"LINJIILA MARKUUSA","chapter":"6","verse":"18","text":"sabu ko Yaayaa wi'unoo mo kon wonde daganaaki mo ka o ƴetta ɓeyngu yumma-gooto makko on."},{"book":"LINJIILA MARKUUSA","chapter":"6","verse":"19","text":"Tawi oo debbo wi'eteeɗo Heroodiiya no haamanii mo kanko Yaayaa, no faalaa mo warude, kono o waawaali,"},{"book":"LINJIILA MARKUUSA","chapter":"6","verse":"20","text":"ko fii hari Heroodu no huli Yaayaa, sabu ko o andi kon on ko neɗɗo feewuɗo laaɓuɗo, jaka himo hiwunoo mo. Tawi himo yiɗunoo heɗagol mo, fii kala si o nanii himo yewta, o jiɓotono fota."},{"book":"LINJIILA MARKUUSA","chapter":"6","verse":"21","text":"Kono ɲande goo kanko Heroodiiya o heɓi sabu weeɓanɗo mo e nder ngal caatal, ngal Heroodu waɗani ɓe o lammini ɓen e hooreeɓe suufaaɓe makko ɓen e hooreeɓe ɓen Jaliilu fii anditugol jibineede makko kanko Heroodu ngol."},{"book":"LINJIILA MARKUUSA","chapter":"6","verse":"22","text":"E nder ɗun, jiwo Heroodiiya on naati, ami, o weli Heroodu e saatinaaɓe ɓen."},{"book":"LINJIILA MARKUUSA","chapter":"6","verse":"23","text":"O waɗani mo ndee woondoore ɗoo, o wi'i: «Kala ko toriɗaa mi, mi waɗante, hay si ko feccere laamateeri an ndin.»"},{"book":"LINJIILA MARKUUSA","chapter":"6","verse":"24","text":"Kanko jiwo on o yalti, o landii yumma makko: «Ko honɗun mi landotoo?»"},{"book":"LINJIILA MARKUUSA","chapter":"6","verse":"25","text":"Kanko jiwo on o hawjiti kisan, o naati, o ari e lanɗo on, o wi'i: «Miɗo faalaa yo a jonnan ɗoo hoore Yaayaa lootoowo on kisan, hara hinde tumbaa e miran!»"},{"book":"LINJIILA MARKUUSA","chapter":"6","verse":"26","text":"Onsay lanɗo on aani, kono sabu woondooje makko ɗen, e ɓe o saatinnoo ɓen, tawi o faalaaka mo salanaade."},{"book":"LINJIILA MARKUUSA","chapter":"6","verse":"27","text":"O immini kisan suufaajo, o yamiri mo addoygol hoore Yaayaa nden. Suufaajo on yahi, taƴoyi hoore Yaayaa nden ka kaso,"},{"book":"LINJIILA MARKUUSA","chapter":"6","verse":"28","text":"o addi hoore nden e nder miran, o jonni jiwo on. Jiwo on kadi jonnoyi nde yumma mun."},{"book":"LINJIILA MARKUUSA","chapter":"6","verse":"29","text":"Ɓay wonii ɗun andike, taalibaaɓe Yaayaa ɓen ari, ƴetti furee makko on, ɓe surroyi."},{"book":"LINJIILA MARKUUSA","chapter":"6","verse":"30","text":"Sahaabaaɓe* ɓen mottondiri takko Iisaa, ɓe sifanii mo ko ɓe waɗi kon fow e ko ɓe janni kon."},{"book":"LINJIILA MARKUUSA","chapter":"6","verse":"31","text":"Onsay o wi'i ɓe: «Aree ka weddii, hara ko ka wulɗini, fowtoɗon seeɗa.» Ko fii hari yimɓe buy no waɗa yaha ara, tawi Iisaa e taalibaaɓe mun ɓen alaa hay feere no ɓe ɲaamira."},{"book":"LINJIILA MARKUUSA","chapter":"6","verse":"32","text":"Onsay kamɓe tun ɓe bakii e laana fii yahugol e nokkuure wulɗinnde."},{"book":"LINJIILA MARKUUSA","chapter":"6","verse":"33","text":"Buy yi'i hiɓe yaha, anditi ɓe. Yimɓe ɓen ka ca'e fow dogi, aditoyii ɓe ka ɓe yahaynoo ton."},{"book":"LINJIILA MARKUUSA","chapter":"6","verse":"34","text":"Ɓay wonii kanko Iisaa o tippike ka laana, o yi'i jamaa ɗuuɗuɗo, o yurmaa ɓe, ko fii hari hiɓe wa'i wa baali ɗi alaa ngaynaako. Onsay o woni ɓe e jannugol piiji ɗuuɗuɗi."},{"book":"LINJIILA MARKUUSA","chapter":"6","verse":"35","text":"Nde tawnoo ɲallal ngal pooɗike, taalibaaɓe makko ɓen ɓadii mo wi'i: «Ndee nokkuure ko wulɗinnde, awa kadi ɲallal ngal pooɗike."},{"book":"LINJIILA MARKUUSA","chapter":"6","verse":"36","text":"Accitee ɓe, ɓe yaha ka fulawaaji e ka koɗooli kawtirɗi e ɗoo, ɓe ɗaɓɓoya ko ɓe ɲaama.»"},{"book":"LINJIILA MARKUUSA","chapter":"6","verse":"37","text":"Iisaa jaabii ɓe wi'i: «Onon tigi okkoree ɓe ko ɓe ɲaama.»"},{"book":"LINJIILA MARKUUSA","chapter":"6","verse":"38","text":"Onsay o jaabii ɓe, o wi'i: «Ko bireediije jelu marɗon? Yahee ndaaroyon.» Ɓe yahi, ɓe humpitoyii, ɓe ari, ɓe wi'i mo: «Ko bireediije jowi e liƴƴi ɗiɗi.»"},{"book":"LINJIILA MARKUUSA","chapter":"6","verse":"39","text":"Onsay o yamiri ɓe yo ɓe joɗɗinir ɓe fow mojobe mojobe ka hoore huɗo hecco."},{"book":"LINJIILA MARKUUSA","chapter":"6","verse":"40","text":"Ɓe joɗɗiniri ɓe saffeeji saffeeji, ɗi yimɓe teemedere, e ɗi yimɓe cappanɗe njowo."},{"book":"LINJIILA MARKUUSA","chapter":"6","verse":"41","text":"O ƴetti bireediije ɗen jowi e liƴƴi ɗin ɗiɗi, o ɓanti gite ɗen, o fewtini ka kammu, o du'ii. Onsay o taƴiti bireedi on, o woni e jonnugol taalibaaɓe ɓen ko hewtina jamaa on. O senditi kadi liƴƴi ɗin e hakkunde fow."},{"book":"LINJIILA MARKUUSA","chapter":"6","verse":"42","text":"Fow ɲaami haa haari."},{"book":"LINJIILA MARKUUSA","chapter":"6","verse":"43","text":"Ɓe mooɓiti debeeje sappoo e ɗiɗi tew kunte bireedi e liƴƴi."},{"book":"LINJIILA MARKUUSA","chapter":"6","verse":"44","text":"Ɓen ɲaamunooɓe on bireedi hari ko ɓe worɓe guluuje njowo."},{"book":"LINJIILA MARKUUSA","chapter":"6","verse":"45","text":"Ɓawto ɗun kisan, o yamiri taalibaaɓe makko ɓen yo ɓe bako ka laana, ɓe hikkoo yeeso makko, ɓe lumba gaɗa, telen Bayti-Sa'iida, e nder ko o yiltata jamaa on kon."},{"book":"LINJIILA MARKUUSA","chapter":"6","verse":"46","text":"Ɓay o waynondirii e maɓɓe, o ƴawi ka fello fii toragol Alla."},{"book":"LINJIILA MARKUUSA","chapter":"6","verse":"47","text":"Ɓay niɓɓii, tawi laana kan no ka tumbo weendu, kanko Iisaa tun himo ka leydi."},{"book":"LINJIILA MARKUUSA","chapter":"6","verse":"48","text":"O andi hiɓe e nder satteende fota e nder awƴingol laakun kun, ko fii hari hiɓe tiindondiri e hendu ndun. Wa fewndo ka subaka, o sutori e maɓɓe, himo seppa ka hoore ndiyan, tawi himo faalaa ɓe feƴƴitaade."},{"book":"LINJIILA MARKUUSA","chapter":"6","verse":"49","text":"Ɓay taalibaaɓe ɓen yi'ii himo seppa ka hoore ndiyan, ɓe sikki ko mbeelu, ɓe sonki,"},{"book":"LINJIILA MARKUUSA","chapter":"6","verse":"50","text":"ko fii hari ɓe fow ɓe yi'ii mo, ɓe hulii."},{"book":"LINJIILA MARKUUSA","chapter":"6","verse":"51","text":"Onsay o ƴawi ka laana takko maɓɓe, hendu ndun deƴƴiti. Ɓe fow ɓe ŋalɗi fota,"},{"book":"LINJIILA MARKUUSA","chapter":"6","verse":"52","text":"ko fii hari ɓe faamaali kaawake moƴƴo waɗuɗo on ka bireediije, ɓay hari ɓerɗe maɓɓe ɗen no uddi."},{"book":"LINJIILA MARKUUSA","chapter":"6","verse":"53","text":"Ɓay ɓe gaynii lumbude weendu ndun, ɓe hewtii Jaani-Saarata, ɓe saani laana kan."},{"book":"LINJIILA MARKUUSA","chapter":"6","verse":"54","text":"Ɓay ɓe tippike ka laana, yimɓe ɓen anditi kisan Iisaa."},{"book":"LINJIILA MARKUUSA","chapter":"6","verse":"55","text":"Ɓe dogi e diiwal ngal fow, ɓe woni e addangol mo nawnuɓe e hoore ɓoggi-dimborɗi, kala ka andanoo himo ɗon."},{"book":"LINJIILA MARKUUSA","chapter":"6","verse":"56","text":"Kala ka o naatunoo, woni ka koɗooli, woni ka ca'e maa ka fulawaaji, ɓe addayno nawnuɓe ɓen ka fottirɗe, ɓe jeeja mo yo o newnan ɓe tun ɓe meema kombol dolokke makko on. Meemunooɓe ngol ɓen fow ndikki."}]}