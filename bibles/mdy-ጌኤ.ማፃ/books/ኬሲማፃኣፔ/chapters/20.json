{"data":[{"book":"ኬሲ ማፃኣፔ","chapter":"20","verse":"1","text":"ፆኦሲ፥ ሃካፓ ሊካ ዓኣ ዓይሢፆ ዴሮም ዓይሤኔ፦"},{"book":"ኬሲ ማፃኣፔ","chapter":"20","verse":"2","text":"ዒስራዔኤሌ ዴሬዮቴ! ዒንሢ ዓይላቶና ናንጌ ጊብፄ ዓጬሎይዳፓ ዔኪ ኬሴሢ ታና ዒንሢኮ ፆኦዛሢ ማዔ ናንጊና ናንጋ ጎዳኬ።"},{"book":"ኬሲ ማፃኣፔ","chapter":"20","verse":"3","text":"ታጊዳፓ ዓታዛ ሜሌ ፆኦዞ ካሽኪፖ፤"},{"book":"ኬሲ ማፃኣፔ","chapter":"20","verse":"4","text":"ጫሪንጮይዳ ማዖም ሳዓ፥ ሃሣ ሳዖኮ ዴማ ዓኣ ዋኣፆይዳ ናንጋ ባኮይዳፓ ዓይጌንዴ ባኣዚኮታዖ ማላታ ኔኤኮ ካኣሽኮ ባኣዚ ማሂ ማዢፖ፤"},{"book":"ኬሲ ማፃኣፔ","chapter":"20","verse":"5","text":"ታኣኒ፥ ኔኤኮ ፆኦሲ፥ ናንጊና ናንጋ ጎዳሢ ሜሌ ፆኦዛ ካኣሽኪንታንዳጉዲ ኮዑዋያ ማዔሢሮ ዓርሲንቲ ኮሺንቴ ዓይጎ ባኣዚታቴያ ካሽኪፖ፤ ሃሣ ዬያም ዚጊፖ፤ ታኣኒ፥ ታና ዒፃ ዓሶ ቢያይዳ ፑርታ ባኣዚ ዓጋያኬ፤ ዜርፆዋ ዔያቶኮ ዴንዲ ሃይሦና ዖይዶ ሾይንቲ ሄላንዳኣና ኮሜ ታ ኮፃ ፆኦሲኬ። 20፡5 ኬሲ. ማፃ 34፡17፤ ሌዊ. ዓኬ 19፡4፤ 26፡1፤ ላሚ. ዎማ 4፡15-18፤ 27፡15።"},{"book":"ኬሲ ማፃኣፔ","chapter":"20","verse":"6","text":"ታና ናሽካዞንሢና ታኣኮ ዓይሢፆ ካፓዞንሢም ቢያ ጋዓንቴ ዴንዲ ሺያ ሾይንቲ ሄላንዳኣና ታኣኮ ናንጊና ናንጋ ናሹሞ ታ ፔጋሲ ዻዋያኬ። 20፡6 ኬሲ. ማፃ 34፡6-7፤ ፓይ. ማፃ 14፡18፤ ላሚ. ዎማ 7፡9-10።"},{"book":"ኬሲ ማፃኣፔ","chapter":"20","verse":"7","text":"ታና፥ ናንጊና ናንጋ ጎዳ ማዔ ኔ ፆኦዛሢኮ ሱንፆ ማዒባኣ ባኣዚና ዔኤሊፖ፤ ታ ሱንፆ ማዒባኣ ባኣዚና ዔኤላሢ ቢያ ዻቢንቴያ ማሂ ታ ፓይዳንዳኔ። 20፡7 ሌዊ. ዓኬ 19፡12።"},{"book":"ኬሲ ማፃኣፔ","chapter":"20","verse":"8","text":"ሃውሾ ኬሎ ዱማሲ ቦንቼ፤ 20፡8 ኬሲ. ማፃ 16፡23-30፤ 31፡12-18።"},{"book":"ኬሲ ማፃኣፔ","chapter":"20","verse":"9","text":"ኔ ማዾ ኔኤኒ ማዻንዳ ላሆ ኬሊ ኔኤም ዓኣኔ፤"},{"book":"ኬሲ ማፃኣፔ","chapter":"20","verse":"10","text":"ላንካሳ ኬላ ጋዓንቴ ታኣም ዱማዼ ሃውሾ ኬሊኬ፤ ዬኖ ኬሎና ዓይጎ ዓሲታቶዋ ማዾ ማዾፓ፤ ኔና ማዖም ኔ ናኣታ፥ ኔኤም ማዻ ዓሶዋ ማዖም ቆልማ፥ ኔ ዓጮይዳ ሙኬ ዓሲ ማዒ ናንጋ ዓሲ ማዔቴያ ፔቴታዖ ማዾ ማዺፖቴ። 20፡10 ኬሲ. ማፃ 23፡12፤ 31፡15፤ 34፡21፤ 35፡2፤ ሌዊ. ዓኬ 23፡3።"},{"book":"ኬሲ ማፃኣፔ","chapter":"20","verse":"11","text":"ናንጊና ናንጋ ጎዳ ጫሪንጮንታ ሳዖንታ ዼኤፖ ባዞንታ ዬያይዳ ዓኣ ባኮ ቢያ ላሆ ኬሊዳ ማዤኔ፤ ላንካሳ ኬሎና ጋዓንቴ ሃውሼኔ፤ ናንጊና ናንጋ ጎዳ ሃውሼ ኬሎ ዓንጄሢና ዱማሴሢ ዬያሮኬ። 20፡11 ማዢ. ማፃ 2፡1-3፤ ኬሲ. ማፃ 31፡17።"},{"book":"ኬሲ ማፃኣፔ","chapter":"20","verse":"12","text":"ኔ ዓዶና ኔ ዒንዶና ቦንቼ፤ ኔ ፆኦዛሢ ማዔ ናንጊና ናንጋ ጎዳ ኔኤም ዒንጋ ሳዖይዳ ዖዶሲ ሌዔ ኔ ናንጋያ ማዓንዳኔ። 20፡12 ላሚ. ዎማ 27፡16፤ ማቲ. 15፡4፤ 19፡19፤ ማር. 7፡10፤ 10፡19፤ ሉቃ. 18፡20፤ ዔፕ. 6፡2-3።"},{"book":"ኬሲ ማፃኣፔ","chapter":"20","verse":"13","text":"ዓሲ ዎዺፖ፤"},{"book":"ኬሲ ማፃኣፔ","chapter":"20","verse":"14","text":"ዓኒ ሃሣ ማቾ ማዒባኣያና ላሂፖ፤ 20፡14 ሌዊ. ዓኬ 20፡10፤ ማቲ. 5፡27፤ 19፡18፤ ማር. 10፡19፤ ሉቃ. 18፡20፤ ሮሜ 13፡9፤ ያይ. 2፡11።"},{"book":"ኬሲ ማፃኣፔ","chapter":"20","verse":"15","text":"ዉኡቂፖ፤ 20፡15 ሌዊ. ዓኬ 19፡11፤ ማቲ. 19፡18፤ ማር. 10፡19፤ ሉቃ. 18፡20፤ ሮሜ 13፡8።"},{"book":"ኬሲ ማፃኣፔ","chapter":"20","verse":"16","text":"ዓይጌንዴ ዓሲዳታዖ ሉኡዙሞና ማርካዺፖ፤ 20፡16 ኬሲ. ማፃ 23፡1፤ ማቲ. 19፡18፤ ማር. 10፡19፤ ሉቃ. 18፡20።"},{"book":"ኬሲ ማፃኣፔ","chapter":"20","verse":"17","text":"ሜሌ ዓሲ ማኣሪ ዛጊ «ታኣሮ ማዓኣቢሽ ጌይፖ፤ ዓሲ ማቾታቴያ፥ ማዻ ዓሲታቴያ፥ ባኣቶታቴያ፥ ሃሮታቴያ፥ ዓሲኮ ቆሎ ማዔ ዓይጎ ባኣዚያ ቢያ ዛጊ ታኣሮ ማዓኣቢሽ ጌይፖ።» 20፡17 ሮሜ 7፡7፤ 13፡9።"},{"book":"ኬሲ ማፃኣፔ","chapter":"20","verse":"18","text":"ዴራ ጉጉንፆና ዛያሢናኮ ዑኡዞ ዋይዛዖ፥ ሃሣ ዜኤሊንፃ ዜኤሊንሣሢና ዹካ ጩባሢያ ዛጋዖ ዒጊጪ ጎጋይቂ ጎጋይቂ ሃኪ ዔቄኔ፤"},{"book":"ኬሲ ማፃኣፔ","chapter":"20","verse":"19","text":"ዬካፓ ሙሴም ዔያታ፦ «ኔኤኒ ኑኡም ኬኤዜ፤ ኔኤሲ ኑ ዋይዛንዳኔ፤ ፆኦሲ ኑኡም ኬኤዜቶ ኑ ሃይቃንዳኔ» ጌዔኔ። 20፡19 ዔብ. 12፡18-19።"},{"book":"ኬሲ ማፃኣፔ","chapter":"20","verse":"20","text":"ሙሴያ ዔያቶም፦ «ዶዱዋቴ! ዒጊጪፖቴ፤ ፆኦሲ ሃያይዲ ዒንሢ ባንሢ ሙኬሢ ዒንሢ ዎይታቴያ ዛጋኒና ዒዛ ዒንሢ ዒጊጪ ጎሜ ማዺሢ ሃሻንዳጉዲኬ» ጌዒ ኬኤዜኔ።"},{"book":"ኬሲ ማፃኣፔ","chapter":"20","verse":"21","text":"ዴራ ሃኪ ዔቄ ቤዛ ዓኣንቴ፥ ሙሴ ፔኤሮ ፆኦሲ ዓኣ ዹሞ ባንሢ ዑኬኔ።"},{"book":"ኬሲ ማፃኣፔ","chapter":"20","verse":"22","text":"ናንጊና ናንጋ ጎዳ ዒስራዔኤሌ ዓሶም ሂዚ ጌዒ ኬኤዛንዳጉዲ ሙሴ ዓይሤኔ፦ «ታኣኒ ጫሪንጫፓ ዎይቲ ዒንሢም ኬኤዜቶ ዒንሢ ዛጌኔ፤"},{"book":"ኬሲ ማፃኣፔ","chapter":"20","verse":"23","text":"ዬያሮ ታና ሌሊ ካኣሽካንዳኣፓዓቴም ቢራ ዓንጊና፥ ሃሣ ዎርቄና ካኣሽኮ ፆኦዞ ማዢ ካኣሽኪፖቴ፤"},{"book":"ኬሲ ማፃኣፔ","chapter":"20","verse":"24","text":"ታኣም ዾቃሌና ማዢንቴ ዒንጊ ካኣሽኮ ቤሲ ኮሹዋቴ፤ ዒዞ ቤዞይዳ ዒንሢኮ ማራቶና ዋኣሮና ባኣቶናይዳፓ ዛጊ ዶኦሪ ሚቺንቲ ዒንጊታያ፥ ዻቂንታም ማዓ ፔቱሞና ዒንጎ ዒንጊሢ ማሂ ዒኢካ ዒንጉዋቴ፤ ታ ሱንፃ ማሊንታንዳጉዲ ጌዒ ታ ጌሤ ቤዞይዳ ቢያ ዒንሢ ኮራ ታ ሙኪ ዒንሢ ዓንጃንዳኔ፤"},{"book":"ኬሲ ማፃኣፔ","chapter":"20","verse":"25","text":"ታኣም ሹቺና ኮሾና ዒንጎ ቤሲ ኮሻኒ ዒንሢ ኮዔቶ ዓርሲንቴ ሹቺና ማዦናያ ማዖፖ፤ ዓንጊና ዒንሢ ሄሌያታቶ ዬያ ዒንሢ ዒኢሳንዳኔ፤ 20፡25 ላሚ. ዎማ 27፡5-7፤ ዒያ. 8፡31።"},{"book":"ኬሲ ማፃኣፔ","chapter":"20","verse":"26","text":"ዒዞ ቤዞይዳ ዑፆ ካሉማ ዒንሢኮ ጴዹዋጉዲ፥ ሳናና ጊዒ ኬስኪ ዒንጎ ቤሲ ታኣም ማዢፖቴ።»"}]}