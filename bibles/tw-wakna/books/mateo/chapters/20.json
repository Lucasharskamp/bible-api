{"data":[{"book":"Mateo","chapter":"20","verse":"1","text":"Yesu san buu wɔn bɛ foforo bi se, “Ɔsoro Ahenni te sɛ okuafo bi a ofii adi anɔpa bi sɛ ɔrekɔhwehwɛ nnipa abɔ wɔn paa."},{"book":"Mateo","chapter":"20","verse":"2","text":"Ne nsa kaa apaafo no, ɔne wɔn hyehyɛɛ sɛ obetua wɔn da koro adwuma so akatua."},{"book":"Mateo","chapter":"20","verse":"3","text":"“Ankyɛ ofii adi bio kohuu nnipa bi nso, sɛ wogyinagyina hɔ a wɔnyɛ hwee."},{"book":"Mateo","chapter":"20","verse":"4","text":"Ɔfaa wɔn nso de wɔn kɔɔ nʼafuw no mu. Ɔka kyerɛɛ wɔn nso se, obetua wɔn nea eye."},{"book":"Mateo","chapter":"20","verse":"5","text":"Enti wɔkɔe."},{"book":"Mateo","chapter":"20","verse":"6","text":"Ɔsan fii adi bɛyɛ nnɔnnum bere mu, kohuu sɛ nnipa bi gyinagyina hɔ. Obisaa wɔn se, ‘Adɛn nti na da mu yi nyinaa mugyinagyina ha a monyɛ hwee?’"},{"book":"Mateo","chapter":"20","verse":"7","text":"“Wobuae se, ‘Obi mmɛbɔɔ yɛn paa ɛ.’"},{"book":"Mateo","chapter":"20","verse":"8","text":"“Eduu anwummere no, ɔfrɛɛ nea otua nʼapaafo no ka no ka kyerɛɛ no se, ‘Hwɛ na tua wɔn ka, fi wɔn a wɔbaa akyiri yi no so kosi wɔn a wɔbaa kan no so.’"},{"book":"Mateo","chapter":"20","verse":"9","text":"“Apaafo a ɔfaa wɔn akyiri no nyinaa, otuaa wɔn da koro apaade."},{"book":"Mateo","chapter":"20","verse":"10","text":"Wɔn a wɔfaa wɔn kan no nso bae. Wosusuw sɛ wobenya sika a ɛboro wɔn a wɔfaa wɔn akyiri no de no. Nanso wɔn nso wotuaa wɔn sɛnea wotuaa wɔn a wɔbaa akyiri no ara pɛ."},{"book":"Mateo","chapter":"20","verse":"11","text":"Wɔn nsa kaa wɔn apaade no, anyɛ wɔn dɛ."},{"book":"Mateo","chapter":"20","verse":"12","text":"Wɔka kyerɛɛ afuw wura no se, ‘Nnipa a wɔbaa akyiri no yɛɛ adwuma dɔnhwerew baako pɛ, nanso yɛn a yɛyɛɛ adwuma fi anɔpa maa owia hyee yɛn no, womaa yɛne wɔn nyinaa akatua pɛ.’"},{"book":"Mateo","chapter":"20","verse":"13","text":"“Obuaa wɔn mu baako se, ‘Damfo, menyɛɛ wo bɔne biara. Me ne wo anni ano sɛ, metua wo da koro adwuma so akatua ana?"},{"book":"Mateo","chapter":"20","verse":"14","text":"Fa sika a wo nsa aka no na kɔ. Efi me pɛ mu na meretua wɔn a wɔbaa kan ne wɔn a wɔbaa akyiri no nyinaa ka pɛ."},{"book":"Mateo","chapter":"20","verse":"15","text":"Mmara bi siw me ho kwan sɛ mede me sika yɛ nea mepɛ? Anaasɛ mʼayamye nti na wʼani abere yi?’"},{"book":"Mateo","chapter":"20","verse":"16","text":"“Asɛm a Yesu ka de wiee ne sɛ, ‘Saa ara na wɔn a wodi akyi no bedi kan, na wɔn a wodi kan no nso bedi akyi.’ ”"},{"book":"Mateo","chapter":"20","verse":"17","text":"Yesu sii mu sɛ ɔrekɔ Yerusalem no, ɔde nʼasuafo no kaa ne ho."},{"book":"Mateo","chapter":"20","verse":"18","text":"Wɔrekɔ no, ɔtwee nʼasuafo no gyinaa nkyɛn baabi ka kyerɛɛ wɔn se, “Yɛrekɔ Yerusalem. Wobeyi me ama asɔfo mpanyin ne kyerɛwsɛm no akyerɛkyerɛfo, na wɔabu me kumfɔ."},{"book":"Mateo","chapter":"20","verse":"19","text":"Wɔde me bɛhyɛ Roma aban nsa, na wɔadi me ho fɛw, abɔ me asennua mu, na ne nnansa so no, mɛsɔre afi awufo mu.”"},{"book":"Mateo","chapter":"20","verse":"20","text":"Sebedeo mma Yakobo ne Yohane ne wɔn na baa Yesu nkyɛn. Ɔbea yi de adesrɛde bi bɛtoo Yesu anim."},{"book":"Mateo","chapter":"20","verse":"21","text":"Yesu bisaa no se, “Dɛn na wopɛ sɛ menyɛ mma wo?”"},{"book":"Mateo","chapter":"20","verse":"22","text":"Nanso Yesu ka kyerɛɛ no se, “Wunnim nea worebisa no.” Afei ɔdan ne ho bisaa Yakobo ne Yohane se, “Mubetumi anom kuruwa a merebɛnom ano no bi ana?”"},{"book":"Mateo","chapter":"20","verse":"23","text":"Yesu ka kyerɛɛ wɔn se, “Me kuruwa ano de, mubetumi anom, nanso minni tumi sɛ miyi wɔn a wɔbɛtena me nifa anaa me benkum so. Saa afa no wɔ hɔ ma wɔn a mʼAgya ayi wɔn no.”"},{"book":"Mateo","chapter":"20","verse":"24","text":"Asuafo du a aka no tee nea Yakobo ne Yohane akobisa no, wɔn bo fuwii."},{"book":"Mateo","chapter":"20","verse":"25","text":"Yesu frɛɛ wɔn nyinaa ka kyerɛɛ wɔn se, “Munim sɛ ahene ne atumfo di wɔn a wɔhyɛ wɔn ase no so. Saa ara nso na wɔn a wodi wɔn so no nso di afoforo so."},{"book":"Mateo","chapter":"20","verse":"26","text":"Nanso mo de, ɛnte saa wɔ mo mu. Mmom, obiara a ɔpɛ sɛ ɔyɛ ɔkɛse wɔ mo mu no, ɛsɛ sɛ ɔyɛ mo somfo."},{"book":"Mateo","chapter":"20","verse":"27","text":"Obiara a ɔpɛ sɛ ɔyɛ odikanfo wɔ mo mu no, ɔnyɛ mo akoa."},{"book":"Mateo","chapter":"20","verse":"28","text":"Onipa Ba no amma sɛ wɔnsom no, na mmom ɔbɛsomee, na ɔde ne kra too hɔ sɛ mpata maa nnipa nyinaa.”"},{"book":"Mateo","chapter":"20","verse":"29","text":"Yesu ne nʼasuafo fi Yeriko rekɔ no, nnipadɔm tu dii wɔn akyi."},{"book":"Mateo","chapter":"20","verse":"30","text":"Wɔrekɔ no, wɔkɔfaa baabi a anifuraefo baanu bi tete. Anifuraefo yi tee sɛ Yesu retwa mu no, wɔteɛteɛɛ mu se, “Awurade, Dawid Ba, hu yɛn mmɔbɔ!”"},{"book":"Mateo","chapter":"20","verse":"31","text":"Nnipadɔm a wodi Yesu akyi no teɛteɛɛ wɔn se wommua wɔn ano. Nanso anifuraefo no kɔɔ so teɛteɛɛ mu se, “Awurade, Dawid Ba, hu yɛn mmɔbɔ!”"},{"book":"Mateo","chapter":"20","verse":"32","text":"Yesu duu nea wɔtete hɔ no, ogyina bisaa wɔn se, “Dɛn na mopɛ sɛ meyɛ ma mo?”"},{"book":"Mateo","chapter":"20","verse":"33","text":"Wɔka kyerɛɛ no se, “Awurade, yɛpɛ sɛ yehu ade!”"},{"book":"Mateo","chapter":"20","verse":"34","text":"Anifuraefo no yɛɛ Yesu mmɔbɔ. Ɔde ne nsa kekaa wɔn ani, na prɛko pɛ wohuu ade, na wodii nʼakyi."}]}