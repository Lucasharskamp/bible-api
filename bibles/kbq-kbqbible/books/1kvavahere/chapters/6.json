{"data":[{"book":"1 Kva vahere","chapter":"6","verse":"1","text":"Hagi Israeli vahe'mo'za Isipima atre'za e'nazareti'ma mani'za e'nazana 4hantret 80'a kafu manitageno, Solomoni'ma kinima efore'ma huno 4'a kafuma kinima nemanino'a, namba 2 ikana Zivie nehaza ikante agafa huno Ra Anumzamofo mono nona ki'ne."},{"book":"1 Kva vahere","chapter":"6","verse":"2","text":"Hagi Ra Anumzamofo noma kini ne' Solomoni'ma ki'neana zaza'amo'a 27 mita higeno, atupa'amo'a 9 mita higeno, atrure'amo'a 13 mita hu'ne."},{"book":"1 Kva vahere","chapter":"6","verse":"3","text":"Hagi mago noma ana nomofo avugama hunaraginte'neana zaza'amo'a 9 mita huno ra nomofo atupa kaziganena magozanke higeno, atupa'amo'a 4'agi hafu'a mita hu'ne."},{"book":"1 Kva vahere","chapter":"6","verse":"4","text":"Hagi Solomoni'a ana nomofo zaho'ma eri kama hagente'neana agu'a ra higeno, megira osi hu'nea zahoka hagente'ne."},{"book":"1 Kva vahere","chapter":"6","verse":"5","text":"Hanki ana nomofo asoparega mago nona kikamrenteno hunaragino kagine. Ana nehuno ana asoparega agu'afina neone no hunaragintetere hu'ne."},{"book":"1 Kva vahere","chapter":"6","verse":"6","text":"Hagi ana ne'one nona 3'a agofetu agofetu huno ki'ne. Hagi mopa avate nomofo zaza'amo'a 2mitagi 20sentimita higeno, nampa 2 agofetu nomofo zaza'amo'a 70sentimita higeno, nampa 3 agofetu nomofona zaza'amo'a 3 mitagi 10ni sentimita hu'ne. Hagi ana osi nontmina mono nomofo asoparega tra ante'neno aru hamprino ki'neankino mono nomofo asoparega kana hageno ana osi nomofo trara onte'ne."},{"book":"1 Kva vahere","chapter":"6","verse":"7","text":"Hagi ana mono nomofo agu'afina noma negi'za hama ageru'ma, sasume ageru'ma, aini agerura ontahi'naze. Na'ankure havema anama fragenazarega frage'za eriso'e hute'za eri'za e'naze."},{"book":"1 Kva vahere","chapter":"6","verse":"8","text":"Hagi anaga kaziga nontrempima marerinakura, ana nomofona sauti kaziga kafana me'neankino, ana kafante vuteno marerigahie."},{"book":"1 Kva vahere","chapter":"6","verse":"9","text":"Hagi Solomoni'a ana nona kivagareteno, nomofo agu'afina anagami kaziga (silinia) sida zafareti aheno evu'ne."},{"book":"1 Kva vahere","chapter":"6","verse":"10","text":"Hagi ana mono nomofo 3'a asoparegama neone noma kimahampri'neana, atrure'amo'a 2 mitagi 20sentimita hu'neankino, sida zafaretike ki'ne."},{"book":"1 Kva vahere","chapter":"6","verse":"11","text":"Hagi anante Ra Anumzamo'a amanage huno Solomonina asami'ne,"},{"book":"1 Kva vahere","chapter":"6","verse":"12","text":"noma negina nomofo keaga hu'za hue, Kagrama maka nanekenine, tra ke'ni'ane, maka kasegeni'anema avaririsanke'na, negafa Devitima huhamprinte'noa zana kagrite hugahue."},{"book":"1 Kva vahere","chapter":"6","verse":"13","text":"Hagi Israeli vahe amu'nompi mani'nena magore hu'na vaheni'a namefira huzami'na ozamatregahue."},{"book":"1 Kva vahere","chapter":"6","verse":"14","text":"Hagi Solomoni'a ana mono nona kivagareteno,"},{"book":"1 Kva vahere","chapter":"6","verse":"15","text":"ana nomofo agu'afina anagami kazigane, rugaraga asopareganena sida zafanuke'za ahe fankanine. Hagi fenkami kaziga manizana saipresi zafanu ahe'ne."},{"book":"1 Kva vahere","chapter":"6","verse":"16","text":"Hagi ana mono nomofo turenkazigama ruotge'ma huno ruotgema hu'nea asama hunaragi'neana, zaza'amo'a 9mita hu'ne. Hagi floa'ene, rugaraga asopane, silininena sida zafaretike ahe anknire'naze."},{"book":"1 Kva vahere","chapter":"6","verse":"17","text":"Ruotge'ma hu'nea nomofo avugama me'nea kuma' nomofo zaza'amo'a 18 mita hu'ne."},{"book":"1 Kva vahere","chapter":"6","verse":"18","text":"Hagi ana noma havenu'ma ki'nea zana maka sida zafanu aheno erinovaziteno, ana zafamofona hanagatino, zafa amosrerami krenteno evu'ne."},{"book":"1 Kva vahere","chapter":"6","verse":"19","text":"Hagi ana nomofoma agu'afina atumparega Ra Anumzamofo huhagerafi huvempage vogisima ante'zana hunaraginte'ne."},{"book":"1 Kva vahere","chapter":"6","verse":"20","text":"Hagi anama hunaraginte nomofo zaza'amo'ene atupa'amo'ene atrure'amo'enena 9 mitage'za hu'neankino, maka golinuke'za eri anovazi'ne. Hagi sida zafare'ma tro'ma hu'naza Kresramana vu itanena golinutike'za erinovazi'ne."},{"book":"1 Kva vahere","chapter":"6","verse":"21","text":"Hagi ruotge'ma hu'nea nomofo agu'afinka golinuti sida zafa aheneazana erinonevazino hunaraginenteno, ruotge hunefima mareri kahantera golireti tro hu'naza seni nofiteti anakinte'ne."},{"book":"1 Kva vahere","chapter":"6","verse":"22","text":"Hagi ana nomofo agu'afinka miko golinutike eri anovazinenteno ruotge'ma hu'nefima mnanentakezama kre mnama vu itanena golinutike eri anovazi'ne."},{"book":"1 Kva vahere","chapter":"6","verse":"23","text":"Hagi ruotage huno ruotge'ma hu'nefinka olive zafareti serabimie nehaza ankerontre'na tare trohuno, retrurente'ne. Hagi ana ankerontremofo zazaznimo'a 5mita hu'ne."},{"book":"1 Kva vahere","chapter":"6","verse":"24","text":"Hagi mago ankeromo'ma ageko'nama rufana'rama hiana, 2mitagi 25sentimitare uhanatigeno, mago ankeromo'ma ageko'na rufanara'ma hu'neana 4mitagi hafu'are uhanatine. Hagi mago ankeromofo agekona atumpareti'ma vuno mago'mofo agekona atumpare'ma vaniana, 4mitagi hafu hugahie."},{"book":"1 Kva vahere","chapter":"6","verse":"25","text":"Hagi ana ankerontrena za'zaznimo'ene zanavufagamo'enena magozahu hu'ne."},{"book":"1 Kva vahere","chapter":"6","verse":"26","text":"Hanki ana tarega ankerontremofo za'za zanimo'a 5mita hutere hu'ne."},{"book":"1 Kva vahere","chapter":"6","verse":"27","text":"Hagi ana ankerontrema agu'a nompima retruma regeno'a, zanageko'namo'a rufanara huno magomofo ageko'namo'a kanti kaziga zafa avako higeno, magomofo agekonamo'a kama kaziga zafa atupa'a avako hu'ne. Hagi mago kaziga zanageko'namo'a amu'nompi eme ruhampri'na'e."},{"book":"1 Kva vahere","chapter":"6","verse":"28","text":"Hagi ana ankerontrena goliretike'za eri anovazi'ne."},{"book":"1 Kva vahere","chapter":"6","verse":"29","text":"Hagi serafimi ankeromofo amema'ane, tofe anina'agna zafamofo amema'ane zafa amosre'amofo amema'a ruotge'ma hunefinkane ruotge'ma huno ruotgetfama hunefinka nomofo agu'afina ahe'zama evu'naza zafarera antreno tro hunte'ne."},{"book":"1 Kva vahere","chapter":"6","verse":"30","text":"Hagi ana nomofo ruotge'ma hu'nefine, megi'ane mopafinena golireti eri'novazi'ne."},{"book":"1 Kva vahere","chapter":"6","verse":"31","text":"Hagi ruotge'ma hu'nea nomofo agu'afima, hunaraginte'negeno ruotgema huno ruotge'ma hu'nefinkama ufre kafana olivi zafareti tare hagenenteno, ana kafantera 5fu'a kafa zafa ahekamre ahekamre huno ahente'ne."},{"book":"1 Kva vahere","chapter":"6","verse":"32","text":"Hagi serafimi ankeromofo amema'ane tofe anina'agna zafamofo amema'ane zafa amosreamofo amema'a ana kafararente antreno tro huteno, ana makazana golireti eri anovazinte'ne."},{"book":"1 Kva vahere","chapter":"6","verse":"33","text":"Hagi ana ra mono nomfo kafa zafama retrure'neana, 4'a kafa zafa ahekamre ahekamre huno olivi zafareti ahente'ne."},{"book":"1 Kva vahere","chapter":"6","verse":"34","text":"Hagi saipresi zafareti tare kafana hagente'neakino, ana kafama anagi'nigeno'ma repsi'ma hu kafa tare hagente'ne."},{"book":"1 Kva vahere","chapter":"6","verse":"35","text":"Hagi serafimi ankeromofo amema'ane tofe anina'agna zafamofo amema'ane zafa amosreamofo amema'a ana kafararente antreno tro huteno, golireti eri anovazino erimasave hunte'ne."},{"book":"1 Kva vahere","chapter":"6","verse":"36","text":"Hagi ana mono nomofo kuma keginama hu'neana, 3'a have anteno marenerino sida zafa trara rugeka nehuno, 3'a have nenteno, sida zafa trara nenteno kino mareri'ne."},{"book":"1 Kva vahere","chapter":"6","verse":"37","text":"Hagi 4'a kafuma Solomoni'ma kinima nemanigeno, Zivie nehaza ikante Ra Anumzamofo mono nona eri agafa hu'za ki'naze."},{"book":"1 Kva vahere","chapter":"6","verse":"38","text":"Hagi 11ni'a kafuma Solomoni'ma kinima nemanigeno'a, Bulie nehaza ikante ana mono nona ki vagare'naze. Hagi ana mono noma ki'nazana, 7ni'a kafufi ki'naze."}]}