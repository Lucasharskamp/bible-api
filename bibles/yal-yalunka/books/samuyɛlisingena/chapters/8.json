{"data":[{"book":"Samuyɛli Singena","chapter":"8","verse":"1","text":"Samuyɛli fori waxatin naxan yi, a a diine dɔxɔ Isirayila kitisane ra."},{"book":"Samuyɛli Singena","chapter":"8","verse":"2","text":"A diin forimaan yi xili nɛn Yowɛli, a firinden xili Abiya. E yi kitisani Bɛriseba nin."},{"book":"Samuyɛli Singena","chapter":"8","verse":"3","text":"Koni e kɛwanle mi yi ligaxi alo e baba. E yi biraxi gbetin nan fɔxɔ ra sɔtɔ kii ɲaxini. E yi dimi yi seene rasuxuma mayifuni, e yi kiti ɲaxin sama."},{"book":"Samuyɛli Singena","chapter":"8","verse":"4","text":"Nanara, Isirayila fonne birin yi e malan e siga Samuyɛli konni Rama yi."},{"book":"Samuyɛli Singena","chapter":"8","verse":"5","text":"E yi a fala a xa, e naxa, “A mato, Samuyɛli i tan bata fori, i ya diine mi luxi alo i tan. Nayi, mangan dɔxɔ nxu xun na alo a ligama yamanan bonne yi kii naxan yi.”"},{"book":"Samuyɛli Singena","chapter":"8","verse":"6","text":"Samuyɛli yi xɔlɔ ki faɲi e to a falaxi, e naxa, “Mangan so nxu yii a xa nxu kiti.” Samuyɛli yi Alatala maxandi."},{"book":"Samuyɛli Singena","chapter":"8","verse":"7","text":"Alatala yi a fala Samuyɛli xa, a naxa, “Yamaan xuiin namɛ e naxan birin falama i xa, bayo e mi e mɛxi i tan na. E e mɛxi n tan nan na alo e mangana."},{"book":"Samuyɛli Singena","chapter":"8","verse":"8","text":"Xabu n fa e ra sa keli Misiran yi, e xɛtɛ nɛn n fɔxɔ ra e ala gbɛtɛne batu. To, e mɔn na ligama i fan na."},{"book":"Samuyɛli Singena","chapter":"8","verse":"9","text":"Nanara, tin e mawuga xuiin ma koni i e rakolon sɔbɛɛn na, i yi a fala e xa naxan findima mangana sariyan na e fari.”"},{"book":"Samuyɛli Singena","chapter":"8","verse":"10","text":"Samuyɛli yi Alatalaa falan birin ti yamaan xa naxanye yi a maxɔdinma mangan ma,"},{"book":"Samuyɛli Singena","chapter":"8","verse":"11","text":"a naxa, “Mangana sariyane findima itoe nan na ɛ fari: A ɛ dii xɛmɛne tongoma nɛn e findi sofane ra, e a yɛngɛ so wontorone ragi, e te soone fari xanamu e yi e gi a wontorone yɛɛ ra."},{"book":"Samuyɛli Singena","chapter":"8","verse":"12","text":"Ndee findima nɛn kuntigin na sofa wuli keden xun na xanamu sofa tonge suulun xun na. Ndee gbɛtɛye a xɛɛn bima nɛn, ndee yi a xɛɛn xaba. Ndee yi yɛngɛ so seene rafala e nun wontoro wali seene."},{"book":"Samuyɛli Singena","chapter":"8","verse":"13","text":"A ɛ dii tɛmɛne tongoma nɛn latikɔnɔn nafalane ra e nun kudi soone xanamu buru ganne."},{"book":"Samuyɛli Singena","chapter":"8","verse":"14","text":"A ɛ xɛɛ sensenne rasuxuma nɛn, ɛ manpa bili nakɔne nun ɛ oliwi bili xɛɛne, a e so a walikɛne yii."},{"book":"Samuyɛli Singena","chapter":"8","verse":"15","text":"A ɛ siseene nun ɛ bogi seene yaganna tongoma nɛn, a yi e so a kuntigine nun a walikɛne yii."},{"book":"Samuyɛli Singena","chapter":"8","verse":"16","text":"A ɛ walikɛ xɛmɛne nun ɲaxanle nun ɛ ɲinge sensenne nun sofanle tongoma nɛn, e wanla kɛ a tan xa."},{"book":"Samuyɛli Singena","chapter":"8","verse":"17","text":"A ɛ xuruse kurune yaganna tongoma nɛn, ɛ tan yɛtɛɛn yi findi a konyine ra."},{"book":"Samuyɛli Singena","chapter":"8","verse":"18","text":"Na lɔxɔni ɛ sɔnxɔma nɛn ɛ mangan xili ma ɛ naxan sugandixi, koni na lɔxɔni Alatala mi ɛ yabima.”"},{"book":"Samuyɛli Singena","chapter":"8","verse":"19","text":"Isirayila kaane yi tondi Samuyɛli a falan namɛ. E naxa, “Ɛn-ɛn! Nxu wama mangana nde xa lu nxu xun na."},{"book":"Samuyɛli Singena","chapter":"8","verse":"20","text":"Nxu fan yi lu alo yamanan bonne, nxɔ mangan yi sariyan sa, a ti nxu yɛɛ ra nxɔ yɛngɛne yi.”"},{"book":"Samuyɛli Singena","chapter":"8","verse":"21","text":"Samuyɛli yi Isirayila kaane falan birin namɛ, a yi a fala Alatala xa."},{"book":"Samuyɛli Singena","chapter":"8","verse":"22","text":"Alatala yi Samuyɛli yabi, a naxa, “E xuiin namɛ, i yi mangan dɔxɔ e xun na.” Samuyɛli yi a fala Isirayila kaane xa, a naxa, “Ɛ siga ɛ konne yi.”"}]}