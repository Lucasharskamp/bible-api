{"data":[{"book":"Mwanduso","chapter":"18","verse":"1","text":"Zuwa vidikalile dokwaka, Abulahamu kakala yakalile hana uluhelengo lwa kibanda chake. Mndewa Imulungu kamulawilila Abulahamu behi na mibiki mikulu ya Mamule,"},{"book":"Mwanduso","chapter":"18","verse":"2","text":"Abulahamu viyenule kihanga chake, kawona wanhu wadatu wema. Viyawone, kawakimbilila na kaidulika mbaka hasi,"},{"book":"Mwanduso","chapter":"18","verse":"3","text":"Abulahamu kalonga, “Wakulu mweye, mwahaninogela sikumumbite vivino, niye na msang'hanaji wenu."},{"book":"Mwanduso","chapter":"18","verse":"4","text":"Ndekeni niwagalile mazi ga kusunha magulu genu, humuleni hano hasi mdibiki."},{"book":"Mwanduso","chapter":"18","verse":"5","text":"Kipindi mohumula, nowagalileni ndiya kidogo muje, mpate mhamba ya kugendelela na mwanza wenu. Mweye mwa wageni zangu, ndekeni niwasang'hanile.” Nao wamwidika, “Vinoga, sang'hana kamba viulongile.”"},{"book":"Mwanduso","chapter":"18","verse":"6","text":"Avo Abulahamu himahima kengila mkibanda cha Sala, kamulongela, “Lopola, usole mhishi tano za usage unogile ng'hani, ukande, uteleke magate.”"},{"book":"Mwanduso","chapter":"18","verse":"7","text":"Abaho kalopola kuchola kudibumbila da fugo yake, ako kasagula bofu dimoja da ng'ombe ditelele goya, kamgwaa mtumwa wake, na heyo kapigilika himahima."},{"book":"Mwanduso","chapter":"18","verse":"8","text":"Abaho Abulahamu kasola siagi na maziwa, na unde dipile da ng'ombe, kawatandila wageni zake. Viwakalile hasi mdibiki woja, na heyo kema behi na nao."},{"book":"Mwanduso","chapter":"18","verse":"9","text":"Abaho waja iwageni wamuuza, “Mwehe wako Sala kakwahi?” Abulahamu kawedika, “ka Mng'anda mkibanda.”"},{"book":"Mwanduso","chapter":"18","verse":"10","text":"Abaho imoja wao kalonga, “Nobwela kumwako kipindi kamba kino mwakani, na mwehe wako Sala kolela mwana wa kimbigalo.”"},{"book":"Mwanduso","chapter":"18","verse":"11","text":"Abulahamu na Sala wakala wavele, na Sala kakala hatumika."},{"book":"Mwanduso","chapter":"18","verse":"12","text":"Avo, Sala kakala koseka munda kwa munda, kalonga, “Niye namvele na mkasano wangu vivija mvele, vino nodaha kudeng'helela na kupata wana?”"},{"book":"Mwanduso","chapter":"18","verse":"13","text":"Abaho Mndewa Imulungu kamuuza Abulahamu, “Habali Sala kaseka na kuiuza kamba kodaha kulela mwana muuvele wake?"},{"book":"Mwanduso","chapter":"18","verse":"14","text":"Vino, kuna kinhu chochose hakidahika kwa Mndewa Imulungu? Kamba vinongile, nobwela mkipindi kikigwe, mwehe wako Sala kolela mwana wa kimbigalo.”"},{"book":"Mwanduso","chapter":"18","verse":"15","text":"Sala kengilwa bwembwe, avo kalema kwa kulonga, “Aka, sisekile bule!” Lakini Mndewa Imulungu kamulongela, “Ona, kukala useka.”"},{"book":"Mwanduso","chapter":"18","verse":"16","text":"Wanhu awo viwenuke ili wasegela, walongoza umwambu kudili buga da Sodoma, na Abulahamu kawasindikiza muumwanza wao."},{"book":"Mwanduso","chapter":"18","verse":"17","text":"Abaho Mndewa Imulungu kalonga, “Vino, nimfise Abulahamu kinhu kinilonda kusang'hana?"},{"book":"Mwanduso","chapter":"18","verse":"18","text":"Ulelo wake okuwa kabila kulu na kubitila hewo wanhu wa makabila gose nowatendela vinhu vinogile."},{"book":"Mwanduso","chapter":"18","verse":"19","text":"Nimsagula heyo ili yawalagize wanage na ulelo wao wagoge nzila ya Mndewa Imulungu kwa kutenda gaja goyolonda Mndewa, avo Mndewa yagavikize gaja gayamulongele Abulahamu.”"},{"book":"Mwanduso","chapter":"18","verse":"20","text":"Abaho Mndewa Imulungu kamulongela Abulahamu, “Wanhu wa Sodoma na Gomola oyalaliligwa ng'hani kwavija nzambi zao zibanza."},{"book":"Mwanduso","chapter":"18","verse":"21","text":"Avo, nochola kuko halole mwenyego, kamba gaja ganihulike gaukweli, kwavija nolonda kujuwa.”"},{"book":"Mwanduso","chapter":"18","verse":"22","text":"Avo, wanhu awo wasegela, wachola Sodoma, lakini Mndewa Imulungu kasigala na Abulahamu."},{"book":"Mwanduso","chapter":"18","verse":"23","text":"Abaho Abulahamu kamcholela Mndewa Imulungu, kamuuza, “Vino, kweli kochola kuwakoboza wanogile hamoja na wene nzambi?"},{"book":"Mwanduso","chapter":"18","verse":"24","text":"Vino, kamba kudibuga hokuwa na wanhu wanogile malongo matano, kodikoboza buga jose? Vino, hudileka bule ili wanhu awo malongo matano wahonyeke?"},{"book":"Mwanduso","chapter":"18","verse":"25","text":"Sigesa kamba kotenda vivo, kuwakoma wanhu wanogile hamoja na wanhu wene nzambi! Havidahika bule, kwavija msemi wa isi yose kolondigwa yataguse goya.”"},{"book":"Mwanduso","chapter":"18","verse":"26","text":"Mndewa Imulungu kamwidika, “Kamba nahawona wanhu wanogile malongo matano mdibuga da Sodoma, mbuli ya awo nodileka buga jose.”"},{"book":"Mwanduso","chapter":"18","verse":"27","text":"Abulahamu kalonga, “Chonde, niye nihonzolomoka kulonga na Mndewa hamoja niye na timbwisi na sikinhu chochose."},{"book":"Mwanduso","chapter":"18","verse":"28","text":"Lakini kamba wanhu wanogile wahawa malongo mane na tano badala malongo matano, vino, kodikoboza buga jose kwavija wahunguka wanhu watano?”"},{"book":"Mwanduso","chapter":"18","verse":"29","text":"Abulahamu kengeza kulonga, “Kamba okala wanhu malongo mane waiyeka.”"},{"book":"Mwanduso","chapter":"18","verse":"30","text":"Abulahamu kalonga, “Go, Mndewa, chonde! sikuugevuzike, nolonga kabili. Vilihi kamba okoneka wanhu wanogile malongo madatu?”"},{"book":"Mwanduso","chapter":"18","verse":"31","text":"Abulahamu kalonga, “Chonde, gela kumgongo uhonzolomo wangu wa kulonga na gweye, Mndewa. Yokuwa vilihi kamba wahakoneka wanhu wanogile malongo mabili?”"},{"book":"Mwanduso","chapter":"18","verse":"32","text":"Abaho kalonga, “Go, Mndewa, chonde! sikuugevuzike, ndeka nyengeze kulonga. Kamba okoneka wanhu wanogile longo waiyeka, yokuwa vilihi?”"},{"book":"Mwanduso","chapter":"18","verse":"33","text":"Mndewa Imulungu viyeshilize kulonga na Abulahamu, kasegela, na Abulahamu kabwela ukae kumwake."}]}