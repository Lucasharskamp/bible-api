{"data":[{"book":"1 Madzimambo","chapter":"2","verse":"1","text":"Zvino nguva yokufa kwaDhavhidhi yakati yoswedera, akarayira Soromoni mwanakomana wake,"},{"book":"1 Madzimambo","chapter":"2","verse":"2","text":"achiti, “Ndava pedyo nokuenda nenzira yenyika yose. Naizvozvo iva munhu akasimba, uve murume,"},{"book":"1 Madzimambo","chapter":"2","verse":"3","text":"ucherechedze zvose zvinodiwa naJehovha Mwari wako: Famba munzira dzake, chengeta zvaakatema, mirayiro yake, mitemo yake nezvaanoda, sezvazvakanyorwa muMurayiro waMozisi, kuti ugobudirira pazvose zvaunoita nakwose kwaunoenda."},{"book":"1 Madzimambo","chapter":"2","verse":"4","text":"Uye kuti Jehovha agosimbisa shoko rake raakataura pamusoro pangu rokuti, ‘Kana vana vako vakachenjerera nzira yavo, vakafamba pamberi pangu nokutendeka, nomwoyo wavo wose, nomweya wavo wose, hapangashayikwi munhu achakutevera pachigaro choushe chaIsraeri.’"},{"book":"1 Madzimambo","chapter":"2","verse":"5","text":"“Zvino iwe pachako unoziva zvandakaitirwa naJoabhu, mwanakomana waZeruya, zvaakaita kuvatungamiri vaviri vehondo dzaIsraeri, Abhuna mwanakomana waNeri, naAmasa mwanakomana waJeteri. Akavauraya, akateura ropa ravo panguva yorugare sokunge vakanga vari muhondo, uye ropa iroro akarizora pabhanhire raiva muchiuno chake napashangu dzetsoka dzake."},{"book":"1 Madzimambo","chapter":"2","verse":"6","text":"Ita zvaunogona naye nouchenjeri hwako, asi usatendera musoro wake wachena kuti upinde muguva norugare."},{"book":"1 Madzimambo","chapter":"2","verse":"7","text":"“Asi uitire unyoro vanakomana vaBharizira wokuGireadhi, uye ngavave pakati paavo vanodya patafura yako. Vakamira neni pandakatiza mukoma wako Abhusaromu."},{"book":"1 Madzimambo","chapter":"2","verse":"8","text":"“Rangarira kuti unayewo Shimei, mwanakomana waGera, muBhenjamini wokuBhahurimu, uyo akandituka zvakaipa kwazvo musi wandakaenda kuMahanaimi. Paakadzika kuzosangana neni paJorodhani, ndakapika kwaari naJehovha ndikati, ‘Handisi kuzokuuraya nomunondo.’"},{"book":"1 Madzimambo","chapter":"2","verse":"9","text":"Asi zvino usamutora somunhu asina mhosva. Iwe uri murume ane uchenjeri, uchaziva zvokuita naye. Uburutsire musoro wake wachena, kuguva muropa.”"},{"book":"1 Madzimambo","chapter":"2","verse":"10","text":"Ipapo Dhavhidhi akavata namadzibaba ake, akavigwa muGuta raDhavhidhi."},{"book":"1 Madzimambo","chapter":"2","verse":"11","text":"Akatonga Israeri kwamakore makumi mana, manomwe muHebhuroni namakumi matatu namatatu muJerusarema."},{"book":"1 Madzimambo","chapter":"2","verse":"12","text":"Naizvozvo Soromoni akagara pachigaro choushe chababa vake Dhavhidhi, ushe hwake hukasimbiswa."},{"book":"1 Madzimambo","chapter":"2","verse":"13","text":"Zvino Adhoniya, mwanakomana waHagiti, akaenda kuna Bhatishebha, mai vaSoromoni. Bhatishebha akamubvunza akati, “Ko, wauya norugare here?”"},{"book":"1 Madzimambo","chapter":"2","verse":"14","text":"Ipapo akaenderera mberi akati, “Ndine zvimwe zvandinoda kutaura kwamuri.”"},{"book":"1 Madzimambo","chapter":"2","verse":"15","text":"Iye akati, “Sezvamunoziva, umambo hwaiva hwangu. VaIsraeri vose vaitarisira kuti ndichatonga. Asi zvinhu zvakashanduka, umambo hukaenda kumununʼuna wangu; nokuti hwakava hwake nokuda kwaJehovha."},{"book":"1 Madzimambo","chapter":"2","verse":"16","text":"Asi zvino ndinokumbira chinhu chimwe chete kwamuri, musandirambira.”"},{"book":"1 Madzimambo","chapter":"2","verse":"17","text":"Saka akaenderera mberi akati, “Ndapota, kumbirai Mambo Soromoni, haambokurambirai, kuti andipe Abhishagi muShunami, ave mukadzi wangu.”"},{"book":"1 Madzimambo","chapter":"2","verse":"18","text":"Bhatishebha akapindura akati, “Zvakanaka, ndichandosuma nyaya iyi kuna mambo.”"},{"book":"1 Madzimambo","chapter":"2","verse":"19","text":"Naizvozvo Bhatishebha akaenda kuna Mambo Soromoni kundosuma nyaya yaAdhoniya. Mambo akasimuka akasangana naye, akakotamira mai vake, akagara pachigaro chake choushe. Akarayira kuti chigaro choushe chiunzirwe mai vamambo, ivo vakagara kurutivi rwake rworudyi."},{"book":"1 Madzimambo","chapter":"2","verse":"20","text":"Ipapo vakati, “Ndine chikumbiro chidiki kwauri. Usandirambira zvako.”"},{"book":"1 Madzimambo","chapter":"2","verse":"21","text":"Ivo vakati, “Adhoniya mukoma wako, ngaapiwe Abhishagi muShunami, ave mukadzi wake.”"},{"book":"1 Madzimambo","chapter":"2","verse":"22","text":"Mambo Soromoni akapindura mai vake akati, “Sei muchikumbirira Adhoniya, Abhishagi muShunami? Mungatomukumbirirawo umambo, zvaari mukoma wangu, mumukumbirire iye naAbhiatari muprista, naJoabhu mwanakomana waZeruya.”"},{"book":"1 Madzimambo","chapter":"2","verse":"23","text":"Zvino Mambo Soromoni akapika naJehovha akati, “Mwari ngaandirange zvakaomarara kana Adhoniya akasaripa chikumbiro ichi noupenyu hwake!"},{"book":"1 Madzimambo","chapter":"2","verse":"24","text":"Zvino kana Jehovha wangu ari mupenyu, uyo akandisimbisa zvakakwana pachigaro choushe chababa vangu Dhavhidhi, akandigadzirira umambo sezvaakavimbisa, Adhoniya achaurayiwa nhasi.”"},{"book":"1 Madzimambo","chapter":"2","verse":"25","text":"Naizvozvo Mambo Soromoni akatuma Bhenaya mwanakomana waJehoyadha, iye akamuuraya."},{"book":"1 Madzimambo","chapter":"2","verse":"26","text":"Mambo akati kuna Abhiatari muprista, “Dzokera kuAnatoti, kunyika yako. Unofanira kufa. Asi handisi kuzokuuraya iye zvino, nokuti wakatakura areka yaJehovha Mwari pamberi pababa vangu Dhavhidhi ukatambudzika navo pamatambudziko avo ose.”"},{"book":"1 Madzimambo","chapter":"2","verse":"27","text":"Naizvozvo Soromoni akabvisa Abhiatari pauprista hwaJehovha, akazadzisa shoko rakanga rataurwa naJehovha paShiro pamusoro peimba yaEri."},{"book":"1 Madzimambo","chapter":"2","verse":"28","text":"Zvino shoko iri rakati rasvika kuna Joabhu, uyo akanga aita rangano naAdhoniya asi kwete naAbhusaromu, iye akatizira kutende raJehovha akandobata nyanga dzearitari."},{"book":"1 Madzimambo","chapter":"2","verse":"29","text":"Mambo Soromoni akaudzwa kuti Joabhu akanga atizira kutende raJehovha uye kuti akanga ari paaritari. Ipapo Soromoni akarayira Bhenaya mwanakomana waJehoyadha akati, “Enda undomuuraya!”"},{"book":"1 Madzimambo","chapter":"2","verse":"30","text":"Saka Bhenaya akapinda mutende raJehovha akati kuna Joabhu, “Zvanzi namambo, ‘Buda.’ ”"},{"book":"1 Madzimambo","chapter":"2","verse":"31","text":"Ipapo mambo akarayira Bhenaya akati, “Ita sezvaareva. Muuraye ugomuviga, naizvozvo undichenese pamwe chete neimba yababa vangu pamhosva yeropa rakateurwa naJoabhu rakanga risina mhosva."},{"book":"1 Madzimambo","chapter":"2","verse":"32","text":"Jehovha achadzorera ropa rake pamusoro wake, nokuti akauraya varume vaviri vakanga vakarurama kupfuura iye, vakanga vari nani pana iye, akavauraya nomunondo, baba vangu Dhavhidhi vasingazvizivi, Abhuna mwanakomana waNeri, mutungamiri wehondo yeIsraeri naAmasa mwanakomana waJeteri, mutungamiri wehondo yeJudha."},{"book":"1 Madzimambo","chapter":"2","verse":"33","text":"Ropa ravo ngaridzokere pamusoro waJoabhu, napamusoro pemhuri yake nokusingaperi. Asi rugare runobva kuna Jehovha ngaruve pana Dhavhidhi, naparudzi rwake, napaimba yake, napachigaro chake choushe nokusingaperi.”"},{"book":"1 Madzimambo","chapter":"2","verse":"34","text":"Naizvozvo Bhenaya mwanakomana waJehoyadha akaenda akandouraya Joabhu, akavigwa muguva rake murenje."},{"book":"1 Madzimambo","chapter":"2","verse":"35","text":"Zvino mambo akagadza Bhenaya mwanakomana waJehoyadha somukuru wehondo panzvimbo yaJoabhu, uye akagadza Zadhoki somuprista panzvimbo yaAbhiatari."},{"book":"1 Madzimambo","chapter":"2","verse":"36","text":"Ipapo mambo akatuma munhu kuti andodana Shimei akati kwaari, “Zvivakire imba muJerusarema uye ugogaramo, asi usaenda kumwe kunhu."},{"book":"1 Madzimambo","chapter":"2","verse":"37","text":"Musi waunobvamo uchiyambuka Rukova rweKidhironi, ziva kuti uchafa; ropa rako richava pamusoro pako.”"},{"book":"1 Madzimambo","chapter":"2","verse":"38","text":"Shimei akapindura mambo akati, “Zvamataura zvakanaka. Muranda wenyu achaita sezvataurwa naishe wangu mambo.” Naizvozvo Shimei akagara muJerusarema kwenguva yakareba."},{"book":"1 Madzimambo","chapter":"2","verse":"39","text":"Asi mushure mamakore matatu, varanda vaShimei vaviri vakatiza vakaenda kuna Akishi mwanakomana waMaaka, mambo weGati, Shimei akaudzwa kuti, “Varanda vako vari kuGati.”"},{"book":"1 Madzimambo","chapter":"2","verse":"40","text":"Ipapo akasungira chigaro pambongoro yake akaenda kuna Akishi kuGati kundotsvaga varanda vake. Naizvozvo Shimei akaenda akandotora varanda vake kubva kuGati."},{"book":"1 Madzimambo","chapter":"2","verse":"41","text":"Soromoni akati audzwa kuti Shimei akanga abuda muJerusarema akaenda kuGati uye kuti akanga adzoka,"},{"book":"1 Madzimambo","chapter":"2","verse":"42","text":"Mambo akadana Shimei akati kwaari, “Handina here kukupikisa naJehovha ndikakuyambira ndichiti, ‘Nomusi wauchabva uchienda kumwe, ziva kuti uchafa.’ Panguva iyoyo wakati kwandiri, ‘Zvamataura zvakanaka. Ndichateerera.’"},{"book":"1 Madzimambo","chapter":"2","verse":"43","text":"Zvino sei usina kuchengeta mhiko yako kuna Jehovha nokutevera mutemo wandakakupa?”"},{"book":"1 Madzimambo","chapter":"2","verse":"44","text":"Mambo akatiwo kuna Shimei, “Mumwoyo mako unoziva zvose zvawakatadzira baba vangu Dhavhidhi. Zvino Jehovha achadzosera kuipa kwako pamusoro pako."},{"book":"1 Madzimambo","chapter":"2","verse":"45","text":"Asi Mambo Soromoni acharopafadzwa, uye chigaro choushe chaDhavhidhi chichasimbiswa pamberi paJehovha nokusingaperi.”"},{"book":"1 Madzimambo","chapter":"2","verse":"46","text":"Ipapo mambo akarayira Bhenaya mwanakomana waJehoyadha, iye akaenda akandouraya Shimei."}]}