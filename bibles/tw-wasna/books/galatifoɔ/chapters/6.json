{"data":[{"book":"Galatifoɔ","chapter":"6","verse":"1","text":"Anuanom, sɛ obi kɔtɔ bɔne mu a, ɛsɛ sɛ mo a moyɛ honhom mufoɔ no fa ɔdwoɔ ɛkwan so tene no. Nanso, monhwɛ wie na mo nso wɔansɔ mo anhwɛ."},{"book":"Galatifoɔ","chapter":"6","verse":"2","text":"Monsoa mo ho mo ho nnesoa. Sɛ moyɛ saa a, modi Kristo mmara no so."},{"book":"Galatifoɔ","chapter":"6","verse":"3","text":"Sɛ obi dwene sɛ ɔyɛ otitire a ɛnso ɔnsɛ hwee a, na ɔdaadaa ne ho."},{"book":"Galatifoɔ","chapter":"6","verse":"4","text":"Yɛ wʼadwuma yie na woanya biribi agyina so de ahoahoa wo ho. Na mfa wo ho ntoto afoforɔ ho;"},{"book":"Galatifoɔ","chapter":"6","verse":"5","text":"ɛfiri sɛ, ɛsɛ sɛ obiara soa nʼadesoa."},{"book":"Galatifoɔ","chapter":"6","verse":"6","text":"Wone deɛ ɔkyerɛkyerɛ wo Onyankopɔn Asɛm no nkyɛ adepa biara a wowɔ."},{"book":"Galatifoɔ","chapter":"6","verse":"7","text":"Monnnaadaa mo ho; obiara rentumi nsi Onyankopɔn atwetweɛ. Deɛ onipa dua no, ɛno ara na ɔtwa."},{"book":"Galatifoɔ","chapter":"6","verse":"8","text":"Sɛ modi mo akɔnnɔ bɔne akyi a, mobɛkɔ ɔsɛeɛ mu, nanso sɛ monante Honhom mu a, mobɛnya daa nkwa."},{"book":"Galatifoɔ","chapter":"6","verse":"9","text":"Ne saa enti, mommma yɛmmmrɛ papayɛ ho, ɛfiri sɛ, ɛberɛ a ɛsɛ mu no, sɛ yɛampa aba a yɛbɛtwa nnɔbaeɛ no."},{"book":"Galatifoɔ","chapter":"6","verse":"10","text":"Enti, mmerɛ dodoɔ a yɛwɔ akwannya no, ɛsɛ sɛ yɛyɛ obiara papa, ne titire no, wɔn a yɛne wɔn bɔ agyidifoɔ abusua."},{"book":"Galatifoɔ","chapter":"6","verse":"11","text":"Monhwɛ atwerɛ akɛseɛ a mede mʼankasa me nsa matwerɛ abrɛ mo."},{"book":"Galatifoɔ","chapter":"6","verse":"12","text":"Wɔn a wɔpɛ sɛ wɔhoahoa wɔn ho no ara na wɔpɛ sɛ wɔhyɛ mo ma motwitwa twetia. Deɛ enti a wɔyɛ yei ne sɛ, wɔmpɛ sɛ Kristo asɛnnua no enti wɔtaa wɔn."},{"book":"Galatifoɔ","chapter":"6","verse":"13","text":"Wɔn a wɔtwa twetia no mpo nni Mmara no so. Pɛ ara na wɔpɛ sɛ wɔtwa mo twetia sɛdeɛ ɛbɛyɛ a wɔbɛtumi de mo ahoahoa wɔn ho sɛ wɔn akyidifoɔ."},{"book":"Galatifoɔ","chapter":"6","verse":"14","text":"Nanso, me deɛ, Awurade Yesu Kristo asɛnnua no nko ara na mede bɛhoahoa me ho; nʼasɛnnua no enti, deɛ mede hoahoa me ho wɔ ewiase no awu, na saa ara na deɛ ewiase de hoahoa ne ho wɔ me mu no nso awu."},{"book":"Galatifoɔ","chapter":"6","verse":"15","text":"Sɛ obi atwa twetia anaa ɔntwaa twetia no nka hwee. Deɛ ɛho hia ne abɔdeɛ foforɔ."},{"book":"Galatifoɔ","chapter":"6","verse":"16","text":"Onyankopɔn adɔeɛ ne nʼasomdwoeɛ nka wɔn a wɔdi saa nkyerɛkyerɛ yi so nyinaa; wɔn ne Onyankopɔn mu nnipa foforɔ."},{"book":"Galatifoɔ","chapter":"6","verse":"17","text":"Deɛ ɛtwa toɔ, obiara nha mʼadwene bio, ɛfiri sɛ, mewɔ ɔhonam ani etwã a ɛkyerɛ sɛ, meyɛ Yesu dea."},{"book":"Galatifoɔ","chapter":"6","verse":"18","text":"Me nuanom, Awurade Yesu Kristo adom no nka mo nyinaa. Amen."}]}