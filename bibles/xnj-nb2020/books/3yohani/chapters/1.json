{"data":[{"book":"3 Yohani","chapter":"1","verse":"1","text":"Nene gogo chilongosi, nikuyandikila veve Gayo nkozi wangu, mwanikuganili chakaka."},{"book":"3 Yohani","chapter":"1","verse":"2","text":"Nkozi wangu, nikuyupila kwa Chapanga mambu gaku gahamba bwina, uvya na makakala muhiga yaku ngati chauvi mumtima waku."},{"book":"3 Yohani","chapter":"1","verse":"3","text":"Niheka neju ndava valongo vevahumili kwenuko na kubwela apa, ndi vanijovili cheusadikika uchakaka na uyendelela kutama kwa kuulanda uchakaka magono goha."},{"book":"3 Yohani","chapter":"1","verse":"4","text":"Kawaka chindu chechikunisangalusa neju kuliku kuyuwana vana vangu viyendelela kutama kwa kuulanda uchakaka."},{"book":"3 Yohani","chapter":"1","verse":"5","text":"Nkozi wangu, veve ndi usadikiwa neju muchochoha chaukuvakila valongo vaku vevakumsadika Yesu hati ngati vayehe."},{"book":"3 Yohani","chapter":"1","verse":"6","text":"Valongo avo vavajovili msambi wa vandu vevakumsadika Kilisitu kuuvala uganu waku. Uyendelela kuvatangatila na vayendelela na lugendu lwavi mukumganisa Chapanga."},{"book":"3 Yohani","chapter":"1","verse":"7","text":"Muni vitumbula lugendu lwavi muutendekela wa Kilisitu na vaganili lepi kupokela utangatila wowoha kuhuma kwa vandu vangamsadika Kilisitu."},{"book":"3 Yohani","chapter":"1","verse":"8","text":"Hinu, tete tiganikiwa kuvatangatila vandu ava, muni na tete tipata kuvya pamonga nawu mulihengu lavi kukokosa uchakaka."},{"book":"3 Yohani","chapter":"1","verse":"9","text":"Nayandiki balua yihupi kwa msambi wa vandu vevakumsadika Kilisitu, nambu Diotilefe, mweigana neju kuvya chilongosi wavi, aganili lepi kuniyuwanila."},{"book":"3 Yohani","chapter":"1","verse":"10","text":"Penibwela yati nifiyula mambu goha geikita, mambu goha gahakau geakitili na malovi goha gahakau geijova ndava yitu udese waki. Mwene ibela kuvakalibisa valongo avo vevavi mulugendu, na kuvabesa vandu vangi vevigana kuvakalibisha, na kulinga kuvavinga kuvala ya msambi wa vandu vevakumsadika Kilisitu."},{"book":"3 Yohani","chapter":"1","verse":"11","text":"Nkozi wangu, kotoka kulanda mambu gahakau nambu landa gegavi gabwina. Mundu yoyoha mweikita mambu gabwina mwenuyo wa Chapanga na mundu yoyoha mweikita gahakau mwenuyo wa angammanya Chapanga."},{"book":"3 Yohani","chapter":"1","verse":"12","text":"Kila mundu akumlumba Demetilio, na uchakaka wene wijova naha. Mewawa na tete tavete tikumlongalela bwina, na veve umanyili uchaka uyidakilana."},{"book":"3 Yohani","chapter":"1","verse":"13","text":"Nivii nagu gamahele gakukujovela, nambu mbwitu kukuyandikila mubalua."},{"book":"3 Yohani","chapter":"1","verse":"14","text":"Nihuvalila kukulola papipi na penapo yati tilongela mihu kwa mihu."},{"book":"3 Yohani","chapter":"1","verse":"15","text":"Nikuganila uteke. Vankozi vaku vakujambusa."}]}