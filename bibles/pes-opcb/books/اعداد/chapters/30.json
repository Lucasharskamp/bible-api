{"data":[{"book":"اعداد","chapter":"30","verse":"1-2","text":"موسی رهبران قبایل را جمع کرد و این دستورها را از جانب خداوند به ایشان داد: «هرگاه کسی برای خداوند نذر کند یا تعهدی نماید، حق ندارد قول خود را بشکند بلکه باید آنچه را که قول داده است بجا آورد."},{"book":"اعداد","chapter":"30","verse":"3","text":"«هرگاه دختری که هنوز در خانهٔ پدرش زندگی می‌کند، برای خداوند نذر کند یا تعهدی نماید،"},{"book":"اعداد","chapter":"30","verse":"4-5","text":"باید هر چه را قول داده است ادا نماید مگر اینکه وقتی پدرش آن را بشنود او را منع کند. در این صورت، نذر دختر خودبه‌خود باطل می‌شود و خداوند او را می‌بخشد، چون پدرش به او اجازه نداده است به آن عمل کند. ولی اگر پدرش در روزی که از نذر یا تعهد دخترش آگاه می‌شود، سکوت کند، دختر ملزم به ادای قول خویش می‌باشد."},{"book":"اعداد","chapter":"30","verse":"6","text":"«اگر زنی قبل از ازدواج نذری کرده و یا با قول نسنجیده‌ای خود را متعهد کرده باشد،"},{"book":"اعداد","chapter":"30","verse":"7","text":"و شوهرش از قول او باخبر شود و در همان روزی که شنید چیزی نگوید، نذر او به قوت خود باقی خواهد ماند."},{"book":"اعداد","chapter":"30","verse":"8","text":"ولی اگر شوهرش نذر یا تعهد او را قبول نکند، مخالفت شوهر نذر او را باطل می‌سازد و خداوند آن زن را می‌بخشد."},{"book":"اعداد","chapter":"30","verse":"9","text":"اما اگر زن بیوه‌ای یا زنی که طلاق داده شده باشد، نذر یا تعهدی کند، باید آن را ادا نماید."},{"book":"اعداد","chapter":"30","verse":"10","text":"«اگر زنی ازدواج کرده باشد و در خانهٔ شوهرش نذر یا تعهدی کند،"},{"book":"اعداد","chapter":"30","verse":"11","text":"و شوهرش از این امر با اطلاع شود و چیزی نگوید، نذر یا تعهد او به قوت خود باقی خواهد بود."},{"book":"اعداد","chapter":"30","verse":"12","text":"ولی اگر شوهرش در آن روزی که باخبر می‌شود به او اجازه ندهد نذر یا تعهدش را به جا آورد، نذر یا تعهد آن زن باطل می‌شود و خداوند او را خواهد بخشید، چون شوهرش به او اجازه نداده است به آن عمل کند."},{"book":"اعداد","chapter":"30","verse":"13","text":"پس شوهر او حق دارد نذر یا تعهد او را تأیید یا باطل نماید."},{"book":"اعداد","chapter":"30","verse":"14","text":"ولی اگر در روزی که شنید چیزی نگوید، معلوم می‌شود با آن موافقت کرده است."},{"book":"اعداد","chapter":"30","verse":"15","text":"اگر بیش از یک روز صبر نموده، بعد نذر او را باطل سازد، شوهر مسئول گناه زنش است.»"},{"book":"اعداد","chapter":"30","verse":"16","text":"اینها دستورهایی است که خداوند به موسی داد، در مورد ادای نذر یا تعهد دختری که در خانهٔ پدرش زندگی می‌کند یا زنی که شوهر دارد."}]}