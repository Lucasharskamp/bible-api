{"data":[{"book":"Mabasa","chapter":"24","verse":"1","text":"Mazuva mashanu akati apfuura, Ananiasi muprista mukuru akaburuka kuKesaria navamwe vakuru nerimwe gweta rainzi Teturo, vakataura mhosva dzavo pamusoro paPauro pamberi pomubati."},{"book":"Mabasa","chapter":"24","verse":"2","text":"Pauro akati adaidzwa kuti apinde, Teturo akasvitsa nyaya yake kuna Ferikisi achiti, “Isu takafadzwa nenguva refu yorugare pasi poutongi hwenyu, uye kunzwisisa kwenyu kwakashandura rudzi urwu."},{"book":"Mabasa","chapter":"24","verse":"3","text":"Changamire Ferikisi, izvi tinozvigamuchira nomufaro mukuru uye nemitoo yose kwose kwose."},{"book":"Mabasa","chapter":"24","verse":"4","text":"Asi kuti tisakunetsaizve, ndinokumbira hangu kuti mutinzwire ngoni mungotinzwa henyu kwenguva duku."},{"book":"Mabasa","chapter":"24","verse":"5","text":"“Takaona kuti murume uyu akaipa, anomutsa bope pakati pavaJudha munyika yose. Ndiye mutungamiri weboka ravaNazareta"},{"book":"Mabasa","chapter":"24","verse":"6","text":"uye akaedza kunyange kushatisa temberi; ndokusaka takamubata."},{"book":"Mabasa","chapter":"24","verse":"7","text":"Asi Risiasi mukuru wavarwi akauya akamutakanura mumaoko edu nechisimba."},{"book":"Mabasa","chapter":"24","verse":"8","text":"Mukamubvunzisisa imi pachenyu muchakwanisa kuziva chokwadi chemhosva dzatiri kumupomera.”"},{"book":"Mabasa","chapter":"24","verse":"9","text":"VaJudha vakabvumirana nezvaakanga achipomerwa, vachisimbisa kuti zvinhu izvi zvaiva zvechokwadi."},{"book":"Mabasa","chapter":"24","verse":"10","text":"Mubati akati amuninira kuti ataure, Pauro akapindura, akati, “Ndinoziva kuti manga muri mutongi worudzi urwu kwamakore mazhinji; saka ndinofara kuti ndizvidavirire."},{"book":"Mabasa","chapter":"24","verse":"11","text":"Imi munogona kuziva nyore nyore kuti mazuva gumi namaviri haasati atombopera kubva pandakaenda kundonamata kuJerusarema."},{"book":"Mabasa","chapter":"24","verse":"12","text":"Vapomeri vangu havana kundiwana ndichiita nharo naani zvake mutemberi, kana kumutsa bope musinagoge kana papi zvapo muguta."},{"book":"Mabasa","chapter":"24","verse":"13","text":"Uye havagoni kukubudisirai chokwadi chemhosva yavanondikwirira."},{"book":"Mabasa","chapter":"24","verse":"14","text":"Zvisinei hazvo, ndinobvuma kuti ndinonamata Mwari wamadzibaba edu somuteveri weNzira, yavanoti yakatsauka. Ini ndinotenda zvinhu zvose zvinobvumirana nomutemo uye nezvakanyorwa muVaprofita,"},{"book":"Mabasa","chapter":"24","verse":"15","text":"uye ndine tariro imwe cheteyo muna Mwari savarume ava, kuti kuchava nokumuka kwavakafa vose zvavo vakarurama navakaipa."},{"book":"Mabasa","chapter":"24","verse":"16","text":"Saka ndinoshingairira nguva dzose kuti hana yangu ive yakachena pamberi paMwari navanhu."},{"book":"Mabasa","chapter":"24","verse":"17","text":"“Shure kwamakore mazhinji ndisipo, ndakauya kuJerusarema kuti ndizopa vanhu vokwangu zvipo zvavarombo uye kuti ndizopa zvipiriso zvangu."},{"book":"Mabasa","chapter":"24","verse":"18","text":"Ndakanga ndakazvinatsa pavakandiwana ndiri mutemberi ndichiita izvi. Pakanga pasina vanhu vazhinji vaiva neni, uye handina kumboita nyonganyonga."},{"book":"Mabasa","chapter":"24","verse":"19","text":"Asi pane vaJudha vanobva kuEzhia, vaifanira kunge vari pano pamberi penyu, ndivo vaifanira kundipa mhosva kana vainge vane mhosva ipi zvayo neni."},{"book":"Mabasa","chapter":"24","verse":"20","text":"Kana ivava vari pano vanofanira kutaura mhaka yavakawana mandiri pandakamira pamberi peDare Guru ravaJudha,"},{"book":"Mabasa","chapter":"24","verse":"21","text":"kunze kwechinhu chimwe chete ichi chandakadanidzira pandakanga ndimire pamberi pavo kuti, ‘Ndiri kutongwa maererano nokumuka kwavakafa; ndizvo zvaita kuti ndive pamberi penyu nhasi.’ ”"},{"book":"Mabasa","chapter":"24","verse":"22","text":"Ipapo Ferikisi uyo akanga achizivisisa nezveNzira iyo, akambomisa dare. Akati, “Kana Risiasi mukuru wavarwi auya, ndichatonga mhosva yenyu.”"},{"book":"Mabasa","chapter":"24","verse":"23","text":"Akarayira mukuru wezana kuti Pauro achengetwe navarindi asi ave akasununguka uye shamwari dzake dzibvumirwe kuti dzimuvigire zvaanoda."},{"book":"Mabasa","chapter":"24","verse":"24","text":"Mushure mamazuva mazhinji, Ferikisi akauya nomukadzi wake Dhurusira, uyo akanga ari muJudha. Akadana Pauro kuti auye vagozomunzwa sezvo aitaura pamusoro pezvokutenda muna Kristu Jesu."},{"book":"Mabasa","chapter":"24","verse":"25","text":"Pauro paakanga achidzidzisa pamusoro pokururama, kuzvidzora, nokutongwa kuchauya, Ferikisi akatya akati, “Zvakwana kwazvino! Ungaenda hako. Ndikange ndawana mukana, ndichazokudana.”"},{"book":"Mabasa","chapter":"24","verse":"26","text":"Panguva yacho iyoyo aifunga kuti Pauro achamupa fufuro, saka aidana Pauro nguva nenguva achitaura naye."},{"book":"Mabasa","chapter":"24","verse":"27","text":"Makore maviri akati apfuura, Poshiasi Fesitasi akatora nzvimbo yaFerikisi, asi nokuda kwokuti Ferikisi aida kufadza vaJudha, akasiya Pauro ari mutorongo."}]}