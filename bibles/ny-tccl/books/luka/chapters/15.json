{"data":[{"book":"Luka","chapter":"15","verse":"1","text":"Tsopano amisonkho ndi “ochimwa” ankasonkhana kudzamvera mawu ake."},{"book":"Luka","chapter":"15","verse":"2","text":"Koma Afarisi ndi aphunzitsi amalamulo amangʼungʼudza nati, “Munthu uyu amalandira ochimwa ndi kudya nawo.”"},{"book":"Luka","chapter":"15","verse":"3","text":"Ndipo Yesu anawawuza fanizo ili:"},{"book":"Luka","chapter":"15","verse":"4","text":"“Tiyerekeze kuti mmodzi mwa inu ali ndi nkhosa 100 ndipo imodzi yatayika, kodi iye sangasiye 99 zija kutchire ndi kupita kukafuna yotayikayo mpaka atayipeza?"},{"book":"Luka","chapter":"15","verse":"5","text":"Ndipo iye akayipeza, amayinyamula pa phewa lake mwachimwemwe"},{"book":"Luka","chapter":"15","verse":"6","text":"ndi kupita kwawo. Kenaka amayitana anzake ndi anansi pamodzi, ndi kuti, ‘Kondwerani nane; ine ndayipeza nkhosa yanga yotayika ija.’"},{"book":"Luka","chapter":"15","verse":"7","text":"Ine ndikukuwuzani kuti momwemonso kudzakhala chikondwerero chachikulu kumwamba chifukwa cha wochimwa mmodzi amene watembenuka mtima kusiyana ndi anthu olungama 99 amene ali otembenuka mtima kale.”"},{"book":"Luka","chapter":"15","verse":"8","text":"“Kapena tiyeni tifanizire mayi amene anali ndi ndalama zasiliva khumi ndipo imodzi nʼkutayika, kodi sayatsa nyale ndi kusesa mʼnyumba ndi kufuna mosamalitsa mpaka atayipeza?"},{"book":"Luka","chapter":"15","verse":"9","text":"Ndipo pamene wayipeza, amayitana anzake, ndi anansi pamodzi nati, ‘Kondwerani nane; ine ndayipeza ndalama yanga yotayika ija.’"},{"book":"Luka","chapter":"15","verse":"10","text":"Momwemonso, Ine ndikukuwuzani kuti angelo a Mulungu amakondwera kwambiri chifukwa cha wochimwa mmodzi amene watembenuka mtima.”"},{"book":"Luka","chapter":"15","verse":"11","text":"Yesu anapitiriza kunena kuti, “Panali munthu amene anali ndi ana aamuna awiri."},{"book":"Luka","chapter":"15","verse":"12","text":"Wamngʼonoyo anati kwa abambo ake, ‘Abambo, patseni gawo langa la chuma chanu.’ Ndipo iye anawagawira awiriwo chuma chawo."},{"book":"Luka","chapter":"15","verse":"13","text":"“Pasanapite nthawi, wamngʼonoyo anasonkhanitsa chuma chake chonse, napita ku dziko lakutali ndipo kumeneko anayamba kumwaza chuma chake mʼnjira zachitayiko."},{"book":"Luka","chapter":"15","verse":"14","text":"Iye atawononga zonse, kunagwa njala yoopsa mʼdziko lonselo ndipo anayamba kusauka."},{"book":"Luka","chapter":"15","verse":"15","text":"Iye anapita kwa nzika ina ya dzikolo nakakhala naye ndi kumagwira ntchito, amene anamutumiza ku munda kukadyetsa nkhumba."},{"book":"Luka","chapter":"15","verse":"16","text":"Iye analakalaka atakhutitsa mimba yake ndi makoko amene nkhumbazo zinkadya, koma panalibe wina amene anamupatsa kanthu."},{"book":"Luka","chapter":"15","verse":"17","text":"“Maganizo ake atabweramo, iye anati, ‘Ndi antchito angati a abambo anga amene ali ndi chakudya chimene amadya nʼkutsalako ndipo ine ndili pano kufa ndi njala!"},{"book":"Luka","chapter":"15","verse":"18","text":"Ine ndinyamuka ndi kubwerera kwa abambo anga ndipo ndikati kwa iwo: abambo, ine ndachimwira kumwamba ndi kwa inu."},{"book":"Luka","chapter":"15","verse":"19","text":"Ndine wosayeneranso kutchedwa mwana wanu; munditenge ngati mmodzi wa antchito anu.’"},{"book":"Luka","chapter":"15","verse":"20","text":"Ndipo iye ananyamuka ndi kupita kwa abambo ake."},{"book":"Luka","chapter":"15","verse":"21","text":"“Mwanayo anati, ‘Abambo, ine ndachimwira kumwamba ndi inunso. Ine sindiyenera konse kutchedwa mwana wanu.’"},{"book":"Luka","chapter":"15","verse":"22","text":"“Koma abambowo anati kwa antchito ake, ‘Fulumirani! Bweretsani mkanjo wabwino kwambiri ndipo mumuveke. Muvekeni mphete ndi nsapato."},{"book":"Luka","chapter":"15","verse":"23","text":"Bweretsani mwana wangʼombe wonenepa ndipo iphani. Tiyeni tikhale ndi phwando ndi kukondwerera."},{"book":"Luka","chapter":"15","verse":"24","text":"Pakuti mwana wangayu anali wakufa, ndipo ali ndi moyonso; iye anatayika ndipo wapezeka.’ Chomwecho anayamba kukondwerera."},{"book":"Luka","chapter":"15","verse":"25","text":"“Nthawi imeneyi, mwana wake wamkulu uja anali ku munda. Iye atafika pafupi ndi nyumba, anamva anthu akuyimba ndi kuvina."},{"book":"Luka","chapter":"15","verse":"26","text":"Ndipo iye anayitana mmodzi wa antchito, namufunsa chimene chimachitika."},{"book":"Luka","chapter":"15","verse":"27","text":"Iye anayankha kuti, ‘Mʼbale wako wabwera ndipo abambo ako apha mwana wangʼombe wonenepa chifukwa wabwera wamoyo ndipo ali bwino.’"},{"book":"Luka","chapter":"15","verse":"28","text":"“Mwana wamkulu anakwiya ndipo anakana kulowa. Chomwecho abambo ake anatuluka ndi kumudandaulira."},{"book":"Luka","chapter":"15","verse":"29","text":"Koma iye anayankha abambo ake kuti, ‘Taonani! Zaka zonsezi ndakhala ndikukutumikirani kugwira ntchito yowawa ndipo palibe pamene sindinamvere malamulo anu. Koma inu simunandipatse ngakhale mwana wambuzi kuti ine ndichite phwando ndi anzanga."},{"book":"Luka","chapter":"15","verse":"30","text":"Koma pamene mwana wanu uyu amene wawononga chuma chanu ndi achiwerewere wabwera ku nyumba, inu mwamuphera mwana wangʼombe wonenepa.’ ”"},{"book":"Luka","chapter":"15","verse":"31","text":"Abambowo anati, “Mwana wanga, iwe umakhala ndi ine nthawi zonse ndipo zonse ndili nazo ndi zako."},{"book":"Luka","chapter":"15","verse":"32","text":"Koma tinayenera kukondwera ndi kusangalala, chifukwa mʼbale wako uyu anali wakufa ndipo ali ndi moyonso; iye anali wotayika ndipo wapezeka.”"}]}