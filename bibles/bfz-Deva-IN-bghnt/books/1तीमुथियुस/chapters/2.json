{"data":[{"book":"1 तीमुथियुस","chapter":"2","verse":"1","text":"सबी ते पईले आँऊ तुसा ते ये आग्रह करूँआ कि सबी लोका खे प्रार्थना करो। परमेशरो ते माँगो कि से तिना री मताद करो और तिना खे आशीष देओ। तिना री तरफा ते बचोलेपणो री प्रार्थना करो। तिना लोका खे परमेशरो रा धन्यवाद करो।"},{"book":"1 तीमुथियुस","chapter":"2","verse":"2","text":"राजा और सब ऊच्चे पद वाल़ेया खे इजी री खातर प्रार्थना करो कि आसे आराम और चैना साथे सारी भक्तिया और सई तरके ते जीवन बिताईये।"},{"book":"1 तीमुथियुस","chapter":"2","verse":"3","text":"ये म्हारे उद्धारकर्ता परमेशरो खे अच्छा लगोआ और टब्बो बीया।"},{"book":"1 तीमुथियुस","chapter":"2","verse":"4","text":"परमेशर ये चाओआ कि सबी मांणूआ रा उद्धार ओ और सेयो सच्चो खे ठीक-टंगो रे पछयाणी लो।"},{"book":"1 तीमुथियुस","chapter":"2","verse":"5","text":"कऊँकि परमेशर एक ईए और परमेशर और मांणूआ बीचे बी एक ई बचोला ए, मतलब यीशु मसीह, जो एक मांणूए रे रूपो रे पैदा ऊआ।"},{"book":"1 तीमुथियुस","chapter":"2","verse":"6","text":"तिने आपणे आपू खे सबी खे छुड़ाणे रे दामो रे देईता। ये सेई संदेश ए जो परमेशरे दुनिया रे लोका खे ठीक बखतो पाँदे देईता।"},{"book":"1 तीमुथियुस","chapter":"2","verse":"7","text":"आऊँ सच बोलूँआ, चूठ नि बोलदा कि आऊँ इजी मकसदो ते सुसमाचार प्रचारक, प्रेरित और दूजी जातिया खे विश्वास और सच्चो रा उपदेशक ठराया।"},{"book":"1 तीमुथियुस","chapter":"2","verse":"8","text":"आऊँ चाऊँआ कि हर जगा रे मर्द बिना रोषो रे और बिना बईसी ते पवित्र आथो खे चकी कि प्रार्थना करेया करो।"},{"book":"1 तीमुथियुस","chapter":"2","verse":"9","text":"तिंयाँ ई आँऊ ये बी चाऊँआ कि जवाणसा शर्म और संयमो साथे, सुहावने टालेया ते आपणे आपू खे सजाओ, ना कि बाल़ गूँदणे, सूईने, मोतियो ते और किमती टालेया ते,"},{"book":"1 तीमुथियुस","chapter":"2","verse":"10","text":"पर खरे कामो ते। कऊँकि परमेशरो री भक्ति करने वाल़ी जवाणसा खे येई ठीक बीए।"},{"book":"1 तीमुथियुस","chapter":"2","verse":"11","text":"जेबे कोई मर्द विश्वासिया खे सिखाणे लगी रा ओ तो जवाणसा खे चुपचाप पूरी अधीनता साथे सिखणा चाईयो।"},{"book":"1 तीमुथियुस","chapter":"2","verse":"12","text":"मेरी आज्ञा निए कि जवाणस मर्दो खे उपदेश देओ और ना मर्दो पाँदे अक्क जताओ। जेबे आराधना रे कट्ठे ओए तो सारिया जवाणसा चुपचाप रओ।"},{"book":"1 तीमुथियुस","chapter":"2","verse":"13","text":"कऊँकि आदम पईले, तिजी ते बाद हव्वा बणाई।"},{"book":"1 तीमुथियुस","chapter":"2","verse":"14","text":"इजी ते अलावा, से हव्वा ई थी जो शैतानो रे तोखे रे आई, ना कि आदम। ईंयां हव्वा परमेशरो री आज्ञा खे तोड़ी की अपरादण ऊई।"},{"book":"1 तीमुथियुस","chapter":"2","verse":"15","text":"तेबे बी जवाणसा बच्चा पैदा करने ते उद्धार पाणा, जे सेयो सब्रो साथे विश्वास, प्यार और पवित्रता रे बणी री रओ।"}]}