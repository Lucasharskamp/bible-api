{"data":[{"book":"Matthew","chapter":"20","verse":"1","text":"“Marwaan Rengram hi, miring inkhat in ziingtiang ma-ah intheiya ama theibombilla chuonkathosik loom lekkhat karatok kasi khale in-ang.”"},{"book":"Matthew","chapter":"20","verse":"2","text":"Ama'n nisuokhat chuontho manhi, dangkapum inkhat ah inzootpuiya, halli inmani ngaikha ama theibombilla chuonkathosik aleitir."},{"book":"Matthew","chapter":"20","verse":"3","text":"Halli ama'n phurjuorna munna asinook ah, i-kathomak kangirra kaom mi lekkhat kha phadan kuo khan aleimu,"},{"book":"Matthew","chapter":"20","verse":"4","text":"halli ama'n inmanidiang ati, Kei'n pesik kasuok nisuokhat chuonthoman kha napekate, nangni um si inlang theibombilla chuon juothoru."},{"book":"Matthew","chapter":"20","verse":"5","text":"Halli inmani insijei. Ama'n inlet ah asuoknook ah phadan soomleini khat-um phadan inthum chulphakhan khawale in-angrip ah aleitho."},{"book":"Matthew","chapter":"20","verse":"6","text":"Kholei phadan ranga juochul pha ama'n phurjuorna munna asi ah, halli miring lekkhat kangirra kaom ajuo munook, halli inmanidiang ati, Nangni'n suunsoot iteii tholeiya ningngirra ning-omhi angsik ame?"},{"book":"Matthew","chapter":"20","verse":"7","text":"Inmani'n inleimasang, tu inkhat innum loom naruoimu. Thajei, kha e-inchu, nangni si inlang theibombilla chuon juothoru, inmanidiang ama'n aleiti."},{"book":"Matthew","chapter":"20","verse":"8","text":"“Kholei aheitung pha, theibombil mapupa in ama chuon ka-ensui ngaidiang ati, ‘Chuon katho ngaikha koi inlang halli inchuon thoman kha nuk intong khet ah inruoi makheiya phut inlang ma-insa khet ah inruoi katung kha joperu.’ Levi 19:13; Innidan 24:15"},{"book":"Matthew","chapter":"20","verse":"9","text":"Phadan ranga pheiweiya chuonkaphut ngai rakip diang dangkapum inkhat inkhat inleipeii."},{"book":"Matthew","chapter":"20","verse":"10","text":"Khawa jarra loom ma-insa ngai'n inheiwapha, inmani'n katamdet mukinte tia inlei ngaidon; takkha inmani rakip um dangkapum inkhat inkhat inleipeii."},{"book":"Matthew","chapter":"20","verse":"11","text":"Inmani'n insial kha inleiya halli leimapupa chungnga num kati inleiphut."},{"book":"Matthew","chapter":"20","verse":"12","text":"‘Nuk intongnga loom niruoi ngai'n phadan inkhatbit chuon intho,’ inmani'n inti, ‘Keini'n suunsoot kanisa kindeiya chuon kintho, takkha keini diangnga ninapele in-angrip ah inmani diang um napeii!’"},{"book":"Matthew","chapter":"20","verse":"13","text":"Khawa khan ama'n inmani diang aleimasang, ‘Rangairu, kasap ngai,’ tia leimapupa in inmani karra inkhatpa diang ati, ‘Kei'n nangnidiang maleisei thomong, nangnile suunkhat ah chuonthoman dangkapum inkhat ah ni-inzoot suo emak abe?"},{"book":"Matthew","chapter":"20","verse":"14","text":"Tuun naleisik kha lei inlang na-inna siro. Nang diangnga kinape angnga nuk intong khet ah kiruoipa diang um kei'n kapezoot."},{"book":"Matthew","chapter":"20","verse":"15","text":"Kei kasial kha kalungdouwa thonasik ranak neimongnga be? Emakli kei kamalung inthiang hi ninara-ot be?’ ”"},{"book":"Matthew","chapter":"20","verse":"16","text":"Ahekna ah Jisu'n ati, “Khawa jarra tuka-ang nuk intong ngaikhan ma-insasik eii, halli tuka-ang ma-insa ngaikhan nuk intongsik eii.” Matt 19:30; Mk 10:31; Luk 13:30"},{"book":"Matthew","chapter":"20","verse":"17","text":"Jisu'n Jerusalem tiang asilai, siamruoi soomleini ngai lamleii inkhattiang aleiruoi halli inmani'n khan insipha, ruuk ah inmani diang aleiril."},{"book":"Matthew","chapter":"20","verse":"18","text":"“Rangairu,” “Eini'n Jerusalem tiang nikalla nisi, khawamun khan Miring Sapa kha thiampu kalian ngai khat-um Dan ocha ngai kutchungnga inlapesik eii. Halli inmani'n amakha thatnasik ah akatuunmak eii tia inrilsesik eii, tia inmanidiang aleirilpi"},{"book":"Matthew","chapter":"20","verse":"19","text":"halli khawa suo ah Zaatlop ngaidiang, ama innuipui nasik, wuoknasik halli Cross ah makaiya thatnasik inlapesik eii; takkha nithum nikhan ama alahongring nooksik eii.”"},{"book":"Matthew","chapter":"20","verse":"20","text":"Khawasuoli Zebedee numei khan asangai innile inruoiya Jisu diang inhongnga, ama maikuungnga chubei inthoa, imanuom inkhat nathopiro tia amadiang aleini."},{"book":"Matthew","chapter":"20","verse":"21","text":"“Angme nimanuom?” Jisu'n amadiang aheirakel."},{"book":"Matthew","chapter":"20","verse":"22","text":"Jisu'n hin tia aleimasang, “Nangni'n ningni kha angme ti jetmakchu,” “Kei'n ka-insik poongna rabing hi nangni'n inmator tunnabe?”"},{"book":"Matthew","chapter":"20","verse":"23","text":"“Nangni'n inthiangnga kei karabing kha in ningte,” tia Jisu'n inmani diang ati, “Takkha keichu tume kei kachang kawei tiangnga in-ongsik kadang nasik ranak neimong. Takkha kapa in inmanisik eii tia iboolpingai sik kha eii.”"},{"book":"Matthew","chapter":"20","verse":"24","text":"Siamruoi soom ngai'n hiwa jar injet pha, unai inni ngai chungnga inmani inleiraang."},{"book":"Matthew","chapter":"20","verse":"25","text":"Khawa jarra Jisu'n inmani raja ah akoichunna ati, “Pathian kajetmak zaatlop lamkakei ngai'n inmani chungnga wairoonna ranak innei, halli inmani lamkakei ngai'n puikatungnga thomatorna innei ti nangni'n ningjet. Luk 2:25,26"},{"book":"Matthew","chapter":"20","verse":"26","text":"Nangni karra chu khawakha emak. Tuka-ang inkhat in akalok ezoot inchu, ama'n nangni rakip suok kha e-sik eii; Matt 23:11; Mk 9:35; Luk 22:26"},{"book":"Matthew","chapter":"20","verse":"27","text":"halli nangni karra inkhat in ma-insa ezoot inchu, amakha nangni rakip ngai suok kha e-sik eii,"},{"book":"Matthew","chapter":"20","verse":"28","text":"hile in-angrip ah Miring Sapa kha sepa inthosik ah akajuo kha emak, takkha sepa kathosik halli mi rakip ngai kasanring sik ah aringkhuo kape ijuo eii.”"},{"book":"Matthew","chapter":"20","verse":"29","text":"Jisu li asiamruoi ngai'n Jericho inheimathaan pha, mipui katam tak in Jisu nuk inhongjui."},{"book":"Matthew","chapter":"20","verse":"30","text":"Lam sirra in-ong mitkacho miring inni'n Jisu aheiwa ti injet pha, inringnga inhongkheek, “David Sapa! Pumi, Keini naminriangro!”"},{"book":"Matthew","chapter":"20","verse":"31","text":"Mipui in omchianru tia inmanikha inleiran. Takkha inmani'n kheella inringnga inhongkheek, “David Sapa! Pumi, Keini naminriangro!”"},{"book":"Matthew","chapter":"20","verse":"32","text":"Jisu'n angirra inmanikha aleikoi. “Angme kei nangnisik ningnamintho zoot?” tia ama'n inmani diang aleirakel."},{"book":"Matthew","chapter":"20","verse":"33","text":"Inmani'n inti “Pumi,” “Keini kinmit kinmuzoot!”"},{"book":"Matthew","chapter":"20","verse":"34","text":"Jisu'n inmani aleiminriangnga inmit ngai kha aleikatook pi; khawa phatak khan inmani inmujei halli inmani'n ama kha injuijei."}]}