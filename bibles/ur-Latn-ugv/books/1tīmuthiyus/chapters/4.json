{"data":[{"book":"1 Tīmuthiyus","chapter":"4","verse":"1","text":"Rūhul-quds sāf farmātā hai ki āḳhirī dinoṅ meṅ kuchh īmān se haṭ kar farebdeh rūhoṅ aur shaitānī tālīmāt kī pairawī kareṅge."},{"book":"1 Tīmuthiyus","chapter":"4","verse":"2","text":"Aisī tālīmāt jhūṭ bolne wāloṅ kī riyākār bātoṅ se ātī haiṅ, jin ke zamīr par Iblīs ne apnā nishān lagā kar zāhir kar diyā hai ki yih us ke apne haiṅ."},{"book":"1 Tīmuthiyus","chapter":"4","verse":"3","text":"Yih shādī karne kī ijāzat nahīṅ dete aur logoṅ ko kahte haiṅ ki wuh muḳhtalif khāne kī chīzoṅ se parhez kareṅ. Lekin Allāh ne yih chīzeṅ is lie banāī haiṅ ki jo īmān rakhte haiṅ aur sachchāī se wāqif haiṅ inheṅ shukrguzārī ke sāth khāeṅ."},{"book":"1 Tīmuthiyus","chapter":"4","verse":"4","text":"Jo kuchh bhī Allāh ne ḳhalaq kiyā hai wuh achchhā hai, aur hameṅ use radd nahīṅ karnā chāhie balki Ḳhudā kā shukr karke use khā lenā chāhie."},{"book":"1 Tīmuthiyus","chapter":"4","verse":"5","text":"Kyoṅki use Allāh ke kalām aur duā se maḳhsūs-o-muqaddas kiyā gayā hai."},{"book":"1 Tīmuthiyus","chapter":"4","verse":"6","text":"Agar āp bhāiyoṅ ko yih tālīm deṅ to āp Masīh Īsā ke achchhe ḳhādim hoṅge. Phir yih sābit ho jāegā ki āp ko īmān aur us achchhī tālīm kī sachchāiyoṅ meṅ tarbiyat dī gaī hai jis kī pairawī āp karte rahe haiṅ."},{"book":"1 Tīmuthiyus","chapter":"4","verse":"7","text":"Lekin dādī-ammāṅ kī in bemānī farzī kahāniyoṅ se bāz raheṅ. In kī bajāe aisī tarbiyat hāsil kareṅ jis se āp kī ruhānī zindagī mazbūt ho jāe."},{"book":"1 Tīmuthiyus","chapter":"4","verse":"8","text":"Kyoṅki jism kī tarbiyat kā thoṛā hī fāydā hai, lekin ruhānī tarbiyat har lihāz se mufīd hai, is lie ki agar ham is qism kī tarbiyat hāsil kareṅ to ham se hāl aur mustaqbil meṅ zindagī pāne kā wādā kiyā gayā hai."},{"book":"1 Tīmuthiyus","chapter":"4","verse":"9","text":"Yih bāt qābil-e-etamād hai aur ise pūre taur par qabūl karnā chāhie."},{"book":"1 Tīmuthiyus","chapter":"4","verse":"10","text":"Yihī wajah hai ki ham mehnat-mashaqqat aur jāṅfishānī karte rahte haiṅ, kyoṅki ham ne apnī ummīd zindā Ḳhudā par rakhī hai jo tamām insānoṅ kā Najātdahindā hai, ḳhāskar īmān rakhne wāloṅ kā."},{"book":"1 Tīmuthiyus","chapter":"4","verse":"11","text":"Logoṅ ko yih hidāyāt deṅ aur sikhāeṅ."},{"book":"1 Tīmuthiyus","chapter":"4","verse":"12","text":"Koī bhī āp ko is lie haqīr na jāne ki āp jawān haiṅ. Lekin zarūrī hai ki āp kalām meṅ, chāl-chalan meṅ, muhabbat meṅ, īmān meṅ aur pākīzagī meṅ īmāndāroṅ ke lie namūnā ban jāeṅ."},{"book":"1 Tīmuthiyus","chapter":"4","verse":"13","text":"Jab tak maiṅ nahīṅ ātā is par ḳhās dhyān deṅ ki jamāt meṅ bāqāydagī se kalām kī tilāwat kī jāe, logoṅ ko nasīhat kī jāe aur unheṅ tālīm dī jāe."},{"book":"1 Tīmuthiyus","chapter":"4","verse":"14","text":"Apnī us nemat ko nazarandāz na kareṅ jo āp ko us waqt peshgoī ke zariye milī jab buzurgoṅ ne āp par apne hāth rakhe."},{"book":"1 Tīmuthiyus","chapter":"4","verse":"15","text":"In bātoṅ ko faroġh deṅ aur in ke pīchhe lage raheṅ tāki āp kī taraqqī sab ko nazar āe."},{"book":"1 Tīmuthiyus","chapter":"4","verse":"16","text":"Apnā aur tālīm kā ḳhās ḳhayāl rakheṅ. In meṅ sābitqadam raheṅ, kyoṅki aisā karne se āp apne āp ko aur apne sunane wāloṅ ko bachā leṅge."}]}