{"data":[{"book":"Maimaitawar Shariʼa","chapter":"15","verse":"1","text":"A ƙarshen kowace shekara ta bakwai, dole ku yafe basusuwan da kuke bi."},{"book":"Maimaitawar Shariʼa","chapter":"15","verse":"2","text":"Ga yadda za ku yafe basusuwan, kowane mai bin bashi, yă yafe bashin da yake bin ɗan’uwansa mutumin Isra’ila. Ba zai bukaci mutumin Isra’ila wanda yake ɗan’uwa yă biya shi bashi ba, gama an yi shelar lokacin da Ubangiji ya ajiye na yafe bashi."},{"book":"Maimaitawar Shariʼa","chapter":"15","verse":"3","text":"Za ku iya nemi baƙo yă biya ku bashin da kuke binsa, amma dole ku yafe duk wani bashin da kuke bin ɗan’uwa."},{"book":"Maimaitawar Shariʼa","chapter":"15","verse":"4","text":"Amma bai kamata a sami matalauci a cikinku ba, gama Ubangiji Allahnku zai albarkace ku a ƙasar da yake ba ku, ku mallaka a matsayin gādo,"},{"book":"Maimaitawar Shariʼa","chapter":"15","verse":"5","text":"in dai kun yi cikakken biyayya ga Ubangiji Allahnku, kuka kuma lura, kuna kiyaye dukan waɗannan umarnan da nake ba ku yau."},{"book":"Maimaitawar Shariʼa","chapter":"15","verse":"6","text":"Gama Ubangiji Allahnku zai albarkace ku kamar yadda ya yi alkawari, za ku kuma ba al’ummai masu yawa bashi, amma ba za ku karɓa bashi daga wurin wani ba. Za ku yi mulkin al’ummai masu yawa, babu wata kuwa da za tă yi mulkinku."},{"book":"Maimaitawar Shariʼa","chapter":"15","verse":"7","text":"In akwai matalauci a cikin ’yan’uwanku, a duk wani daga cikin biranen da Ubangiji Allahnku yake ba ku, kada ku taurara zuciya, ko ku ƙi saki hannu ga ɗan’uwanku matalauci."},{"book":"Maimaitawar Shariʼa","chapter":"15","verse":"8","text":"A maimakon haka ku bayar hannu sake, ku kuma ba shi bashi gwargwadon abin da yake bukata a sauƙaƙe."},{"book":"Maimaitawar Shariʼa","chapter":"15","verse":"9","text":"Ku yi hankali kada ku riƙe wannan mugun tunani cewa, “Shekara ta bakwai, shekarar yafewar basusuwa, ta yi kusa,” har ku nuna mugun nufi ga ɗan’uwa mabukaci, ku ƙi ba shi wani abu. Zai yi kuka ga Ubangiji a kanku, abin kuwa zai zama laifi a kanku."},{"book":"Maimaitawar Shariʼa","chapter":"15","verse":"10","text":"Ku bayar hannu sake gare shi, ku kuma yi haka ba tare da gunaguni ba; saboda wannan fa Ubangiji Allahnku zai albarkace ku a cikin dukan aikinku, da kuma kome da kuka sa hannunku a kai."},{"book":"Maimaitawar Shariʼa","chapter":"15","verse":"11","text":"Kullum za ku kasance da matalauta a ƙasar. Saboda haka na umarce ku ku bayar hannu sake ga ’yan’uwa da kuma matalauta, da masu bukata a ƙasarku."},{"book":"Maimaitawar Shariʼa","chapter":"15","verse":"12","text":"In ɗan’uwa mutumin Ibraniyawa, namiji ko ta mace, ya sayar da kansa gare ka, ya kuma bauta maka shekaru shida, a shekara ta bakwai dole ka ’yantar da shi."},{"book":"Maimaitawar Shariʼa","chapter":"15","verse":"13","text":"Sa’ad da kuka sake shi, kada ku bar shi yă tafi hannu wofi."},{"book":"Maimaitawar Shariʼa","chapter":"15","verse":"14","text":"Ku ba shi kyautai hannu sake daga tumakinku, daga masussukarku, da kuma daga wurin matsewar inabinku. Ku ba shi yadda Ubangiji Allahnku ya albarkace ku."},{"book":"Maimaitawar Shariʼa","chapter":"15","verse":"15","text":"Ku tuna, dā ku bayi ne a Masar, Ubangiji Allahnku kuma ya fisshe ku. Shi ya sa nake ba ku wannan umarni a yau."},{"book":"Maimaitawar Shariʼa","chapter":"15","verse":"16","text":"Amma in bawanka ya ce maka, “Ba na so in bar ka,” saboda yana ƙaunarka da iyalinka, ya kuma fiye masa yă zauna da kai,"},{"book":"Maimaitawar Shariʼa","chapter":"15","verse":"17","text":"sai ka ɗauki basilla ka huda kunnensa a bakin ƙofa, zai kuwa zama bawanka dukan rayuwarsa. Ka yi haka ma wa baiwarka."},{"book":"Maimaitawar Shariʼa","chapter":"15","verse":"18","text":"Sa’ad da kuka ’yantar da shi kada ku damu, gama shekara shida ya yi muku bauta wadda ta ninka ta ɗan ƙodago. Ubangiji Allahnku kuwa zai albarkace ku a kome da kuke yi."},{"book":"Maimaitawar Shariʼa","chapter":"15","verse":"19","text":"Ku keɓe wa Ubangiji Allahnku kowane ɗan fari na garkenku na shanu, da na tumaki. Kada ku sa ɗan fari na shanunku aiki, kada kuma ku aske gashin ɗan fari na tumakinku."},{"book":"Maimaitawar Shariʼa","chapter":"15","verse":"20","text":"Kowace shekara, kai da iyalinka za ku ci su a gaban Ubangiji Allahnku, a wurin da ya zaɓa."},{"book":"Maimaitawar Shariʼa","chapter":"15","verse":"21","text":"In dabbar tana da lahani, gurguntaka ko makantaka, ko kuwa tana da wani mugun lahani, kada ku miƙa ta ga Ubangiji Allahnku."},{"book":"Maimaitawar Shariʼa","chapter":"15","verse":"22","text":"Sai ku ci a cikin biranenku. Mutum marar tsabta da mai tsabta zai iya ci kamar yadda ake yi da barewa ko mariri."},{"book":"Maimaitawar Shariʼa","chapter":"15","verse":"23","text":"Amma kada fa ku ci jinin, ku zubar da shi a ƙasa kamar ruwa."}]}