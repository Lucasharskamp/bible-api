{"data":[{"book":"Kulawa","chapter":"35","verse":"1","text":"Musa kawaduganya hamwe Waisilaili wose, kawalongela, “Vino ivo Mndewa Mulungu voyamulagilizeni mutende."},{"book":"Kulawa","chapter":"35","verse":"2","text":"Kwa siku sita sang'haneni sang'hano zenu, mbali siku yesaba izakuwa yela kumwenu, siku ya kuhumula ng'hani Mndewa Mulungu. Munhu yoyose yondayasang'hane usang'hano muna isiku iyo kolondeka yakomigwe."},{"book":"Kulawa","chapter":"35","verse":"3","text":"“Hata moto sekemukwache muna Isiku ya Mhumulo.”"},{"book":"Kulawa","chapter":"35","verse":"4","text":"Musa kawalongela wanhu wose wa Isilaili, “Chinhu chino icho Mndewa Mulungu choyamulongeleni mutende."},{"book":"Kulawa","chapter":"35","verse":"5","text":"Soleni nhosa ya kumwing'ha Mndewa Mulungu muna ivinhu venu. Chila munhu yeli na moyo unogile kezamgalila Mndewa Mulungu nhosa ya zahabu na hela na shaba,"},{"book":"Kulawa","chapter":"35","verse":"6","text":"na nyuzi za buluu na zambalau na ndung'hu na walo dinogile dibotigwe na mazoya ya luti."},{"book":"Kulawa","chapter":"35","verse":"7","text":"Mbende za ng'hondolo lume zozihakigwe langi ndung'hu na mbende za wanyama wamwenga na mbawo za mkenge,"},{"book":"Kulawa","chapter":"35","verse":"8","text":"na mavuta kwa chiya chitasa, vilungo kwa mavuta yelile na ubani uli na mnung'ho unogile,"},{"book":"Kulawa","chapter":"35","verse":"9","text":"na mabwe yokwaka ya salidoniki na mabwe yokwaka yamwenga kwa ichimu cha mahambo, chifuko cha muimhambaga na chizibawo cha mkulu wa nhambiko."},{"book":"Kulawa","chapter":"35","verse":"10","text":"“Chila munhu yeli na umanyi yeli hagati yenu yeze yatengeneze chila chinhu Mndewa Mulungu chiyalagilize,"},{"book":"Kulawa","chapter":"35","verse":"11","text":"na hema da Mulungu na ngubiko yake na panzia jake na ngwamo zake na mhanda zake na makalilo yake"},{"book":"Kulawa","chapter":"35","verse":"12","text":"na sanduku da lagano na mibiki yake na ngubiko ya chigoda cha ubazi na panzia da hanhu helile ng'hani,"},{"book":"Kulawa","chapter":"35","verse":"13","text":"na meza na mibiki yake ya kwamhila na viya vake vose, hamwe na magate yelile yekigwe haulongozi ha Mndewa Mulungu."},{"book":"Kulawa","chapter":"35","verse":"14","text":"Na vinala va chitasa hamwe na viya vake vose, vitasa vake na mavuta yake,"},{"book":"Kulawa","chapter":"35","verse":"15","text":"na lupango lwa kufukizila ubani na mibiki yake, mavuta yelile na ubani wili na mnung'ho unogile na panzia da hanhu ha kwingilila muna dihema da Mulungu."},{"book":"Kulawa","chapter":"35","verse":"16","text":"Na lupango lwa kutimbulila nhambiko hamwe na lwavu lwa shaba, mibiki yake hamwe na via vake vose na ziga na kalilo jake,"},{"book":"Kulawa","chapter":"35","verse":"17","text":"na mapanzia ya luwa, na mhanda zake na vikalilo vake vose, panzia da ulwivi lwa luwa,"},{"book":"Kulawa","chapter":"35","verse":"18","text":"na vigingi va hema da Mulungu na vigingi va uluwa na nzabi zake."},{"book":"Kulawa","chapter":"35","verse":"19","text":"Na mawalo yoyabotigwe vinogile ng'hani kwa ichimu cha sang'hano ya hanhu helile, yaani mawalo yelile ya mkulu wa nhambiko Haluni na wanage kwa ichimu cha sang'hano zawo za ukulu wa nhambiko.”"},{"book":"Kulawa","chapter":"35","verse":"20","text":"Wanhu wose wa Isilaili wasegela haulongozi wa Musa,"},{"book":"Kulawa","chapter":"35","verse":"21","text":"na chila munhu moyo wake womulonda kumtendela yeze na kumgalila nhosa Mndewa Mulungu kwa ichimu cha hema da Mulungu na kwa ichimu cha usang'hano wa hema ijo, na kwa mawalo yayo yelile ya ukulu wa nhambiko."},{"book":"Kulawa","chapter":"35","verse":"22","text":"Wose weli na moyo wa unyendanyenda, walume kwa wanaake wagala heleni za kuvala muna imhula na heleni za kuvala muna yamagutwi na mhete za mihuli na bangili na chila chinhu cha zahabu, chila munhu kamulavila Mndewa Mulungu chinhu cha zahabu."},{"book":"Kulawa","chapter":"35","verse":"23","text":"Wanhu wose wagala nyuzi zawo za buluu hebu zambalau na ndung'hu hebu chitani chinogile hebu mazoya ya luti hebu mbende za ng'hondolo dihakigwe langi ndung'hu hebu mbende za wanyama wamwenga."},{"book":"Kulawa","chapter":"35","verse":"24","text":"Chila munhu yadahile kulava hela hebu shaba, kaigala kwa Mndewa Mulungu fana nhosa yake. Iviya chila munhu yakalile na mbawo za mkenge kwa sang'hano yoyose kazigala."},{"book":"Kulawa","chapter":"35","verse":"25","text":"Wanaake wose wadahile kubota, wagala vinhu vibotigwe kwa nyuzi za langi ya buluu na zambalau na ndung'hu na walo dinogile dibotigwe vinogile."},{"book":"Kulawa","chapter":"35","verse":"26","text":"Wanaake wose mizoyo yawo yowalonda kuwatendela, wabota mazoya ya luti."},{"book":"Kulawa","chapter":"35","verse":"27","text":"Walangulizi wagala mabwe ya yotangigwa salidoniki na mabwe ya kwikigwa muna ichifuko cha muimhambaga na chizibawo."},{"book":"Kulawa","chapter":"35","verse":"28","text":"Iviya wagala vilungo na mavuta ya mzaituni kwa ichimu cha chitasa na mavuta yelile na ubani uli na mnung'ho unogile."},{"book":"Kulawa","chapter":"35","verse":"29","text":"Waisilaili wose walume kwa wanaake, wowalondile muna umoyo wawo kugala chinhu chochose kwa kusang'hana usang'hano uja Mndewa Mulungu uyamulagilize Musa usang'hanike, wagala vinhu ivo kuwa nhambiko ya kulonda wenyewo kwa Mndewa Mulungu."},{"book":"Kulawa","chapter":"35","verse":"30","text":"Musa kawalongela Waisilaili, “Mndewa Mulungu kamsagula Bezaleli, mwana wa Uli, mzukulu wa Huli kulawa kabila da Yuda."},{"book":"Kulawa","chapter":"35","verse":"31","text":"Mulungu kammemeza muhe wake na kamwing'ha udahi na nzewele na umanyi na ufundi"},{"book":"Kulawa","chapter":"35","verse":"32","text":"muladi yatole sang'hano za umanyi, yahonde zahabu na hela na shaba,"},{"book":"Kulawa","chapter":"35","verse":"33","text":"na kusongola mabwe ya kuhamba na kusongola mibiki na kutenda ufundi wa chila modeli."},{"book":"Kulawa","chapter":"35","verse":"34","text":"Iviya kamulongoza yeye na Oholiabu mwana wa Ahisamaki, wa kabila da Dani wawe na udahi wa kuwafunza wamwenga."},{"book":"Kulawa","chapter":"35","verse":"35","text":"Mndewa Mulungu kaweng'ha udahi wa kusang'hana chila sang'hano ya ufundi hebu yoitendigwa na wanhu wa umanyi hebu mafundi wa kutalizi kwa nyuzi za langi ya buluu na zambalau na ndung'hu na walo dinogile dibotigwe kwa kusang'hanila ufundi wowose wa msanii."}]}