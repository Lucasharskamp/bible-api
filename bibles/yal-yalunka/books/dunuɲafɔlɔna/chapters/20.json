{"data":[{"book":"Dunuɲa Fɔlɔna","chapter":"20","verse":"1","text":"Iburahima yi siga Negewi yamanani. A yi dɔxɔ Kadesi nun Suru tagi. Na xanbi ra, a yi siga Gerari taani, a yi waxati ti mɛnni."},{"book":"Dunuɲa Fɔlɔna","chapter":"20","verse":"2","text":"Iburahima yi a ɲaxanla Saran ma fe fala, a naxa, “N xunyɛn ɲaxalanmaan nan a ra.” Abimeleki, Gerari mangan yi Saran tongo."},{"book":"Dunuɲa Fɔlɔna","chapter":"20","verse":"3","text":"Kɔɛɛn to so, Abimeleki xima, Ala yi a yɛtɛ yita a ra xiyeni, a naxa, “I faxama nɛn ɲaxanli ito a fe ra, i naxan tongoxi, bayo xɛmɛ taa ra dɔxɔn na a ra.”"},{"book":"Dunuɲa Fɔlɔna","chapter":"20","verse":"4","text":"Na waxatini, Abimeleki munma yi a maso a ra. A yi a yabi, a naxa, “N Marigina, i bɔnsɔn tinxinxin kalama nɛn?"},{"book":"Dunuɲa Fɔlɔna","chapter":"20","verse":"5","text":"Iburahima a fala nɛn n xa, fa fala ɲaxanli ito a xunyɛn ɲaxalanmaan nan a ra. Ɲaxanla fan yi a fala n xa, a tada nan Iburahima ra. N naxan ligaxi, n na ligaxi n bɔɲɛ fixɛn nan na.”"},{"book":"Dunuɲa Fɔlɔna","chapter":"20","verse":"6","text":"Na xiyeni Ala mɔn yi a fala a xa, a naxa, “N tan yati, n na a kolon i feen naxan ligaxi, fe kobi xa mi a ra. N tan nan a ligaxi, i mi nɔxi yulubi ligɛ n na. Na nan a toxi n mi a luxi i xa a findi i ya ɲaxanla ra."},{"book":"Dunuɲa Fɔlɔna","chapter":"20","verse":"7","text":"Iki, ɲaxanli ito raxɛtɛ a xɛmɛn ma. Nabiin nan a ra. A Ala maxandima i xa nɛn alogo i niin xa ratanga. Koni xa i mi a raxɛtɛ a xɛmɛn ma, a kolon, i faxama nɛn i tan nun i ya muxune birin.”"},{"book":"Dunuɲa Fɔlɔna","chapter":"20","verse":"8","text":"Abimeleki yi keli sinma, a yi a kuntigine birin malan. Feen naxan birin danguxi, a yi a yɛba e xa. E yi gaxu han a dangu ayi."},{"book":"Dunuɲa Fɔlɔna","chapter":"20","verse":"9","text":"Abimeleki yi Iburahima xili a konni. A yi a maxɔdin, a naxa, “N hakɛn mundun ligaxi i ra, i xa n tan nun n ma yamaan findi yulubi kanne ra? I bata fe liga n na, feen naxan mi lan a xa liga."},{"book":"Dunuɲa Fɔlɔna","chapter":"20","verse":"10","text":"Nanfe a ligaxi i xa na raba?”"},{"book":"Dunuɲa Fɔlɔna","chapter":"20","verse":"11","text":"Iburahima yi a fala, a naxa, “N na falaxi nɛn, a be kaane mi gaxuxi Ala yɛɛ ra. E n faxama nɛn n ma ɲaxanla fe ra."},{"book":"Dunuɲa Fɔlɔna","chapter":"20","verse":"12","text":"Ɲɔndin nan a ra, n xunyɛn na a ra. Nxu birin baba keden, koni nxu nga keden mi a ra. A mɔn findixi n ma ɲaxanla ra."},{"book":"Dunuɲa Fɔlɔna","chapter":"20","verse":"13","text":"Ala to n namini n baba konni, n yi a fala n ma ɲaxanla xa, n naxa, ‘I hinanna yitama n na ikiini: En na siga dɛdɛ, i xa a fala a n xunyɛn nan i tan na.’ ”"},{"book":"Dunuɲa Fɔlɔna","chapter":"20","verse":"14","text":"Abimeleki yi yɛxɛɛne nun siine nun ɲingene nun konyi xɛmɛne nun konyi gilɛne tongo, a yi e birin so Iburahima yii. A mɔn yi a ɲaxanla Saran naxɛtɛ a ma."},{"book":"Dunuɲa Fɔlɔna","chapter":"20","verse":"15","text":"A yi a fala Iburahima xa, a naxa, “N ma bɔxɔn dɛɛn bata rabi i xa. I na wa lu feni dɛdɛ bɔxɔni ito ma, lu mɛnni.”"},{"book":"Dunuɲa Fɔlɔna","chapter":"20","verse":"16","text":"A yi a fala Saran xa, a naxa, “N bata gbeti gbanan wuli keden so i tada yii i solona seen na i tan nun i sigati boden birin yɛɛ xɔri alogo i xa xunna kenla sɔtɔ.”"},{"book":"Dunuɲa Fɔlɔna","chapter":"20","verse":"17","text":"Iburahima yi Ala maxandi, na waxatini Ala yi Abimeleki rakɛndɛya alogo a ɲaxanla nun a konyi gilɛne xa nɔ diin barideni."},{"book":"Dunuɲa Fɔlɔna","chapter":"20","verse":"18","text":"Alatala bata yi dii baritareyaan nagidi nun Abimeleki a muxune ma Iburahima a ɲaxanla Saran ma fe ra."}]}