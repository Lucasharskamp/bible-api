{"data":[{"book":"نوحہ","chapter":"5","verse":"1","text":"اے رب، یاد کر کہ ہمارے ساتھ کیا کچھ ہوا! غور کر کہ ہماری کیسی رُسوائی ہوئی ہے۔"},{"book":"نوحہ","chapter":"5","verse":"2","text":"ہماری موروثی ملکیت پردیسیوں کے حوالے کی گئی، ہمارے گھر اجنبیوں کے ہاتھ میں آ گئے ہیں۔"},{"book":"نوحہ","chapter":"5","verse":"3","text":"ہم والدوں سے محروم ہو کر یتیم ہو گئے ہیں، ہماری مائیں بیواؤں کی طرح غیرمحفوظ ہیں۔"},{"book":"نوحہ","chapter":"5","verse":"4","text":"خواہ پینے کا پانی ہو یا لکڑی، ہر چیز کی پوری قیمت ادا کرنی پڑتی ہے، حالانکہ یہ ہماری اپنی ہی چیزیں تھیں۔"},{"book":"نوحہ","chapter":"5","verse":"5","text":"ہمارا تعاقب کرنے والے ہمارے سر پر چڑھ آئے ہیں، اور ہم تھک گئے ہیں۔ کہیں بھی سکون نہیں ملتا۔"},{"book":"نوحہ","chapter":"5","verse":"6","text":"ہم نے اپنے آپ کو مصر اور اسور کے حوالے کر دیا تاکہ روٹی مل جائے اور بھوکے نہ مریں۔"},{"book":"نوحہ","chapter":"5","verse":"7","text":"ہمارے باپ دادا نے گناہ کیا، لیکن وہ کوچ کر گئے ہیں۔ اب ہم ہی اُن کی سزا بھگت رہے ہیں۔"},{"book":"نوحہ","chapter":"5","verse":"8","text":"غلام ہم پر حکومت کرتے ہیں، اور کوئی نہیں ہے جو ہمیں اُن کے ہاتھ سے بچائے۔"},{"book":"نوحہ","chapter":"5","verse":"9","text":"ہم اپنی جان کو خطرے میں ڈال کر روزی کماتے ہیں، کیونکہ بیابان میں تلوار ہماری تاک میں بیٹھی رہتی ہے۔"},{"book":"نوحہ","chapter":"5","verse":"10","text":"بھوک کے مارے ہماری جِلد تنور جیسی گرم ہو کر چُرمُر ہو گئی ہے۔"},{"book":"نوحہ","chapter":"5","verse":"11","text":"صیون میں عورتوں کی عصمت دری، یہوداہ کے شہروں میں کنواریوں کی بےحرمتی ہوئی ہے۔"},{"book":"نوحہ","chapter":"5","verse":"12","text":"دشمن نے رئیسوں کو پھانسی دے کر بزرگوں کی بےعزتی کی ہے۔"},{"book":"نوحہ","chapter":"5","verse":"13","text":"نوجوانوں کو چکّی کا پاٹ اُٹھائے پھرنا ہے، لڑکے لکڑی کے بوجھ تلے ڈگمگا کر گر جاتے ہیں۔"},{"book":"نوحہ","chapter":"5","verse":"14","text":"اب بزرگ شہر کے دروازے سے اور جوان اپنے سازوں سے باز رہتے ہیں۔"},{"book":"نوحہ","chapter":"5","verse":"15","text":"خوشی ہمارے دلوں سے جاتی رہی ہے، ہمارا لوک ناچ آہ و زاری میں بدل گیا ہے۔"},{"book":"نوحہ","chapter":"5","verse":"16","text":"تاج ہمارے سر پر سے گر گیا ہے۔ ہم پر افسوس، ہم سے گناہ سرزد ہوا ہے۔"},{"book":"نوحہ","chapter":"5","verse":"17","text":"اِسی لئے ہمارا دل نڈھال ہو گیا، ہماری نظر دُھندلا گئی ہے۔"},{"book":"نوحہ","chapter":"5","verse":"18","text":"کیونکہ کوہِ صیون تباہ ہوا ہے، لومڑیاں اُس کی گلیوں میں پھرتی ہیں۔"},{"book":"نوحہ","chapter":"5","verse":"19","text":"اے رب، تیرا راج ابدی ہے، تیرا تخت پشت در پشت قائم رہتا ہے۔"},{"book":"نوحہ","chapter":"5","verse":"20","text":"تُو ہمیں ہمیشہ تک کیوں بھولنا چاہتا ہے؟ تُو نے ہمیں اِتنی دیر تک کیوں ترک کئے رکھا ہے؟"},{"book":"نوحہ","chapter":"5","verse":"21","text":"اے رب، ہمیں اپنے پاس واپس لا تاکہ ہم واپس آ سکیں۔ ہمیں بحال کر تاکہ ہمارا حال پہلے کی طرح ہو۔"},{"book":"نوحہ","chapter":"5","verse":"22","text":"یا کیا تُو نے ہمیں حتمی طور پر مسترد کر دیا ہے؟ کیا تیرا ہم پر غصہ حد سے زیادہ بڑھ گیا ہے؟"}]}