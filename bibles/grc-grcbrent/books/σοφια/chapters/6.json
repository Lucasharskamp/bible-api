{"data":[{"book":"ΣΟΦΙΑ","chapter":"6","verse":"1","text":"Ἀκούσατε οὖν βασιλεῖς καὶ σύνετε, μάθετε δικασταὶ περάτων γῆς."},{"book":"ΣΟΦΙΑ","chapter":"6","verse":"2","text":"Ἐνωτίσασθε οἱ κρατοῦντες πλήθους, καὶ γεγαυρομένοι ἐπὶ ὄχλοις ἐθνῶν."},{"book":"ΣΟΦΙΑ","chapter":"6","verse":"3","text":"Ὅτι ἐδόθη παρὰ τοῦ Κυρίου ἡ κράτησις ὑμῖν, καὶ ἡ δυναστεία παρὰ ὑψίστου, ὃς ἐξετάσει ὑμῶν τὰ ἔργα, καὶ τὰς βουλὰς διερευνήσει."},{"book":"ΣΟΦΙΑ","chapter":"6","verse":"4","text":"Ὅτι ὑπηρέται ὄντες τῆς αὐτοῦ βασιλείας οὐκ ἐκρίνατε ὀρθῶς, οὐδὲ ἐφυλάξατε νόμον, οὐδὲ κατὰ τὴν βουλὴν τοῦ Θεοῦ ἐπορεύθητε·"},{"book":"ΣΟΦΙΑ","chapter":"6","verse":"5","text":"φρικτῶς καὶ ταχέως ἐπιστήσεται ὑμῖν, ὅτι κρίσις ἀπότομος ἐν τοῖς ὑπερέχουσιν γίνεται."},{"book":"ΣΟΦΙΑ","chapter":"6","verse":"6","text":"Ὁ γὰρ ἐλάχιστος συγγνωστός ἐστιν ἐλέους, δυνατοὶ δὲ δυνατῶς ἐτασθήσονται·"},{"book":"ΣΟΦΙΑ","chapter":"6","verse":"7","text":"οὐ γὰρ ὑποστελεῖται πρόσωπον ὁ πάντων δεσπότης, οὐδὲ ἐντραπήσεται μέγεθος· ὅτι μικρὸν καὶ μέγαν αὐτὸς ἐποίησεν, ὁμοίως τε προνοεῖ περὶ πάντων."},{"book":"ΣΟΦΙΑ","chapter":"6","verse":"8","text":"Τοῖς δὲ κραταιοῖς ἰσχυρὰ ἐφίσταται ἔρευνα."},{"book":"ΣΟΦΙΑ","chapter":"6","verse":"9","text":"Πρὸς ὑμᾶς οὖν ὦ τύραννοι οἱ λόγοι μου, ἵνα μάθητε σοφίαν καὶ μὴ παραπέσητε."},{"book":"ΣΟΦΙΑ","chapter":"6","verse":"10","text":"Οἱ γὰρ φυλάξαντες ὁσίως τὰ ὅσια ὁσιωθήσονται, καὶ οἱ διδαχθέντες αὐτὰ εὑρήσουσιν ἀπολογίαν."},{"book":"ΣΟΦΙΑ","chapter":"6","verse":"11","text":"Ἐπιθυμήσατε οὖν τῶν λόγων μου, ποθήσατε καὶ παιδευθήσεσθε."},{"book":"ΣΟΦΙΑ","chapter":"6","verse":"12","text":"Λαμπρὰ καὶ ἀμάραντός ἐστιν ἡ σοφία, καὶ εὐχερῶς θεωρεῖται ὑπὸ τῶν ἀγαπώντων αὐτήν, καὶ εὑρίσκεται ὑπὸ τῶν ζητούντων αὐτήν."},{"book":"ΣΟΦΙΑ","chapter":"6","verse":"13","text":"Φθάνει τοὺς ἐπιθυμοῦντας προγνωσθῆναι."},{"book":"ΣΟΦΙΑ","chapter":"6","verse":"14","text":"Ὁ ὀρθρίσας ἐπʼ αὐτὴν οὐ κοπιάσει, πάρεδρον γὰρ εὑρήσει τῶν πυλῶν αὐτοῦ."},{"book":"ΣΟΦΙΑ","chapter":"6","verse":"15","text":"Τὸ γὰρ ἐνθυμηθῆναι περὶ αὐτῆς φρονήσεως τελειότης, καὶ ὁ ἀγρυπνήσας διʼ αὐτὴν ταχέως ἀμέριμνος ἔσται."},{"book":"ΣΟΦΙΑ","chapter":"6","verse":"16","text":"Ὅτι τοὺς ἀξίους αὐτῆς αὕτη περιέρχεται ζητοῦσα, καὶ ἐν ταῖς τρίβοις φαντάζεται αὐτοῖς εὐμενῶς, καὶ ἐν πάσῃ ἐπινοίᾳ ὑπαντᾷ αὐτοῖς."},{"book":"ΣΟΦΙΑ","chapter":"6","verse":"17","text":"Ἀρχὴ γὰρ αὐτῆς ἡ ἀληθεστάτη παιδείας ἐπιθυμία, φροντὶς δὲ παιδείας ἀγάπη,"},{"book":"ΣΟΦΙΑ","chapter":"6","verse":"18","text":"ἀγάπη δὲ τήρησις νόμων αὐτῆς, προσοχὴ δὲ νόμων βεβαίωσις ἀφθαρσίας,"},{"book":"ΣΟΦΙΑ","chapter":"6","verse":"19","text":"ἀφθαρσία δὲ ἐγγὺς εἶναι ποιεῖ Θεοῦ."},{"book":"ΣΟΦΙΑ","chapter":"6","verse":"20","text":"Ἐπιθυμία ἄρα σοφίας ἀνάγει ἐπὶ βασιλείαν."},{"book":"ΣΟΦΙΑ","chapter":"6","verse":"21","text":"Εἰ οὖν ἥδεσθε ἐπὶ θρόνοις καὶ σκήπτροις τύραννοι λαῶν, τιμήσατε σοφίαν, ἵνα εἰς τὸν αἰῶνα βασιλεύσητε·"},{"book":"ΣΟΦΙΑ","chapter":"6","verse":"22","text":"Τί δέ ἐστι σοφία καὶ πῶς ἐγένετο, ἀπαγγελῶ, καὶ οὐκ ἀποκρύψω ὑμῖν μυστήρια, ἀλλʼ ἀπʼ ἀρχῆς γενέσεως ἐξιχνιάσω, καὶ θήσω εἰς τὸ ἐμφανὲς τὴν γνῶσιν αὐτῆς, καὶ οὐ μὴ παροδεύσω τὴν ἀλήθειαν·"},{"book":"ΣΟΦΙΑ","chapter":"6","verse":"23","text":"οὔτε μὴν φθόνῳ τετηκότι συνοδεύσω, ὅτι οὗτος οὐ κοινωνήσει σοφίᾳ."},{"book":"ΣΟΦΙΑ","chapter":"6","verse":"24","text":"Πλῆθος δὲ σοφῶν σωτηρία κόσμου, καὶ βασιλεὺς φρόνιμος εὐστάθεια δήμου."},{"book":"ΣΟΦΙΑ","chapter":"6","verse":"25","text":"Ὥστε παιδεύεσθε τοῖς ῥήμασί μου, καὶ ὠφεληθήσεσθε."}]}