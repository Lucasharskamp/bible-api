{"data":[{"book":"Luka","chapter":"17","verse":"1","text":"Yesu kawagambira wafundwa wakuwi, “Vintu vyavimtenda muntu katendi vidoda mpaka vilawili, kumbiti shondi kwa ulii yakavijega!"},{"book":"Luka","chapter":"17","verse":"2","text":"Ayiweri mbaka kwa muntu yakavijega vikomu kumtawa musingu libuwi likulu lya kusagila na kumwasira mubahali, kuliku kumkalaziya yumu gwa wadidini awa watendi vidoda."},{"book":"Luka","chapter":"17","verse":"3","text":"Muliloleli weri ntambu yamtenda!"},{"book":"Luka","chapter":"17","verse":"4","text":"Handa pakakukoseya mala saba kwa lishaka limu, na kila shipindi pakakuwuyira na kutakula, ‘Vyantenditi gunekiziyi,’ su gufiruwa gumlekizii.”"},{"book":"Luka","chapter":"17","verse":"5","text":"Wantumintumi wamgambiriti Mtuwa, “Gutongeleri njimiru.”"},{"book":"Luka","chapter":"17","verse":"6","text":"Mtuwa kawankula, “Handa njimiru yenu payiwera nkulu gambira mbeyu ya ndidini nentu, hamuwezi kugugambira mtera gwa mkuyu, ‘Gutupuki gukaliyoshikeri mubahali!’ Ndo meguwajimili."},{"book":"Luka","chapter":"17","verse":"7","text":"“Yumu pakati penu pakawera na ntumintumi yakalima lirambu ama kankulolera wakondolu. Pakawuya kulawa kulirambu, hakamgambiri ntumintumi ulii kamkamu, gwizi gulii shiboga?"},{"book":"Luka","chapter":"17","verse":"8","text":"Ndala! Hakamgambiri, ‘Gunyawili huti shiboga, shakapanu guvali na guweri kala kuntendera mpaka mmalili kuliya na kulanda, shakapanu gwenga hagulii.’"},{"book":"Luka","chapter":"17","verse":"9","text":"Hashi, hagulongi mayagashii kwa ntumintumi toziya katenda vyakamgambiriti?"},{"book":"Luka","chapter":"17","verse":"10","text":"Ntambu iraa ayi kwa mwenga, pamtenda kala vyoseri vyawawagambiriti mtendi, mlongi, ‘Twenga twawantumintumi hera weni twahera mota, tutenda hera lihengu lyetu.’ ”"},{"book":"Luka","chapter":"17","verse":"11","text":"Yesu pakaweriti mumwanja kugenda Yerusalemu, kapitiliti mumipaka mwa Samariya na Galilaya."},{"book":"Luka","chapter":"17","verse":"12","text":"Pakaweriti kankwingira pashijiji, kaliwoniti na wantu lilongu limu yawaweriti na ungumbula. Wagolokiti kwa kutali"},{"book":"Luka","chapter":"17","verse":"13","text":"na wabotanga pawalonga, “Yesu! Mtuwa! Gutuwoneri lusungu!”"},{"book":"Luka","chapter":"17","verse":"14","text":"Yesu kawawoniti na kawagambira, “Mgendi mwakaliwonisiyi kwa mkulu gwa ludewa.”"},{"book":"Luka","chapter":"17","verse":"15","text":"Yumu pakati pawu pakawoniti handa kapona, kawuyiti pakamkwisa Mlungu kwa liziwu likulu."},{"book":"Luka","chapter":"17","verse":"16","text":"Kasuntama makukama pa magulu ga Yesu nakulonga mayagashii kwa Yesu. Muntu ulii kaweriti Msamariya."},{"book":"Luka","chapter":"17","verse":"17","text":"Yesu kalonga, “Kuweriti na wantu lilongu yawapungitwi, wakoshi walii wamonga tisa?"},{"book":"Luka","chapter":"17","verse":"18","text":"Iwera ashi muhenga ayu gweka yakuwi ndo kiza kumkwisa Mlungu?”"},{"book":"Luka","chapter":"17","verse":"19","text":"Na Yesu kamgambira, “Gugoloki na gugendi, njimiru yaku ikuponiziya.”"},{"book":"Luka","chapter":"17","verse":"20","text":"Mafalisayu wamu wamkosiyiti Yesu, “Ufalumi wa Mlungu wankwiza ndi?” Yomberi kawankula, “Ufalumi wa Mlungu wankwiza ndiri ntambu ya kuwoneka."},{"book":"Luka","chapter":"17","verse":"21","text":"Kwahera muntu hakawezi kutakula, ‘Guloli’ wapalaa! Ama ‘Wa palii!’ Toziya Ufalumi wa Mlungu wamngati mwenu.”"},{"book":"Luka","chapter":"17","verse":"22","text":"Shakapanu kawagambira wafundwa wakuwi, “Shipindi hakizi pamfira kulilola lishaka limu mumashaka ga Mwana gwa Muntu, kumbiti hapeni muliwoni."},{"book":"Luka","chapter":"17","verse":"23","text":"Wantu woseri hawakugambirani, ‘Mloli, ka palii!’ Ama, ‘Mloli ka panu!’ Kumbiti mwenga namlawa pota namuwafata,"},{"book":"Luka","chapter":"17","verse":"24","text":"toziya Mwana gwa Adamu mumashaka gakuwi, hakaweri gambira lumeta lwa lupanda ntambu yalulangala kulyera kwanjira uwega umu mpaka uwega umonga."},{"book":"Luka","chapter":"17","verse":"25","text":"Kumbiti kwanja kafiruwa katabiki muvitwatira vivuwa na kulemwa na wantu wa shiyiwuku ashi."},{"book":"Luka","chapter":"17","verse":"26","text":"Ntambu yayiweriti mumashaka ga Nuhu, ndo hayiweri mumashaka ga Mwana gwa Muntu."},{"book":"Luka","chapter":"17","verse":"27","text":"Wantu wendereyiti kuliya na kulanda, na wapalu hawayugi na wadala kuyugwa mpaka shipindi shilii Nuhu pakayingiliti musafina. Mafuliku galawiti na kuwalaga woseri."},{"book":"Luka","chapter":"17","verse":"28","text":"Hayiweri gambira shipindi sha Lutu. Wantu wendereyiti kuliya na kulanda, kuhemera na kuuza, kuyala na kunyawa."},{"book":"Luka","chapter":"17","verse":"29","text":"Lishaka lilii Lutu pakawukiti Sodoma, motu na mabuhi ga motu gatowiti gambira mvula kulawa kumpindi na kuwalaga woseri."},{"book":"Luka","chapter":"17","verse":"30","text":"Ntambu ayi hayiweri mulijuwa lilii Mwana gwa Muntu pakawoneka.”"},{"book":"Luka","chapter":"17","verse":"31","text":"“Lijuwa lilii muntu yakawera pampindi pashitwiku pa numba yakuwi nakasuluka pasi kutola ulunda wakuwi, Ntambu iraa ayi muntu yoseri pakawera kuisi na kawuya ukaya."},{"book":"Luka","chapter":"17","verse":"32","text":"Mmuholi mdala gwa Lutu!"},{"book":"Luka","chapter":"17","verse":"33","text":"Yoseri yakafira kugaponiziya makaliru gakuwi, hakagamiziyi na yoseri yakagamiziya makaliru gakuwi hakagalopoziyi."},{"book":"Luka","chapter":"17","verse":"34","text":"Nukugambirani, pashiru palii wantu wawili hawaweri wankugonja mushitanda shimuwera, yumu hawamtoli na yumonga hawamleki."},{"book":"Luka","chapter":"17","verse":"35","text":"Wadala wawili hawaweri wankusaga usaka pamuwera, yumu hawamtoli na yumonga hawamleki.”"},{"book":"Luka","chapter":"17","verse":"36","text":"Wantu wawili hawaweri wankutenda lihengu mulirambu, yumu hawamtoli na yumonga hawamleki"},{"book":"Luka","chapter":"17","verse":"37","text":"wantumini wamkosiyiti Yesu, “Koshi Mtuwa?”"}]}