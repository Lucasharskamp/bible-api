{"data":[{"book":"2 Wakolinto","chapter":"8","verse":"1","text":"Naho walukolo wetu, chawagambilani mbuli za mbazi za Chohile ayenkile mabunga ya wazumizi wa Makedoniya."},{"book":"2 Wakolinto","chapter":"8","verse":"2","text":"Wazumizi wa uko nawajezeswa ni nkunto, mna chinyemi chawo nachikulisa, hata hegu naniwachiwa vidala walavya kwa chisekwesekwe vidala."},{"book":"2 Wakolinto","chapter":"8","verse":"3","text":"Nadaha kuwalongela kugamba nendile wana nguvu za kulavya kujinka viya wadahile. Mweviya waungile wenye,"},{"book":"2 Wakolinto","chapter":"8","verse":"4","text":"wachilombezesa chitende na ndala mwe ndima ino ya mbazi za Chohile mo kuwambiza wantu wa Chohile."},{"book":"2 Wakolinto","chapter":"8","verse":"5","text":"Hachekiye msuhi hegu nawadamanye saivyo, mna nkongo welavya wowo wenye kwa Zumbe, wakaheza welaviza wenye kwetu naho, mweviya Chohile akunga."},{"book":"2 Wakolinto","chapter":"8","verse":"6","text":"Niyo chamweila Tito awachintizeni mbazi ino kwenyu saviya yeye alongole kuikongela."},{"book":"2 Wakolinto","chapter":"8","verse":"7","text":"Nyuwe nanywi mna chila chintu, uzumizi na semo na umanyi na kuhikiliza kwe simile za uungi mnanawo kwetu. Kutimilana na ivyo mtende na vilozize mwe ndima ino yakutenda na moyo wa mbazi."},{"book":"2 Wakolinto","chapter":"8","verse":"8","text":"Sikulonga vino kwa kuwalagizani. Mna sila ya kuwagambilani mbuli za kuhikiliza kuwambiza watuhu, sunga niwajeze chani uungi wenyu upate kumanyika kugamba ni wa chindedi."},{"book":"2 Wakolinto","chapter":"8","verse":"9","text":"Kwaviya, nyuwe mmanya mbazi za Zumbe dyetu Yesu Kulisito, uyo, hata hegu ana chila chintu, naketenda mchiwa kwachausa chenyu, chani kwa uchiwa wakwe, awenkeni ugoli."},{"book":"2 Wakolinto","chapter":"8","verse":"10","text":"Fanyanyi zangu ni zino, nivyedi mkomeleze yadya mkongile mhilimo wa gulo. Nyuwe na mwi wankongo kuguha nkacho na kunga kudamanya."},{"book":"2 Wakolinto","chapter":"8","verse":"11","text":"Elo, komelezani indima iyo, saviya na mwili na nkwina nkulu ya kwambiza, ivyo damanyanyisani ivyo, viya mkudaha, kukomeleza ndima yo kulavya."},{"book":"2 Wakolinto","chapter":"8","verse":"12","text":"Uneva mntu ana moyo wa kulavya, Chohile ahokela chiya unanacho hakunga chiya hwinanacho."},{"book":"2 Wakolinto","chapter":"8","verse":"13","text":"Sikulonga ayo chani watuhu wabwede, nyuwe mkomwe ni nkunto, mna chiliganye."},{"book":"2 Wakolinto","chapter":"8","verse":"14","text":"Chila mnanacho haluse chongezekele chiwambize wadya wakuchunga, chani wowo nawo chipindi wakatenda na chongezekele, wawambizeni nyuwe mwe viya mkunga, na ivyo kutende na kuligana."},{"book":"2 Wakolinto","chapter":"8","verse":"15","text":"Saviya iwandikwe, “Achisanye vilozize hajenyeze, na yudya achisanye vidodo hahungukilwe.”"},{"book":"2 Wakolinto","chapter":"8","verse":"16","text":"Na mtogola Chohile aikiye kuhikiliza mo moyo wa Tito kuhikiliza uko nuko ninanako miye kwa kuwambizani."},{"book":"2 Wakolinto","chapter":"8","verse":"17","text":"Siyo du kugamba nakazumila lombezo dyetu, mna naho ana nkwina nkulu ya kwambiza, hata niyo aviwona mwenye kwiza kwenyu."},{"book":"2 Wakolinto","chapter":"8","verse":"18","text":"Hamwenga na uyo, chamsigila mlukolo yumwenga yudya atunyiswe mwe kulonga Mbuli Yedi ya Kulisito mwe bunga dya wamzumile Kulisito wose."},{"book":"2 Wakolinto","chapter":"8","verse":"19","text":"Ukaleka ayo, uyo kasagulwa ni bunga dya wamzumile Kulisito atende mnyetu mwe ntambo ya kuchintiza ndima ino ya kulavya ntambiko kwa kumtunya Chohile, mbuli chikudamanya kwachausa cha ulenguso wa Zumbe, na kwa kulagisa viya chikunga kuwambiza watuhu."},{"book":"2 Wakolinto","chapter":"8","verse":"20","text":"Chaunga chenege mafuzumo yakudaha kulaila mo kuchimaila ntunyo ino chinkigwe."},{"book":"2 Wakolinto","chapter":"8","verse":"21","text":"Chaungisa kudamanya vyedi, siyo kulongozi kwa Zumbe du, mna naho kulongozi kwa wantu."},{"book":"2 Wakolinto","chapter":"8","verse":"22","text":"Elo, hamwenga na walukolo awo, chimsigila mlukolo mnyetu mtuhu yudya chimjezize nkanana zilozize, nachimwona kugamba ni mta nkwina nkulu ya kwambiza, hata haluse katenda na moyo ujinkile kwaviya ana msuhi mkulu na nyuwe."},{"book":"2 Wakolinto","chapter":"8","verse":"23","text":"Tito ni mnyangu, chadamanya ndima hamwenga kwachausa chenyu, mna kwa wano walukolo weyangu watuhu wakwiza nawo. Awo ni wasigilwa wa bunga dya wamzumile Kulisito, ukulu kwa Kulisito."},{"book":"2 Wakolinto","chapter":"8","verse":"24","text":"Elo, mwelagise kulongozi kwa mabunga ya wantu wa Chohile kugamba chindedi mwa waunga na kuwagambila kugamba chinyemi ninanacho mwenyu ni cha chindedi."}]}