{"data":[{"book":"Joshua","chapter":"2","verse":"1","text":"Bangʼe Joshua wuod Nun nooro jonon piny ariyo lingʼ-lingʼ moa Shitim. Nowachonegi niya, “Dhiuru, ungʼi pinyni, to moloyo Jeriko.” Omiyo negidhi ma gidonjo e od dhako moro mandhaga ma nyinge Rahab, mi gidak kanyo."},{"book":"Joshua","chapter":"2","verse":"2","text":"Ruodh Jeriko nonyisi niya, “Ngʼe ni jo-Israel moko osebiro ka gotienoni mondo onon pinywa.”"},{"book":"Joshua","chapter":"2","verse":"3","text":"Omiyo ruodh Jeriko nooro wach ni Rahab niya, “Gol oko jogo mane obiro iri kendo odonjo e odi, nikech gisebiro mondo gitim nonro ma lingʼ-lingʼ e pinyni duto.”"},{"book":"Joshua","chapter":"2","verse":"4","text":"Kata kamano, Rahab nosekawo ji ariyogi kendo opandogi. Nowacho niya, “En adier, ni jogi nobiro ira, to ne ok angʼeyo ni gia kanye."},{"book":"Joshua","chapter":"2","verse":"5","text":"E seche mag angʼich welo, e sa michiegoe dhoranga dala maduongʼ, jogi nowuok. Ok angʼeyo yo mane gidhiyoe. Ringuru bangʼ-gi piyo. Unyalo makogi.”"},{"book":"Joshua","chapter":"2","verse":"6","text":"To chutho, noyudo ka osepando jogi ewi tado e bwo othith mane opedhi ewi tado kanyo."},{"book":"Joshua","chapter":"2","verse":"7","text":"Omiyo oganda mar ruodh pinyno nowuok piyo ka gilawogi e yo mochiko aora Jordan, kendo mana gisano ka jogo mane lawogi nosewuok oko, dhorangajno nolor."},{"book":"Joshua","chapter":"2","verse":"8","text":"Kane jonon pinygo ne pok odhi nindo, dhakoni noidho modhi ewi tado,"},{"book":"Joshua","chapter":"2","verse":"9","text":"kendo mowachonegi niya, “Angʼeyo ni Jehova Nyasaye osemiyou pinyni kendo mano osemiyo luoro omako ngʼato ka ngʼato kuomwa, omiyo joma odak e pinyni kihondko osemako nikech un."},{"book":"Joshua","chapter":"2","verse":"10","text":"Wasewinjo kaka Jehova Nyasaye nomiyo pi Nam Makwar oduono kane uwuok e piny Misri, kendo gima ne utimone Sihon kod Og, ruodhi ariyo mag jo-Amor modak yo wuok chiengʼ mar aora Jordan, mane uketho chuth."},{"book":"Joshua","chapter":"2","verse":"11","text":"Kane wawinjo wachno, to kihondko nomakowa kendo chir duto mane ngʼato angʼata nigo norumo nikech un, kendo nikech Jehova Nyasaye ma Nyasachu en Nyasaye manie polo malo kendo e piny mwalo."},{"book":"Joshua","chapter":"2","verse":"12","text":"“Kuom mano, kwongʼrenauru gi Jehova Nyasaye ni ubiro ngʼwonone jooda, nikech an bende asetimonu ngʼwono. Singrenauru"},{"book":"Joshua","chapter":"2","verse":"13","text":"ni ubiro ngʼwonone wuonwa kod minwa, owetena kod nyiminena, kod jogegi duto, kendo ni ubiro resowa mondo kik watho.”"},{"book":"Joshua","chapter":"2","verse":"14","text":"Jogi nowachone adier niya, “Ngimau en ngimawa! Ka ok uwacho gino ma watimo, to wabiro bedo kodu gi ngʼwono kod ratiro e ndalo ma Jehova Nyasaye nomiwa pinyni.”"},{"book":"Joshua","chapter":"2","verse":"15","text":"Omiyo nolorogi piny gi tol ka giluwo dirisa, nikech ot mane odakie ne ochwogi e kor ohinga mar dala maduongʼ."},{"book":"Joshua","chapter":"2","verse":"16","text":"E sa onogo nowachonegi niya, “Dhiuru e got mondo joma lawou kik yudu. Ponduru kuno kuom ndalo adek nyaka giduogi; eka udhi nyime giwuodhu.”"},{"book":"Joshua","chapter":"2","verse":"17","text":"Jogi nowachone niya, “Kwongʼ ma isemiyo wakwongʼore godo ok otweyowa,"},{"book":"Joshua","chapter":"2","verse":"18","text":"makmana, chiengʼ mwadonjo e pinyni, to nyaka itwe tol makwarni e dirisa kama ilorowanie, kendo nyaka ikel wuonu gi minu, oweteni gi joodi duto ei odi."},{"book":"Joshua","chapter":"2","verse":"19","text":"Ka dipo ni ngʼato owuok e odi modhi e yore mag mier, rembe enobed e wiye owuon; ok enobed wachwa. To ne ngʼatno manobed kodi ei ot, rembe nobedi e wiwa ka dipo ni lwedo moro nomule."},{"book":"Joshua","chapter":"2","verse":"20","text":"Makmana, ka dipo ni iwacho gino ma watimo, to inigonywa kuom kwongʼruok mane iketowa wakwongʼore godo.”"},{"book":"Joshua","chapter":"2","verse":"21","text":"Nowachonegi niya, “Wawinjore! Kendo mondo obed kaka uwachono.”"},{"book":"Joshua","chapter":"2","verse":"22","text":"Kane gisea, negidhi nyaka e gode mi gidak kuno kuom ndalo adek, manyaka joma ne lawogi otieko manyo kuonde duto ka giluwo yo mi gidwogo ma ok giyudogi."},{"book":"Joshua","chapter":"2","verse":"23","text":"Eka jonon piny ariyogi nolor oa e gode. Negingʼado aora, mi gidhi ir Joshua wuod Nun, kendo giwachone gigo duto mane otimorenigi."},{"book":"Joshua","chapter":"2","verse":"24","text":"Negiwachone Joshua niya, “Adiera, Jehova Nyasaye osechiwo pinyni duto e lwetwa, bende jogo modak e pinyno kihondko osemako nikech wan.”"}]}