{"data":[{"book":"2 Bhakolinto","chapter":"2","verse":"1","text":"Bhai, njitumbilila ngunanng'owelanje kabhili ngunakummulayanga kuinjika."},{"book":"2 Bhakolinto","chapter":"2","verse":"2","text":"Pabha nimmulayangaga kuinjika, bhai, gani shaang'angalaye? Ikabhe mmanganya bhunimuleyenje kuinjika."},{"book":"2 Bhakolinto","chapter":"2","verse":"3","text":"Nannjandishilenje nneyo, nkupinga pushing'ishepo ngunainjishe ga bhene bhapinjikwangaga kung'angalaya. Nne nimumanyi kuti inonyelaga na mmanganya shiinnonyelanje."},{"book":"2 Bhakolinto","chapter":"2","verse":"4","text":"Punannjandishilenje pala munaliji nshilaje shikulungwa muntima na minyoi jilitunguka, nngabha kuti nng'injikanje, ikabhe mmumanyanje shinguti kumpinjiyanga."},{"book":"2 Bhakolinto","chapter":"2","verse":"5","text":"Na nnaino apali mundu ammuleye nnjakwe kuinjika, jwangamulaya kuinjika nnepe, ikabheje mmowenji mmwe, numbe ngunapunde bheleketa."},{"book":"2 Bhakolinto","chapter":"2","verse":"6","text":"Ukumu jimumpelenje mmandu bhabhagwinji jinakumpwaa."},{"book":"2 Bhakolinto","chapter":"2","verse":"7","text":"Bhai mbaya munneshelelanje jwene mundujo, na muntaganje ntima nkupinga anainjishe niwa ntima."},{"book":"2 Bhakolinto","chapter":"2","verse":"8","text":"Kwa nneyo ngunakunshondelesheyanga, munnanguyanje kuti nnakumpinganga kwa kaje."},{"book":"2 Bhakolinto","chapter":"2","verse":"9","text":"Shinatumbilile kunnjandishilanga mbhaluwa mula, nkupinga nole monaga shinkundanje indu yowe."},{"book":"2 Bhakolinto","chapter":"2","verse":"10","text":"Munneshelelangaga mundu shindu shoshowe, numbe nne ninneshelele, monaga shipali kweli shindu shoshowe sha leshelela, ngunakunneshelela pa meyo ga a Kilishitu kwa ligongo lyenunji,"},{"book":"2 Bhakolinto","chapter":"2","verse":"11","text":"nkupinga Lishetani anatupunde, pabha tugumanyi ugulumba gwakwe."},{"book":"2 Bhakolinto","chapter":"2","verse":"12","text":"Ngaisheje kushilambo sha ku Toloa kuulunguya Ngani ja Mmbone ja a Kilishitu, Bhakulungwa bhashinkutenda ngombole kukamula liengo ukoto."},{"book":"2 Bhakolinto","chapter":"2","verse":"13","text":"Ikabheje nashinkutenguka pabha nangaabhona ajetu a Tito. Gunaalajilenje bhandunji bha penepo nigumbite ku Makedonia."},{"book":"2 Bhakolinto","chapter":"2","verse":"14","text":"Ikabheje, bhatendelwe eja a Nnungu bhakututenda mobha gowe tukombole kutama nkulundana na a Kilishitu. Numbe nibhakututenda tujeneye Ngani ja a Kilishitu mbuti indu ya nunjila mmbali yowe."},{"book":"2 Bhakolinto","chapter":"2","verse":"15","text":"Pabha uwe mbuti nunjila kwa lubhani lwa a Kilishitu kwa a Nnungu, munkumbi gwa bhowe bhaatapulwanga na bhaobhanga."},{"book":"2 Bhakolinto","chapter":"2","verse":"16","text":"Kwa bhaobhanga bhala kwene kunnunjilako kwa shiwo, ikabheje kubhaatapulwanga kwene kununjilako kunataga gumi. Bhai, gani shapwae kwa lyene liengolyo?"},{"book":"2 Bhakolinto","chapter":"2","verse":"17","text":"Uwe nngabha malinga bhatendelanga upindi ntenga gwa a Nnungu, ikabhe tunalunguya kwa ntima gwa uguja pa meyo ga a Nnungu, malinga bhandu tutumilwe na a Nnungu, tulundene na a Kilishitu."}]}