{"data":[{"book":"Annabi Yeremi","chapter":"41","verse":"1","text":"Kike solofere nde, Netaniya xa di Sumayila, Elisama xa mamadi, mangɛ xa kuntigi nde naxan fatanxi mangɛ bɔnsɔɛ ra, a naxa siga Axikama xa di Gɛdalaya yire Misipa, a nun kuntigi fu. E to gɛ e dɛgede yire keren,"},{"book":"Annabi Yeremi","chapter":"41","verse":"2","text":"Netaniya xa di Sumayila nun a xa mixi fu, e naxa Axikama xa di Gɛdalaya faxa santidɛgɛma ra. Safan xa mamadi Gɛdalaya, Babilɔn mangɛ nu bara naxan dɔxɔ mangɛ ra, a faxa na ki nɛ."},{"book":"Annabi Yeremi","chapter":"41","verse":"3","text":"Sumayila naxa Yuwifie nun Kalidi sɔɔrie birin faxa naxee nu na Gɛdalaya fɛ ma."},{"book":"Annabi Yeremi","chapter":"41","verse":"4","text":"Na waxati mixi yo mu a kolon Gɛdalaya nu bara faxa. Na kuye iba,"},{"book":"Annabi Yeremi","chapter":"41","verse":"5","text":"mixi tongo solomasaxan naxa fa kelife Sikemi, Silo, nun Samari. E dɛ xabe nu bixi, e xa dugie ibɔɔxi, e fate nu maxabaxi. E fa sɛrɛxɛe nun surayi nan na Alatala xa banxi yire."},{"book":"Annabi Yeremi","chapter":"41","verse":"6","text":"Netaniya xa di Sumayila naxa mini Misipa e ralande. E nu na wafe. A naxa a fala e bɛ, «Wo fa Axikama xa di Gɛdalaya yire.»"},{"book":"Annabi Yeremi","chapter":"41","verse":"7","text":"E to taa tagi li, Netaniya xa di Sumayila nun a xa mixie naxa e kɔn naxaba, e fa e woli kɔlɔnyi kui."},{"book":"Annabi Yeremi","chapter":"41","verse":"8","text":"Kɔnɔ mixi fu naxa Sumayila mayandi, «I naxa muxu faxa, barima donse gbegbe na muxu yi ra, a ragataxi wula i, alɔ fundenyi maniyɛ, ture, nun kumi.» Na kui a mu tin e nun e ngaxakerenyie faxade."},{"book":"Annabi Yeremi","chapter":"41","verse":"9","text":"Sumayila Gɛdalaya xa mixie furee ragoro kɔlɔnyi naxan kui, mangɛ Asa nu bara na ge Isirayila mangɛ Baasa xa fe ra."},{"book":"Annabi Yeremi","chapter":"41","verse":"10","text":"Sumayila naxa ɲama dɔnxɔɛ suxu Misipa, mangɛ xa di ginɛe nun mixi gbɛtɛe, Babilɔn sɔɔri mangɛ Nebusaradan nu bara naxee taxu Axikama xa di Gɛdalaya ra. Sumayila naxa e xanin Amonikae xɔn."},{"book":"Annabi Yeremi","chapter":"41","verse":"11","text":"Kareya xa di Yoxanan nun sɔɔri yareratie naxee nu na a fɛ ma, e naxa Netaniya xa di Sumayila xa kɛwali ɲaaxi kolon."},{"book":"Annabi Yeremi","chapter":"41","verse":"12","text":"E naxa mixie malan alako e xa Netaniya xa di Sumayila gere. E naxa a li Gabayon xure xungbe yire."},{"book":"Annabi Yeremi","chapter":"41","verse":"13","text":"Sumayila nu mixi naxee suxuxi Misipa, e to Kareya xa di Yoxanan nun sɔɔri yareratie to, e naxa sɛɛwa,"},{"book":"Annabi Yeremi","chapter":"41","verse":"14","text":"e naxa keli Sumayila xun ma, e bira Kareya xa di Yoxanan fɔxɔ ra."},{"book":"Annabi Yeremi","chapter":"41","verse":"15","text":"Netaniya xa di Sumayila nun a xa mixi solomasaxan naxa e gi Yoxanan ya ra, e siga Amonikae yire."},{"book":"Annabi Yeremi","chapter":"41","verse":"16","text":"Kareya xa di Yoxanan nun sɔɔri yareratie naxa Misipa ɲama dɔnxɔɛ xanin Gabayon, Netaniya xa di Sumayila nu bara naxee suxu. Geresoe, ginɛe, nun mangɛ xa mixie nu na e ya ma. Sumayila nu bara Axikama xa di Gɛdalaya faxa."},{"book":"Annabi Yeremi","chapter":"41","verse":"17","text":"E naxa ɲɛrɛ han Kimehami Bɛtɛlɛɛmu sɛɛti ma. E nu na sigafe Misira bɔxi ma,"},{"book":"Annabi Yeremi","chapter":"41","verse":"18","text":"alako e xa e makuya Kalidikae ra. E nu bara gaaxu e ya ra, barima Netaniya xa di Sumayila nu bara Axikama xa di Gɛdalaya faxa, Babilɔn mangɛ nu bara naxan ti mangɛ ra."}]}