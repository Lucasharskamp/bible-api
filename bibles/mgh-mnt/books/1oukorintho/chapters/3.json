{"data":[{"book":"1 o Ukorintho","chapter":"3","verse":"1","text":"Ashilhoko aka, miyaano akonrie wulhumacha ni inyu mwaatti thoko attu arii ni Iphumu ya Nlhuku. Koolhumanche ni inyu thoko attu o velhaponi, thoko ashinamwane nhina nrima wa Kuristo."},{"book":"1 o Ukorintho","chapter":"3","verse":"2","text":"Koovanheni mapelhe, kuhiwe yolhia yo ulhipa, ukhalhawaya mwaari nhinaaya vo ulhia. Eiyo, ata vano nna khannoria ulhia yolhia yo ulhipa."},{"book":"1 o Ukorintho","chapter":"3","verse":"3","text":"Ukhalhawaya bado nnokhalha thoko attu o velhaponi chinokhalha aya. Chani khuuwo woonelhana ihache ni waana indewo mwaashineneru? Yayo onkhaye ayo anooniha wiira nnokalha thoko attu o velhaponi va, wo ukhalha thoko chiri aya."},{"book":"1 o Ukorintho","chapter":"3","verse":"4","text":"Mmoka inyu veneera awe Miyaano kinaatwara Napaolo akina Mii kinaatwara Naapolo, chani yeyo khinooniha wiira nnokalha thoko attu o velhaponi va?"},{"book":"1 o Ukorintho","chapter":"3","verse":"5","text":"Ana Naapolo phi apani? Ni Napaolo phi apani? Hiyaano anamitheko tu a Nlhuku noowihenreni mwaattiva nlhove ninorumelhelha inyu. Kila mmoka ihu novara ntheko uvahiye awe ni Athithi."},{"book":"1 o Ukorintho","chapter":"3","verse":"6","text":"Mii kahaalha imbeyu, Naapolo nkayaahelhelha maashi, nansho Nlhuku phi melhinhe imbeyu."},{"book":"1 o Ukorintho","chapter":"3","verse":"7","text":"Ntu aalhilhe imbeyu ni ntu michenre maashi khave ittu. Nlhuku mwanene phi melhinhe imbeyu."},{"book":"1 o Ukorintho","chapter":"3","verse":"8","text":"Ntu aalhilhe ulhe ni ntu michenre maashi ulhe, oyelhi ayo arii ittu imokaru, inakhalhaka kila mmoka nowa upochera nttuvo nawe ulhikaana ni ntheko vanre awe."},{"book":"1 o Ukorintho","chapter":"3","verse":"9","text":"Ukhalhawaya hii phi attu o nlhoko mmoka ninovara ntheko vamoka ni Nlhuku, mwaattiva phi imata ya Nlhuku ni mwaattiva phi inupa ya Nlhuku."},{"book":"1 o Ukorintho","chapter":"3","verse":"10","text":"Wo ukavihereriya ni nnema ukivahilhe awe Nlhuku, kihooria wo irusho utheka nsingi, unthekiya vachulhu vaya ni ntu nkina. Paahi kila mmoka akhalheke miitho vanotheka awe vachulhu waya."},{"book":"1 o Ukorintho","chapter":"3","verse":"11","text":"Khaawo ntu nooria utheka nsingi nkina ukhalhawaya Yesu Kuristo mwanene phi nsingi."},{"book":"1 o Ukorintho","chapter":"3","verse":"12","text":"Vachulhu yoyo nsingi uyo ntu nowooria utheka wo malhuku o idhahabu ama malhuku anhaniya makhobilhi o nchurukhu ama wo malhuku makina o nhakhu mwinchi ama wo miri ama wo mathaakhuru ama wo manyashi."},{"book":"1 o Ukorintho","chapter":"3","verse":"13","text":"Ata ikeriye chani, ulhoka wo ntheko wo kila mmoka unolhoha woonia nihuku na Kuristo nne vanohalha aya upatakulhiya. Ukhalhawaya, nenno nihuku nno mooro unowa upatakulha ntheko wa kila mmoka, ni yoyo mooro uyo unowa uphima ni wooniha ulhoka waya."},{"book":"1 o Ukorintho","chapter":"3","verse":"14","text":"Yakhalhaka ntheko wa yoyo ntu thekilhe yoyo nsingi uyo unoowa waavilhelha yoyo mooro uyo, noowa aattuviya"},{"book":"1 o Ukorintho","chapter":"3","verse":"15","text":"nansho ntheko wa ntu uyo waviaka mooro, paahi, nookhwa nrima. Nansho mwanene uyo nowoopolhiya thoko howiira ukulhuphuwa ukhuma vamooroni."},{"book":"1 o Ukorintho","chapter":"3","verse":"16","text":"Chani, khanchuwenlhe wiira mwaattiva phi Inupa ya Nlhuku ni Iphumu ya Nlhuku nokhalha nhina mwinyu?"},{"book":"1 o Ukorintho","chapter":"3","verse":"17","text":"Paahi, ntu atanganyaka Inupa ya Nlhuku, Nlhuku nontanganya ukhalhawaya Inupa ya Nlhuku phi inupa itakatifu, ni inyu mwaattiva phi Inupa ya Nlhuku."},{"book":"1 o Ukorintho","chapter":"3","verse":"18","text":"Nhiithepiache! Ntu riyoothe munlhokoni mwinyu echoonaka ukhalha o irusho yo velhaponi, nambaya akhalhe o uhichuwelha ittu wiira apatte irusho yo ikeekhene."},{"book":"1 o Ukorintho","chapter":"3","verse":"19","text":"Ukhalhawaya, irusho cho velhaponi va phi ukumbafu uholho wa Nlhuku. Ukhalhawaya Malhove Orera aneera, “Nlhuku nowaawayiha arii ni irusho muupenyani mwaya.”"},{"book":"1 o Ukorintho","chapter":"3","verse":"20","text":"Ni tho aneera, “Athithi ahochuwelha wiira waanyihera wa attu o irusho khunolhoka.”"},{"book":"1 o Ukorintho","chapter":"3","verse":"21","text":"Paahi, ntu hiifunelhe mitheko cha attu. Ukhalhawaya kila ittu yawinyu."},{"book":"1 o Ukorintho","chapter":"3","verse":"22","text":"Napaolo ama Naapolo ama Nakefa ama ilhapo ama ukumi ama nookhwa ama malhove o naanano ni o kaanyuma, onkhaye awinyu."},{"book":"1 o Ukorintho","chapter":"3","verse":"23","text":"Ni mwaattiva phi attu a Kuristo ni Kuristo phi a Nlhuku."}]}