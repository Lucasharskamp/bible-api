{"data":[{"book":"Matendu","chapter":"16","verse":"1","text":"Hinu akahika ku Delibe na ku Lusitila, kweatamayi muwuliwa mmonga liina laki Timoti. Nyina waki mewawa avi msadika Myawudi, nambu dadi waki avi Mgiliki."},{"book":"Matendu","chapter":"16","verse":"2","text":"Timoti alumbiwi bwina na vamsadika va ku Lusitila na ku Ikonio."},{"book":"Matendu","chapter":"16","verse":"3","text":"Pauli aganili kulongosana na Timoti mulugendu, hinu akamdumula jandu. Akitili chenicho ndava Vayawudi voha vevatamayi pandi zila, vamanyili kuvya dadi wa Timoti avi Mgiliki."},{"book":"Matendu","chapter":"16","verse":"4","text":"Pavavi mulugendu lwa mumiji vavajovela vandu malagizu ga vamitumi vala na vagogo vala va ku Yelusalemu, vakavajovela vagalanda."},{"book":"Matendu","chapter":"16","verse":"5","text":"Hinu msambi wa vandu vevakumsadika kilisitu vakangamala muusadika, ndi vakayonjokeseka kila ligono."},{"book":"Matendu","chapter":"16","verse":"6","text":"Vakapitila mumiji ya Flugia na Galatia muni Mpungu Msopi nakuvayidakila kukokosa ujumbi wula ku Asia."},{"book":"Matendu","chapter":"16","verse":"7","text":"Pavahikili mumibaka ya Musia, valingili kuyingila mulima wa Bisunia. Nambu Mpungu wa Yesu nakuvayidakila."},{"book":"Matendu","chapter":"16","verse":"8","text":"Hinu vapitili ku Musia na kuhamba lumonga ku Tloa."},{"book":"Matendu","chapter":"16","verse":"9","text":"Lukumbi lwa kilu, Pauli akalota maono amuwene mundu mmonga wa ku Makedonia ayimili balapala na kumuyupa, “Kupuka ubwela ku Makedonia utitangatila.”"},{"book":"Matendu","chapter":"16","verse":"10","text":"Pauli peagawene maono gala, bahapo tajitendelekili kukupuka kuhamba Makedonia muni tamanyili chakaka Chapanga atikemili tihamba kuvakokosela Lilovi la Bwina kwenuko."},{"book":"Matendu","chapter":"16","verse":"11","text":"Tagendili muwatu kuhuma ku Tloa mbaka Samotilake, na chilau yaki tahikili Neapoli."},{"book":"Matendu","chapter":"16","verse":"12","text":"Kuhuma kwenuko tikahamba ku Filipi muji mmonga pamulima wa Makedonia, Likoloni la Valumi. Ndi tatamili muji wenuwo mulukumbi lwa magono."},{"book":"Matendu","chapter":"16","verse":"13","text":"Ligono la Kupumulila tahumuli kuvala ya muji, na kuhamba pamuhana ya mfuleni pandu petahololela pakuyupila Chapanga. Ndi tikatama na kulongela na vadala vevakonganiki penapo."},{"book":"Matendu","chapter":"16","verse":"14","text":"Mmonga wa vadala vevatiyuwanila vala, avi mdala mmonga msadika liina laki Lidia, mkolonjinji wa Tuatila, mweigula na kugulisa nyula za mashonga gamahele. Bambu amdindwili mtima waki hati akagalanda malovi gala geajova Pauli."},{"book":"Matendu","chapter":"16","verse":"15","text":"Mdala yula pamonga na vandu va munyumba yaki pevamali kubatiziwa, akatigongolela, “Ngati chakaka myidakili kuvya nene namsadika wa Bambu, mbwela kutama kunyumba yangu.” Akakangamala kutijovela tihamba."},{"book":"Matendu","chapter":"16","verse":"16","text":"Ligono limonga patakavi mukuhamba pandu pa kumuyupa Chapanga, takonganiki na msikana mmonga mvanda mweavi na mzuka wa kulondola. Mdala mwenuyo avapela mashonga gamahele vandu vana vindu vyamahele ndava ulondola waki."},{"book":"Matendu","chapter":"16","verse":"17","text":"Msikana yula akatilanda Pauli na tete, ijova kwa lwami luvaha, “Vandu ava ndi vatumisi va Chapanga Mkulu! Vakuvadandaulila njila ya kusanguka!”"},{"book":"Matendu","chapter":"16","verse":"18","text":"Akitili chenicho kwa magono gamahele mbaka ligono limonga Pauli akayoma, akamng'anamukila na kuujovela mzuka wula, “Muuhotola wa Yesu Kilisitu nikulagiza muwuka mundu uyu!” Bahapo mzuka wula ukamuwuka."},{"book":"Matendu","chapter":"16","verse":"19","text":"Vakulu va mvanda yula pavawene mpangu wavi wa kupata mashonga kuhuma kwa mvanda wavi umaliki, vakavakamula Pauli na Sila na kuvakwekesa pandu pakugulisila vindu, palongolo ya vakulu va muji."},{"book":"Matendu","chapter":"16","verse":"20","text":"Vakavatakila kwa vahamula mihalu va Loma na kujova, “Vandu ava vileta chitututu pamuji witu navene ndi Vayawudi."},{"book":"Matendu","chapter":"16","verse":"21","text":"Viwula mivelu yeyibesiwi kwa tete vandu va ku Loma kuyidakila na kuyilanda.”"},{"book":"Matendu","chapter":"16","verse":"22","text":"Na msambi wa vandu wewavi penapo ukavatova Pauli na Sila."},{"book":"Matendu","chapter":"16","verse":"23","text":"Pevamali kuvatova neju, vakavasopa muchifungu na linjolinjoli wa jela alagaziwi kuvya mihu muulonda."},{"book":"Matendu","chapter":"16","verse":"24","text":"Ndava ya malagizu genago, linjolinjoli wa jela akavasopa muchumba cha mugati neju na kuvakunga magendelu gavi muhibiki.Vandu vavili vakungiwi magendelu muchibiki"},{"book":"Matendu","chapter":"16","verse":"25","text":"Peyahikili pagati ya kilu Pauli na Sila vamuyupayi na kumuyimbila nyimbu za kumulumbalila Chapanga, kuni vafungwa vayavi vakuvayuwanila."},{"book":"Matendu","chapter":"16","verse":"26","text":"Chigafula mndendemo mvaha wa ndima ukahumila, wewanyugwisi mikingisa ya jela. Bahapo milyangu hikadinduka na minyololo yevakungiwi vafungwa yikawopoka."},{"book":"Matendu","chapter":"16","verse":"27","text":"Linjolinjoli wa jela peayumwiki na kulola milyangu ya jela gavi mbee, akatola upanga na kugana kujikoma, ndava aholalili kuvya vafungwa voha vatilili."},{"book":"Matendu","chapter":"16","verse":"28","text":"Nambu Pauli akakemela kwa lwami luvaha, “Ukoto kujikoma wamwene, muni tee tavoha takona tivii!”"},{"book":"Matendu","chapter":"16","verse":"29","text":"Linjolinjoli yula peamali kuyupa hahi, akajumbalila mugati akajigwisa pahi pa magendelu ga Pauli na Sila kuni ivagaya kwa wogohi."},{"book":"Matendu","chapter":"16","verse":"30","text":"Kangi akavalongosa mbaka kuvala, akavakota, “Mwavakulu vangu, nikita kyani nihotola kusanguka?”"},{"book":"Matendu","chapter":"16","verse":"31","text":"Vene vakamyangula, “Umsadika Bambu Yesu ndi veve pamonga na vandu va munyumba yaku yati mwisanguliwa.”"},{"book":"Matendu","chapter":"16","verse":"32","text":"Hinu vakamkokosela Lilovi la Bambu mwene pamonga na vandu va munyumba yaki."},{"book":"Matendu","chapter":"16","verse":"33","text":"Lukumbi lulolo lwa kilu, linjolinjoli wa jela yula akavatola na kuvasambisa mavamba gavi, kangi mwene na vandu va munyumba yaki vabatiziwi bahapo."},{"book":"Matendu","chapter":"16","verse":"34","text":"Kangi akavagongolela Pauli na Sila kunyumba yaki, kuvapela chakulya. Mwene pamonga na vandu va munyumba yaki vakavya na luheku neju ndava hinu vakumsadika Chapanga."},{"book":"Matendu","chapter":"16","verse":"35","text":"Chilau yaki lukela, vahamula mihalu va Chiloma vavatumili vakulu va manjolinjoli na malagizu aga, “Muvadindulila vandu vala.”"},{"book":"Matendu","chapter":"16","verse":"36","text":"Linjolinjoli wa jela akamjovela Pauli, “Vahamula mihalu va Loma vatumili na ujumbi uwu kwa veve na Sila mudinduliwayi. Hinu mwihotola kuhuma na muhamba na uteke.”"},{"book":"Matendu","chapter":"16","verse":"37","text":"Nambu Pauli akamyangula, “Gavi wuli? Tahokili lepi vatitovili ndonga pavandu kuni tavete tavakolonjinji wa ku Loma. Kangi vatisopili muchifungu na hinu vigana kutidindulila cha mfiyu! Hati padebe! Yikuvagana vene vahamula mihalu ndi vabwela kutidindulila.”"},{"book":"Matendu","chapter":"16","verse":"38","text":"Vakulu va manjolinjoli vakavadandaulila lijambu lila vahamula mihalu, hinu vene pevayuwini kuvya Pauli na Sila vavi vakolonjinji va mulima wa ku Loma vayogwipi."},{"book":"Matendu","chapter":"16","verse":"39","text":"Ndi vakahamba na kujova, “Chondi mpepayi,” Na pavavahumisi mugati, vakavayupa vawuka pamuji wula."},{"book":"Matendu","chapter":"16","verse":"40","text":"Pauli na Sila pavahumili muchifungu vakahamba kunyumba ya Lidia, kwenuko vakakonganeka na vamsadika. Pevamali kuvakangamalisa mitima vakawuka."}]}