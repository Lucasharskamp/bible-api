{"data":[{"book":"Matiyu","chapter":"22","verse":"1","text":"Yesu mɔn yi sandan sa yamaan xa."},{"book":"Matiyu","chapter":"22","verse":"2","text":"A yi a fala, a naxa, “Ariyanna Mangayaan luxi nɛn alo mangan naxan ɲaxalandi tiin sɛwa donse donna malanni tɔn a dii xɛmɛn xa."},{"book":"Matiyu","chapter":"22","verse":"3","text":"A yi a walikɛne rasiga a muxu xilixine ma alogo e xa fa donse donna malanni, koni e mi tin fɛ."},{"book":"Matiyu","chapter":"22","verse":"4","text":"Nanara, a yi a walikɛ gbɛtɛye rasiga e ma, a naxa, ‘Ɛ sa a fala e xa, a donseen birin bata yitɔn iki. N bata n ma turaan nun ɲinge raturaxine faxa, seen birin bata yitɔn. Ɛ fa ɲaxalandi tiin donse donna malanni!’"},{"book":"Matiyu","chapter":"22","verse":"5","text":"Koni e mi a yatɛ, e siga e makone ra. Nde yi siga xɛɛne ma, nde yi siga e wanle ra."},{"book":"Matiyu","chapter":"22","verse":"6","text":"A dɔnxɛne yi walikɛne suxu, e yi e rayarabi, e yi e faxa.”"},{"book":"Matiyu","chapter":"22","verse":"7","text":"“Mangan yi xɔlɔ kati, a yi a sofane rasiga, e sa faxa tiine halagi, e yi e taan gan."},{"book":"Matiyu","chapter":"22","verse":"8","text":"Na xanbi ra, a yi a walikɛne xili, a naxa, ‘Ɲaxalandi tiin malanna bata yitɔn koni n muxun naxanye xilixi, ne mi yi daxa e xa xili."},{"book":"Matiyu","chapter":"22","verse":"9","text":"Awa, iki ɛ siga kira xunne ma. Ɛ na muxu yo to, ɛ ne xili malanni.’"},{"book":"Matiyu","chapter":"22","verse":"10","text":"Nanara, walikɛne yi siga kira xunne ma, e muxun naxanye birin to, e yi ne malan muxu ɲaxine nun muxu faɲine birin. Nayi, ɲaxalandi tiin malan yiren yi rafe muxu xilixine ra.”"},{"book":"Matiyu","chapter":"22","verse":"11","text":"“Koni mangan to so, a xa a muxu xilixine to, a yi xɛmɛna nde to mɛnni, ɲaxalandi ti domaan mi yi a ma."},{"book":"Matiyu","chapter":"22","verse":"12","text":"A yi a maxɔdin, a naxa, ‘Sɔxɔ, i soxi be di, anu, i mi maxidixi alo a daxa ɲaxalandi ti malanni kii naxan yi?’ Koni xɛmɛn mi a yabi sɔtɔ."},{"book":"Matiyu","chapter":"22","verse":"13","text":"Mangan yi a fala a walikɛne xa, a naxa, ‘Ɛ a xidi ken, ɛ yi a ramini tanden ma dimini, wugan nun ɲin naxinna dɛnaxan yi.’ ”"},{"book":"Matiyu","chapter":"22","verse":"14","text":"Yesu naxa, “Muxu wuyaxi xilixi koni muxu dando nan tun sugandixi.”"},{"book":"Matiyu","chapter":"22","verse":"15","text":"Farisi muxune yi siga, e sa Yesu tɔɲɛgɛ feni tɔn a fala xuiin xɔn ma."},{"book":"Matiyu","chapter":"22","verse":"16","text":"E yi e xarandiina nde nun Herode a muxuna nde rasiga Yesu fɛma a faladeni, e naxa, “Karamɔxɔ, nxu a kolon fa fala ɲɔndi falan nan i tan na, i yamaan xaranma Ala ɲɔndin nan ma. Muxe mi nɔɛ i ya miriyaan maxɛtɛ, amasɔtɔ i mi muxune rafisaxi e bode xa."},{"book":"Matiyu","chapter":"22","verse":"17","text":"Awa, i mirixi a ma di, a fala nxu xa, a daxa mudun yi fi Romi Manga Gbeen ma ba hanma a nama fi?”"},{"book":"Matiyu","chapter":"22","verse":"18","text":"Koni Yesu yi e nata ɲaxin kolon. A yi e yabi, a naxa, “Ɛ tan nafigine! Nanfera, ɛ katama n bunbadeni?"},{"book":"Matiyu","chapter":"22","verse":"19","text":"Ɛ gbeti gbananna yita n na mudun fima naxan na!” E yi gbeti gbananna yita a ra."},{"book":"Matiyu","chapter":"22","verse":"20","text":"Yesu yi e maxɔdin, a naxa, “Nde xili nun a yɛtagin sawura a ma?”"},{"book":"Matiyu","chapter":"22","verse":"21","text":"E yi a yabi, e naxa, “Romi Manga Gbeena.” Nayi, Yesu yi a fala e xa, a naxa, “Mangan gbeen xa so a yii, Ala gbeen yi so Ala yii.”22.21 Ala gbeena: Mangan yɛtagin sawuran to gbeti gbananna ma, na a findixi a gbeen nan na bayo a tan nan a rafalaxi. Adamadiine daxi Ala maligan nan na, nayi e fan findixi Ala gbeen nan na. Gbetin lan a so mangan yii mudun na, koni muxune lan e yi e yɛtɛ so Ala yii bayo e findixi e da mangan gbeen nan na."},{"book":"Matiyu","chapter":"22","verse":"22","text":"E na mɛ waxatin naxan yi, e kabɛ kati, e keli a fɛma, e siga."},{"book":"Matiyu","chapter":"22","verse":"23","text":"Na lɔxɔn yɛtɛni, Saduse muxune yi e maso Yesu ra naxanye a falama a faxa muxune mi kelima sayani. E yi Yesu maxɔdin,"},{"book":"Matiyu","chapter":"22","verse":"24","text":"e naxa, “Karamɔxɔ, Musa bata yi a fala, a naxa, ‘Xa xɛmɛn faxa, a mi dii lu, a ngaxakedenna xa a kɛ ɲaxanla tongo alogo a xa diina nde bari faxa muxun xa.’22.24 A mato Dunuɲa Fɔlɔn 38.8 nun Sariyane 25.5-6 kui."},{"book":"Matiyu","chapter":"22","verse":"25","text":"Awa, ngaxakedenmane muxu solofere yi be nun, forimaan yi ɲaxanla futu, a faxa, a mi dii sɔtɔ, a ɲaxanla yi lu a xunyɛn xa."},{"book":"Matiyu","chapter":"22","verse":"26","text":"A yi liga na kiini a firinden fan na, a saxanden fan yi liga na kiini, na yi liga han solofere."},{"book":"Matiyu","chapter":"22","verse":"27","text":"Dɔnxɛn na, ɲaxanla fan yi faxa."},{"book":"Matiyu","chapter":"22","verse":"28","text":"Awa, faxa muxune na keli waxatin naxan yi, ɲaxanla findima nde gbee ra na muxu soloferene yɛ? Bayo e birin bata yi a dɔxɔ.”"},{"book":"Matiyu","chapter":"22","verse":"29","text":"Yesu yi e yabi, a naxa, “Ɛ bata tantan, amasɔtɔ ɛ mi Kitabun kolon hanma Ala sɛnbɛna."},{"book":"Matiyu","chapter":"22","verse":"30","text":"Bayo faxa muxune na keli waxatin naxan yi, e ligama nɛn alo malekan naxanye ariyanna yi. Xɛmɛn mi ɲaxalan futɛ, ɲaxanla mi dɔxɛ xɛmɛn xɔn."},{"book":"Matiyu","chapter":"22","verse":"31","text":"Awa, naxan lanxi faxa muxune rakeli feen ma, ɛ mi Alaa falan xaranxi ba? A naxa,"},{"book":"Matiyu","chapter":"22","verse":"32","text":"‘Iburahimaa Ala nan n tan na, e nun Isiyagaa Ala e nun Yaxubaa Ala.’ Anu, faxa muxune Ala mi a tan na fɔ niiramane.”22.32 niiramane: Ala naxa a Iburahimaa Ala nan a ra. A mato Xɔrɔyaan 3.6 nun 3.15-16 kui. A mi a falaxi nun a Iburahimaa Ala nan yi a tan na Iburahima yi a nii ra waxatin naxan yi. Na luxi nɛn alo Ala yɛɛna e ra laxira yi. E mɔn e nii ra Ala yɛɛ ra yi. Nanara, faxa muxune kelima nɛn sayani."},{"book":"Matiyu","chapter":"22","verse":"33","text":"Yamaan na mɛ waxatin naxan yi, e kabɛ Yesu a xaranna ma kati!"},{"book":"Matiyu","chapter":"22","verse":"34","text":"Farisi muxune a mɛ waxatin naxan yi, a Yesu e yabi kiin bata a liga Saduse muxune yi e dundu, e yi e malan."},{"book":"Matiyu","chapter":"22","verse":"35","text":"Sariya karamɔxɔ keden yi na, na yi Yesu kɛɲaan fɛsɛfɛsɛ, a yi a maxɔdin,"},{"book":"Matiyu","chapter":"22","verse":"36","text":"a naxa, “Karamɔxɔ, yamarin mundun gbo dangu a birin na Sariya Kitabuni?”"},{"book":"Matiyu","chapter":"22","verse":"37","text":"Yesu yi a yabi, a naxa, “ ‘I Marigina Ala xanu i bɔɲɛn birin na e nun i niin birin na e nun i xaxinla birin na.’22.37 Sariyane 6.5"},{"book":"Matiyu","chapter":"22","verse":"38","text":"Yamarini ito gbo dangu e birin na."},{"book":"Matiyu","chapter":"22","verse":"39","text":"A firindeni ito luxi nɛn alo bonna, a naxa, ‘I adamadi boden xanu alo i yɛtɛna.’22.39 Saraxaraline 19.18"},{"book":"Matiyu","chapter":"22","verse":"40","text":"Sariya Kitabun nun nabine kitabune birin singanxi yamari firinni itoe nan na.”"},{"book":"Matiyu","chapter":"22","verse":"41","text":"Farisi muxune malanxi waxatin naxan yi, Yesu yi e maxɔdin, a naxa,"},{"book":"Matiyu","chapter":"22","verse":"42","text":"“Ɛ mirixi Alaa Muxu Sugandixina feen ma di? Nde bɔnsɔn a ra?” E yi a yabi, e naxa, “Dawuda bɔnsɔnna nan a ra.”"},{"book":"Matiyu","chapter":"22","verse":"43","text":"Yesu yi e maxɔdin, a naxa, “Nanfera Dawuda a xili bama ‘N Marigina’ fata Alaa Nii Sariɲanxin na? Amasɔtɔ Dawuda a falama, a naxa,"},{"book":"Matiyu","chapter":"22","verse":"44","text":"‘Marigin yi a fala n marigin xa,"},{"book":"Matiyu","chapter":"22","verse":"45","text":"Awa, xa Dawuda a xili bama, ‘N Marigina,’ na ma, Alaa Muxu Sugandixin findixi Dawuda bɔnsɔnna ra di?”22.45 Na waxatini karamɔxɔne yi a falama a Alaa Muxu Sugandixin barima Dawuda bɔnsɔnna nin fata Alaa falan na Samuyɛli Firinden 7.16 kui. Anu, xa Dawuda nan Yaburi 110 sɛbɛ, nayi a tan a falama Alaa Muxu Sugandixin ma fa fala “N Marigina.” Na bunna nɛɛn fa fala Alaa Muxu Sugandixin gbo a benba Dawuda xa. Na yi muxune yifu, a yi a yita a Yesu Alaa Muxu Sugandixin tiden gbo dangu Dawuda ra Ala yɛɛ ra yi."},{"book":"Matiyu","chapter":"22","verse":"46","text":"Muxu yo mi nɔ a yabɛ fala keden peen na! Keli na waxatin ma, muxu yo mi fa susu a maxɔdinɲɛ fe gbɛtɛ ma."}]}