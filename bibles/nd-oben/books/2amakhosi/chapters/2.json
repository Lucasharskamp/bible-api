{"data":[{"book":"2 AmaKhosi","chapter":"2","verse":"1","text":"Kwathi uThixo esezathatha u-Elija ukuba aye ezulwini ngesivunguzane, u-Elija lo-Elisha babevela eGiligali."},{"book":"2 AmaKhosi","chapter":"2","verse":"2","text":"U-Elija wathi ku-Elisha, “Hlala lapha; uThixo usengithume eBhetheli.” Kodwa u-Elisha wathi, “Njengoba uThixo ephila njalo njengoba lawe uphila, angiyikutshiyana lawe.” Ngakho basuka baya eBhetheli."},{"book":"2 AmaKhosi","chapter":"2","verse":"3","text":"Iqula labaphrofethi eBhetheli leza ku-Elisha lambuza lisithi: “Uyakwazi yini ukuthi uThixo uzakuthathela inkosi yakho lamuhla na?”"},{"book":"2 AmaKhosi","chapter":"2","verse":"4","text":"Ngakho u-Elija wasesithi kuye, “Hlala lapha, Elisha; uThixo usengithume eJerikho.”"},{"book":"2 AmaKhosi","chapter":"2","verse":"5","text":"Iqula labaphrofethi eJerikho laya ku-Elisha lambuza lisithi, “Uyakwazi yini ukuthi uThixo uzathatha inkosi yakho lamuhla na?”"},{"book":"2 AmaKhosi","chapter":"2","verse":"6","text":"Ngakho u-Elija wasesithi, “Hlala khonapha; uThixo usengithume eJodani.”"},{"book":"2 AmaKhosi","chapter":"2","verse":"7","text":"Amadoda angamatshumi amahlanu exukwini labaphrofethi asuka ayakuma bucwadlana ekhangele lapho u-Elija lo-Elisha ababemi khona eJodani."},{"book":"2 AmaKhosi","chapter":"2","verse":"8","text":"U-Elija wasethatha ingubo yakhe, wayigoqa watshaya ngayo amanzi. Amanzi adabuka phakathi amanye aba kwesokunene amanye kwesokhohlo, basebechapha emhlabathini owomileyo."},{"book":"2 AmaKhosi","chapter":"2","verse":"9","text":"Ekuchapheni kwabo, u-Elija wathi ku-Elisha, “Akungitshele, kambe kuyini engingakwenzela khona ngingakasuswa kuwe?”"},{"book":"2 AmaKhosi","chapter":"2","verse":"10","text":"U-Elija wathi, “Usucele into elukhuni, ungangibona ngisuswa kuwe kuzakuba ngokwakho, kodwa nxa kungangabinjalo akuyikuba ngokwakho.”"},{"book":"2 AmaKhosi","chapter":"2","verse":"11","text":"Besahamba belokhu bekhuluma, kwafika inqola yokulwa yomlilo lamabhiza ayo avuthayo yabehlukanisa, ngakho u-Elija waya ezulwini ngesivunguzane."},{"book":"2 AmaKhosi","chapter":"2","verse":"12","text":"U-Elisha ebona lokhu wamemeza wathi, “Baba! Baba! Izinqola zokulwa labamabhiza okulwa ako-Israyeli!” U-Elisha kasazange aphinde ambone futhi. Wasethatha izigqoko zakhe wazidabula."},{"book":"2 AmaKhosi","chapter":"2","verse":"13","text":"Wasedobha ingubo eyayiwe ku-Elija wabuyela emuva wayakuma okhunjini lomfula uJodani."},{"book":"2 AmaKhosi","chapter":"2","verse":"14","text":"Wathatha ingubo eyayiwe kuye watshaya ngayo amanzi wathi, “Ungaphi khathesi uThixo, uNkulunkulu ka-Elija?” Wasetshaya amanzi, adabuka phakathi amanye kwesokunene amanye kwesokhohlo, wasechaphela ngaphetsheya."},{"book":"2 AmaKhosi","chapter":"2","verse":"15","text":"Ixuku labaphrofethi ababevela eJerikho, ababebukele, lathi, “Umoya ka-Elija uphezu kuka-Elisha.” Basebesiya mhlangabeza bakhothama phambi kwakhe."},{"book":"2 AmaKhosi","chapter":"2","verse":"16","text":"Basebesithi, “Uyabona, thina izinceku zakho silamadoda angamatshumi amahlanu enelisayo. Yekela amadoda la ayedinga inkosi yakho. Mhlawumbe uMoya kaThixo umthethe wayambeka entabeni ethile loba esihotsheni esithile.”"},{"book":"2 AmaKhosi","chapter":"2","verse":"17","text":"Kodwa baphikelela waze wakhulelwa zinhloni zokuba elokhu esala. Wasesithi, “Bathumeni.” Ngakho bathuma amadoda angamatshumi amahlanu, amdinga okwensuku ezintathu amswela."},{"book":"2 AmaKhosi","chapter":"2","verse":"18","text":"Bathe sebebuyela ku-Elisha, owayesehlala eJerikho, wababuza wathi, “Bengingalitshelanga yini ukuthi lingamdingi?”"},{"book":"2 AmaKhosi","chapter":"2","verse":"19","text":"Amadoda omuzi wakhona athi ku-Elisha, “Akubone, nkosi yethu, umuzi lo usendaweni ebukekayo, njengoba lawe uzibonela, kodwa amanzi alapha mabi lomhlaba wakhona awulazithelo.”"},{"book":"2 AmaKhosi","chapter":"2","verse":"20","text":"U-Elisha wathi, “Ngiphani umganu oyingubhe liwufake itswayi.” Ngakho bawuletha umganu."},{"book":"2 AmaKhosi","chapter":"2","verse":"21","text":"Wasephuma esiya emthonjeni wafika waphosela khona itswayi ekhuluma esithi, “Ilizwi likaThixo lithi: ‘Sengiwahlambulule amanzi la. Awangeke aphinde futhi abangele ukufa loba ukungatheli kuhle kwalumhlaba.’ ”"},{"book":"2 AmaKhosi","chapter":"2","verse":"22","text":"Amanzi lawo kusukela mhlalokho kuze kube lamuhla mahle, njengokwakutshiwo ngu-Elisha."},{"book":"2 AmaKhosi","chapter":"2","verse":"23","text":"Esuka lapho u-Elisha waya eBhetheli. Esahamba endleleni, kwavela kulowomuzi ixuku lentanga yabatsha lamhoza lisithi, “Qhubeka, wena mpabanga! Qhubeka, wena mpabanga!”"},{"book":"2 AmaKhosi","chapter":"2","verse":"24","text":"Wanyemukula, wabakhangela wasebehlisela isiqalekiso ngebizo likaThixo. Kwasekuvela amabhele amabili ehlathini afohloza abangamatshumi amane lababili babo."},{"book":"2 AmaKhosi","chapter":"2","verse":"25","text":"Wasesedlulela eNtabeni yaseKhameli, uthe esesuka lapho waya eSamariya."}]}