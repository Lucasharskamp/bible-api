{"data":[{"book":"1 Samuel","chapter":"21","verse":"1","text":"Toen stond David op en vertrok, terwijl Jonatan naar de stad terugkeerde. David ging nu naar Nob, naar den priester Achimélek. Ontsteld liep Achimélek David tegemoet, en vroeg hem: Waarom zijt ge alleen, en is er niemand bij u?"},{"book":"1 Samuel","chapter":"21","verse":"2","text":"David gaf den priester Achimélek ten antwoord: De koning heeft mij iets opgedragen en tot mij gezegd: “Niemand mag ook maar iets weten van de zaak, waarvoor ik u uitzend, en die ik u heb opgedragen”. Daarom heb ik mijn knechten naar die en die plaats besteld."},{"book":"1 Samuel","chapter":"21","verse":"3","text":"Nu iets anders; wat hebt gij in voorraad? Geef mij vijf broden mee, of wat ge bij de hand hebt."},{"book":"1 Samuel","chapter":"21","verse":"4","text":"De priester antwoordde David: Gewoon brood heb ik niet in voorraad; wel is er heilig brood. Maar hebben de knechten zich wel van vrouwen onthouden?"},{"book":"1 Samuel","chapter":"21","verse":"5","text":"David verzekerde den priester: Ja; vrouwen zijn ons ontzegd. Want steeds als ik uittrek, zijn de knechten op dat punt rein; en dan is dat nog maar een gewone tocht. Hoeveel te meer zullen ze dan nu op dat punt rein zijn."},{"book":"1 Samuel","chapter":"21","verse":"6","text":"Toen gaf de priester hem heilig brood; want er was geen ander brood, dan de toonbroden, die uit Jahweh’s tegenwoordigheid worden weggenomen, om ze dan telkens door vers brood te vervangen."},{"book":"1 Samuel","chapter":"21","verse":"7","text":"Nu was daar die dag één van Sauls dienaren, die voor het aanschijn van Jahweh moest blijven. Het was Doëg, de Edomiet, het hoofd van de wachters van Saul."},{"book":"1 Samuel","chapter":"21","verse":"8","text":"Daarna vroeg David aan Achimélek: Is hier niet een lans of een zwaard bij de hand; want er was zoveel haast bij de opdracht des konings, dat ik zwaard noch wapenen heb kunnen meenemen."},{"book":"1 Samuel","chapter":"21","verse":"9","text":"De priester antwoordde: Ja, het zwaard van Goliat, den Filistijn, dien ge in het Terebintendal verslagen hebt. Daar staat het, in een doek gewikkeld achter de efod. Als ge dat wilt, neem het dan mee; want hier is geen ander. En David sprak: Er is geen beter; geef het me mee. En hij gaf het hem."},{"book":"1 Samuel","chapter":"21","verse":"10","text":"Nog diezelfde dag maakte David zich uit de voeten; en op zijn vlucht voor Saul kwam hij bij Akisj, den koning van Gat."},{"book":"1 Samuel","chapter":"21","verse":"11","text":"Nu zeiden de dienaren van Akisj: Dat is toch David, de koning van het land! Op hem hebben ze toch in reidans gezongen: Saul sloeg ze bij duizenden neer, Maar David bij tienduizenden!"},{"book":"1 Samuel","chapter":"21","verse":"12","text":"Die woorden knoopte David in het oor, en in zijn grote angst voor Akisj, den koning van Gat,"},{"book":"1 Samuel","chapter":"21","verse":"13","text":"stelde hij zich openlijk als een waanzinnige aan, en deed hij als een dolleman, toen ze hem grepen. Hij trommelde op de poortdeuren en kwijlde in zijn baard,"},{"book":"1 Samuel","chapter":"21","verse":"14","text":"zodat Akisj zijn dienaren verweet: Ziet ge niet, dat het een dolleman is? Waarom brengt ge hem bij me?"},{"book":"1 Samuel","chapter":"21","verse":"15","text":"Heb ik dan geen gekken genoeg, dat ge mij met dezen dolleman opscheept? Moet die soms in mijn huis komen?"}]}