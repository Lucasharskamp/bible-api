{"data":[{"book":"AmaNani","chapter":"28","verse":"1","text":"UThixo wathi kuMosi,"},{"book":"AmaNani","chapter":"28","verse":"2","text":"“Phana abako-Israyeli umlayo lo uthi kubo, ‘Nanzelelani ukuthi lingilethele ngesikhathi esimisiweyo imihlatshelo yokudla, njengephunga elimnandi kimi.’"},{"book":"AmaNani","chapter":"28","verse":"3","text":"Tshono uthi kubo: ‘Lo ngumnikelo owenziwe ngomlilo okumele liwuse kuThixo: amazinyane emvu amabili angelasici njalo alomnyaka owodwa ezelwe, kube ngumnikelo wokutshiswa wansuku zonke."},{"book":"AmaNani","chapter":"28","verse":"4","text":"Linikele izinyane lemvu elilodwa ekuseni beselinikela elinye kusihlwa,"},{"book":"AmaNani","chapter":"28","verse":"5","text":"ndawonye lomnikelo wamabele ayisilinganiso sokwetshumi kwehefa yefulawa ecolekileyo exutshaniswe lengxenye yesine yehini yamafutha ahluzwe ema-oliveni."},{"book":"AmaNani","chapter":"28","verse":"6","text":"Lo ngumnikelo wokutshiswa wezikhathi zonke owamiswa entabeni yaseSinayi njengephunga elimnandi, umnikelo owenzelwa uThixo ngomlilo."},{"book":"AmaNani","chapter":"28","verse":"7","text":"Umnikelo wokunathwayo ozakwenziwa ndawonye lengxenye yesine yehini yokunathwayo okulemvubelo ndawonye lezinyane lemvu. Thela umnikelo wokunathwayo phambi kukaThixo endlini engcwele."},{"book":"AmaNani","chapter":"28","verse":"8","text":"Unikele izinyane lesibili kusihlwa ndawonye lomnikelo wamabele ofanayo lomnikelo wokunathwayo ofana lalowo owunikele ekuseni. Lo ngumhlatshelo wokudla, iphunga elimnandi kuThixo.’ ”"},{"book":"AmaNani","chapter":"28","verse":"9","text":"“ ‘Ngosuku lweSabatha, ulungise umnikelo wamazinyane emvu amabili alomnyaka owodwa ezelwe engelasici, ndawonye lomnikelo wokunathwayo kanye lomnikelo wamabele ozingxenye ezimbili zehefa etshumini zefulawa ecolekileyo exutshaniswe lamafutha."},{"book":"AmaNani","chapter":"28","verse":"10","text":"Lo ngumnikelo wokutshiswa kuwo wonke amasabatha, phezu komnikelo wokutshiswa lowokunathwayo ojayelekileyo.’ ”"},{"book":"AmaNani","chapter":"28","verse":"11","text":"“ ‘Ngosuku lwakuqala inyanga zonke, letha kuThixo umnikelo wokutshiswa wenkunzi ezingamaguqa ezimbili, inqama eyodwa lamazinyane ezimvu amaduna alomnyaka ezelwe, angelasici."},{"book":"AmaNani","chapter":"28","verse":"12","text":"Inkunzi eyodwa izahamba lomnikelo wamabele ozingxenye ezintathu etshumini zehefa yefulawa ecolekileyo exutshaniswe lamafutha; inqama izahamba lomnikelo wamabele ayingxenye ezimbili etshumini zehefa yefulawa ecolekileyo exutshaniswe lamafutha;"},{"book":"AmaNani","chapter":"28","verse":"13","text":"izinyane lemvu ngalinye lizahamba lomnikelo wamabele oyingxenye eyodwa etshumini lehefa yefulawa ecolekileyo exutshaniswe lamafutha. Lokhu ngokomnikelo wokutshiswa, iphunga elimnandi, umnikelo owenzelwa uThixo ngomlilo."},{"book":"AmaNani","chapter":"28","verse":"14","text":"Inkunzi nganye izahamba lomnikelo wokunathwayo okuyingxenye yehini yewayini; lenqama, ingxenye yesithathu yehini; kuthi izinyane lemvu ngalinye lihambe lengxenye yesine yehini. Lo ngumnikelo wokutshiswa owenyanga zonke okumele wenziwe ekuthwaseni kwezinyanga zonke ngomnyaka."},{"book":"AmaNani","chapter":"28","verse":"15","text":"Ngaphandle komnikelo wokutshiswa ojayelekileyo kanye lomnikelo wakhona wokunathwayo, impongo eyodwa kumele iphiwe uThixo njengomnikelo wesono.’ ”"},{"book":"AmaNani","chapter":"28","verse":"16","text":"“ ‘Ngosuku lwetshumi lane ngenyanga yakuqala kuzakuba lePhasika likaThixo."},{"book":"AmaNani","chapter":"28","verse":"17","text":"Ngosuku lwetshumi lanhlanu lwaleyonyanga kuzakuba lomkhosi; okwensuku eziyisikhombisa lizakudla isinkwa esingelamvubelo."},{"book":"AmaNani","chapter":"28","verse":"18","text":"Ngosuku lwakuqala lenze umbuthano ongcwele njalo lingenzi imisebenzi yenu yansuku zonke."},{"book":"AmaNani","chapter":"28","verse":"19","text":"Kodwa linikele kuThixo umnikelo owenziwe ngomlilo, umnikelo wokutshiswa owenkunzi ezingamaguqa ezimbili, inqama eyodwa kanye lamazinyane ezimvu amaduna ayisikhombisa alomnyaka owodwa ezelwe, konke kungelasici."},{"book":"AmaNani","chapter":"28","verse":"20","text":"Kuzakuthi inkunzi nganye liyinikele kanye lomnikelo wamabele ayingxenye yokuthathu etshumini lehefa yefulawa ecolekileyo exutshaniswe lamafutha; kuthi inqama ihambe lokubili etshumini;"},{"book":"AmaNani","chapter":"28","verse":"21","text":"kuthi-ke linye ngalinye izinyane lemvu kwayisikhombisa, lihambe lokukodwa etshumini."},{"book":"AmaNani","chapter":"28","verse":"22","text":"Akubekhona lempongo eyodwa ukuba ibe ngumnikelo wesono ukuzenzela indlela yokubuyisana."},{"book":"AmaNani","chapter":"28","verse":"23","text":"Phezu kwalokho lungisani umnikelo wokutshiswa wekuseni ojayelekileyo."},{"book":"AmaNani","chapter":"28","verse":"24","text":"Ngaleyondlela nikelani umhlatshelo wokudla okwensuku eziyisikhombisa kube liphunga elimnandi kuThixo; lokhu kumele kulungiswe kusengezelela umnikelo ojayelekileyo wokutshiswa kanye lomnikelo wakho wokunathwayo."},{"book":"AmaNani","chapter":"28","verse":"25","text":"Ngosuku lwesikhombisa lizakuba lombuthano ongcwele njalo lingenzi imisebenzi yenu yansuku zonke.’ ”"},{"book":"AmaNani","chapter":"28","verse":"26","text":"“ ‘Ngosuku lwezithelo zakuqala, nxa lisethula kuThixo umnikelo wamabele amatsha ngesikhathi soMkhosi wamaViki, wobani lombuthano ongcwele njalo lingenzi imisebenzi yensukwini."},{"book":"AmaNani","chapter":"28","verse":"27","text":"Nikelani umnikelo wokutshiswa ngenkunzi ezingamaguqa ezimbili, inqama eyodwa kanye lamazinyane amaduna ayisikhombisa awezimvu alomnyaka owodwa ezelwe kube liphunga elimnandi kuThixo."},{"book":"AmaNani","chapter":"28","verse":"28","text":"Kuzakuthi inkunzi nganye liyilungise kanye lomnikelo wamabele ayingxenye yokuthathu etshumini lehefa yefulawa ecolekileyo exutshaniswe lamafutha; kuthi inqama ihambe lokubili etshumini;"},{"book":"AmaNani","chapter":"28","verse":"29","text":"kuthi-ke linye ngalinye izinyane lemvu ngalinye kwayisikhombisa, lihambe lokukodwa etshumini."},{"book":"AmaNani","chapter":"28","verse":"30","text":"Akubekhona lempongo eyodwa ukuba ibe ngumnikelo wesono ukuzenzela indlela yokubuyisana."},{"book":"AmaNani","chapter":"28","verse":"31","text":"Lungisani lokho ndawonye leminikelo yokunathwayo, ukwengezelela eminikelweni ejayelekileyo yokutshiswa kanye lomnikelo wawo wamabele. Nanzelelani ukuthi lezozifuyo azilasici.’ ”"}]}