{"data":[{"book":"Yowani","chapter":"11","verse":"1","text":"Kora maako ru mo Lazara alëpï na kɔɔ mï gawo 'ba Beteniya. Mo ëdï ëmï aba rïyö, Mariya ehe Marita."},{"book":"Yowani","chapter":"11","verse":"2","text":"Nenye kpa te Mariya mati yaa ope yënïngutru da Yere ehe akyitɔ burutu mo yëvu 'bënï aba."},{"book":"Yowani","chapter":"11","verse":"3","text":"Ëmïyë utunnï kö'du kise zi Yësu ehe ayadannï zi mo aboka laka 'bɔmo Lazara ëdï na rakɔɔ."},{"book":"Yowani","chapter":"11","verse":"4","text":"Mati Yësu owo kö'du nenye iya henye, “Kɔɔ 'bɔmo ne ndundu mo anza dë koli, mora ëdï zi kika wayeto zi Wïrï ehe Wisi ɔmo.”"},{"book":"Yowani","chapter":"11","verse":"5","text":"Yësu ɔwɔ Marita, ëmï mo ehe Lazara."},{"book":"Yowani","chapter":"11","verse":"6","text":"Here mati mo owo mo ëdï na kɔɔ alima bi mati mo ëdï 'dɔmo ko'do rïyö aba löhu."},{"book":"Yowani","chapter":"11","verse":"7","text":"Neene mo iya zi vo lö'bö 'bënïyë henye, “Yaanya aba dï'bëë hulëhu Yudiya.”"},{"book":"Yowani","chapter":"11","verse":"8","text":"Zë iyannï henye, “Raboni, vïdï naniye ombannï zi ku'du yï yïtö aba brua! Kö'du a'di omba zi tï'bë hulëhu?”"},{"book":"Yowani","chapter":"11","verse":"9","text":"Yësu aya'ba henye, “Kadra anza dë 'butë dɔmorïyö mï ko'do kölö? Ëzë alasi mï kadra, bikanyi 'bëyï atëdï kazi kadra ehe otra ndï yï dë."},{"book":"Yowani","chapter":"11","verse":"10","text":"Mora ëzë alasi yɔndɔ aba, akotra ndï yë ga kö'du anza dë bikanyi maako aba.”"},{"book":"Yowani","chapter":"11","verse":"11","text":"Neene mo ayada zi zë henye, “Aboka ze Lazara ëdï ako'do, ehe mëdï tï'bë ani zi mo liro.”"},{"book":"Yowani","chapter":"11","verse":"12","text":"Zë aya'bannï henye, “Yere ëzë mo ëdï ako'do, mo atënyï na laka.”"},{"book":"Yowani","chapter":"11","verse":"13","text":"Yësu ëdï ame'do tïnyö kö'du koli 'ba Lazara, mora vo lö'böwë asösu 'bënnï mo ëdï nje ame'do kö'du 'ba ko'do."},{"book":"Yowani","chapter":"11","verse":"14","text":"Here Yësu ayada zi zë huwë, “Lazara oli ku."},{"book":"Yowani","chapter":"11","verse":"15","text":"Ma rakyenyi aba manza dë ani, ga kö'du yaanya aba atëdïyë dɔnɔ aba zi kï'dï koma 'be mï ma. Dï'bëë zi mo.”"},{"book":"Yowani","chapter":"11","verse":"16","text":"Toma mati ru rëzë 'bɔmo ëdï “Loŋa” iya zi vo lö'bö agamowe henye, “Ayiye dï'bëë, here da tɔ'bɔ koli mo aba.”"},{"book":"Yowani","chapter":"11","verse":"17","text":"Mati Yësu ɔkɔ Beteniya, mo i'ja Lazara ëdï ku nzɔ mï dawogo ko'do sowɔ aba."},{"book":"Yowani","chapter":"11","verse":"18","text":"Beteniya ëdï tisiwa aba ta da wiṛi wota ta Yerusalema,"},{"book":"Yowani","chapter":"11","verse":"19","text":"ehe Yuda kayo ayinnï ta gawo kyedre zi da Marita ehe Mariya lëlu ga kö'du öndu zë oli ku."},{"book":"Yowani","chapter":"11","verse":"20","text":"Mati Marita owo henye Yësu ɔkɔ ku, mo ï'bë yaga zi dɔ mo kutrë, mora Mariya alima 'bënï loko."},{"book":"Yowani","chapter":"11","verse":"21","text":"Marita iya zi Yësu henye, “Yere, ëzë yï ëdï kinye, öndu ma oli dë."},{"book":"Yowani","chapter":"11","verse":"22","text":"Gbï le yaanya aba ne ma yɔlɔ ku henye Wïrï ako'dɔ wa mati ako'jo.”"},{"book":"Yowani","chapter":"11","verse":"23","text":"Yësu ayada zi mo iya henye, “Öndu yï akadïdï löhu.”"},{"book":"Yowani","chapter":"11","verse":"24","text":"Marita aya'ba dɔ mo iya henye, “Ma yɔlɔ ku mo atënyï na dïdï mï ndundu ko'do aba, ëzë biya yöku ënyï ku.”"},{"book":"Yowani","chapter":"11","verse":"25","text":"Yësu iya zi Marita henye, “Ma ra vïdï mati ëdï yöku kïnjë zi dïdï. Vïdï biya mati omannï mï ma akadïdïnnï, ëzë olinnï le."},{"book":"Yowani","chapter":"11","verse":"26","text":"Ehe vïdï biya mati alimannï ga kö'du 'ba koma mï ma tïnyö akolinnï dë. Oma nenye ku?”"},{"book":"Yowani","chapter":"11","verse":"27","text":"Mo alëzë iya henye, “Ɔɔ Yere, moma yï Korisitɔ ra, Wisi 'ba Wïrï. Yï ra vïdï mati da sösu kö'du mo atayi mï damöku ne.”"},{"book":"Yowani","chapter":"11","verse":"28","text":"Tapëtï Marita iya nenye, mo ï'bë liwo iya zi ëmï nï Mariya, “Raboni ëdï kinye, ehe mo omba zi yï kongɔ.”"},{"book":"Yowani","chapter":"11","verse":"29","text":"Kandi mati Mariya owo nenye, mo ënyï rïyë ï'bë yaga zi Yësu."},{"book":"Yowani","chapter":"11","verse":"30","text":"Mo gba yaga ta ra gawo bi mati Marita ï'bë dɔ mo kutrë."},{"book":"Yowani","chapter":"11","verse":"31","text":"Vïdï kayo ayinnï zi da Mariya lëlu, ehe mati kandi zë ongɔnnï mo ila loko, asösunnï mo ëdï tï'bë dawogo zi kudu. Here zë alö'bönnï gbɔ ga ndï mo."},{"book":"Yowani","chapter":"11","verse":"32","text":"Mariya ï'bë bi mati Yësu 'dɔmo. Kandi mati mo ongɔ mo, alɔmvɔ burutu mo iya henye, “Yere, ëdï kyere kinye, öndu ma oli dë.”"},{"book":"Yowani","chapter":"11","verse":"33","text":"Mati Yësu ongɔ Mariya ehe vïdï mati mo aba ëdïnnï akudu, mo kö'du sösu aba"},{"book":"Yowani","chapter":"11","verse":"34","text":"Ako'jo henye, “Kila ï'dï yë ida rɔ mo?” Zë aya'bannï henye, “Yere, ayi ongɔ te.”"},{"book":"Yowani","chapter":"11","verse":"35","text":"Yësu ayeto kudu."},{"book":"Yowani","chapter":"11","verse":"36","text":"Vïdï iyannï henye, “Ongɔ te hala mo ɔwɔ Lazara.”"},{"book":"Yowani","chapter":"11","verse":"37","text":"Kya zë maakowe iyannï henye, “Mo ayëhu komo 'ba vo komoköndu. Kö'du a'di mo atɔ'bɔ dë sesi Lazara kazi koli?”"},{"book":"Yowani","chapter":"11","verse":"38","text":"Yësu zɔ kö'du sösu kyedre aba. Here mo ï'bë dawogo mati na wöru yïtö alulu ŋbïrï hɔ mo."},{"book":"Yowani","chapter":"11","verse":"39","text":"Neene mo ayada zi vïdïyë yïtö ne lulu 'de yaga ta hɔ mo. Mora Marita iya henye, “Yere, ayɔlɔ henye, Lazara oli gɔ mo o'do ku sowɔ, ehe këzï mo atëdï ku na kyënyë.”"},{"book":"Yowani","chapter":"11","verse":"40","text":"Yësu aya'ba dɔ mo henye, “Gba ma yada dë zi yï henye, ëzë ëdï koma aba, akongɔ bikanyi kyedre 'ba Wïrï?”"},{"book":"Yowani","chapter":"11","verse":"41","text":"Tapëtï alulu yïtö ne ku dakapa, Yësu ongɔ bi rïyë zi komorïyë ehe amötu henye, “'Bu, mo'dɔ öwö'dï zi yï ga kö'du aya'ba da mötu 'bama."},{"book":"Yowani","chapter":"11","verse":"42","text":"Ma yɔlɔ ku 'duwï ëdï da mötu 'bama ya'ba. Mora miya nenye, here zi vïdï kinye nee koma yï ra utu ma.”"},{"book":"Yowani","chapter":"11","verse":"43","text":"Mati Yësu inde mötu ku, mo ako'jo wa gu kyembe aba henye, “Lazara, ayi yaga!”"},{"book":"Yowani","chapter":"11","verse":"44","text":"Kora mati oli ne ayi gbɔ yaga. Kala mowe ehe ndï mowe olo mï bɔngɔ 'ba wakusu, ehe bɔngɔ ayöfu komo mo. Yësu ayada zi vïdïyë henye, “Inge mo, ile mo mï'bë.”"},{"book":"Yowani","chapter":"11","verse":"45","text":"Vïdï kayo mati ayinnï zi Mariya, ongɔnnï wa mati Yësu o'dɔ, zë ï'dïnnï koma 'bënnï mï mo."},{"book":"Yowani","chapter":"11","verse":"46","text":"Maakowe ï'bënnï zi Farasiye ehe ayadannï wa mati Yësu o'dɔ."},{"book":"Yowani","chapter":"11","verse":"47","text":"Here kyedree 'ba vo karase ehe Farasiye atɔtɔ rë nnï bi kölö iyannï henye, “A'di ra da ko'de? Kora nenye ëdï kyïnë 'ba kö'du koro ko'dɔ kyɔ."},{"book":"Yowani","chapter":"11","verse":"48","text":"Ëzë da dɔre mo dë yaanya aba, vïdï biya akï'dïnnï koma 'bënnï mï mo. Neene vïdï 'ba Roma atayinnï ehe akayaŋannï yëkëlu dakaŋo 'beze aba.”"},{"book":"Yowani","chapter":"11","verse":"49","text":"Ma kölö maako tëmï zë ru mo Kayafa, mo ra kyedre 'ba vo karase mï kɔɔ nani. Mo ame'do rïyë iya henye, “E vïdï nee, anze dë kö'du yɔlɔ aba."},{"book":"Yowani","chapter":"11","verse":"50","text":"Ayɔle dë henye, ëdï na laka zi vïdï kölö koli kö'du vïdïyë, kazi dakaŋo ra yaŋa biya?”"},{"book":"Yowani","chapter":"11","verse":"51","text":"Kayafa iya nenye dë na bi dë nï. Kaa kyedre 'ba vo karase mï kɔɔ nani, mo ëdï kumë henye, Yësu ra akoli kö'du 'ba dakaŋo."},{"book":"Yowani","chapter":"11","verse":"52","text":"Yësu oli dë nje kö'du dakaŋo 'ba Yude. Mo akoli zi kika vïdï biya 'ba Wïrï mati apere rë nnï ne zi drɔko bi kölö."},{"book":"Yowani","chapter":"11","verse":"53","text":"Here mï ko'do nani dagba ani, vïdï ayetonnï mala ko'dɔ zi Yësu kï'dï zi koli."},{"book":"Yowani","chapter":"11","verse":"54","text":"Ga kö'du mala rɔ mo nenye, Yësu adɔrɔ lasi toko mï vïdï kayo na dangölö. Mo ï'bë mï gawo 'ba Efaremo, mati kara dakapa lïpï, ehe mo alima ani vo lö'bö 'bënïyë ëtï."},{"book":"Yowani","chapter":"11","verse":"55","text":"Ëdï ku kara zi karama kadra 'ba laga 'ba koli. Vïdï kayo 'ba Yude mati alimannï yaga tëmï dakaŋo, ayinnï mï Yerusalema zi rë nnï kɔ'jɔ ŋbala ga kö'du 'ba karama."},{"book":"Yowani","chapter":"11","verse":"56","text":"Zë omannï bi toko kö'du Yësu. Neene mati zë ëdïnnï mï yëkëlu, zë ako'jonnï oka ma kölö maako henye, “Asösu 'bëyï mo atayi dë kinye mï karama 'ba laga 'ba koli?”"},{"book":"Yowani","chapter":"11","verse":"57","text":"Kyedre 'ba vo karase ehe Farasiye ayadannï zi vïdïyë zi zë yɔlɔ, ëzë vïdï maako tëmï zë ongɔ Yësu ku. Nenye ëdï hala zë asösunnï zi mo kïrï."}]}