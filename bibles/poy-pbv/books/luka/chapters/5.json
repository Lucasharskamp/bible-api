{"data":[{"book":"Luka","chapter":"5","verse":"1","text":"Lishaka limu Yesu kagolokiti pampenku pa litanda lya Genezareti, aku wantu waweriti wankulibabanika wapikiniri visoweru vya Mlungu."},{"book":"Luka","chapter":"5","verse":"2","text":"Kawoniti mitumbwi miwili mumpenku mwa litanda, walowa wa wasomba waweriti wawuka, wagenditi kuzigulula wavu zawu."},{"book":"Luka","chapter":"5","verse":"3","text":"Yesu kagenda kwingira mumtumbwi mwa Simoni na kamgambiriti kagusegeziyi mtumbwi gulii palongolu padidini mulitanda. Yesu kalivagiti mumtumbwi na kanjiti kulifunda lipinga lya wantu."},{"book":"Luka","chapter":"5","verse":"4","text":"Pakamaliriti kala kutakula, kamgambira Simoni, “Gushimi mtumbwi kugenda kumashi gagenda, gwenga na wayagu mwakazidibisiyi zinyavu zyeni mlowi wasomba.”"},{"book":"Luka","chapter":"5","verse":"5","text":"Simoni kamwankula, “Mtuwa, twenga pashiru poseri tutenditi lihengu liraa ali kumbiti tupata ndiri wasomba. Toziya gwenga gutakula hangu, neni hanuzidibisiyi zinyavu.”"},{"book":"Luka","chapter":"5","verse":"6","text":"Pawadibisiyiti kala zinyavu wamemiti wasomba wavuwa mpaka zinyavu zyanja kudegeka."},{"book":"Luka","chapter":"5","verse":"7","text":"Wawashemiti wayawu yawaweriti mumtumbwi gumonga wizi wawatangi. Womberi wiza na wamemisiya wasomba mitumbwi yoseri miwili mpaka yanja kulidiba."},{"book":"Luka","chapter":"5","verse":"8","text":"Simoni Peteru pakawoniti yagalawiriti, kasuntamalira palongolu pa Yesu pakalonga, “Guwuki palongolu pangu, Mtuwa! Toziya neni muntu yanwera na vidoda!”"},{"book":"Luka","chapter":"5","verse":"9","text":"Simoni na wayaguwi woseri walikangashiti pawawoniti ntambu yawapatiti wasomba wavuwa."},{"book":"Luka","chapter":"5","verse":"10","text":"Wayaguwi na Simon, ashina Yakobu na Yohani, wana wa Zebedayu nawomberi walikangasha. Yesu kamgambira Simoni, “Nagutila, kwanjira vinu haguweri mlowa wantu.”"},{"book":"Luka","chapter":"5","verse":"11","text":"Wasegeziyiti mitumbwi yawu pampenku palitanda, waleka kila shintu, wamfata Yesu."},{"book":"Luka","chapter":"5","verse":"12","text":"Su Yesu pakaweriti mulushi, kuweriti na muntu yakana ugumbula. Pakamwoniti Yesu, kasuntama makukama kulongolu kwa Yesu kamluwa pakalonga, “Mtuwa pagufira gumweni, guweza gumpungi neni.”"},{"book":"Luka","chapter":"5","verse":"13","text":"Yesu kanyosha liwoku lyakuwi na kumshinkula pakalonga, “Neni nfira hangu, gupungwi!” Pala palii ugumbula umlekeziya."},{"book":"Luka","chapter":"5","verse":"14","text":"Yesu kamsinga pakalonga, “Nagumgambira muntu yoseri, su gugendi gwakaliranguziyi kwa Mtambika mkulu, gulaviyi tambiku ntambu yakalagaliriti Musa kwa kupungwa kwaku su muntu yoseri kavimani kuwera gupona.”"},{"book":"Luka","chapter":"5","verse":"15","text":"Visoweru vya Yesu vyeniyiti nentu. Lipinga lya wantu limgendiriti kumpikinira na wamonga wafiliti waponiziwi malweli gawu."},{"book":"Luka","chapter":"5","verse":"16","text":"Su Yesu kawukiti na kagenda pahala pagweka, kaweriti kankumluwa Mlungu."},{"book":"Luka","chapter":"5","verse":"17","text":"Lishaka limu Yesu kaweriti kankufunda, Mafalisayu wamu pamuhera na wafunda wa Malagaliru yawalivagiti palii weni walawiti mukila Iushi lwa Galilaya na Yudeya na kulawa Yerusalemu. Likakala lya Mtuwa liweriti kwa Yesu kwajili ya kuponiziya walweli."},{"book":"Luka","chapter":"5","verse":"18","text":"Wantu wamu wiziti pawampapa mushitanda muntu yakalewelekiti, wajeriti kumwingiziya mnumba su wamtuli palongolu pa Yesu."},{"book":"Luka","chapter":"5","verse":"19","text":"Toziya ya lipinga lya wantu, wasinditi kwingira nayomberi mnumba. Su wamkweniziya mlweri ulii pashitwiku, wadonola pampindi palitala, shakapanu wamseleziya mlweri ulii mushitanda mwakuwi mpaka pakati kulongolu kwa Yesu. Wantu wamsheshi wankumsulusiya mlweri kupitira palitala."},{"book":"Luka","chapter":"5","verse":"20","text":"Yesu pakawoniti njimiru yawu nkulu, kamgambiriti mlweri ulii, “Ganja gwangu, vidoda vyaku vilekiziwa.”"},{"book":"Luka","chapter":"5","verse":"21","text":"Wafunda wa Malagaliru na Mafalisayu su wanja kulikosiya pawalonga, “Ayu muntu gaa, kamwigilanga Mlungu! Mlungu gweka yakuwi ndo kaweza kulekiziya vidoda.”"},{"book":"Luka","chapter":"5","verse":"22","text":"Yesu kavimaniti kala vyawaliholiti su kawakosiya, “Hashi, mulihola hangu mumyoyu mwenu?"},{"book":"Luka","chapter":"5","verse":"23","text":"Shoshi shikamala ndiri, ‘Kulonga vidoda vyaku vilekiziwa,’ ama kutakula, ‘Gugoloki na gugendigendi?’"},{"book":"Luka","chapter":"5","verse":"24","text":"Nfira muvimani, Mwana gwa Muntu kana uwezu pasipanu wa kulekiziya vidoda.” Su kamgambiriti muntu yakalewelekiti, “Nunkugambira, gugoloki na gutoli mkeka gwaku na gugendi ukaya kwaku!”"},{"book":"Luka","chapter":"5","verse":"25","text":"Pala palii muntu ulii yakalewelekiti kagoloka kulongolu kwawu woseri, katola mkeka gwakuwi na kugendagenda na kagenditi ukaya pakamkwisa Mlungu."},{"book":"Luka","chapter":"5","verse":"26","text":"Woseri walikangasha nentu! Waweriti na lyoga, wamkwisiti Mlungu pawalonga, “Tulola mauzauza leru!”"},{"book":"Luka","chapter":"5","verse":"27","text":"Shakapanu, Yesu kalawa kunja, kamwoniti yakatola kodi litawu lyakuwi Lawi, kalivaga muofisi mwakuwi. Yesu kamgambira, “Gunfati.”"},{"book":"Luka","chapter":"5","verse":"28","text":"Lawi kagoloka, kaleka kila shintu, kamfatiti yomberi."},{"book":"Luka","chapter":"5","verse":"29","text":"Lawi kamtenderiti Yesu msambu mkulu nentu pakaya pakuwi, mngati mwa wahenga, waweriti watola kodi wavuwa pamuhera na wantu wamonga."},{"book":"Luka","chapter":"5","verse":"30","text":"Mafalisayu wamu na wafunda wa Malagaliru, winginikiti kwa wafundwa wa Yesu pawalonga, “Iwera hashi mwega mliya shiboga na kulanda pamuhera na watola kodi na wantu yawawera na vidoda?”"},{"book":"Luka","chapter":"5","verse":"31","text":"Yesu kawankula, “Wantu wakomu walandaga ndiri mtera, kumbiti woseri yawalwala ndo walandaga mtera."},{"book":"Luka","chapter":"5","verse":"32","text":"Niza ndiri kuwashema wantu waheri, kumbiti niza kuwashema wantu yawawera na vidoda waleki vidoda vyawatenda.”"},{"book":"Luka","chapter":"5","verse":"33","text":"Wantu wamonga wamgambiriti Yesu, “Wafundwa wa Yohani Mbatiza, woyiti kuliya mala zivuwa na kumluwa Mlungu na wafundwa wa Mafalisayu watendaga hera hangu, kumbiti wafundwa waku wankuliya na kulanda.”"},{"book":"Luka","chapter":"5","verse":"34","text":"Yesu kawankula, “Hashi muweza kuwatenda wahenga wa mpalu gwa ndowa wafungi pawawera na mpalu gwa ndowa? Hapeni watendi hangu!"},{"book":"Luka","chapter":"5","verse":"35","text":"Su lishaka halizi pawamtola mpalu gwa ndowa, womberi ndo hawoyi kuliya.”"},{"book":"Luka","chapter":"5","verse":"36","text":"Yesu viraa kawagambira kwa mfanu, “Kwahera muntu hakatoli shiraka sha nguwu yasyayi na kusonera munguwu ngona. Pakatenda hangu, su nguwu yasyayi hawayidegi, kayi shiraka sheni hapeni shilinganiri na nguwu ngona."},{"book":"Luka","chapter":"5","verse":"37","text":"Kwahera muntu yakalekera divayi yasyayi mumihaku ya lukuli migona, toziya divayi ya syayi hayipanti mihaku ya lukuli na divayi yeni hayitiki na mihaku ya lukuli hayidegeki."},{"book":"Luka","chapter":"5","verse":"38","text":"Mala zoseri, divayi yasyayi ilekerwa mumihaku ya lukuli yasyayi!"},{"book":"Luka","chapter":"5","verse":"39","text":"Kwahera muntu yakafira kulanda divayi yasyayi pakalanditi kala divayi ngona, su katakula, ‘Divayi ngona ndo iherepa nentu.’ ”"}]}