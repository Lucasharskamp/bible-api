{"data":[{"book":"Ruka","chapter":"13","verse":"1","text":"Zvino panguva iyoyo vamwe vaivapo vakaudza Jesu nezvavaGarirea vakanga vavhenganisirwa ropa ravo nezvibayiro zvavo naPirato."},{"book":"Ruka","chapter":"13","verse":"2","text":"Jesu akapindura akati, “Munofunga kuti vaGarirea ava vakanga vari vatadzi zvakanyanya kupfuura vose here zvavakatambudzika nenzira iyi?"},{"book":"Ruka","chapter":"13","verse":"3","text":"Ndinokuudzai kuti kwete! Asi kana musingatendeuki, nemiwo mucharaswa mose."},{"book":"Ruka","chapter":"13","verse":"4","text":"Kana vaya gumi navasere vakafa pavakawirwa neshongwe yeSiroami, munofunga kuti vakanga vane mhosva kukunda vamwe vose vaigara muJerusarema here?"},{"book":"Ruka","chapter":"13","verse":"5","text":"Ndinokuudzai kuti kwete! Asi kana musingatendeuki, nemiwo mose muchaparara.”"},{"book":"Ruka","chapter":"13","verse":"6","text":"Ipapo akavaudza mufananidzo uyu akati, “Mumwe murume akanga ane muti wake womuonde wakanga wakasimwa mumunda wake wemizambiringa, akaenda achindotsvaka muchero kwauri, asi haana chaakawana pauri."},{"book":"Ruka","chapter":"13","verse":"7","text":"Saka akati kumurume akanga achichengeta munda wemizambiringa, ‘Zvino ava makore matatu andanga ndichiuya kuzotsvaka muchero pamuonde uyu uye handisati ndambowana chinhu. Utemere pasi! Seiko uchishandisa ivhu pasina?’"},{"book":"Ruka","chapter":"13","verse":"8","text":"“Akapindura akati, ‘Ishe, chimbouregai henyu kwerimwezve gore, ini ndigoutimbira nokuuyisa mupfudze."},{"book":"Ruka","chapter":"13","verse":"9","text":"Kana ukazobereka muchero gore rinouya, zvakanaka! Kana usina, ipapo mungautema henyu.’ ”"},{"book":"Ruka","chapter":"13","verse":"10","text":"Jesu akanga achidzidzisa ari mune rimwe sinagoge nomusi weSabata,"},{"book":"Ruka","chapter":"13","verse":"11","text":"uye ipapo pakanga pano mukadzi aiva akaremadzwa nomweya wakaipa kwamakore gumi namasere. Musana wake wakanga wakakokonyara uye akanga asingagoni zvachose kutwasuka."},{"book":"Ruka","chapter":"13","verse":"12","text":"Jesu akati amuona, akamudana kuti auye mberi akati kwaari, “Mai, masunungurwa pachirwere chenyu.”"},{"book":"Ruka","chapter":"13","verse":"13","text":"Ipapo akaisa maoko ake pamusoro wake, pakarepo musana wake ukatwasanuka akarumbidza Mwari."},{"book":"Ruka","chapter":"13","verse":"14","text":"Mukuru wesinagoge akatsamwa nokuti Jesu akanga aporesa mukadzi uyu nomusi weSabata, akati kuvanhu, “Pane mazuva matanhatu okushanda. Saka munofanira kuuya kuzoporeswa pamazuva iwayo, kwete nomusi weSabata.”"},{"book":"Ruka","chapter":"13","verse":"15","text":"Ishe akamupindura achiti, “Imi vanyengeri! Ko, handiti mumwe nomumwe wenyu anosunungura nzombe kana mbongoro yake kubva mudanga, oenda nazvo kundonwa mvura nomusi weSabata here?"},{"book":"Ruka","chapter":"13","verse":"16","text":"Zvino mukadzi uyu, mwanasikana waAbhurahama, akanga akasungwa naSatani kwamakore gumi namasere, haaifanira kusunungurwa kubva pane zvakamusunga nomusi weSabata here?”"},{"book":"Ruka","chapter":"13","verse":"17","text":"Akati ataura izvozvo, vose vakanga vachipikisana naye vakanyadziswa, asi vanhu vakafadzwa nezvinhu zvinoshamisa zvaakanga achiita."},{"book":"Ruka","chapter":"13","verse":"18","text":"Ipapo Jesu akavabvunza achiti, “Umambo hwaMwari hwakaita seiko? Ndingahuenzanisa neiko?"},{"book":"Ruka","chapter":"13","verse":"19","text":"Hwakaita setsanga yemasitadhi, yakatorwa nomunhu akandoisima mubindu rake. Yakakura ikava muti mukuru, uye shiri dzedenga dzakauya dzikamhara mumatavi awo.”"},{"book":"Ruka","chapter":"13","verse":"20","text":"Akabvunzazve akati, “Umambo hwaMwari ndingahufananidza neiko?"},{"book":"Ruka","chapter":"13","verse":"21","text":"Hwakafanana nembiriso yakatorwa nomukadzi akaivhenganisa noupfu hwefurau hwakawanda kusvikira yafutisa ganyiwa.”"},{"book":"Ruka","chapter":"13","verse":"22","text":"Ipapo Jesu akafamba nomumaguta nomumisha achidzidzisa paakanga achienda kuJerusarema."},{"book":"Ruka","chapter":"13","verse":"23","text":"Mumwe akamubvunza akati, “Ishe, vanhu vashoma chete ndivo vachaponeswa here?”"},{"book":"Ruka","chapter":"13","verse":"24","text":"“Rwisai chaizvo kuti mupinde napasuo rakamanikana, nokuti ndinoti vazhinji vachaedza kupinda asi havangagoni."},{"book":"Ruka","chapter":"13","verse":"25","text":"Muridzi wemba akangodzimara asimuka akapfiga mukova, imi muchamira kunze muchigogodza uye muchiteterera, muchiti, ‘Ishe, tizarurireiwo mukova.’"},{"book":"Ruka","chapter":"13","verse":"26","text":"“Ipapo muchati, ‘Taidya uye tainwa pamwe chete nemi, uye maidzidzisa munzira dzomumisha yedu.’"},{"book":"Ruka","chapter":"13","verse":"27","text":"“Asi iye achati, ‘Handikuzivei, kana kwamunobva. Ibvai kwandiri, imi mose vaiti vezvakaipa!’"},{"book":"Ruka","chapter":"13","verse":"28","text":"“Ipapo pachava nokuchema, nokurumanya kwameno, pamunoona Abhurahama, Isaka naJakobho navaprofita vose vari muumambo hwaMwari, asi imi pachenyu marasirwa kunze."},{"book":"Ruka","chapter":"13","verse":"29","text":"Vanhu vachabva kumabvazuva nokumavirira, nokumusoro nezasi, uye vachagara pazvigaro zvavo pamabiko muumambo hwaMwari."},{"book":"Ruka","chapter":"13","verse":"30","text":"Zvirokwazvo, varipo vaya vokupedzisira vachazova vokutanga, uye vokutanga vachazova vokupedzisira.”"},{"book":"Ruka","chapter":"13","verse":"31","text":"Panguva iyoyo vamwe vaFarisi vakauya kuna Jesu vakati kwaari, “Ibvai pano muende kumwewo. Herodhi anoda kukuurayai.”"},{"book":"Ruka","chapter":"13","verse":"32","text":"Akapindura akati, “Endai munoudza gava iro kuti, ‘Ndichadzinga madhimoni nokuporesa vanhu nhasi namangwana, uye pazuva retatu ndichapedzisa basa rangu.’"},{"book":"Ruka","chapter":"13","verse":"33","text":"Zvisinei hazvo, ndinofanira kuramba ndichishanda mangwana nezuva rinotevera, nokuti zvirokwazvo hakuna muprofita angafira kunze kweJerusarema!"},{"book":"Ruka","chapter":"13","verse":"34","text":"“Iwe Jerusarema, Jerusarema, iwe unouraya vaprofita uye uchitaka namabwe avo vakatumwa kwauri, kazhinji sei kandaidisa kuunganidza vana vako pamwe chete, sehuku inounganidza hukwana dzayo pasi pamapapiro ayo, asi ukaramba!"},{"book":"Ruka","chapter":"13","verse":"35","text":"Tarira, imba yako yasiyiwa yava dongo. Ndinoti kwauri, hauchazondionizve kusvikira wati, ‘Akaropafadzwa iye anouya muzita raShe.’ ”"}]}