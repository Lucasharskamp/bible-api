{"data":[{"book":"Sams-Zgame","chapter":"7","verse":"1","text":"Ra Anumzana nagri Anumzamoka, kagripi fra nekuanki, nahenaku'ma navrarizama ne-esagenka nagu'vazinka naza huo."},{"book":"Sams-Zgame","chapter":"7","verse":"2","text":"Ana'ma osnankeno'a laionimo'ma nehiaza hu'za nahe'za tagna taganu vazisageno mago vahe'mo'e huno eme naza huno nagura ovazigahie."},{"book":"Sams-Zgame","chapter":"7","verse":"3","text":"Ra Anumzana nagri Anumzamoka, nagrama vahe'ma zamazeri haviza huge, nzampima hazenke'zama mege,"},{"book":"Sams-Zgame","chapter":"7","verse":"4","text":"hazenke'a omne vahe kefo avu'ava huntege, agafa'a omne zante ha' vahe'ni'amofo feno rohumare'na erige'ma hu'nenuana geno'a,"},{"book":"Sams-Zgame","chapter":"7","verse":"5","text":"zamatrege'za ha' vahe'nimo'za narotgo hu'za nazeri'za zamaga kanonu kugusopafi nahetrenage'na ra nagigura nagesa ontahi'na frineno."},{"book":"Sams-Zgame","chapter":"7","verse":"6","text":"Ra Anumzamoka krimpa hezmantenka otinka, ha' vahe'niaramina kasi vazizana eri zamaveri huo. Otinka zamarimpama ahenenantaza ha' vaheni'a fatgo kavukva hunka refko huzmantenka knazana zamio."},{"book":"Sams-Zgame","chapter":"7","verse":"7","text":"Atrege'za maka vahera emeri atru hu'za manigagisagenka, kagra manisga hunka mani'nenka kegava huzmanto."},{"book":"Sams-Zgame","chapter":"7","verse":"8","text":"Ra Anumzana maka vahe'ma refko nehia Anumzamo nagrira refko huno keana, nagra fatgo hu'noe. Fatgo navu'nava'ene knare navu'nava hugeno, hazenke zani'a omane'neanki, marerisa Anumzamoka nagrira refko hunanto."},{"book":"Sams-Zgame","chapter":"7","verse":"9","text":"Fatgo Anumzamoka kagra vahe'mofo antahintahine, tumo'enena negana Anumza mani'nananki, atregeno kefo zamavu'zmavama nehaza vahe'mokizmi kefo zamavu'zmava'mo'a vaganerena, fatgo avu'ava'ma nehaza vahera zamaza huge'za hankaveti'za maniho."},{"book":"Sams-Zgame","chapter":"7","verse":"10","text":"Marerifa Anumzana agra hankoni'agino, agra tumo'amo'ma fatgoma hu'nea vahera zamagu'nevazie."},{"book":"Sams-Zgame","chapter":"7","verse":"11","text":"Anumzamo'a fatgo huno keaga refko nehia Anumzankino, maka kna arimpa ahenezmante."},{"book":"Sams-Zgame","chapter":"7","verse":"12","text":"Hanki mago vahe'mo'ma agu'ama rukrahe osigeno'a, Anumzamo'a kazima'a kume neganeno, ati'a refagigino karina negreno retrotrara nehie."},{"book":"Sams-Zgame","chapter":"7","verse":"13","text":"Vahe'ma ahe fri ha' zama'a retro hunenteno, teve nefa'ane kevea'aramina retro hunente."},{"book":"Sams-Zgame","chapter":"7","verse":"14","text":"Kefo zamavu'zmava'zama nehaza vahe'mo'za kefo avu'ava zamo zamagu'afina avitege'za, a'nemo'za zamu'ene hazaza hu'za hazenke avu'ava zana zamu'ene hu'za krunagema hu'za kasenentaze."},{"book":"Sams-Zgame","chapter":"7","verse":"15","text":"Hagi iza'o vahe'moma taminogu'ma kerima kafintenimo'a, agra'a ana kerima kafintenia kerifi tamigahie."},{"book":"Sams-Zgame","chapter":"7","verse":"16","text":"Vahe'ma hazenkema hunte'nia hazenkemo'a rukrahe huno agri asenire ne-enigeno, vahe'ma azeri haviza hunaku retro'ma hania havizamo'a ete rukrahe huno agri kokovite egahie."},{"book":"Sams-Zgame","chapter":"7","verse":"17","text":"Fatgo avu'ava zama'agura Ra Anumzamofona susu hunente'na, muse zagame hu'na Ra Anumzana Marerifa Anumzamofona agia erisga hugahue."}]}