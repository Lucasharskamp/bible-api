{"data":[{"book":"VaGaratia","chapter":"6","verse":"1","text":"Hama dzangu, kana mumwe akabatwa ari muchivi, imi vari mumweya munofanira kumudzora nounyoro. Asi muzvingwarire pachenyu, kuti murege kuedzwawo."},{"book":"VaGaratia","chapter":"6","verse":"2","text":"Takuriranai mitoro yenyu, uye nokudaro muchazadzisa murayiro waKristu."},{"book":"VaGaratia","chapter":"6","verse":"3","text":"Kana munhu achifunga kuti iye chinhu iye asiri chinhu, anozvinyengera."},{"book":"VaGaratia","chapter":"6","verse":"4","text":"Mumwe nomumwe anofanira kuedza mabasa ake. Ipapo angazvikudza hake, asingazvienzanise nomumwe munhuwo,"},{"book":"VaGaratia","chapter":"6","verse":"5","text":"nokuti mumwe nomumwe anofanira kutakura mutoro wake."},{"book":"VaGaratia","chapter":"6","verse":"6","text":"Ani naani anogamuchira dzidziso mushoko anofanira kugovana nounomudzidzisa pazvinhu zvose zvakanaka."},{"book":"VaGaratia","chapter":"6","verse":"7","text":"Musanyengerwa: Mwari haasekwi. Munhu anokohwa zvaanodyara."},{"book":"VaGaratia","chapter":"6","verse":"8","text":"Anodyarira nyama yake, achakohwa kuparadzwa kunobva panyama iyoyo; uyo anodyarira mweya, achakohwa upenyu husingaperi hunobva paMweya iwoyo."},{"book":"VaGaratia","chapter":"6","verse":"9","text":"Ngatiregei kuneta pakuita zvakanaka, nokuti nenguva yakafanira tichakohwa kana tisingaori mwoyo."},{"book":"VaGaratia","chapter":"6","verse":"10","text":"Naizvozvo, zvatine mukana, ngatiitei zvakanaka kuvanhu vose, zvikuru kuna avo vari mumhuri yavatendi."},{"book":"VaGaratia","chapter":"6","verse":"11","text":"Tarirai kukura kwamavara andinoshandisa sezvo ndichikunyorerai imi noruoko rwangu!"},{"book":"VaGaratia","chapter":"6","verse":"12","text":"Avo vanoda kuzviratidza kuti vakanaka nechokunze vanoedza kukumanikidzai kuti mudzingiswe. Vanongoita izvi kuti varege kutambudzwa nokuda kwomuchinjikwa waKristu."},{"book":"VaGaratia","chapter":"6","verse":"13","text":"Kunyange naivo vakadzingiswa havateereri murayiro, asi vanoda kuti imi mudzingiswe, kuti vagozvikudza pamusoro penyama yenyu."},{"book":"VaGaratia","chapter":"6","verse":"14","text":"Ini ngandirege kutongozvikudza kunze kwomumuchinjikwa waIshe wedu Jesu Kristu, uyo kubudikidza nawo nyika yakarovererwa kwandiri, uye ini kunyika."},{"book":"VaGaratia","chapter":"6","verse":"15","text":"Kudzingiswa kana kusadzingiswa hazvirevi chinhu; chinokosha ndiko kuva chisikwa chitsva."},{"book":"VaGaratia","chapter":"6","verse":"16","text":"Rugare nengoni kuna avo vanotevera murayiro uyu, kunyange kuIsraeri yaMwari."},{"book":"VaGaratia","chapter":"6","verse":"17","text":"Pakupedzisira, ngakurege kuva nomunhu anonditambudza, nokuti ndakatakura mumuviri wangu mavanga aJesu."},{"book":"VaGaratia","chapter":"6","verse":"18","text":"Nyasha dzaIshe wedu Jesu Kristu ngadzive nomweya wenyu, hama dzangu. Ameni."}]}