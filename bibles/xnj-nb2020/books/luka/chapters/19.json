{"data":[{"book":"Luka","chapter":"19","verse":"1","text":"Yesu payingili ku Yeliko, apitayi munjila za muji wenuwo."},{"book":"Luka","chapter":"19","verse":"2","text":"Pamuji wenuwo pavi mundu mmonga liina laki Zakayo, avi mkulu wa vatola kodi mwenuyo avi na vindu vyamahele."},{"book":"Luka","chapter":"19","verse":"3","text":"Mwenuyo aganayi kumlola Yesu ndi yani, nambu ahotwili lepi ndava ya msambi wa vandu, na Zakayo avi mundu mhupi."},{"book":"Luka","chapter":"19","verse":"4","text":"Hinu, akajumba kulongolo na kukwela mumkongo uvaha ndava amlolayi Yesu, muni Yesu apitayi njila yeniyo."},{"book":"Luka","chapter":"19","verse":"5","text":"Yesu peahikili pandu penapo, akalola kunani na kumjovela Zakayo, “Huluka kanyata, muni lelu yati niwela munyumba yaku.”"},{"book":"Luka","chapter":"19","verse":"6","text":"Penapo Zakayo akahuluka pahi na kumpokalela Yesu kwa luheku."},{"book":"Luka","chapter":"19","verse":"7","text":"Vandu voha pevaloli genago, vakatumbula kung'ung'uta na kujova, “Mundu uyu ahambili kutama kwa mundu mweakumbudila Chapanga!”"},{"book":"Luka","chapter":"19","verse":"8","text":"Nambu Zakayo akayima palongolo akamjovela Yesu, “Bambu Yuwanila! Yati nigava pagati vindu vyangu na kuvapela vangangu na ngati natolili chindu cha mundu kwa kuchenjela, yati nimuwuyisila mala mcheche.”"},{"book":"Luka","chapter":"19","verse":"9","text":"Yesu akamjovela, “Lelu usangula uyingili munyumba iyi, muni na mwenuyu mewa chiveleku cha Ibulahimu."},{"book":"Luka","chapter":"19","verse":"10","text":"Muni Mwana wa Mundu abwelili kulonda na kusangula veviyagili.”"},{"book":"Luka","chapter":"19","verse":"11","text":"Vandu vavi vakumuyuwanila Yesu peavi papipi kuhika ku Yelusalemu vandu vaholalela Unkosi wa Chapanga uvi papipi kuhumila ndava genago Yesu avajovili luhumu wungi."},{"book":"Luka","chapter":"19","verse":"12","text":"Hinu akavajovela, kwavili na mundu mmonga wa lukolo lwa unkosi, mwaahambili kumulima wa kutali muni avikiwa unkosi na nkosi mkulu na kuwuya."},{"book":"Luka","chapter":"19","verse":"13","text":"Akavakemela vatumisi vaki kumi, na kuvapela kila mundu mashonga salafu zeziwanangana na luhuna lwa lihengu la mihyei yidatu, kila mmonga na kuvajovela, mhengela lihengu la kugula na kugulisa vindu mbaka peniwuyayi."},{"book":"Luka","chapter":"19","verse":"14","text":"Nambu vandu va mulima wenuwo vamuhakalili mundu mwenuyo, ndi vatumili vajumbi vamulanda na kuhamba kujova, tigani lepi mundu uyu avyaa nkosi witu."},{"book":"Luka","chapter":"19","verse":"15","text":"“Mundu mwenuyo agotoliwi unkosi wenuwo na kuwuya pamulima waki. Bahapo akalagiza vakemelewayi vavanda vevapewili mashonga vala, muni aganayi kumanya ngati kila mmonga ayonjokisi mashonga galinga."},{"book":"Luka","chapter":"19","verse":"16","text":"Akabwela mvanda mtumbula akajova, ‘Bambu, lilundu limonga la mashonga lewanipelili niyonjokisi malundu gangi kumi ga mashonga.’"},{"book":"Luka","chapter":"19","verse":"17","text":"Bambu yula akajova, ‘Chabwina.’ Veve wamtumisi mbwina! Ndava muni usadikiwi mumambu gadebe, ‘Hinu yati nikuvika uvya chilongosi mumiji kumi.’"},{"book":"Luka","chapter":"19","verse":"18","text":"Akagelekela mtumisi yungi akajova, ‘Bambu lilundu la mashonga yewanipelili niyonjakisi malundu ga mashonga gangi mhanu.’"},{"book":"Luka","chapter":"19","verse":"19","text":"Bambu yula akamjovela, ‘Na veve yati nikupela uvya wa chilongosi mumiji mhanu.’”"},{"book":"Luka","chapter":"19","verse":"20","text":"“Muhengaji yungi akabwela na kujova, ‘Bambu, tola lishonga laku muni nakungili muchitambala na kuyifiya pabwina."},{"book":"Luka","chapter":"19","verse":"21","text":"Ndava muni nakuyogwipi, muni veve wa mundu winonopa. Witola vindu vyangali vyaku nakubena pawangamija.’"},{"book":"Luka","chapter":"19","verse":"22","text":"Bambu yula akamjovela, ‘Yati nikuhamula ndava ya malovi gaku veve mtumisi mhakau! Kumbi wamanyi hotohoto ngati nene ninonopa, ndava nitola vyangali kuvya vyangu na kubena panangamija."},{"book":"Luka","chapter":"19","verse":"23","text":"Ndava kyani wavikili lepi malundu ga mashonga gangu mubenki? Na nene nganitolili pamonga na chiyonjakesu peniwuya.’”"},{"book":"Luka","chapter":"19","verse":"24","text":"“Akavajovela vevavi penapo, ‘Mumnyagayi lilundu la lishonga lenilo, mukampela yula mweavi na malundu ga mashonga kumi.’"},{"book":"Luka","chapter":"19","verse":"25","text":"Vene vakamjovela, ‘Mwenuyo amali kupewa malundu ga mashonga kumi!’"},{"book":"Luka","chapter":"19","verse":"26","text":"Bambu akavayangula, ‘Nikuvajovela, mundu yoyoha mweavi na chindu yati ipewa na kuyonjokesewa. Nambu mweangali chindu. Hati cheavi nachu yati inyagiwa."},{"book":"Luka","chapter":"19","verse":"27","text":"Na hinu vamakoko vangu vevakunibela nikotoka kuvya nkosi wavi, muvaletayi penapa na muvahinja palongolo yangu!’”"},{"book":"Luka","chapter":"19","verse":"28","text":"Yesu peamali kujova genago, akavalongolela kuhamba ku Yelusalemu."},{"book":"Luka","chapter":"19","verse":"29","text":"Peavili papipi kuhika ku Betifage na ku Betania papipi na chitumbi cha mikongo ya Mizeituni, avatumili vavili va vawuliwa vaki,"},{"book":"Luka","chapter":"19","verse":"30","text":"na kuvajovela, “Muhamba muchijiji chechivii palongolo yinu, na pemwitumbula kuyingila muchijiji chenicho yati mulikolela mapapakasi wa punda akungiwi langatumbula kugega mundu. Muwopolayi, mubwela nalu apa.Mpapakasi wa Lipunda"},{"book":"Luka","chapter":"19","verse":"31","text":"Ngati mundu akuvakota, ndava kyani mukuliwopola lipunda? Mumjovela, ‘Bambu akumgana.’ ”"},{"book":"Luka","chapter":"19","verse":"32","text":"Vevatumiwi vala vakahamba nakukolela ngati chavajoviwi na Yesu."},{"book":"Luka","chapter":"19","verse":"33","text":"Pevawopolayi punda mpakakasi, vakolo lipunda vakavakota, “Ndava kyani mukuliwopola lipunda mpapakasi ili?”"},{"book":"Luka","chapter":"19","verse":"34","text":"Vakayangula, “Bambu akumgana.”"},{"book":"Luka","chapter":"19","verse":"35","text":"Ndi vampelakili Yesu. Kangi vakatola nyula na kumuyambatisa punda mpapakasi panani na kumtamisa Yesu panani yaki."},{"book":"Luka","chapter":"19","verse":"36","text":"Yesu ayendalili na lugendu kuni vandu vayendelela kumdandasila nyula zavi munjila."},{"book":"Luka","chapter":"19","verse":"37","text":"Paavi papipi kuhika ku Yelusalemu paluhelelu lwa chitumbi cha mikongo ya Mizeituni, msambi woha wa vandu na vawuliwa vaki vatumbwili kumlulutila kwa lwami luvaha na kumlumba Chapanga ndava ya mambu gakulu goha gevagaweni,"},{"book":"Luka","chapter":"19","verse":"38","text":"vakajova, “Amotisiwa Nkosi mweibwela kwa uhotola wa Bambu! Uteke uvya kunani kwa Chapanga na Chapanga alumbiwa mweavi kunani!”"},{"book":"Luka","chapter":"19","verse":"39","text":"Vafalisayu vangi vevavili mu msambi wula wa vandu vakamjovela Yesu, “Muwula, vagunisa vawuliwa vaku!”"},{"book":"Luka","chapter":"19","verse":"40","text":"Yesu akavayangula, “Nikuvajovela, ngati venava vaguni, maganga haga yati giywanga.”"},{"book":"Luka","chapter":"19","verse":"41","text":"Paavi papipi neju na kuulola muji wa Yelusalemu, akauvembela muji wenuwo,"},{"book":"Luka","chapter":"19","verse":"42","text":"akajova, “Ngati kuvya umanyili lelu mambu gegileta uteke! Nambu hinu gafiyiki pamihu gaku!"},{"book":"Luka","chapter":"19","verse":"43","text":"Muni galabwela magono, penapo vamakoko vaku yati vakutindikila luwumba, yati vakuhaka na kukuhinya pandi zoha."},{"book":"Luka","chapter":"19","verse":"44","text":"Penapo yati vakutimbisula veve na vana vaku muluwumba wula, vakulekela lepi hati liganga limonga lelisigalila panani ya liganga lingi, ndava wamanyi lepi lukumbi Chapanga peakubweli kukusangula!”"},{"book":"Luka","chapter":"19","verse":"45","text":"Kangi Yesu akayingila mu Nyumba ya Chapanga, akutumbula kuvavinga vandu vevagulisa na kugula vindu,"},{"book":"Luka","chapter":"19","verse":"46","text":"akajova, “Yiyandikiwi, ‘Nyumba yangu yati yivya nyumba ya kumyupila Chapanga.’ Nambu nyenye muhiyusi kuvya libokoselu la vanyagaji.”"},{"book":"Luka","chapter":"19","verse":"47","text":"Ligono kwa ligono Yesu avawulayi mu Nyumba ya Chapanga. Nambu Vakulu va Kuteta na vawula va malagizu na vachilongosi va vandu, valonda njila ya kumkoma,"},{"book":"Luka","chapter":"19","verse":"48","text":"nambu vavi nakumanya cha kukita ndava vandu voha vagunili kumyuwanila."}]}