{"data":[{"book":"Masenyi Dɔnxɔɛ","chapter":"20","verse":"1","text":"Wo na siga wo yaxuie gerede, wo fa a to e xa soee, geresosee, nun sɔɔrie dangi wo gbe ra, hali wo mu gaaxu. Wo Marigi Alatala naxan wo raminixi Misira bɔxi ra, a na wo fɔxɔ ra."},{"book":"Masenyi Dɔnxɔɛ","chapter":"20","verse":"2","text":"Wo nɛ wo yailanma tɛmui naxɛ gere sofe ma, sɛrɛxɛdubɛ nan tima a wɔyɛn ɲama bɛ,"},{"book":"Masenyi Dɔnxɔɛ","chapter":"20","verse":"3","text":"«Isirayila, wo wo tuli mati! To lɔxɔɛ wo faxi wo yaxuie nan gerede. Limaniya naxa ba wo yi ra de, wo naxa gaaxu, wo bɔɲɛ naxa mini a i, wo naxa sɛrɛn,"},{"book":"Masenyi Dɔnxɔɛ","chapter":"20","verse":"4","text":"barima wo Marigi Alatala na wo fɔxɔ ra wo yaxuie gerede. A e rayarabima nɛ wo bɛ, wo fa xutu sɔtɔ e ma.»"},{"book":"Masenyi Dɔnxɔɛ","chapter":"20","verse":"5","text":"Na tɛmui mangɛ xa kuntigie xa sɔɔrie maxɔrin, «Mixi nde na wo ya ma, naxan bara gɛ banxi tide kɔnɔ a mu soxi a kui sinden? Na kanyi xa gbilen a xɔnyi, barima xa a faxa gere kui, mixi gbɛtɛ fama nɛ sode a xa banxi kui."},{"book":"Masenyi Dɔnxɔɛ","chapter":"20","verse":"6","text":"Mixi nde na wo ya ma be, naxan wɛni bili sixi, a mu a bogi baxi sinden? Na kanyi xa gbilen a xɔnyi, barima xa a faxa gere kui, mixi gbɛtɛ fama nɛ a xa wɛni bogi bade."},{"book":"Masenyi Dɔnxɔɛ","chapter":"20","verse":"7","text":"Mixi nde na wo ya ma be, naxan bara wa ginɛ xɔn, kɔnɔ a mu a futixi sinden? Na kanyi xa gbilen a xɔnyi, barima xa a faxa gere kui, mixi gbɛtɛ fama nɛ a xa ginɛ futide.»"},{"book":"Masenyi Dɔnxɔɛ","chapter":"20","verse":"8","text":"Mangɛ xa kuntigie man xa sɔɔrie maxɔrin, «Mixi nde na wo ya ma be limaniya baxi naxan yi, a gaaxu? Na kanyi fan xa gbilen a xɔnyi alako a naxa limaniya ba a booree fan yi.»"},{"book":"Masenyi Dɔnxɔɛ","chapter":"20","verse":"9","text":"Mangɛ xa kuntigie na gɛ wɔyɛnde ɲama ra, e xa mangɛe ti yi sɔɔri xundɛe ya ra."},{"book":"Masenyi Dɔnxɔɛ","chapter":"20","verse":"10","text":"Wo na wo makɔrɛ wo yaxuie xa taae ra gereso ki ma, wo xa lanyi maxɔrin e ma."},{"book":"Masenyi Dɔnxɔɛ","chapter":"20","verse":"11","text":"Xa e tin na ra, e taa naadɛ rabi wo bɛ, e birin xa lu wo xa yaamari nan bun ma, e nu duuti fi."},{"book":"Masenyi Dɔnxɔɛ","chapter":"20","verse":"12","text":"Kɔnɔ xa e mu tin lanyi ra, e fa wo yaabi gere ra, na tɛmui wo xa na taa bilin."},{"book":"Masenyi Dɔnxɔɛ","chapter":"20","verse":"13","text":"Wo Marigi Alatala e rayarabima nɛ wo bɛ. Wo xa xɛmɛ birin faxa santidɛgɛma ra,"},{"book":"Masenyi Dɔnxɔɛ","chapter":"20","verse":"14","text":"wo xa ginɛe, dimɛe, xurusee, nun se naxan birin na taa kui, wo xa a tongo wo yɛtɛ bɛ sɛɛwɛ kui. Wo Marigi Alatala bara na fi wo ma."},{"book":"Masenyi Dɔnxɔɛ","chapter":"20","verse":"15","text":"Wo xa na mɔɔli raba taae fan na, naxee makuya wo ra, naxee mu na taae ya ma wo fama sabatide dɛnnaxɛ."},{"book":"Masenyi Dɔnxɔɛ","chapter":"20","verse":"16","text":"Kɔnɔ wo naxa sese lu a ɲiɲɛ ra taae kui, wo Marigi Alatala fama naxee fide wo ma kɛ ra."},{"book":"Masenyi Dɔnxɔɛ","chapter":"20","verse":"17","text":"Wo Xitikae, Amorikae, Kanaankae, Peresikae, Hiwikae, nun Yebusukae birin halakima nɛ alɔ wo Marigi Alatala a masenxi wo bɛ ki naxɛ,"},{"book":"Masenyi Dɔnxɔɛ","chapter":"20","verse":"18","text":"alako e naxa wo xaran na fe xɔnxie rabafe ra e naxee rabama e xa alae bɛ, na fa findi yunubi fe ra wo bɛ wo Marigi Alatala mabiri."},{"book":"Masenyi Dɔnxɔɛ","chapter":"20","verse":"19","text":"Wo na taa nde bilin a gerefe ma, a mu lan wo xa beera tongo sansie sɛgɛ xili ma. E findima wo balose nan na. Na daaxa sansie xa mu findixi wo gerefae ra."},{"book":"Masenyi Dɔnxɔɛ","chapter":"20","verse":"20","text":"Sansi naxee bogi mu nɔma donde, wo nɔma nee tan sɛgɛde e xa findi geresose ra wo bɛ taa mixie xili ma, wo nun naxee na gerefe han e sa rayarabima wo bɛ tɛmui naxɛ."}]}