{"data":[{"book":"Jongʼad Bura","chapter":"20","verse":"1","text":"Eka jo-Israel duto chakre Dan nyaka Bersheba, kaachiel gi joma oa e piny jo-Gilead nowuok kaka oganda achiel ma gichokore Mizpa e nyim Jehova Nyasaye."},{"book":"Jongʼad Bura","chapter":"20","verse":"2","text":"Jotend dhout Israel duto nokawo keregi e chokruok mar jo-Nyasaye, jolweny alufu mia angʼwen man-gi ligangla."},{"book":"Jongʼad Bura","chapter":"20","verse":"3","text":"Jo-Benjamin nowinjo ni jo-Israel nosedhi nyaka Mizpa. Eka jo-Israel nowacho niya, “Nyiswane kaka gima lichni notimore.”"},{"book":"Jongʼad Bura","chapter":"20","verse":"4","text":"Omiyo ja-Lawino, ma chwor dhako mane onegi, nowacho niya, “Ne adhi Gibea man Benjamin kaachiel gi chiega mondo wabuor kanyo."},{"book":"Jongʼad Bura","chapter":"20","verse":"5","text":"E otienono chwo ma Gibea noluwo bangʼa ma gilworo ot, ka gin giparo mar nega. Negiterore gi chiega githuon, mi otho."},{"book":"Jongʼad Bura","chapter":"20","verse":"6","text":"Bangʼe ne akawo ringre chiegano, mi apogee matindo tindo kendo aoro lembe ne dhoudi duto mag Israel kaka girkeni, nikech jogi notimo tim machachni kendo mar anjawo e piny Israel."},{"book":"Jongʼad Bura","chapter":"20","verse":"7","text":"Koro, un jo-Israel duto, wuouru kendo ungʼad bura e wachni.”"},{"book":"Jongʼad Bura","chapter":"20","verse":"8","text":"Ji duto nochungʼ mowuoyo gi dwol achiel niya, “Onge ngʼato kuomwa ka mabiro dhi dala. Ooyo, onge kata ngʼato achiel kuomwa madok e ode."},{"book":"Jongʼad Bura","chapter":"20","verse":"9","text":"To koro ma e gima wabiro timo ne Gibea: Wabiro kedo kodgi kaka ombulu owacho."},{"book":"Jongʼad Bura","chapter":"20","verse":"10","text":"Wabiro kawo chwo apar kuom chwo mia achiel moa e dhout Israel, kendo chwo mia achiel kuom ji alufu achiel, kendo alufu achiel kuom ji alufu apar, mondo ochiwre ne konyo jolweny. Bangʼ, ka jolweny osechopo Gibea man Benjamin, ginyalo kedo kodgi kaluwore gi tim marach mane gisetimone Israel.”"},{"book":"Jongʼad Bura","chapter":"20","verse":"11","text":"Omiyo jo-Israel nochokore kanyakla ma giriwore gibedo gimoro achiel ka gikedo gi dala maduongʼno."},{"book":"Jongʼad Bura","chapter":"20","verse":"12","text":"Dhout Israel nooro ji e dhout Benjamin duto, kawacho niya, “Mano en tim marach manade mosetim e dieruni?"},{"book":"Jongʼad Bura","chapter":"20","verse":"13","text":"Koro chiwuru jo-Gibea ma timbegi monogo mondo mi waneg-gi kendo mondo wapwodh richoni e kind Israel.”"},{"book":"Jongʼad Bura","chapter":"20","verse":"14","text":"Ne giwuok e miechgi kanyakla nyaka Gibea mondo giked gi jo-Israel."},{"book":"Jongʼad Bura","chapter":"20","verse":"15","text":"Gisano sano jo-Benjamin nochoko joma nigi ligangla alufu piero ariyo gauchiel koa e miechgi, koriw gi joma oyier mia abiriyo modak Gibea."},{"book":"Jongʼad Bura","chapter":"20","verse":"16","text":"To kuom jolwenygo duto mane oyier ne nitie ji mia abiriyo ma rochembe manyalo bayo orujre, ma moro ka moro ne nyalo bayo orujre ma goo yier wich ma ok obayo."},{"book":"Jongʼad Bura","chapter":"20","verse":"17","text":"Jo-Israel, ka iweyo jo-Benjamin oko, ne nitiere gi jo-ligangla alufu mia angʼwen, giduto ne gin jokedo."},{"book":"Jongʼad Bura","chapter":"20","verse":"18","text":"Jo-Israel nodhi nyaka Bethel kendo gimanyo wangʼ Nyasaye. Negiwacho niya, “En dhoot mane kuomwa mabiro dhi mokwongo mondo oked gi jo-Benjamin?”"},{"book":"Jongʼad Bura","chapter":"20","verse":"19","text":"Kinyne jo-Israel nowuok kendo ne gibworo but Gibea."},{"book":"Jongʼad Bura","chapter":"20","verse":"20","text":"Jo-Israel nowuok mondo oked gi jo-Benjamin kendo negiriedo jolwenjgi mag kedo gi jo-Benjamin e piny Gibea."},{"book":"Jongʼad Bura","chapter":"20","verse":"21","text":"Jo-Benjamin nowuok Gibea kendo neginego jo-Israel alufu piero ariyo gariyo e paw kedo odiechiengno."},{"book":"Jongʼad Bura","chapter":"20","verse":"22","text":"To jo-Israel nojiwore kendgi giwegi kendo negichako giriedo jolwenjgi kaka negisetimo chiengʼ mokwongo."},{"book":"Jongʼad Bura","chapter":"20","verse":"23","text":"Jo-Israel nodok moywak e nyim Jehova Nyasaye nyaka odhiambo, kendo negimanyo wangʼ Jehova Nyasaye. Negiwacho niya, “Bende wanyalo dhi kendo mondo waked gi jo-Benjamin, owetewa?”"},{"book":"Jongʼad Bura","chapter":"20","verse":"24","text":"Eka jo-Israel nosudo machiegni gi jo-Benjamin e odiechiengʼ mar ariyo."},{"book":"Jongʼad Bura","chapter":"20","verse":"25","text":"E kindeno, ka jo-Benjamin noa Gibea mondo oked kodgi, negichako ginego kendo jo-Israel alufu apar gaboro, ma duto ne nigi ligangla."},{"book":"Jongʼad Bura","chapter":"20","verse":"26","text":"Eka jo-Israel duto nodok Bethel, kendo negibet piny kanyo ka giywak e nyim Jehova Nyasaye. Ne giriyo kech ka gilemo chakre okinyi nyaka odhiambo kendo negichiwo misengini miwangʼo pep kod misengini mar lalruok ne Jehova Nyasaye."},{"book":"Jongʼad Bura","chapter":"20","verse":"27","text":"Kendo jo-Israel nodwaro wangʼ Jehova Nyasaye. (E ndalogo Sandug Muma mar singruok mar Nyasaye ne ni kanyo,"},{"book":"Jongʼad Bura","chapter":"20","verse":"28","text":"ka Finehas wuod Eliazar, ma wuod Harun, ne jadolo mare.) Negipenjo niya, “Bende wanyalo kedo gi Benjamin ma owadwa, koso kik watim kamano?”"},{"book":"Jongʼad Bura","chapter":"20","verse":"29","text":"Eka jo-Israel nopondo machiegni gi Gibea."},{"book":"Jongʼad Bura","chapter":"20","verse":"30","text":"Negidhi mondo giked gi jo-Benjamin chiengʼ mar adek kendo negiriedo jolwenjgi Gibea mana kaka negisetimo mokwongo."},{"book":"Jongʼad Bura","chapter":"20","verse":"31","text":"Kane jo-Benjamin nowuok mondo orom kodgi negiywayogi mabor gi dala maduongʼ. Negichako nego jo-Israel mana kaka negisetimo mokwongo, omiyo ji piero adek notho e pap kod e yore; ma achiel dhi Bethel, machielo to dhi Gibea."},{"book":"Jongʼad Bura","chapter":"20","verse":"32","text":"Kane jo-Benjamin ne pod wacho niya, “Walogi kaka pile,” to jo-Israel ne wacho niya, “Wadoguru chien mondo wagolgi e dala maduongʼ ka wachiko kodgi wangʼ yore.”"},{"book":"Jongʼad Bura","chapter":"20","verse":"33","text":"Jo-Israel duto nowuok kuonde mane gipondoe moriedo jolwenjgi Baal Tamar, kendo jo-Israelgo nochako kedo koa yo podho chiengʼ mar Gibea."},{"book":"Jongʼad Bura","chapter":"20","verse":"34","text":"Eka jo-Israel alufu apar man-gi lony kuom lweny nomonjo Gibea gi e yo ka nyimgi. Lwenygi ne tek ma jo-Benjamin ne ok ofwenyo ni masira biro tiekogi."},{"book":"Jongʼad Bura","chapter":"20","verse":"35","text":"Jehova Nyasaye noloyo jo-Benjamin e nyim Israel kendo odiechiengno jo-Israel nonego jo-Benjamin alufu piero gabich gi mia achiel man-gi ligangla."},{"book":"Jongʼad Bura","chapter":"20","verse":"36","text":"Omiyo jo-Benjamin nongʼeyo ni oloogi."},{"book":"Jongʼad Bura","chapter":"20","verse":"37","text":"Jogo mane osebedo kopondo nodonjo Gibea apoya nono, ka gikere koni gi koni ma ginego ji duto mane ni e dala maduongʼno gi ligangla."},{"book":"Jongʼad Bura","chapter":"20","verse":"38","text":"Jo-Israel ne osewinjore gi joma nopondo ni ka gineno iro madhwolore e dalano,"},{"book":"Jongʼad Bura","chapter":"20","verse":"39","text":"to gingʼe ni jo-Israel osechako lweny."},{"book":"Jongʼad Bura","chapter":"20","verse":"40","text":"To ka iro nochako dhwolore malo koa e dala maduongʼ, jo-Benjamin nolokore moneno ka iro madhwolore e dalano ochomo polo."},{"book":"Jongʼad Bura","chapter":"20","verse":"41","text":"Eka jo-Israel nopor kuomgi, kendo luoro nomako jo-Benjamin matek, nikech negifwenyo ni masira osechopo kuomgi."},{"book":"Jongʼad Bura","chapter":"20","verse":"42","text":"Omiyo negiringo gia e nyim jo-Israel ka gichiko yo thim, to ne ok ginyal tony ne lweny. Kendo jo-Israel mane oa e mier nonegogi kanyo."},{"book":"Jongʼad Bura","chapter":"20","verse":"43","text":"Negilworo jo-Benjamin, ka gilawogi mi gimakogi e alwora duto man yo wuok chiengʼ mar Gibea."},{"book":"Jongʼad Bura","chapter":"20","verse":"44","text":"Jo-Benjamin duto mane otho odiechiengno ne gin jolweny marahuma alufu apar gaboro."},{"book":"Jongʼad Bura","chapter":"20","verse":"45","text":"Joma notony noringo kochomo lwanda Rimon, to jo-Israel nonego ji alufu abich kuomgi e yo. Negidhi nyime ka giluwo bangʼ jo-Benjamin nyaka Gidom ma ginego ji alufu ariyo mamoko."},{"book":"Jongʼad Bura","chapter":"20","verse":"46","text":"Jo-Benjamin duto mane oneg odiechiengno ne gin jolweny marahuma alufu piero ariyo gabich."},{"book":"Jongʼad Bura","chapter":"20","verse":"47","text":"To ji mia auchiel noringo mi gidhi e thim nyaka e lwanda mar Rimon, kama negidakie kuom dweche angʼwen."},{"book":"Jongʼad Bura","chapter":"20","verse":"48","text":"Jo-Israel noduogo chien momonjo jo-Benjamin mane odongʼ, mi ginegogi duto kaachiel gi jamni kod gimoro amora mane giyudo. Mier duto mane gineno e nyimgi ne giwangʼo."}]}