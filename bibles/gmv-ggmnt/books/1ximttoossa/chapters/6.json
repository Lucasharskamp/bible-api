{"data":[{"book":"1 Ximttoossa","chapter":"6","verse":"1","text":"Xoossa sunththine iza timirttey cayetontta mala aylletetha qambbara garssan dizayti wuri ba godas kumetha bonchoy beessizayssa ereetto."},{"book":"1 Ximttoossa","chapter":"6","verse":"2","text":"Ammaniza godati diza ammaniza ashshikarati godati istta ishatas gidida gish godatas beessiza boncho immetto. Harapekka istta oothon maadetiza ammaniza godati isttas dosettidayta gidida gish nekka haytantta mala yoota tamarththanasine zoranas beesses."},{"book":"1 Ximttoossa","chapter":"6","verse":"3","text":"Oonikka wordo timirtte tamarsikko Goda Yesuss kiristtoosa loo7o qaalane ayana tumatetha minssiza timirttera gaaggonttayssa gidikko"},{"book":"1 Ximttoossa","chapter":"6","verse":"4","text":"He uray otoroteththan kumidesinne aykkoka yuushi qoopena. Issi issi qaalata gish paalamistanassine, ooyistanas iita amoy izan dees. Heyitikka qanateteth, ooshshu, caashshe, iita sidhdhe kaallethettes."},{"book":"1 Ximttoossa","chapter":"6","verse":"5","text":"Tumay isttafe ekketi gidin beess ayyana oothon wodhdhe deemmana milatiza asatane qofa pacce asata giiddon goochchettidi duuxxontta ooshshu eheettes."},{"book":"1 Ximttoossa","chapter":"6","verse":"6","text":"Gido attin tumu ayyana asi gideth nuus dizayssan woppu giidi duussara gita wodheko."},{"book":"1 Ximttoossa","chapter":"6","verse":"7","text":"Gasooykka nu hayssa ha alameza yishe aykkoka ekki yibeyikko; bisheka qasse ayikkoka ekki booko."},{"book":"1 Ximttoossa","chapter":"6","verse":"8","text":"Gido attin nuus maanayssine nu mayanayss diiko gidana."},{"book":"1 Ximttoossa","chapter":"6","verse":"9","text":"Dure gidanas koyizayti gidikko gede paacceninne narxxan gelidi oykettizayssa mala daro hadanine iita amon un7etetes."},{"book":"1 Ximttoossa","chapter":"6","verse":"10","text":"Gasooykka miishsha siiqqoy iitateth wurssos xapho. Issi issi asati dure gidana giidi amope denddidayssan ammano ogeppe ballettidi haraso bidane berkka bena daro meto giido gelththida."},{"book":"1 Ximttoossa","chapter":"6","verse":"11","text":"Neno Xoossa aso! ne hessa wurssofe baqata. Xiilloteth, tumu ayyanan duussu, ammano, siiqqo, dandda7ane ashshiketeth kaalla."},{"book":"1 Ximttoossa","chapter":"6","verse":"12","text":"Ammano baaxe lo7otha baaxista. Daro markkata sinththan loo7o ammanetethan ne markkatidayssane ne izas xeeyigetida medhdhina deyoza lo7etha oykka."},{"book":"1 Ximttoossa","chapter":"6","verse":"13","text":"Wurssoskka deyo immiza Xoossa achchan hessathokka Phanxxoossa Philaxxoossa sinththan tuma markkattida Yesuss Kiristtoossa sinththan ta nena hadara gizay"},{"book":"1 Ximttoossa","chapter":"6","verse":"14","text":"Goda Yesuss Kiristtoossay qonccana gakkanaas nees imetida oothoza wothoy bayinda ne polana malakko."},{"book":"1 Ximttoossa","chapter":"6","verse":"15","text":"He qonccethay anjjettidayssi berkka wurssi harizaysinne kawoota kawooy, Godatas Goday izi ba woden beessana."},{"book":"1 Ximttoossa","chapter":"6","verse":"16","text":"Izi xaalla hayqqonttayssa. Oonikka shiiqanas dandda7ontta po7o giidon dees. Iza beeyida asi oonikka baawa, beeyana dandda7izadeyka deena. Izas wollqqayine bonchoy medhdhinape medhdhinas gido; amminnii."},{"book":"1 Ximttoossa","chapter":"6","verse":"17","text":"Hayssa ha alamezan duretidayti otorettontta mala; gido attin nu ufa7ettana mala wurssikka darssi tirhaaththaisidi nuus immiza Xoossan attin ammanththontta miishshan ammanetontta mala asas yoota."},{"book":"1 Ximttoossa","chapter":"6","verse":"18","text":"Lo7o oothana malanne lo7o oothon durista gidana mala, keyatane shaakki immanas dosizayta gidana mala asa azaza."},{"book":"1 Ximttoossa","chapter":"6","verse":"19","text":"Hessathokka tumu gidida deyo deemmana mala buroppe yaana wodes asay mino xapho gidiza haaro bees shiishshana."},{"book":"1 Ximttoossa","chapter":"6","verse":"20","text":"Ximttossa, ne hadara ekkidayssa wurssa naaga. Xoossa bonchisontta hada duuna loommiu loommiupene wordo erateth geetettiza asi beepe medhdhi kessida timirttefe haakka."},{"book":"1 Ximttoossa","chapter":"6","verse":"21","text":"Nuus hessa mala eratteth dees giza, issi issi asati hessaththo oothon ammano ogepe balettida. Xoossa kiyatethi intenara gido."}]}