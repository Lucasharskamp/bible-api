{"data":[{"book":"2 Qoronttosa","chapter":"7","verse":"1","text":"Hessa gishshi ta siiqoto! hayssi hidotay nuusu immetida gishshi ashone ayana tunissiza ay miishafeka ane nuna geeshosu. Xoossas yashan nu geeshatetha ane kumeth histoosu."},{"book":"2 Qoronttosa","chapter":"7","verse":"2","text":"Inte nuna ufayssan mokki ekkite. Nuni oonaka qohibeykko; Oonaka naaqibeykko; Oonna go7aka nuusu balethi ekkibeykko;"},{"book":"2 Qoronttosa","chapter":"7","verse":"3","text":"Tani hessaththo gizay inte bolla piridanas gidena. Hayssafe kase ta intes yootida mala inte nu wozinan deista. Hessa gishshi hayqonkka gidin paxankka wurso wode nu intefe shaaketoko."},{"book":"2 Qoronttosa","chapter":"7","verse":"4","text":"Taas inte bolla diza ammanoy daro gitako. Taas inte bolla diza ceeqeteth gitako. Ta intenan ministayss. Nuna gakkiza meto wurson tani keeha ufa7istayss."},{"book":"2 Qoronttosa","chapter":"7","verse":"5","text":"Nuni Maqidooniya gakkida wodeka duma duma baggara metoy nuna gakkides attin nuni aykoka shempo demibeykko. Nuusu soora hirigay, karera qass ooshi dees."},{"book":"2 Qoronttosa","chapter":"7","verse":"6","text":"Gido attin muzottidayta mintthethiza Goday Titosa yuusan nuna mintthethides."},{"book":"2 Qoronttosa","chapter":"7","verse":"7","text":"Nuni minettiday iza yuussan xalala gidontta dishin inte iza mintthethidayssa nu guji siyida gishshiko. Inte tana laamotidayssane inte taas qadhetizayssane qopizayssaka izi nuusu yootin siyada tani daro ufa7istadis."},{"book":"2 Qoronttosa","chapter":"7","verse":"8","text":"Tani hayssafe kase intes xaafida kiitay intena michisida gidikkoka he kiita xaafida gishshi tani hessaththo aazas xaafadina gaada handatike. Modhetikoka ta handatanay guutha wodes inte tana michisida gishshiko."},{"book":"2 Qoronttosa","chapter":"7","verse":"9","text":"Ha7i gidiko ta ufa7istayss. Tani ufa7etida gaasoy tani intena michisida gishshi gidontta inte he michape dendidayssan maarotethan gelidi laametida gishshiko. Hessa gishshi inte michetikoka Xoossa shene mala gidida gishshi nuni intena aykoka qohibeyko guusuko."},{"book":"2 Qoronttosa","chapter":"7","verse":"10","text":"Xoossa shene mala mishetethi gede maareti attanaso gathees. Hessasika handatethi deenna; Wozinape gidontta maareteth gidiko hayqon gathees."},{"book":"2 Qoronttosa","chapter":"7","verse":"11","text":"Hayssi inte muuzotethay Xoossa shene mala gidida gishshi hessi ay mala minotethan, ay mala oycha zaaron, ay mala elle hanqetethan, ay mala yashatethan, ay mala laamotethan, ay mala lo7o amon, ay mala muran intena gathidakone ane inte wozinan yuushi qopite. Inte qasse handa wursonkka he hanozape geeshi gididayssa marikasidista."},{"book":"2 Qoronttosa","chapter":"7","verse":"12","text":"Hessa gishshi ta intes xaafidayssi inte nuusu ay mala ammanetizaytakone inte intena Xoossa sintthan beyana malape attin qohidade gishshine qohetidade gishshi gaada gidenna."},{"book":"2 Qoronttosa","chapter":"7","verse":"13","text":"Nuni minetidayssafe bollara Titosay demmida ufayssan daro ufa7etidosu. Nuni ufa7ettidayka inte wurikka Titosa mintthethida gishshine iza wozina shempisida gishshiko."},{"book":"2 Qoronttosa","chapter":"7","verse":"14","text":"Tani intenan ceeqetizayssa kase Titosas yoota woththadis. Inteka tana yeelasibeykista. Wuriso wode ta intes tuma xalala yootashe dayss. Hessika nuni inte gishshi Titosas yootida yooy tumu gidi ammanettides."},{"book":"2 Qoronttosa","chapter":"7","verse":"15","text":"Inte wurikka azazetizayta gididayssane yashatethanine kokorishe inte iza mokki ekkidayssa Titosay qopi ekkidi izi intena siiqizayssas zaway baawa."},{"book":"2 Qoronttosa","chapter":"7","verse":"16","text":"Taka wurso baggara intenan ammanetanas danda7ida gishshi ta daro ufa7istadis."}]}