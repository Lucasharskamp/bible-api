{"data":[{"book":"Maluko","chapter":"10","verse":"1","text":"Yesu ngabu'ka ku'lu' yenda kunkoa wa Yudea no loka liyi' lya Yordani. Na ipi'nga yambone ya bandu yaatikongolekana kai' nnu'ngi' yake, naywembe ngatumbwa kwayi'gana kati mwayobelile."},{"book":"Maluko","chapter":"10","verse":"2","text":"Bi'ngi' ba Mafalisayo ngabaisa li'nga kumpaya kwa kunnaluya, “Buli, yendayi'ki'ti'lwa nnalu'me kupeya talaka nnyumbowe?”"},{"book":"Maluko","chapter":"10","verse":"3","text":"Yesu ngaayangwa, “Musa aamwamulise namani?”"},{"book":"Maluko","chapter":"10","verse":"4","text":"Ngabayangwa, “Musa aayi'ki'tiye panga nnalu'me endakombwa kumwandikya nnyumbowe talaka na kummu'ya.”"},{"book":"Maluko","chapter":"10","verse":"5","text":"Yesu ngaabakia, “Musa aamwandiki salya yo kwa kitumbu so nonopa kwinu kwa myoyo."},{"book":"Maluko","chapter":"10","verse":"6","text":"Lakini tangu' nsimu wa Nnu'ngu' paumbike dunia, aaumbike nnalu'me na nnwawa."},{"book":"Maluko","chapter":"10","verse":"7","text":"Kwa kitumbu si', nnalu'me aalu'a kwaleka tati' bake na mau' bake no lu'mbana na nnyumbowe,"},{"book":"Maluko","chapter":"10","verse":"8","text":"na abo abi'li' baapanga yi'ga yimo. Kwa nyo, baapangali abi'li' kai', ila yi'ga yimo."},{"book":"Maluko","chapter":"10","verse":"9","text":"Bai, saakilu'mbaniye Nnu'ngu', mundu kaneakilekanganiye.”"},{"book":"Maluko","chapter":"10","verse":"10","text":"Pabaabile nnyumba kai', banamasi' bake ngabannaluya abali ya likowe lyo."},{"book":"Maluko","chapter":"10","verse":"11","text":"Ngaayangwa, “Mundu ywoywoti ywanneka nnyumbowe no kobeka nnwawa ywi'ngi' apanga ugoni."},{"book":"Maluko","chapter":"10","verse":"12","text":"Nyinyonyo na nnwawa ywanneka nsengowe no ku'nda kwa nnalu'me ywi'ngi', apanga ugoni.”"},{"book":"Maluko","chapter":"10","verse":"13","text":"Bandu baabile kabannetya Yesu bana anangu'ta li'nga aakunywe, lakini banamasi' bake ngabaakalipya."},{"book":"Maluko","chapter":"10","verse":"14","text":"Lakini Yesu paabweni nyo, aatiusika muno, ngaabakia, “Mwayi'ki'ti'ye bana anangu'ta baisange kasangu', kanemwakanikiye, kwa mwanjaa bana kati ba Ukulungwa wa Nnu'ngu' nga wabe."},{"book":"Maluko","chapter":"10","verse":"15","text":"Kakape nimmakianga, mundu ywoywoti ywakotoka kuuyi'ki'tya Ukulungwa wa Nnu'ngu' kati mwana nnangu'ta, katu auyingyali ukulungwa wo.”"},{"book":"Maluko","chapter":"10","verse":"16","text":"Bu'kapo ngaakumbatya bana balu', no bi'ka maboko panani yabe li'nga kwayalya."},{"book":"Maluko","chapter":"10","verse":"17","text":"Yesu paabile kabu'ka, mundu yumo aatikummutukya, ngakilikita nnu'ngi' yake ngannaluya, “Mwalimu nnogau, nipange buli li'nga niulisi ukoto wangayomoka?”"},{"book":"Maluko","chapter":"10","verse":"18","text":"Yesu ngammakia, “Mbona unikema nannogau? Ntu'pu' ywoywoti ywabile nnogau ila Nnu'ngu' kisake."},{"book":"Maluko","chapter":"10","verse":"19","text":"Witangite amuli, ‘Kaneubulage, kaneupange upege, kaneupange ugoni, kaneuyibe, kaneukong'ondeli ubu'su', kaneuku'pi'ye, waisimu tati' na mau' bako.’”"},{"book":"Maluko","chapter":"10","verse":"20","text":"Ngayangwa, “Mwalimu, amuli yoti yi' niikamwile bu'ka kuunangu'ta wangu'.”"},{"book":"Maluko","chapter":"10","verse":"21","text":"Yesu nganningulya kwa kumpenda, ngammakia, “Upu'ngu'kilwe na kili'be simo. Uyende, ukapi'mi'ye kila kili'be saubile naso na mbanje ye ukaapei aki'ba, nawenga waapanga na amana kunani. Bu'kapo, uniki'ngame.”"},{"book":"Maluko","chapter":"10","verse":"22","text":"Aywo mundu payu'wine nyo, ngaku'ku'li'ka muno, Ngabu'ka kanyopa kwa mwanjaa aabile na mali yambone."},{"book":"Maluko","chapter":"10","verse":"23","text":"Yesu ngalingulya lwingo lwoti na kwabakia banamasi' bake, “Mulinguli mwainonwipe kwa bababile na mali, yingya mu Ukulungwa wa Nnu'ngu'!”"},{"book":"Maluko","chapter":"10","verse":"24","text":"Banamasi' baatisangala kwa mayi'gi'yo go. Lakini Yesu ngaabakia kai', “Mwabana bangu', kunonwipe muno yingya mu Ukulungwa wa Nnu'ngu'!"},{"book":"Maluko","chapter":"10","verse":"25","text":"NgamiaMale kwa mbu'nda pi'ta mulipoyo lya singano kulikoni mundu tayili yingya mu Ukulungwa wa Nnu'ngu'.”"},{"book":"Maluko","chapter":"10","verse":"26","text":"Banamasi' bake ngabasangala muno, ngabalaluyana bene na bene, “Kwa nyo nyai lelo ywawesa kosopolelwa?”"},{"book":"Maluko","chapter":"10","verse":"27","text":"Yesu ngaalingulya na kwabakia, “Likowe li' kwa mundu liwesekanali, lakini kwa Nnu'ngu' makowe goti gendawesekana.”"},{"book":"Maluko","chapter":"10","verse":"28","text":"Apo Petili ngammakia, “Linga, na twenga tukilei kila kili'be kukuki'ngama wenga!”"},{"book":"Maluko","chapter":"10","verse":"29","text":"Apo Yesu ngaabakia, “Kakape nimmakianga, mundu ywaileka nyumba yake, mwasawe, nnu'mbu'we, mau', tati', bana au migunda kwa kitumbu sangu' na kwa abali inannoga,"},{"book":"Maluko","chapter":"10","verse":"30","text":"aali'pi'lwa mala mya kwa nsimu wa nambi'yambi'. Aapokya nyumba na alongo, mau' na tati', bana na migunda pamope na ngu'su'mbu'. Na nsimu wawaaisa aalu'a pokya ukoto wangayomoka."},{"book":"Maluko","chapter":"10","verse":"31","text":"Lakini baingi bababile alongoi baalu'a ba kuundi'la, na ba kuundi'la baalu'a ba alongoi.”"},{"book":"Maluko","chapter":"10","verse":"32","text":"Pabaabile mundi'la kabayenda Yelusalemu Yesu aatilongolya. Banamasi' bake baatisangala muno, na bandu babaabile kabaaki'ngama ngabayogopa. Yesu ngaatola kai' banamasi' bake ku'mi na abi'li' pambwega na kwabakia gagaalu'a kumpitya."},{"book":"Maluko","chapter":"10","verse":"33","text":"Ngabaya, “Twendau'bu'ka yenda Yelusalemu, na Mwana wa Mundu aalu'a kamukiyilwa kwa api'ndo ba dini na balimu ba salya. Bembe baalu'a kumuukumu kiwo na kunkamukiya kwa bandu bangali Ayahudi,"},{"book":"Maluko","chapter":"10","verse":"34","text":"abo baalu'a kunsalanga na kummunia mmata, baalu'a kunku'mbwa na kummulaga. Bu'kapo lisu'ba lyenetatu, aalu'a yu'ka.”"},{"book":"Maluko","chapter":"10","verse":"35","text":"Yakobi na Yoani, bana ba Zebedayo, baannyendeli Yesu na kummakia, “Mwalimu, tupala utupangi sosoti satwakulu'ba.”"},{"book":"Maluko","chapter":"10","verse":"36","text":"Yesu ngaalaluya, “Mupala nimpangyange ki'li'?”"},{"book":"Maluko","chapter":"10","verse":"37","text":"Ngabammakia, “Utuyi'ki'ti'ye tama yumo kummalyo na ywi'ngi' kunki'ya muutukupu wako.”"},{"book":"Maluko","chapter":"10","verse":"38","text":"Lakini Yesu ngaabakia, “Mwenga mutangiteli samukilu'ba. Buli, mwendakombwa nywelya nnobo wa ngu'su'mbu' wanaalu'a nywelya nenga, au batisilwa ubatiso wa kiwo wanaalu'a batisilwa nenga?”"},{"book":"Maluko","chapter":"10","verse":"39","text":"Ngabannyangwa, “Twendakombwa.” Yesu ngaabakia, “Nnobo waninywelya mwaunywelya na ubatiso wanibatisilwa mwaabatisilwa,"},{"book":"Maluko","chapter":"10","verse":"40","text":"lakini tama lwingo lwa mmalyo au lwa nki'ya alyo lyengo lyangu' nengali kumpeyanga. Lipala li'no Nnu'ngu' alu'a kwapeya balu' bababi'kilwe wisowiso.”"},{"book":"Maluko","chapter":"10","verse":"41","text":"Balu' banamasi' bi'ngi' ku'mi pabayu'wine go, ngabatumbwa kwausikya Yakobi na Yoani."},{"book":"Maluko","chapter":"10","verse":"42","text":"Kwa nyo Yesu ngaakema banamasi' bake pamope na kwabakia, “Mutangite panga, ayi'mi'li'ki ba bandu bangali Ayahudi batawala bandu babe kwa ukali', na api'ndo babe baatumya kinyatau."},{"book":"Maluko","chapter":"10","verse":"43","text":"Lakini kwinu mwenga kaneibe nyo. Ila ywoywoti ywapala panga nku'lu' mukipi'nga sinu aapalikwa ba ntumisi winu,"},{"book":"Maluko","chapter":"10","verse":"44","text":"na ywoywoti ywapala panga nnongoi apalikwa ba mmanda ywa boti."},{"book":"Maluko","chapter":"10","verse":"45","text":"Kwa mwanjaa Mwana wa Mundu aaisili li'nga tumikilwa, ila tumikia na kuupiya bwu'mi wake ube mali'po ga kwakombwa bandu baingi li'nga bakosopolelwe.”"},{"book":"Maluko","chapter":"10","verse":"46","text":"Bu'kapo ngabaika Yeliko. Yesu paabile kabu'ka pakilambo so na banamasi' bake pamope na kipi'nga kiku'lu' sa bandu, mbulibuli yumo lina lyake Batimayo, mwana wa Timayo, aabile atami mbwega ya ndi'la kalu'ba yangatiyilwa."},{"book":"Maluko","chapter":"10","verse":"47","text":"Paayu'wine panga Yesu ywa ku Nasaleti aabile kapi'ta, ngatumbwa u'bu'ya lilobe kabaya, “Yesu, Mwana wa Daudi, unibi'ki kiya!”"},{"book":"Maluko","chapter":"10","verse":"48","text":"Bandu baingi ngabankalipya kwa kummakia atame liki, lakini ywembe ngau'bu'ya lilobe kai' kwa makakala kabaya, “Yesu, Mwana wa Daudi, unibi'ki kiya!”"},{"book":"Maluko","chapter":"10","verse":"49","text":"Yesu ngayi'ma no baya, “Munkeme aise pano.” Bai ngabankema yu'lu' mbulibuli, ngabammakia, “Ube na mwoyo nku'lu'! Ukatuke, endakukema.”"},{"book":"Maluko","chapter":"10","verse":"50","text":"Ngataikwa nganju yake no yi'ma kiyu'ngu'ya, na kunnyendelya Yesu."},{"book":"Maluko","chapter":"10","verse":"51","text":"Yesu ngannaluya, “Upala nikupangi ki'li'?” Yu'lu' mbulibuli ngayangwa, “Mwalimu, mbala lola.”"},{"book":"Maluko","chapter":"10","verse":"52","text":"Yesu ngammakia, “Uyende, imani yako ikutepwile.” Popopo aakombwi lola, ngaanki'ngama Yesu kundi'la."}]}