{"data":[{"book":"Yohans Dooshishiyo","chapter":"3","verse":"1","text":"Nik'odimosi eteets ash iko fa'e b́tesh, bíewere ferisawino eteef́wts jirwotts Ayhudi naasha b́tesh."},{"book":"Yohans Dooshishiyo","chapter":"3","verse":"2","text":"Ashaan t'úwon Iyesusok waat, «Danifono, Ik'o bínton b́wotiyala bako nee n k'aliru adits keewanotsi k'alosh falituwo konuwor aaliye, manshe nee Ik'oke waats danifo nwottsok'o danfone» bí et."},{"book":"Yohans Dooshishiyo","chapter":"3","verse":"3","text":"Iyesuswere, «Arikon arikoniye itsh keewirwe, asho aani gitlo shuweratse wotiyal Ik'i mengsto bek'osh falratse» bíet."},{"book":"Yohans Dooshishiyo","chapter":"3","verse":"4","text":"Nik'odimoswere, «Eshe, asho bí enashiyakon awuk'o k'alrniya b́ shuweti? Gitlo indumac'ots kindrniya shuweyo b́ falitik'úna?» eton bíaati."},{"book":"Yohans Dooshishiyo","chapter":"3","verse":"5","text":"Iyesuswere hank'o ett bíaaniy, «Ariko, arikoniye neesh t keewiri, asho Shayronat aatson b́shuweyala bako Ik'i mengstots kindo falratse."},{"book":"Yohans Dooshishiyo","chapter":"3","verse":"6","text":"Meetsatse shuwetso meetse, Shayiron shuwetsonmo Shayire."},{"book":"Yohans Dooshishiyo","chapter":"3","verse":"7","text":"Mansha ‹Gitlo shuwewo itsh geyife› neesh tiettsotse adk'aye."},{"book":"Yohans Dooshishiyo","chapter":"3","verse":"8","text":"Jongo b́shuntso mande b́jongefoni, b́ k'arono shishetwone, ernmó aawoke b́weyirwok'onat aawok bíamiruwok'o danatsne, mank'o shayirats shuwets jamo mank'oyiye.»"},{"book":"Yohans Dooshishiyo","chapter":"3","verse":"9","text":"Nik'odimosuwere, «Aawuk'oneya hank'o woto b́faliti?» ett bíaati."},{"book":"Yohans Dooshishiyo","chapter":"3","verse":"10","text":"Iyesuswere hank'o ett bísh bíaniyi, «Nee Isra'elsh danifo wotefetsat han danafa'i?"},{"book":"Yohans Dooshishiyo","chapter":"3","verse":"11","text":"Ariko arikoniye neesh tietiry, nodantso keewirwone, no bek'tsonowere gawirwone, itmó no gawts gawo de'atste."},{"book":"Yohans Dooshishiyo","chapter":"3","verse":"12","text":"Datsatsi keewo itsh tkeewor amaneratste wotiyal daratsi keewo itsh t keewor aawk'oneya it amaniti?"},{"book":"Yohans Dooshishiyo","chapter":"3","verse":"13","text":"Darotse oot'ts ash na'oniye okoon daromaand keshtso konwor aaliye."},{"book":"Yohans Dooshishiyo","chapter":"3","verse":"14","text":"«Muse worwotse dawunzo dambaan k'aaúdek't b́ jittsok'o mank'o ashna'o dambaan tuuzde'er bín jiito geyife."},{"book":"Yohans Dooshishiyo","chapter":"3","verse":"15","text":"Han b́wotirwonwere bín amants jametswots dúre dúri beyo bo datsitwok'owe."},{"book":"Yohans Dooshishiyo","chapter":"3","verse":"16","text":"«Bín amanit jametswots dúre dúri beyo b́ daatsituwok'owa bako b́ t'afrawok'o Ik'o datsu ayidek't b́shuntsotse ik s'uzo b́naayi b́ imi."},{"book":"Yohans Dooshishiyo","chapter":"3","verse":"17","text":"Ik'o b́naayi datsats b́ wosh, datso b́naayn b́ kashitwok'owa bako datsuwats b́ angshishaliye."},{"book":"Yohans Dooshishiyo","chapter":"3","verse":"18","text":"«Bín amantso ats angsheratse, bín amanerawonmó ik s'uz Ik' na'o shútson amano b́ k'aztsosh shinor bíats angshk'reke."},{"book":"Yohans Dooshishiyo","chapter":"3","verse":"19","text":"Angshonúwere haniye, shááno datsats waare, ashuwotsmó bo fino gond b́ wottsotse sháánoniyere t'aluwo boshuni."},{"book":"Yohans Dooshishiyo","chapter":"3","verse":"20","text":"Gond fin fints jamo shááno shunaka, b́ gond fino b́be'erawok'o sháánomand warake."},{"book":"Yohans Dooshishiyo","chapter":"3","verse":"21","text":"Arik wotts keewo finirúwonmó sháánomanda b́ waafo, shááno maants b́weyiruwere b́o fints keewo Ik'i alok'on b́ wottse sháánatse b́ be'etwok'owa.»"},{"book":"Yohans Dooshishiyo","chapter":"3","verse":"22","text":"Maniye hakon Iyesus b́ danifwotsnton Yihud datsomand bíami, manoknowere gupfetst bonton muk'i b́ teshi."},{"book":"Yohans Dooshishiyo","chapter":"3","verse":"23","text":"Manoor Yohanswere aats ayi beyoke Salem ganoke Henoni eteets beyoke b́gupfera b́tesh, ashuwotswere waatni bo gupefo."},{"book":"Yohans Dooshishiyo","chapter":"3","verse":"24","text":"3:24 Mat. 14:3; Mar. 6:17; Luk'. 3:19-20  Manoor Yohans tiperafa'e b́tesh."},{"book":"Yohans Dooshishiyo","chapter":"3","verse":"25","text":"Manoor Yohans danifuwotsnat ayhudi iko dagotse nemok'on s'ayini jango moosho tuu b́gutsi."},{"book":"Yohans Dooshishiyo","chapter":"3","verse":"26","text":"Yohans danifuwots Yohans maants t'int «Danifono! andi Yordanosiye bak'etse neenton teshtso, nee b́ jangosh n gawtso, hambe! bíwere gupe b́gupiri, ash jametsutswere b́ maants amirune» boeti."},{"book":"Yohans Dooshishiyo","chapter":"3","verse":"27","text":"Yohans hank'owa ett bíaaniy, «Ik'o bísh b́ imala bako konwor b́wotiyal asho eegor dek'o falratse,"},{"book":"Yohans Dooshishiyo","chapter":"3","verse":"28","text":"3:28 Yoh. 1:20  ‹B́ shin shinatsna taan wosheyi bako, taa Krstostanaliye› etaat tkeewtsok'osh it it tookonor gawu itne."},{"book":"Yohans Dooshishiyo","chapter":"3","verse":"29","text":"Guyu mootse detsts ashoniye guyee, ernmó guuyo mashiye guuyo ganoke ned'deniye bín b́k'ebetiye, b́ k'aaro shishono gene'úwitwe, manshe t gene'oniye haniye, bíwere and s'eengutserere."},{"book":"Yohans Dooshishiyo","chapter":"3","verse":"30","text":"Bí dambaan dambaan eto bísh geyife, taamo dashan dashan eto taash geyife.»"},{"book":"Yohans Dooshishiyo","chapter":"3","verse":"31","text":"Dambe weetwo jametsoniyere boge, daatse wottso datsike, b́ keewirwonwere dastatsi keewe, darotse watso jamoniyere dambe."},{"book":"Yohans Dooshishiyo","chapter":"3","verse":"32","text":"Bí b́bek'tsonat b́ shishtsone b́gawitiye, errnmó b́ gawuts gawo dek'etwo aaliye."},{"book":"Yohans Dooshishiyo","chapter":"3","verse":"33","text":"B́ gawts gawo dek'etwonmó Ik'o arik b́ wottsok'o daniytwe."},{"book":"Yohans Dooshishiyo","chapter":"3","verse":"34","text":"Ik'o b́ S'ayin shayiro b́ imfo tatsde b́ woterawotse Ik'i woshtso Ik'i aap'o keewitwe."},{"book":"Yohans Dooshishiyo","chapter":"3","verse":"35","text":"Ik'o niho b́ naayi shunfee, jam keewonowere b́ naaysh kishots imk'rere."},{"book":"Yohans Dooshishiyo","chapter":"3","verse":"36","text":"Nayon amantso dúredúr kasho detsfe, naayo n amanerawonmó Ik'i fayo bíatse b́wotiti bako kasho daatsratse."}]}