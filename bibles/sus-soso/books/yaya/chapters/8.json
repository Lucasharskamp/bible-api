{"data":[{"book":"Yaya","chapter":"8","verse":"1","text":"Isa naxa siga Oliwi geya ma."},{"book":"Yaya","chapter":"8","verse":"2","text":"Kuye to iba, a naxa siga hɔrɔmɔbanxi. Ɲama to fa a yire, a naxa dɔxɔ, a so e kawandife."},{"book":"Yaya","chapter":"8","verse":"3","text":"Sɛriyɛ karamɔxɔe nun Farisɛnie fan naxa fa ginɛ nde ra, e naxan suxuxi a na yɛnɛ rabafe. E naxa a ti mixi birin ya i,"},{"book":"Yaya","chapter":"8","verse":"4","text":"e a fala Isa bɛ, «Karamɔxɔ, muxu yi ginɛ suxuxi yɛnɛ nan xun."},{"book":"Yaya","chapter":"8","verse":"5","text":"Sɛriyɛ ki ma, Annabi Munsa muxu yamarixi nɛ muxu xa yi ginɛ mɔɔli magɔnɔ gɛmɛ ra han a faxa. I tan a toxi di?»"},{"book":"Yaya","chapter":"8","verse":"6","text":"E nu na gantanyi nan tefe a bɛ na maxɔrinyi ra, a xa fe nde fala, e nɔma a kalamude naxan ma. Isa naxa a igoro, a nu fa sɛbɛli ti bɔxi ma a bɛlɛxɛsole ra."},{"book":"Yaya","chapter":"8","verse":"7","text":"E to dɔxɔ a ra, a naxa keli, a a fala e bɛ, «Yunubi mu na naxan ma wo ya ma, na singe xa yi ginɛ gɔnɔ.»"},{"book":"Yaya","chapter":"8","verse":"8","text":"A man naxa a igoro, a nu fa sɛbɛli ti bɔxi ma."},{"book":"Yaya","chapter":"8","verse":"9","text":"E to a xa wɔyɛnyi mɛ, e birin naxa siga keren keren, fɔlɔfe forie ma. Ginɛ gbansan to lu Isa ya i,"},{"book":"Yaya","chapter":"8","verse":"10","text":"Isa naxa keli, a ginɛ maxɔrin, «Naxee fa i ra, e na minden? Mixi yo mu lu naxan i makiitima?»"},{"book":"Yaya","chapter":"8","verse":"11","text":"Ginɛ naxa a yaabi, «N marigi, mixi yo mu lu.» Isa naxa a fala a bɛ, «Awa, n fan mu i makiitima. Siga, i naxa yunubi raba sɔnɔn.»"},{"book":"Yaya","chapter":"8","verse":"12","text":"Isa man naxa wɔyɛnyi tongo, a a masen ɲama bɛ, «N tan nan na duniɲa naiyalanyi ra. Naxan na bira n fɔxɔ ra, a mu ɲɛrɛma dimi kui muku. Kisi naiyalanyi nan yanbama na kanyi bɛ.»"},{"book":"Yaya","chapter":"8","verse":"13","text":"Na kui, Farisɛnie naxa a fala a bɛ, «I na i yɛtɛ kan nan seede bafe. I xa seedeɲɔxɔya mu findixi nɔndi ra.»"},{"book":"Yaya","chapter":"8","verse":"14","text":"Isa naxa e yaabi, «Hali n seede ba n yɛtɛ bɛ, n ma seedeɲɔxɔya findixi nɔndi nan na, barima n a kolon n kelixi dɛnnaxɛ, n man a kolon n sigafe dɛnnaxɛ. Kɔnɔ wo tan mu n kelide kolon, wo mu n sigade fan kolon."},{"book":"Yaya","chapter":"8","verse":"15","text":"Wo tan mixi makiitima adama xaxili nan na. N tan mu mixi yo makiitima."},{"book":"Yaya","chapter":"8","verse":"16","text":"Kɔnɔ xa n sa mixi makiitima, n ma kiiti findima nɔndi nan na, barima n keren xa mu a ra. N tan nun Baba Ala nan a ra, a tan naxan n xɛɛxi."},{"book":"Yaya","chapter":"8","verse":"17","text":"A sɛbɛxi wo xa sɛriyɛ Kitaabui kui, a xa mixi firin xa seedeɲɔxɔya baxi lan e bore ma, na xa suxu nɔndi ra."},{"book":"Yaya","chapter":"8","verse":"18","text":"N tan nan na n yɛtɛ seede ra. Baba Ala fan, a tan naxan n xɛɛxi, a fan seedeɲɔxɔya bama n ma fe ra.»"},{"book":"Yaya","chapter":"8","verse":"19","text":"E naxa Isa maxɔrin, «I baba na minden?» A naxa e yaabi, «Wo mu n kolon, wo mu n Baba fan kolon. Xa wo n kolon nɛ nu, wo n Baba fan kolonma nɛ nu.»"},{"book":"Yaya","chapter":"8","verse":"20","text":"Isa yi masenyi ti hɔrɔmɔbanxi, hadiya sase yire nɛ, kɔnɔ mixi yo mu a suxu, barima a xa waxati mu nu a lixi sinden."},{"book":"Yaya","chapter":"8","verse":"21","text":"Isa man naxa a masen e bɛ, «N fama nɛ sigade. Wo n fenma nɛ, kɔnɔ wo lɔɛma nɛ wo xa yunubie xa fe ra. N sigama dɛnnaxɛ, wo tan mu nɔma sigade naa.»"},{"book":"Yaya","chapter":"8","verse":"22","text":"Yuwifi kuntigie naxa a fala e bore tagi, «Pe, a to a falama, a a sigama dɛnnaxɛ, won tan mu nɔma sigade naa, a waxi a yɛtɛ nan faxafe ba?»"},{"book":"Yaya","chapter":"8","verse":"23","text":"Isa naxa a masen e bɛ, «Duniɲa mixie nan na wo ra. Kɔnɔ n tan kelixi koore nɛ. Wo xɔnyi findixi yi duniɲa nan na, kɔnɔ n tan xɔnyi mu a ra."},{"book":"Yaya","chapter":"8","verse":"24","text":"N a falaxi wo bɛ na nan ma, a wo lɔɛma nɛ wo xa yunubie xa fe ra. Xa wo mu la a ra, a n tan nan na naxan na abadan, wo faxama nɛ wo xa yunubie na wo ma.»"},{"book":"Yaya","chapter":"8","verse":"25","text":"E naxa a maxɔrin, «I findixi nde ra?» Isa naxa e yaabi, «Kabi a fɔlɛ, n na falama wo bɛ."},{"book":"Yaya","chapter":"8","verse":"26","text":"Marakɔrɔsi gbegbe nan n yi ra wo tan mabiri, naxan findima kiiti xɔrɔxɔɛ ra wo bɛ. Nɔndi falɛ nan n Xɛɛma ra. N naxan mɛxi a ra, n na nan falama duniɲa bɛ.»"},{"book":"Yaya","chapter":"8","verse":"27","text":"E mu a fahaamu a Isa nu wɔyɛnfe e bɛ Baba Ala nan ma fe ra."},{"book":"Yaya","chapter":"8","verse":"28","text":"Na kui, Isa naxa a masen e bɛ, «Wo na Adama xa Di rate wuri kɔn na tɛmui naxɛ, wo a kolonma nɛ, a n tan nan na naxan na abadan, n man mu fefe rabama n yɛtɛ ra, n mu fefe falama fo n Baba na naxan masen n bɛ."},{"book":"Yaya","chapter":"8","verse":"29","text":"N tan nun n Xɛɛma nan a ra. A mu n nabɛɲinxi, barima n a waxɔnfe nan nabama tɛmui birin.»"},{"book":"Yaya","chapter":"8","verse":"30","text":"Isa to nu yi fee masenma, mixi gbegbe naxa danxaniya a ma."},{"book":"Yaya","chapter":"8","verse":"31","text":"Na kui, Isa naxa a masen Yuwifie bɛ naxee nu bara danxaniya a ma, «Xa wo lu n xui rabatu ra, wo findixi n fɔxirabirɛe yati nan na."},{"book":"Yaya","chapter":"8","verse":"32","text":"Wo na nɔndi kolon, a wo xɔrɛyama nɛ.»"},{"book":"Yaya","chapter":"8","verse":"33","text":"E naxa a yaabi, «Annabi Iburahima bɔnsɔɛ nan na muxu ra. Han to, muxu tan mu nu findi mixi yo xa konyie ra! Munfe ra i a falaxi a muxu xɔrɛyama nɛ?»"},{"book":"Yaya","chapter":"8","verse":"34","text":"Isa naxa a fala e bɛ, «N xa nɔndi fala wo bɛ, mixi naxan yunubi rabama a bara lu yunubi xa konyiya kui."},{"book":"Yaya","chapter":"8","verse":"35","text":"Mixi xa konyi mu luma fɔxɔɛ ra abadan. Kɔnɔ mixi xa di tan, a xɔnyi nan na fɔxɔɛ ra abadan."},{"book":"Yaya","chapter":"8","verse":"36","text":"Na kui, xa Ala xa Di wo xɔrɛya, a lima wo xɔrɛya nan yati sɔtɔxi.»"},{"book":"Yaya","chapter":"8","verse":"37","text":"«N a kolon tan, a Iburahima bɔnsɔɛ nan na wo ra, kɔnɔ wo katafe n faxade nɛ wo to tondixi n ma masenyi ra."},{"book":"Yaya","chapter":"8","verse":"38","text":"N tan bara naxan to Baba Ala ra, n na nan falama. Wo fan bara naxan mɛ wo baba ra, wo na nan nabama.»"},{"book":"Yaya","chapter":"8","verse":"39","text":"E naxa a yaabi, «Annabi Iburahima nan na muxu baba ra.» Isa naxa a masen e bɛ, «Xa Iburahima xa die nan yati wo ra nu, wo luma Iburahima fɔxi nan naba ra nu."},{"book":"Yaya","chapter":"8","verse":"40","text":"Kɔnɔ wo tan na katafe n faxade, n tan naxan nɔndi falama wo bɛ n naxan mɛxi Ala ra. Iburahima wali ki mu lanxi na ma."},{"book":"Yaya","chapter":"8","verse":"41","text":"Wo na wo baba nan fɔxi rabafe.» E naxa a fala a bɛ, «Yɛnɛ die xa mu na muxu tan na de! Ala keren nan na muxu Baba ra.»"},{"book":"Yaya","chapter":"8","verse":"42","text":"Isa naxa a masen e bɛ, «Xa Ala nan wo Baba ra nu, wo n xanuma nɛ nu, barima n to na wo ya ma be, n kelixi Ala nan ma. N mu faxi n yɛtɛ xa ra, a tan nan n xɛɛxi."},{"book":"Yaya","chapter":"8","verse":"43","text":"Munfe ra wo mu n xui fahaamuma? Wo mu nɔxi n ma masenyi ramɛde."},{"book":"Yaya","chapter":"8","verse":"44","text":"Wo tan baba findixi Ibulisa nan na, a xɔli man wo ma wo xa a tan nan sago raba. Kabi a fɔlɛ, faxɛti nan a ra. A mu tinma nɔndi ra, barima nɔndi yo mu na a xa fe kui. A to wule falama, a a yɛtɛ xui nan yati falafe, barima wule falɛ nan a ra naxan findixi wule birin baba ra."},{"book":"Yaya","chapter":"8","verse":"45","text":"Kɔnɔ n tan to nɔndi nan falama, wo mu lama n na."},{"book":"Yaya","chapter":"8","verse":"46","text":"Nde nɔma n kalamude yunubi ma? Xa n nɔndi nan falama, munfe ra wo mu laxi n na?"},{"book":"Yaya","chapter":"8","verse":"47","text":"Mixi naxan kelixi Ala ma, na Ala xui mɛma. Na kui, wo tan mu a mɛma barima wo mu kelixi Ala ma.»"},{"book":"Yaya","chapter":"8","verse":"48","text":"Yuwifi kuntigie naxa a fala, «Nɔndi na muxu bɛ. Samarika ɲinnɛ kanyi nan i tan na.»"},{"book":"Yaya","chapter":"8","verse":"49","text":"Isa naxa e yaabi, «Ɲinnɛ mu n tan fɔxɔ ra. N tan n Baba nan binyama, kɔnɔ wo tan n yelebuma."},{"book":"Yaya","chapter":"8","verse":"50","text":"N mu n yɛtɛ igboma. Ala nan n ma fe itema. Kiiti birin na a tan nan yi ra."},{"book":"Yaya","chapter":"8","verse":"51","text":"N xa a fala wo bɛ a nɔndi ki ma, xa naxan yo n xui suxu, na kanyi mu saya kolonma abadan.»"},{"book":"Yaya","chapter":"8","verse":"52","text":"Yuwifie naxa a fala a bɛ, «Muxu bara gɛ a kolonde fa a ɲinnɛ nan na i fɔxɔ ra. Iburahima nun namiɲɔnmɛe birin laaxira nɛ, kɔnɔ i tan naxɛ, ‹Xa naxan yo n xui suxu, a kanyi mu saya kolonma abadan.›"},{"book":"Yaya","chapter":"8","verse":"53","text":"Pe, muxu benba Iburahima to fa laaxira nɛ, i tan dangi a ra? Namiɲɔnmɛe fan laaxira nɛ. I tan fa i yɛtɛ findixi nde ra?»"},{"book":"Yaya","chapter":"8","verse":"54","text":"Isa naxa e yaabi, «Xa n tan nan n yɛtɛ matɔxɔma, matɔxɔɛ fufafu nan na ki. N Baba nan n ma fe itexi, wo naxan ma, a wo Marigi Ala!"},{"book":"Yaya","chapter":"8","verse":"55","text":"Wo mu a tan Ala kolon, kɔnɔ n tan a kolon. Xa n a fala, a n mu a kolon, n bara findi wule falɛ ra, alɔ wo tan. N tan Ala kolon, n man a xa masenyi rabatuma."},{"book":"Yaya","chapter":"8","verse":"56","text":"Wo benba Iburahima sɛɛwa nɛ n fa lɔxɔɛ tofe ra. A a to nɛ yati, a ɲɛlɛxin.»"},{"book":"Yaya","chapter":"8","verse":"57","text":"Yuwifi kuntigie naxa a yaabi, «Hali ɲɛ tongo suuli, i mu nu a sɔtɔ sinden. Munse a niyaxi i xa a fala a i tan bara Iburahima to?»"},{"book":"Yaya","chapter":"8","verse":"58","text":"Isa naxa a masen e bɛ, «N xa a fala wo bɛ a nɔndi ki ma, beenun Iburahima xa bari, n tan na.»"},{"book":"Yaya","chapter":"8","verse":"59","text":"E naxa gɛmɛe tongo keren na, e xa a magɔnɔ na masenyi xa fe ra, kɔnɔ Isa naxa a nɔxun, a mini hɔrɔmɔbanxi kui."}]}