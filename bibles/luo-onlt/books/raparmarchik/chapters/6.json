{"data":[{"book":"Rapar Mar Chik","chapter":"6","verse":"1","text":"Magi e chike, buche kod weche ma Jehova Nyasaye ma Nyasachu ochika mondo apuonju kendo uritgi e piny ma ungʼado aora Jordan mondo ukaw."},{"book":"Rapar Mar Chik","chapter":"6","verse":"2","text":"Chikegi omiu mondo un, nyithindu kod nyikwau oluor Jehova Nyasaye ma Nyasachu e ndalo duto mag ngimau kurito buchene gi chikene ma amiyou mondo omi udag amingʼa gi mor."},{"book":"Rapar Mar Chik","chapter":"6","verse":"3","text":"Winjuru, yaye Israel, kendo beduru motangʼ kurito chikena mondo omi umedru e piny ma opongʼ gi chak kod mor kich, mana kaka Jehova Nyasaye ma Nyasach kwereu nosingorenu."},{"book":"Rapar Mar Chik","chapter":"6","verse":"4","text":"Winjuru, yaye jo-Israel, Jehova Nyasaye ma Nyasachwa, en Jehova Nyasaye achiel."},{"book":"Rapar Mar Chik","chapter":"6","verse":"5","text":"Her Jehova Nyasaye ma Nyasachi gi chunyi duto kendo gi ngimani duto kendo gi tekoni duto."},{"book":"Rapar Mar Chik","chapter":"6","verse":"6","text":"Chike mamiyou kawuono onego bed e chunyu."},{"book":"Rapar Mar Chik","chapter":"6","verse":"7","text":"Ketgi e chuny nyithindu, wuo e wechego ka un e dala, ka uwuotho e bath yo, ka unindo kata ka uchungʼ."},{"book":"Rapar Mar Chik","chapter":"6","verse":"8","text":"Twegiuru e ngʼut lweteu kaka ranyisi kendo bawgiuru e lela wengeu."},{"book":"Rapar Mar Chik","chapter":"6","verse":"9","text":"Ndikgiuru ewi dhoutu kendo e rangeyeu."},{"book":"Rapar Mar Chik","chapter":"6","verse":"10","text":"Ka Jehova Nyasaye ma Nyasachu okelou e piny mane osingore ne kwereu, ma Ibrahim, Isaka kod Jakobo ni nomiu. En piny maduongʼ, man-gi mier madongo mane ok ugero,"},{"book":"Rapar Mar Chik","chapter":"6","verse":"11","text":"udi mopongʼ kod gik moko duto mabeyo, mane ok uloso, sokni ma ne ok ukunyo kod puothe mag mzabibu gi yiend zeituni mane ok upidho. Ka usechiemo muyiengʼ"},{"book":"Rapar Mar Chik","chapter":"6","verse":"12","text":"to beduru motangʼ mondo kik wiu wil kod Jehova Nyasaye mane ogolou Misri; e piny mane unie wasumbini."},{"book":"Rapar Mar Chik","chapter":"6","verse":"13","text":"Luor Jehova Nyasaye ma Nyasachi, en kende ema itine ka ikwongʼori mana gi nyinge owuon."},{"book":"Rapar Mar Chik","chapter":"6","verse":"14","text":"Kik uluw nyiseche mamoko ma gin nyiseche joma odak e dieru;"},{"book":"Rapar Mar Chik","chapter":"6","verse":"15","text":"nimar Jehova Nyasaye ma Nyasachu modak e dieru en Nyasaye ma janyiego kendo mirimbe ochomou kendo obiro tiekou e wangʼ piny."},{"book":"Rapar Mar Chik","chapter":"6","verse":"16","text":"Kik utem Jehova Nyasaye ma Nyasachu kaka ne uteme ka un Masa."},{"book":"Rapar Mar Chik","chapter":"6","verse":"17","text":"Beduru gi adieri mar rito chike Jehova Nyasaye ma Nyasachu, kaka omiyou e chikene kod buchene."},{"book":"Rapar Mar Chik","chapter":"6","verse":"18","text":"Timuru gima nikare e wangʼ Jehova Nyasaye mondo udhi maber e yoreu, mi udonji kendo kaw piny maber mane Jehova Nyasaye osingore ne kwereu kokwongʼore,"},{"book":"Rapar Mar Chik","chapter":"6","verse":"19","text":"ni obiro riembonu wasiku duto e dieru mana kaka ne Jehova Nyasaye owacho."},{"book":"Rapar Mar Chik","chapter":"6","verse":"20","text":"E kinde mabiro ka wuodi openji niya, “Weche, buche kod chike mane Jehova Nyasaye ma Nyasachwa omiyi, tiendgi en angʼo?”"},{"book":"Rapar Mar Chik","chapter":"6","verse":"21","text":"To iwachne niya, “Ne wan wasumb Farao e piny Misri, to Jehova Nyasaye ne ogolowa Misri gi teko maduongʼ."},{"book":"Rapar Mar Chik","chapter":"6","verse":"22","text":"Ne waneno gi wengewa kaka Jehova Nyasaye notimo honni kod ranyisi madongo ne jo-Misri kod Farao gi ode duto."},{"book":"Rapar Mar Chik","chapter":"6","verse":"23","text":"To ne ogolowa kuno kokelowa e piny mane osingore ne kwerewa kokwongʼore ni nomiwa."},{"book":"Rapar Mar Chik","chapter":"6","verse":"24","text":"Jehova Nyasaye ne ochikowa mondo warit buchene duto kendo waluor Jehova Nyasaye ma Nyasachwa mondo wadhi maber ndalo duto mag ngimawa, mana kaka timorenwa kawuononi."},{"book":"Rapar Mar Chik","chapter":"6","verse":"25","text":"Kendo ka warito chikegi adimba ma Jehova Nyasaye ma Nyasachwa miyowa kaka osechikowa, mano nobednwa kaka tim makare.”"}]}