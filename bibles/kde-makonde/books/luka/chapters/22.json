{"data":[{"book":"Luka","chapter":"22","verse":"1","text":"Sikukuu ya Mikate Ikátaijwe Hamila, ichêmwa Pasaka yavele pepi."},{"book":"Luka","chapter":"22","verse":"2","text":"Bahi makuhani vakulu na vakúhunda Sheliya yanga Musa nkuva uvataha indila ya kummwalala Yesu, henga nkuva uvavayopa vanu."},{"book":"Luka","chapter":"22","verse":"3","text":"Nanchindenga nkumwingila Yuda uvanchema Isikaliote, yumo wa vakuhundwa vake kumi na mbili."},{"book":"Luka","chapter":"22","verse":"4","text":"Anepo Yuda nkuuka, nkuhwena unatangola na makuhani vakulu na vakulu va vakúlolihija Ing'ande ya Nnungu, namuna chambentengeleka Yesu."},{"book":"Luka","chapter":"22","verse":"5","text":"Vanang'o nkuhangalala namene, nkuyambukilana kuva vàmbemwing'a dihela."},{"book":"Luka","chapter":"22","verse":"6","text":"Yuda nkukubali, nkutandilika kutaha wasa wa kuntengeleka Yesu pachinu pakávele vanu."},{"book":"Luka","chapter":"22","verse":"7","text":"Bahi liduva lya Sikukuu ya Mikate Ikátaijwe Hamila nkukamola, liduva lyasinjwa ungandolo wamwana wa Pasaka."},{"book":"Luka","chapter":"22","verse":"8","text":"Yesu nkuntuma Petulo na Yohana, nkuvahaulila kuchidoni, “Hweneng'ana mukatwandalile chakulya cha Sikukuu ya Pasaka tupate kulya.”"},{"book":"Luka","chapter":"22","verse":"9","text":"Vanang'o nkummuja kuchidoni, “Dachi, ùlembela tukakwandalile kwachi?”"},{"book":"Luka","chapter":"22","verse":"10","text":"Yesu nkuvahaulila kuchidoni, “Pilikanila! Pamumbekuva umuinjila muimanga, muchimukojane na munu yumo anyakwîle chilongo cha medi. Mpapatange munu aneyo mpaka paing'ande yambeinjila."},{"book":"Luka","chapter":"22","verse":"11","text":"Nnyaulile mwene ing'ande kuva, ‘Nkúhunda ànauja kuva, chìvele kwachi chumba chinimbelila chakulya cha Sikukuu ya Pasaka chalumo na vakuhundwa vangu?’"},{"book":"Luka","chapter":"22","verse":"12","text":"Nanang'e achiannangujange chumba chikulu cha muha na anecho chìvele na kila chinu, na mwenu andalila anemwo chakulya.”"},{"book":"Luka","chapter":"22","verse":"13","text":"Bahi avala vakuhundwa nkuhwena, nkunakoja kila chinu chivèlè muchi chavahaulidile Yesu, na vanang'o nkwandaa chakulya cha Sikukuu ya Pasaka anemwo."},{"book":"Luka","chapter":"22","verse":"14","text":"Uhiku pauhwikile, Yesu nkuikala pachakulya chalumo na avala mitume vake."},{"book":"Luka","chapter":"22","verse":"15","text":"Yesu nkuvahaulila kuchidoni, “Kutandikila tangu nangu nnalembela namene kulya chakulya cha Pasaka aino pamo na mwenu kabla nikànambibanihwa."},{"book":"Luka","chapter":"22","verse":"16","text":"Nangu nìnnyaulilanga kuva, nikambekulya kavila chakulya cha Pasaka mpaka mana ya Pasaka paimbetimiswa mu Ufalume wa Nnungu.”"},{"book":"Luka","chapter":"22","verse":"17","text":"Yesu nkutwala chikombe, nkunshukulu Nnungu, nkuchidoni, “Twalanga chikombe achino mulemejane mmammalele."},{"book":"Luka","chapter":"22","verse":"18","text":"Nangu nìnnyaulilanga kuva, kutandikila hambi, nikambekumbila kavila divayi mpaka Ufalume wanga Nnungu paumbeida.”"},{"book":"Luka","chapter":"22","verse":"19","text":"Uchocho, nkutwala nkate, nkunshukulu Nnungu, nkuumeya nkuveng'a wachidoni, “Auno njo mmili wangu uhûmywa kuva sadaka kwajili yenu mwenu. Bahi tendanga uvila kwa kunguhimukila nangu.”"},{"book":"Luka","chapter":"22","verse":"20","text":"Pavamalidile kulya, Yesu nkutwala chikombe chivêle divayi nkuhaula kuchidoni, “Chikombe achino nni lilailano lyahambi lya Nnungu, limaîhwa kwa myadi yangu imwadilîka kwajili yenu."},{"book":"Luka","chapter":"22","verse":"21","text":"Henga ayula ambengutengelêka àvenkulya upano pameza pamo na nangu."},{"book":"Luka","chapter":"22","verse":"22","text":"Kwa kuva, Mwana wa Munu àhwena unahwa malinga chapangile mwene Nnungu, henga ole wake munu ayula antengelêka!”"},{"book":"Luka","chapter":"22","verse":"23","text":"Vakuhundwa vake nkutandilika kuujana vene kwa vene kuva alida nnikuwa lyavo ambentengelêka."},{"book":"Luka","chapter":"22","verse":"24","text":"Uchocho vakuhundwa nkutandilika kutahukana vene kwa vene kuva alida nkulu nnikuwa lyavo."},{"book":"Luka","chapter":"22","verse":"25","text":"Yesu nkuvahaulila kuchidoni, “Vafalume va vanu vakávele Vayahudi vàvatawala vanu kwa dimongo, na vanu vavêle na mamulaka navanang'o vàlichema kuva, ‘Vanu vavayangâta vanu vao.’"},{"book":"Luka","chapter":"22","verse":"26","text":"Henga kwenu mwenu inave uchocho. Ila nkulungwa mmwenu àlembelewa ààve muchi n'joko kupunda mmammalele, na nkútawala àlembelewa ààve muchi ntumishi."},{"book":"Luka","chapter":"22","verse":"27","text":"Dachi, alida nkulu? Ayula aikêle pameza walya chakulya au ayula annyudumîla ayula âlya? Nkulu nni ayula aikêle pameza. Henga nangu ngùvele nnikuwa lyenu malinga ntumishi."},{"book":"Luka","chapter":"22","verse":"28","text":"Na mwenu njo muhwenehîje kuva chalumo na nangu muuhiku ungulingwa."},{"book":"Luka","chapter":"22","verse":"29","text":"Bahi malinga Atata chaning'ile nangu mamulaka la kutawala, nanani uchocho nìmwing'anga mwenu,"},{"book":"Luka","chapter":"22","verse":"30","text":"uchinga mupate kulya na kukimbila chalumo na nangu mu Ufalume wangu. Uchocho, mùmbeikala mmiteng'u vya chifalume umuvahukumu vanu va matawa kumi na mbili la Isilaeli.”"},{"book":"Luka","chapter":"22","verse":"31","text":"Yesu nkuchidoni, “Simoni, Simoni, ngupilikanile! Nanchindenga àyuwite wasa wa kunninganga mwenu uchinga annyapulanyange mwenu na Nnungu malinga munu chapembula ngano na makadakada."},{"book":"Luka","chapter":"22","verse":"32","text":"Henga nangu ǹnikuyuwila wako Simoni uchinga unaleke kunkulupila Nnungu. Na wako paumbenguuyila kavila nangu, uvahwingihe anung'unuvako.”"},{"book":"Luka","chapter":"22","verse":"33","text":"Petulo nkuchidoni, “Nang'olo, nangu ngùvele chihi tayali kuhwena na wako kulilungu au ata kuhwa pamo na wako.”"},{"book":"Luka","chapter":"22","verse":"34","text":"Yesu nkuyang'ula kuchidoni, “Petulo nangu nìkuhaulila kuva, chilo uchino cha nelo,22:34 Kwa Vayahudi, liduva lyahambi lìtandilika paliswa liduva. kabla ung'uku akànambikongovela, wako ùmbekuva ungukanìlè myanda mitatu kuva ukáng'ameka.”"},{"book":"Luka","chapter":"22","verse":"35","text":"Yesu nkuvauja kuchidoni, “Pangunantumenge bila kunyakula dihela wala mpatila wala vilatu, dachi músikikidile chinu ntwani?”"},{"book":"Luka","chapter":"22","verse":"36","text":"Yesu nkuvahaulila kuchidoni, “Henga hambi, munu avêle na dihela aditwale na munu avêle na mpatila nanang'e aunyakule, na munu akávele na upanga asumise lijoho lyake akasume."},{"book":"Luka","chapter":"22","verse":"37","text":"Kwa kuva, nangu nìnnyaulilanga kuva, Malemba Lanaswe lalembwîje kungwamba nangu lasima latimiswe, na làvele pepi kutimiswa. Malemba anelo làhaula kuva, ‘Ávalangiwije kuva nnitunji limo chalumo na vakútenda lahakalenge.’ ”"},{"book":"Luka","chapter":"22","verse":"38","text":"Vakuhundwa nkuchidoni, “Nang'olo, lola apano tùvele na mapanga mavili.”"},{"book":"Luka","chapter":"22","verse":"39","text":"Anepo Yesu nkuuka, nkuhwena ku Lichinga lya Miseituni muchi chiunavele nnyambo wake, na vakuhundwa vake nkupapatana nawe."},{"book":"Luka","chapter":"22","verse":"40","text":"Pahwikile aneko nkuvahaulila vakuhundwa vake kuchidoni, “Yuwanga, uchinga pamumbelingwa munatende masambi.”"},{"book":"Luka","chapter":"22","verse":"41","text":"Anepo Yesu nkuvaleka, nkuhwena ulehu wa kuyela liyanga, nkutindivala malundi, nkuyuwa wachidoni,"},{"book":"Luka","chapter":"22","verse":"42","text":"“Atata, ukàlambela ngunyemye na ibaniki iîda! Henga unatende muchi chingulembela nangu, ila tènda muchi chulembela wako umwene.”"},{"book":"Luka","chapter":"22","verse":"43","text":"Bahi nkuhaloka malaika wa kulihunde, nkuntaya dimongo."},{"book":"Luka","chapter":"22","verse":"44","text":"Panavele muuchungu, nkutumbama namene kuyuwa, nkuwiduka namene na mandondo la medi lánavele muchi myadi nkuva ulasululila pahi.22:44 Malemba lanji la kala lakávele na nsitali wa 43 na 44."},{"book":"Luka","chapter":"22","verse":"45","text":"Pamalidile kuyuwa, nkuimila, nkuhwena pavavele vakuhundwa vake, nkuvakoja valelèngè luwono kwa kuva, vávele na nnihindambi likulu."},{"book":"Luka","chapter":"22","verse":"46","text":"Yesu nkuvauja kuchidoni, “Mbona mùlalenge luwono? Imukanga muyuwe, uchinga pamumbelingwa munatende masambi.”"},{"book":"Luka","chapter":"22","verse":"47","text":"Yesu panavele nkutangola, nkuida likuwa lya vanu ulilojwa na Yuda, yumo wa vakuhundwa vake kumi na mbili. Yuda nkunnyengelekela Yesu uchinga àm'busu."},{"book":"Luka","chapter":"22","verse":"48","text":"Henga Yesu nkummuja kuchidoni, “Yuda, dachi, wako ùntengeleka Mwana wa Munu kwa kum'busu?”"},{"book":"Luka","chapter":"22","verse":"49","text":"Vakuhundwa vake pavalawene anelo nkuchidoni, “Nang'olo, dachi tuvachekete mapanga?”"},{"book":"Luka","chapter":"22","verse":"50","text":"Yumo wa vakuhundwa, nkutwala upanga nkuncheketa likutu lya kunkono ntumwa wanga Kuhani Nkulu."},{"book":"Luka","chapter":"22","verse":"51","text":"Henga Yesu nkuchidoni, “Bahi leka.” Nkuligusa likutu lyanga ayula ntumishi, nkunnamya."},{"book":"Luka","chapter":"22","verse":"52","text":"Anepo Yesu nkuvauja makuhani vakulu na vakulu va valinzi va Ing'ande ya Nnungu na vasele va Vayahudi vanaidile unankamula kuchidoni, “Mwadachi mùidile unangukamula akuno munyakulèngè mapanga na dindonga muchi nangu nkúpalaula?"},{"book":"Luka","chapter":"22","verse":"53","text":"Maduva lammalele nangu ngúvele pamo na mwenu nnuwani lwa Ing'ande ya Nnungu unguhùndà, henga nanga pamunangukamwile. Henga auno nni uhiku wenu, uhiku wa nkútawala wa lupi.”"},{"book":"Luka","chapter":"22","verse":"54","text":"Bahi anevo vanu nkunkamula Yesu nkumpelekeja kuing'ande yanga Kuhani Nkulu. Henga Petulo nkuva wannondola Yesu kwa kulehu."},{"book":"Luka","chapter":"22","verse":"55","text":"Valinzi nkukumbanya moto ching'ati luwani lwa lukumbi lwa kuhani nkulu, nkuva uvayota moto, Petulo nanang'e nkuhwena unaikala upala."},{"book":"Luka","chapter":"22","verse":"56","text":"Bahi ntumishi yumo mmahe nkumwona Petulo aikèlè pepi na aula moto, nkumpalambahija meho, nkuhaula kuchidoni, “Ayu munu nanang'e ávele pamo na Yesu.”"},{"book":"Luka","chapter":"22","verse":"57","text":"Henga Petulo nkukana wachidoni, “Wako mmahe, nangu nikámmaite munu aneyo!”"},{"book":"Luka","chapter":"22","verse":"58","text":"Lukoto kadiki, munu yunji nkumwona Petulo, nanang'e nkuchidoni, “Na wako uchocho ùvele nkumbo umo na Yesu.”"},{"book":"Luka","chapter":"22","verse":"59","text":"Palipitile lisaa limo, munu yunji nkuhimya wachidoni, “Muhiu ayu munu ávele nkumbo umo na Yesu, kwa kuva, nanang'e N'galilaya.”"},{"book":"Luka","chapter":"22","verse":"60","text":"Henga Petulo nkuchidoni, “Wako munu, nangu nikálamaite anelo lutangola!”"},{"book":"Luka","chapter":"22","verse":"61","text":"Nang'olo nkulauka, nkunnola Petulo. Anepo Petulo nkulahimukila malove lanahawile Nang'olo kuva, “Chilo uchino cha nelo, kabla ung'uku akànambikongovela, wako ùmbekuva ungukanìlè myanda mitatu.”"},{"book":"Luka","chapter":"22","verse":"62","text":"Bahi Petulo nkuhuma nnuwani, nkuhwena pawelu unatumbula chitangelo kwa uchungu."},{"book":"Luka","chapter":"22","verse":"63","text":"Vanu vachinchûnga Yesu nkutandilika kumpanya na kuntendela mang'wanyu Yesu."},{"book":"Luka","chapter":"22","verse":"64","text":"Nkun'diva chitambala kumeho, nkummuja kuchidoni, “Lauja, nnani akupanyîle!”"},{"book":"Luka","chapter":"22","verse":"65","text":"Vanu anevo nkuntongolela Yesu malove lanji lohe lahakalenge."},{"book":"Luka","chapter":"22","verse":"66","text":"Uhiku pauchele, vasele va Vayahudi pamo na makuhani vakulu na vakúhunda Sheliya yanga Musa nkukojana pamo. Nkumpelekeja Yesu ku Lukumbi lwao Lukulu."},{"book":"Luka","chapter":"22","verse":"67","text":"Nkummuja kuchidoni, “Tuhaulile, dachi, wako njo Kilisto?”"},{"book":"Luka","chapter":"22","verse":"68","text":"na nikàmmujanga mukambenguyang'ula."},{"book":"Luka","chapter":"22","verse":"69","text":"Henga kutandikila hambi, Mwana wa Munu àmbekuva aikèlè m'bali wa kunkono wanga Nnungu Avêle na Dimongo.”"},{"book":"Luka","chapter":"22","verse":"70","text":"Vanu vammalele nkummuja kuchidoni, “Vino wako wamba dachi, wako njo Mwana wa Nnungu?”"},{"book":"Luka","chapter":"22","verse":"71","text":"Vanang'o nkuchidoni, “Mpaka anepo hwetu tuvene tùnimpilikana watangola kwa kanya yake. Dachi, tùvele na ing'anya ntwani ya kutaha ushahidi unji?”"}]}