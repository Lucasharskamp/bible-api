{"data":[{"book":"Mwanduso","chapter":"37","verse":"1","text":"Yakobo kakala mwiisi iyakalile tatake, isi ya Kanaani."},{"book":"Mwanduso","chapter":"37","verse":"2","text":"Ino ayo simulizi ya Yakobo na wanage."},{"book":"Mwanduso","chapter":"37","verse":"3","text":"Avo, Izilaeli kamnogela ng'hani Yusufu kubanza wanage wose, kwavija kamulela muuvele, na kamsonela kanzu tali dinogile."},{"book":"Mwanduso","chapter":"37","verse":"4","text":"Ndugu zake viwonile tatao komnogela ng'hani Yusufu kubanza hewo wose, wamwihila na hawalongile nayo kwa tindiwalo."},{"book":"Mwanduso","chapter":"37","verse":"5","text":"Yusufu kalota nzozi, na viyawalongele ndugu zake, avo wabanza kumwihila."},{"book":"Mwanduso","chapter":"37","verse":"6","text":"Kawalongela, “Chonde, tegelezeni nzozi ino indotile,"},{"book":"Mwanduso","chapter":"37","verse":"7","text":"siye tukala kumgunda tofunga makinza ga ngano, bahaja kinza jangu dima wima, na makinza genu gema kuzunguluka kinza jangu, abaho gadifugamila.”"},{"book":"Mwanduso","chapter":"37","verse":"8","text":"Ndugu zake wamulongela, “Vino, kogesa gweye kokuwa mndewa na kututawala siye?” Avo, wengeza kumwihila ng'hani mbuli ya nzozi yake na gaja gayalongaga mbuli yao."},{"book":"Mwanduso","chapter":"37","verse":"9","text":"Abaho kalota nzozi iyagwe, na kawalongela ndugu zake, kawalongela, “Loleni nilota nzozi iyagwe, avo zuwa na mbalamwezi na nhondo longo na imoja vikala vinifugamila.”"},{"book":"Mwanduso","chapter":"37","verse":"10","text":"Viyamulongele tatake hamoja na ndugu zake, tatake kamkomhokela kamulongela, “Nzozi gani ayo yuulotile? Vino niye na mamako na ndugu zako tokufugamila mbaka hasi?”"},{"book":"Mwanduso","chapter":"37","verse":"11","text":"Ndugu zake wamonela migongo, lakini tatake keka mbuli ayo muumoyo."},{"book":"Mwanduso","chapter":"37","verse":"12","text":"Siku dimoja ndugu zake wachola kususila ng'hondolo wa tatao ako Shekemu,"},{"book":"Mwanduso","chapter":"37","verse":"13","text":"na Izilaeli kamulongela Yusufu, “Gweye kojuwa ndugu zako, osusila ng'hondolo ako Shekemu, avo izo nikutume kumwao.” Yusufu kedika, “Ona.”"},{"book":"Mwanduso","chapter":"37","verse":"14","text":"Avo kamulongela, “Genda kawalole kamba wose ogendelela goya hamoja na zifugo zose, abaho ubwele unongele.” Avo Yakobo kamtuma kulawa kubonde da Hebuloni. Yusufu viyavikile ako Shekemu,"},{"book":"Mwanduso","chapter":"37","verse":"15","text":"kamvika munhu kokwanga mmigunda, munhu ija kamuuza, “Kozahila choni?”"},{"book":"Mwanduso","chapter":"37","verse":"16","text":"Yusufu kedika, “Nowazahila ndugu zangu. Chonde nongela osusila kwahi?”"},{"book":"Mwanduso","chapter":"37","verse":"17","text":"Munhu ayo kalonga, “Hano wahalawa, niwahulika olonga ochola Dosani.” Avo Yusufu kagendelela kuwazahila ndugu zake kawavika ako Dosani."},{"book":"Mwanduso","chapter":"37","verse":"18","text":"Avo ndugu zake wamona toka yeli kutali, na yang'hali hanavika wakala kiseto cha kumkoma."},{"book":"Mwanduso","chapter":"37","verse":"19","text":"Wailongela, “Amweye, ayo nyamiloto kokwiza."},{"book":"Mwanduso","chapter":"37","verse":"20","text":"Mulopole tukamkome na tumwase kudisima dimoja dili hano, abaho tulonge kadigwa na mng'onyo. Tulole nzozi zake zokuwa kwahi.”"},{"book":"Mwanduso","chapter":"37","verse":"21","text":"Lubeni viyahulike vivo kageza kumuhonya na makono gao, kalonga, “Bule, sikutumkome."},{"book":"Mwanduso","chapter":"37","verse":"22","text":"Sikumwite damu ya munhu. Mwaseni kudisima dino dili hano kuluwala, lakini sikummulumize.” Lubeni kalonga avo ili yamuhonye kulawa mmakono gao abaho yambweze kwa tatake."},{"book":"Mwanduso","chapter":"37","verse":"23","text":"Avo Yusufu viyavikile kwa ndugu zake, wamsaula kanzu jake ditali diyavalile,"},{"book":"Mwanduso","chapter":"37","verse":"24","text":"na wamgoga wamwasa kudisima dijo. Avo kudisima dijo kukala kuduhu mazi, dikala dinyalile."},{"book":"Mwanduso","chapter":"37","verse":"25","text":"Viwakalile hasi na kuja, wenula vihanga vao, wawona mwanza wa Waishimaeli olawa Gileadi ochola Misili. Ngamiya wao wakala wapapile ubani na mkegeni na manemane."},{"book":"Mwanduso","chapter":"37","verse":"26","text":"Yuda kawalongela ndugu zake, “Vino topata choni twahamkoma ndugu yetu na kulufisa lukuli lwake?"},{"book":"Mwanduso","chapter":"37","verse":"27","text":"Lekeni tumchuuze kwa Waishimaeli wano, na makono getu sikugamulumize kwavija ino ndugu yetu wa usungu.” Ndugu zake wamtogolela."},{"book":"Mwanduso","chapter":"37","verse":"28","text":"Viwabitile wachuuzi Wamidiani, ndugu zake Yusufu wamulava kudisima, wamchuuza kwa Waishimaeli kwa vihande malongo mabili va shaba, awo wamsola Yusufu mbaka Misili."},{"book":"Mwanduso","chapter":"37","verse":"29","text":"Lubeni viyabwelile kudisima, na viyone Yusufu kamduhu, kadega kiwalo chake kwa usungu."},{"book":"Mwanduso","chapter":"37","verse":"30","text":"Kawacholela ndugu zake kalonga, “Imbwaga kamduhu muja, na niye nichole kwahi?”"},{"book":"Mwanduso","chapter":"37","verse":"31","text":"Avo, wachinja bofu da mbuzi, wadivabika dikanzu mwiidamu."},{"book":"Mwanduso","chapter":"37","verse":"32","text":"Abaho wamgalila tatao dikanzu, wamulongela, “Tudidondola kanzu dino, tanhu dilole goya kamba da mwanago hebu siyo.”"},{"book":"Mwanduso","chapter":"37","verse":"33","text":"Kadijuwa kalonga, “Ona, dino kanzu da mwanangu Yusufu, kadigwa na mng'onyo, loo, mwanangu kadegigwa degigwa.”"},{"book":"Mwanduso","chapter":"37","verse":"34","text":"Abaho Yakobo kadega kiwalo chake kwa usungu, kavala gunia. Kamulilila mwanage kwa siku nyingi."},{"book":"Mwanduso","chapter":"37","verse":"35","text":"Wanage wose, wa ikimbigalo kwa wa ikitwanzi weza kumuhoza umoyo tatao, lakini kalema kuhozigwa umoyo, kalonga, “Bule, nogendelela kumuyalalila mwanangu mbaka vonda nichole hasi kuna iisi ya wafile kuyali.” Avo, Yakobo kagendelela kumuyalalila Yusufu."},{"book":"Mwanduso","chapter":"37","verse":"36","text":"Kipindi acho ako Misili awo Iwamidiani wamchuuza Yusufu kwa Potifa, imoja wa iwakulu wa mndewa Falao, ayo kakala mkulu wa iwakalizi wa ng'anda ya mndewa."}]}