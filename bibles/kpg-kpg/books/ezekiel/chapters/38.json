{"data":[{"book":"Ezekiel","chapter":"38","verse":"1","text":"Dimaadua ga helekai mai,"},{"book":"Ezekiel","chapter":"38","verse":"2","text":"“Tangada dangada, haga halauwa ina Gog, tagi damana o nia henua go Meshech mo Tubal i lodo tenua Magog. Hagahalauwa ina a mee.38.2 Hagagida 20.8"},{"book":"Ezekiel","chapter":"38","verse":"3","text":"Hagianga ina gi mee bolo Au go Tagi go Yihowah, Au dela go dono hagadaumee."},{"book":"Ezekiel","chapter":"38","verse":"4","text":"Au ga huli mai a mee, gaa wanga dagu maadau gi di ngudu o maa, gaa dada a mee mo dana llongo dauwa gi daha. E dogologowaahee ana gau dauwa mo nadau hoodo, mono gau dauwa hongo hoodo e hagagahu i nia ‘uniform’, huogodoo e kae nadau mee duuli gei e kae nadau hulumanu i nadau lima."},{"book":"Ezekiel","chapter":"38","verse":"5","text":"Llongo dauwa mai Persia, Ethiopia mo Libya e madalia a mee, digaula huogodoo nadau mee duuli mo nadau goobai dauwa."},{"book":"Ezekiel","chapter":"38","verse":"6","text":"Digau heebagi huogodoo mai nnenua Gomer mo Beth Togarmah i baahi ngeia gu madalia a mee, mo nia daane mai nia henua e logo ala i golo."},{"book":"Ezekiel","chapter":"38","verse":"7","text":"Hagianga ina gi mee gi haga togomaalia ina dana llongo dauwa gi lala ono mogobuna."},{"book":"Ezekiel","chapter":"38","verse":"8","text":"I muli nia ngadau e logo, gei Au ga haganoho a mee gi heebagi gi tenua dela ono daangada ne laha mai gi muli mai nia henua e logo, gaa noho i di aumaalia, hagalee e hagalliga i tauwa. Mee ga heebagi gi nia gonduu o Israel, ala guu hai di anga henua i di madagoaa looloo gu deai digau e noho ai. Gei dolomeenei deenei di gowaa dela e noho ai nia daangada i di aumaalia."},{"book":"Ezekiel","chapter":"38","verse":"9","text":"Mee mo ana gau dauwa mo nia henua e logo e madalia a mee ga heebagi gadoo be di madangi maaloo, gaa gahu tenua gadoo be di baahi gololangi.”"},{"book":"Ezekiel","chapter":"38","verse":"10","text":"Aanei nia mee Tagi go Yihowah e helekai ang gi Gog, “I di madagoaa dela ga dau mai, gei goe ga daamada ga hagamaanadu dau hai huaidu."},{"book":"Ezekiel","chapter":"38","verse":"11","text":"Goe ga haganoho dau hai e heebagi gi tenua dela deai dono hagamaamaa ai, ono gau ala e noho hua i di aumaalia gei e noho baba hua i lodo nia waahale ono abaaba ai mo ono duuli ai."},{"book":"Ezekiel","chapter":"38","verse":"12","text":"Goe gaa kae nia goloo o nia daangada ala e noho i lodo nia waahale ala nogo hai nia waahale mooho i mua. Digaula gu dagabuli mai i nia henua ala i golo, gu hai mee gi nia manu e logo mo di hai gowaa, guu noho i tungaalodo o nia henua huogodoo o henuailala."},{"book":"Ezekiel","chapter":"38","verse":"13","text":"Digau Sheba mo Dedan mo digau huihui goloo mai Spain ga heeu adu gi di goe, ‘Goe gu hagadagabuli mai dau llongo dauwa gaa hai gi digaula bolo goe gaa oho, gaa kae nia goloo digaula? Goe e hagamaanadu bolo goe gaa kae nia silber mono goolo, mono manu mo nadau gowaa, ga hagatanga gaa hana mo au goloo aalaa?’”"},{"book":"Ezekiel","chapter":"38","verse":"14","text":"Deenei laa, Tagi go Yihowah ga hagau mai au belee hagi anga gi Gog ana helekai aanei ang gi mee, “Di madagoaa agu daangada Israel ala gaa noho i di aumaalia, gei goe ga daamada ga hagatanga gi daha"},{"book":"Ezekiel","chapter":"38","verse":"15","text":"mo do henua dela i baahi laa ngeia, gaa lahi dau llongo dauwa dogologowaahee maaloo dangihi mai nia henua e logo, digaula huogodoo e hula i nia hoodo."},{"book":"Ezekiel","chapter":"38","verse":"16","text":"Goe ga heebagi gi agu daangada Israel gadoo be di madangi maaloo dela e haganiganiga i hongo tenua. Dahi madagoaa ma ga dau mai, gei Au ga hagau goe gi heebagi gi dagu henua belee hagamodongoohia ang gi nia henua be Au koai, belee hagamodongoohia aga dogu dabuaahia i agu mee ala ma gaa hai adu gi di goe gi heia."},{"book":"Ezekiel","chapter":"38","verse":"17","text":"Deenei goe dela nogo leelee iei Au mai loo i mua ang gi agu gau hege, ala go nia soukohp o Israel, bolo i nia laangi ala ma ga dau mai, gei Au ga gaamai dagu dangada belee heebagi gi Israel.” Aanei la nnelekai mai baahi Tagi go Yihowah."},{"book":"Ezekiel","chapter":"38","verse":"18","text":"Tagi go Yihowah ga helekai, “I di laangi o Gog dela ga heebagi gi Israel, gei Au ga hagawelewele huoloo."},{"book":"Ezekiel","chapter":"38","verse":"19","text":"Au e hai dagu hagailoo i dogu madagoaa e hagawelewele huoloo, bolo di laangi deelaa ga ngalungalua tenua i lodo tenua Israel."},{"book":"Ezekiel","chapter":"38","verse":"20","text":"Nia iga mono manu mamaangi, mono manu lligi, manu llauehe huogodoo mo digau huogodoo ala i henuailala ga polepole i di nadau mmaadagu i di Au. Nia gonduu ga monnono gi lala, nia hadugalaa ga mahaahaa ia gi lala, mo nia abaaba huogodoo ga meheu gi lala."},{"book":"Ezekiel","chapter":"38","verse":"21","text":"Au ga hagamadagudagu Gog gi nia hagadilinga haingadaa e logo. Ko Au go Tagi go Yihowah dela gu helehelekai. Digau dauwa o Gog gaa bida heebagi gi ginaadou gi nadau hulumanu dauwa."},{"book":"Ezekiel","chapter":"38","verse":"22","text":"Au ga hagaduadua a mee gi di magi mo di hagahali nia dodo. Di uwa nngolo mo di uwa hadu madalia di ahi mono malala gaa ga too ia gi hongo o mee mo ana llongo dauwa mo gi hongo hogi nnenua e logo ala e madalia a mee."},{"book":"Ezekiel","chapter":"38","verse":"23","text":"Deenei di hai belee hagamodongoohia ang gi nia henua huogodoo bolo Au e aamua gei Au e dabuaahia huoloo, gei digaula ga iloo laa bolo Au go Dimaadua.”"}]}