{"data":[{"book":"Luka","chapter":"17","verse":"1","text":"Yesu nowachone jopuonjrene niya, “Gik mamiyo ji donjo e richo ochunore ni nyaka bedie, to okwongʼ ngʼatno makelo gigo."},{"book":"Luka","chapter":"17","verse":"2","text":"Dine obedo maber ka otwene pongʼ e ngʼute, mi onyumego e nam moloyo komiyo achiel kuom jomatindogi timo richo."},{"book":"Luka","chapter":"17","verse":"3","text":"Omiyo ritreuru uwegi."},{"book":"Luka","chapter":"17","verse":"4","text":"Ka otimoni richo nyadibiriyo odiechiengʼ achiel to obiro iri nyadibiriyo kendo owacho ni, ‘Alokora aweyo richo,’ to nyaka iwene.”"},{"book":"Luka","chapter":"17","verse":"5","text":"Joote nowachone Ruoth niya, “Med yiewa!”"},{"book":"Luka","chapter":"17","verse":"6","text":"Nodwoko niya, “Ka un gi yie matin marom gi koth karadali, to unyalo wacho ne yadh ngʼowuni ni, ‘Pudhri ia mondo ipithri e nam,’ to dine owinjou motimo kamano."},{"book":"Luka","chapter":"17","verse":"7","text":"“Ka dibed ni nitie achiel kuomu man-gi jatich mapurone kata makwayo rombe. Dowachne jatichne koa e puodho ni, ‘Bi koroni kendo ibed piny mondo ichiem’?"},{"book":"Luka","chapter":"17","verse":"8","text":"Donge dowachne mana ni, ‘Losna chiemba mar otieno, ikri mondo imiya acham kendo metho, eka bangʼe inyalo chiemo kendo metho’?"},{"book":"Luka","chapter":"17","verse":"9","text":"Bende onyalo goyone jatichneno erokamano nikech notimo gima nowachone notim?"},{"book":"Luka","chapter":"17","verse":"10","text":"Omiyo un bende, ka usetimo gik moko duto mane onyisu mondo utim, onego uwach ni, ‘Wan mana jotich aticha ma ok owinjore to wasetimo mana tijwa.’ ”"},{"book":"Luka","chapter":"17","verse":"11","text":"Koro e yo kane odhiyo Jerusalem, Yesu nowuotho e kind Samaria gi Galili."},{"book":"Luka","chapter":"17","verse":"12","text":"Ka noyudo odonjo e dala moro, ji apar man-gi dhoho noromo kode. Negichungo mabor"},{"book":"Luka","chapter":"17","verse":"13","text":"kendo negiluongo gi dwol maduongʼ niya, “Yesu, Ruoth! Kechwa!”"},{"book":"Luka","chapter":"17","verse":"14","text":"Ka nonenogi, nowacho niya, “Dhiuru, unyisru uwegi ni jodolo.” To kane gidhi, negipwodhore."},{"book":"Luka","chapter":"17","verse":"15","text":"Achiel kuomgi, kane oneno ni osechange, nodok ir Yesu, kopako Nyasaye gi dwol maduongʼ."},{"book":"Luka","chapter":"17","verse":"16","text":"Nopodho auma e tiend Yesu kendo nogoyone erokamano, to ngʼatno ne en ja-Samaria."},{"book":"Luka","chapter":"17","verse":"17","text":"Yesu nopenjo niya, “Donge ji apar duto nopwodhi? Ere ji ochiko mamoko?"},{"book":"Luka","chapter":"17","verse":"18","text":"Onge ngʼato madineyudre kuomgi monego duogi mondo omi Nyasaye pak, mana japiny moro nononi kende ema odwogo?”"},{"book":"Luka","chapter":"17","verse":"19","text":"Eka nowachone niya, “Chungi kendo idhi, yieni osemiyo ibedo mangima.”"},{"book":"Luka","chapter":"17","verse":"20","text":"Chiengʼ moro, kane openje gi jo-Farisai kinde ma pinyruodh Nyasaye nobiye, Yesu nodwokogi niya, “Pinyruoth Nyasaye ok bi mana mineno gi wangʼ,"},{"book":"Luka","chapter":"17","verse":"21","text":"kata ji ok nowach ni, ‘Eri go,’ kata ni, ‘Ee cha go cha,’ nikech pinyruodh Nyasaye ni eiu.”"},{"book":"Luka","chapter":"17","verse":"22","text":"Eka nowachone jopuonjre niya, “Ndalo biro ma unugomb nenoe chiengʼ achiel kuom ndalo mag Wuod Dhano, to ok ununene."},{"book":"Luka","chapter":"17","verse":"23","text":"Ji biro wachonu ni, ‘En kucha!’ Kata ni, ‘En ka!’ Kik uring udhi bangʼ-gi."},{"book":"Luka","chapter":"17","verse":"24","text":"Nimar biro mar Wuod Dhano nobed machalo ka mil polo ma piatore e kor polo koa konchiel nyaka komachielo."},{"book":"Luka","chapter":"17","verse":"25","text":"To mokwongo nyaka one masiche mangʼeny, kendo tiengʼni nodage."},{"book":"Luka","chapter":"17","verse":"26","text":"“Mana kaka notimore e ndalo mag Nowa, e kaka biro bedo bende e ndalo mag Wuod Dhano."},{"book":"Luka","chapter":"17","verse":"27","text":"Ji ne chiemo kendo metho, chwo ne kendo bende nyiri ne ikendo nyaka nochopo odiechiengʼ mane Nowa odonjo e yie. Eka pi mar ataro nobiro motieko ji duto."},{"book":"Luka","chapter":"17","verse":"28","text":"“Kamano e kaka ne chalre e ndalo mag Lut, ji ne chiemo, kendo metho, negingʼiewo kendo negiloko ohala, bende negipitho kendo gedo."},{"book":"Luka","chapter":"17","verse":"29","text":"To chiengʼ mane Lut oa Sodom, mach kod kite maliel mager nolwar koa e polo kendo notiekogi duto."},{"book":"Luka","chapter":"17","verse":"30","text":"“Kamano e kaka nobedi e ndalo ma Wuod Dhano nofwenyre."},{"book":"Luka","chapter":"17","verse":"31","text":"Odiechiengʼno onge ngʼato manobedie ewi tat ot, man-gi gige ei ot, manolor mondo ogolgi. Machalre gi mano, onge ngʼato manie puodho manodog dala ne gimoro amora."},{"book":"Luka","chapter":"17","verse":"32","text":"Paruru chi Lut!"},{"book":"Luka","chapter":"17","verse":"33","text":"Ngʼatno matemo reso ngimane, ngimane biro lalne, to ngʼatno mowito ngimane, nores ngimane."},{"book":"Luka","chapter":"17","verse":"34","text":"Awachonu ni, otienono ji ariyo nobed e kitanda achiel: achiel nokaw to machielo nowe."},{"book":"Luka","chapter":"17","verse":"35","text":"Mon ariyo noyudi karego cham kaachiel, achiel nokaw, to machielo nowe. ["},{"book":"Luka","chapter":"17","verse":"36","text":"Chwo ariyo nobed e puodho, achiel ibiro kawo, to machielo nowe.]17:36 Weche motigo kae chalre gi mago mantiere Mat 22:40.”"},{"book":"Luka","chapter":"17","verse":"37","text":"Eka negipenje niya, “Mano notimre kanye, Ruoth?”"}]}