{"data":[{"book":"Mwanduso","chapter":"31","verse":"1","text":"Yakobo kawahulika wanage Labani wolonga, “Yakobo kasola chila chinhu cha tati yetu. Utajili wake wose ulawa kwa tati yetu.”"},{"book":"Mwanduso","chapter":"31","verse":"2","text":"Yakobo kavimanya kuwa Labani hamgesile fana baho haumwaka."},{"book":"Mwanduso","chapter":"31","verse":"3","text":"Maabaho Mndewa Mulungu kamulongela Yakobo, “Bwela kuna iisi ya wasaho zako na kwa ndugu zako. Na niye nizakuwa hamwe na weye.”"},{"book":"Mwanduso","chapter":"31","verse":"4","text":"Yakobo katuma wanhu wakawatange Laheli na Leya kwiichuwala koyakalile kowadima iwang'hondolo wake."},{"book":"Mwanduso","chapter":"31","verse":"5","text":"Yakobo kawalongela, “Nowona kuwa tati yenu hanigesa fana umwaka, mbali Mulungu wa tati yangu kahamwe na niye."},{"book":"Mwanduso","chapter":"31","verse":"6","text":"Muvimanya kuwa nimsang'hanila tati yenu kwa nguvu zangu zose."},{"book":"Mwanduso","chapter":"31","verse":"7","text":"Hata ivo kanivwizila na kasakanya yombe jangu miyanza longo. Mbali Mulungu hamulekele yanilumize."},{"book":"Mwanduso","chapter":"31","verse":"8","text":"Haja tati yenu viyalongile, ‘Wanyama wose weli na mawolamawola wezakuwa yombe jako,’ ivo bumbila jose dilela wanyama weli na mawolamawola. Na haja viyalongile, ‘Wanyama wose weli na uzolizoli wezakuwa yombe jako,’ ivo bumbila jose dilela wanyama weli na uzolizoli."},{"book":"Mwanduso","chapter":"31","verse":"9","text":"Mulungu viyasolile wanyama wa tati yenu kaning'ha niye."},{"book":"Mwanduso","chapter":"31","verse":"10","text":"“Lusita lwa wanyama kupata wimo vilufikile nilota nzozi, na niwona mabebelu yose yoyakwelile mazike yakala na mindilizi na mawolamawola na uzolizoli."},{"book":"Mwanduso","chapter":"31","verse":"11","text":"Msenga wa kuulanga kalonga na niye muna zinzozi na kanitanga, ‘Yakobo,’ nimwidika, ‘Aino.’"},{"book":"Mwanduso","chapter":"31","verse":"12","text":"Na kalonga, ‘Inula meso yako na ulole mabebelu yose yeli na miliya na mawolamawola. Mbuli iyo iwa ivo kwaviya niwona viyakutendile Labani."},{"book":"Mwanduso","chapter":"31","verse":"13","text":"Niye ni Mulungu yoyakulawilile kuja Beseli, hanhu haja houitilile mavuta imhanda ya ukumbuso, na weye kunilahila. Lelo isasale na ubwele muna iisi yako yowelekigwe.’ ”"},{"book":"Mwanduso","chapter":"31","verse":"14","text":"Laheli na Leya wamwidika Yakobo, “Cheye chabule kaidi hanhu ha vinhu hebu uhazi wowose muna ikaye ya tati yetu."},{"book":"Mwanduso","chapter":"31","verse":"15","text":"Tati yetu kachitenda fana nyambenyambe. Kachichuuza, na lelo kasang'hanila hela zose zoyalihigwe kwa ichimu chetu."},{"book":"Mwanduso","chapter":"31","verse":"16","text":"Utajili uno wose Mulungu woyausolile kulawa kwa tati yetu ni wetu cheye na wanetu. Tenda vovose viyakulongele Mulungu.”"},{"book":"Mwanduso","chapter":"31","verse":"17","text":"Yakobo kalamka na kaisasala kusegela kwa kuwakweza wanage na wake zake muna ingamiya,"},{"book":"Mwanduso","chapter":"31","verse":"18","text":"Kasola wanyama wake wose na vinhu vake vose viyavipatile kuja Padani Alamu, kandusa mwanza kubwela kuna iisi ya Kanaani kwa Isaka tati yake."},{"book":"Mwanduso","chapter":"31","verse":"19","text":"Labani viyahitile kuwakanha mazoya ng'hondolo wake, Laheli kabawa nyang'hiti za milungu ya tati yake."},{"book":"Mwanduso","chapter":"31","verse":"20","text":"Yakobo kamvwizila Labani Mwalamu, hamulongele bule kuwa kosegela."},{"book":"Mwanduso","chapter":"31","verse":"21","text":"Kasola chila chinhu chake na kasegela chahimahima. Kaloka ulwanda lwa Efulati na kahita kuna mulima wa isi ya Gileadi."},{"book":"Mwanduso","chapter":"31","verse":"22","text":"Siku nhatu hamwande Labani kalongiligwa kuwa Yakobo kakimbila."},{"book":"Mwanduso","chapter":"31","verse":"23","text":"Labani kawasola ndugu zake, kamsondelela Yakobo kwa siku saba. Kamfika kuna mulima wa isi ya Gileadi."},{"book":"Mwanduso","chapter":"31","verse":"24","text":"Muna zinzozi ichilo Mulungu kamwizila Labani Mwalamu na kamulongela, “Uiteganye, seke umtemele mate Yakobo hebu sekeumduwile.”"},{"book":"Mwanduso","chapter":"31","verse":"25","text":"Labani kamfika Yakobo lusita ulo Yakobo viyekile lago jake kumulima, Labani na ndugu zake weka lago jawo muna iisi ya mulima wa Gileadi."},{"book":"Mwanduso","chapter":"31","verse":"26","text":"Labani kamulongela Yakobo, “Habali kutenda vino, habali kunivwizila na kuwasola wandele wangu fana mateka kuna ing'hondo?"},{"book":"Mwanduso","chapter":"31","verse":"27","text":"Habali kunivwizila na kunikimbila? One uhanilongele, nahadahile kukulaga kwa deng'ho na nyila na ngoma na vilongelonge."},{"book":"Mwanduso","chapter":"31","verse":"28","text":"Habali huning'hile nyafasi ya kuwanonela wanangu na wazukulu zangu? Yayo youtendile ya chibozi!"},{"book":"Mwanduso","chapter":"31","verse":"29","text":"Ninawo udahi wa kukulumiza, mbali chilo chifosile Mulungu wa tati yako kanizuma kalonga, ‘Seke umtemele mate Yakobo hebu sekeumduwile.’"},{"book":"Mwanduso","chapter":"31","verse":"30","text":"Novimanya kukimbila kwaviya kukala na hamu ng'hulu ya kubwela ukaye kwa tati yako. Mbali habali kubawa nyang'hiti za milungu yangu?”"},{"book":"Mwanduso","chapter":"31","verse":"31","text":"Yakobo kamwidika Labani, “Nidumba kwaviya nigesa uhanihokile wandele wako."},{"book":"Mwanduso","chapter":"31","verse":"32","text":"Mbali one munhu yoyose uhamfika na nyang'hiti za milungu yako, umkome. Zahila haulongozi ha wanhu wetu, one uhawona chinhu chako uchisole.” Yakobo havimanyile bule fana Laheli kabawa nyang'hiti za milungu ya Labani."},{"book":"Mwanduso","chapter":"31","verse":"33","text":"Ivo Labani kahita na kazahila nyang'hiti izo muna dihema da Yakobo, maabaho kengila hema da Leya na hema da wasang'hani waja waidi wa chike, mbali hawonile bule nyang'hiti za milungu yake. Maabaho kengila muna dihema da Laheli."},{"book":"Mwanduso","chapter":"31","verse":"34","text":"Laheli kakala yasolile nyang'hiti izo za milungu na kazifisa hasi ya chigoda cha kukalila uchanyha ya ngamiya, na kakala mchanyha yake. Mbali Labani kazahila muna dihema jose, mbali hazipatile bule."},{"book":"Mwanduso","chapter":"31","verse":"35","text":"Laheli kamulongela tati yake, “Tata, sekeuniwonele ludoko, mbali sizakwinuka bule haulongozi wako kwaviya namzisiku zangu.” Labani kazizahila nyang'hiti za milungu yake, mbali hazipatile bule."},{"book":"Mwanduso","chapter":"31","verse":"36","text":"Maabaho Yakobo kehilwa na kagomba na Labani, kalonga “Nihasanya choni mbaka unisondelele vino?"},{"book":"Mwanduso","chapter":"31","verse":"37","text":"Vino kupekula vinhu vangu vose, chinhu chako chilihi chouchipatile kumwangu? Chike haulongozi wa ndugu zako na ndugu zangu wadahe kulola muladi wadahe kulamula fana imwe wetu kagolosa."},{"book":"Mwanduso","chapter":"31","verse":"38","text":"Nikala na weye miyaka malongo maidi, ng'hondolo wako hebu luti wako hawatengule wimo, na sidile mabebelu kulawa muna dibumbila jako."},{"book":"Mwanduso","chapter":"31","verse":"39","text":"Niye hata mwanza umwe sikugalile mnyama wako yoyakomigwe na mnyama wa kumbago, mbali niliha ubananzi uwo niye mwenyewo. Weye kunilonda nilihe bila kugesa fana kabawigwa imisi hebu ichilo."},{"book":"Mwanduso","chapter":"31","verse":"40","text":"Imisi nifunyila umoyo zuwa na ichilo nifunyila umoyo mbeho, sidahile kupata nhongo hata chidogo."},{"book":"Mwanduso","chapter":"31","verse":"41","text":"Miyaka malongo maidi yose nikala hamwe na weye. Nikusang'hanila miyaka longo na mine kwa ichimu cha wandele zako waidi na miyaka sita kwa ichimu cha wanyama wako, mbali weye kwasakanya yombe jangu miyanza longo."},{"book":"Mwanduso","chapter":"31","verse":"42","text":"Mulungu wa tati yangu na Mulungu wa Bulahimu na Mulungu yoyamtendile Isaka yamdumbe, one sigambeyawe hamwe na niye, wahaniwingile mikono muhala. Mbali Mulungu kayawona manhesa yangu na sang'hano yoniitendile, na ichilo chifosile kakubwakila.”"},{"book":"Mwanduso","chapter":"31","verse":"43","text":"Labani kamwidika Yakobo, “Wanaake wano ni wandele wangu, na wana wawo ni wanangu, wanyama wano ni wangu. Chila chinhu chouwona hano ni changu. Mbali niye nodaha kutendaki diyelo kwa iwano iwandele wangu na iwana wowaweleke?"},{"book":"Mwanduso","chapter":"31","verse":"44","text":"Izo chitende lagano niye na weye, iwe ukalangama hagati ya weye na niye.”"},{"book":"Mwanduso","chapter":"31","verse":"45","text":"Yakobo kasola dibwe kulu na kudisimika fana mhanda ya ukumbuso."},{"book":"Mwanduso","chapter":"31","verse":"46","text":"Yakobo kawalongela ndugu zake waduganye mabwe, nawo waduganya mabwe na weka chibugulu. Maabaho waja ndiya habehi na chibugulu chiya cha mabwe."},{"book":"Mwanduso","chapter":"31","verse":"47","text":"Labani kachitanga chibugulu icho Yegasahadusa, mbali Yakobo kachitanga Galedi."},{"book":"Mwanduso","chapter":"31","verse":"48","text":"Labani kamulongela Yakobo, “Chibugulu chino cha mabwe chizakuwa ukalangama kwa cheye waidi.” Kwa ivo lekamana chibugulu icho chotangigwa Galedi,"},{"book":"Mwanduso","chapter":"31","verse":"49","text":"na iviya hatangigwa Misipa, mana kalonga, “Mndewa Mulungu yachikalize weye na niye lusita vichiwa kutali bila kuiwona.”"},{"book":"Mwanduso","chapter":"31","verse":"50","text":"Labani kagendelela kulonga, “One uhawagaza wandele zangu, hebu uhasola wake wamwenga, one ihawa siimanyile mbuli ino, uvimanye kuwa Mulungu ni mkalangama wetu.”"},{"book":"Mwanduso","chapter":"31","verse":"51","text":"Labani kamulongela Yakobo, “Chibugulu cha mabwe yano ya luwe na mhanda ya ukumbuso yoniisimike hagati ya weye na niye ni ukalangama wa dibwe.”"},{"book":"Mwanduso","chapter":"31","verse":"52","text":"Chibugulu chino na mhanda ni ukalangama kuwa niye sizafosa chibugulu chino kwiza kumwako hebu weye hwizafosa chibugulu chino na mhanda ino kwiza kumwangu kwa wihi."},{"book":"Mwanduso","chapter":"31","verse":"53","text":"Mulungu wa Bulahimu na Mulungu wa Naholi, kezachihumiza niye na weye. Maabaho Yakobo kailaha kwa zina da Mulungu yoyamtendile Isaka yamdumbe."},{"book":"Mwanduso","chapter":"31","verse":"54","text":"Maabaho Yakobo kalava nhambiko ya kutimbula kuna mulima na kuwagoneka ndugu zake waje ndiya, viwakomeleze wasigala uko chilo chose."},{"book":"Mwanduso","chapter":"31","verse":"55","text":"Imitondo ng'hani Labani kawanonela wazukulu zake na wanage na kawatemela mate, maabaho kawalaga, kawaleka na kabwela ukaye."}]}