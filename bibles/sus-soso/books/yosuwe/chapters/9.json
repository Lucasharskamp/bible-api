{"data":[{"book":"Yosuwe","chapter":"9","verse":"1","text":"Yurudɛn naakiri mangɛe, Xitikae, Amorikae, Kanaankae, Perisikae, Hiwikae, nun Yebusukae xa mangɛ, e to yi gere xa fe mɛ, naxan nabaxi Sefela bɔxi geyae fari, Baa Xungbe dɛ ra, Liban geyae sɛɛti ma,"},{"book":"Yosuwe","chapter":"9","verse":"2","text":"e naxa e malan, e lanyi xiri e tagi alako e xa Yosuwe nun Isirayila ɲama gere."},{"book":"Yosuwe","chapter":"9","verse":"3","text":"Gabayonkae to a mɛ, Yosuwe naxan nabaxi Yeriko nun Ayi ra,"},{"book":"Yosuwe","chapter":"9","verse":"4","text":"e naxa yanfanteya maxiri. E naxa siga a xɔn, bɛki kobie nun wɛni sase ibɔɔxie dɔxɔxi e xa sofalee fari."},{"book":"Yosuwe","chapter":"9","verse":"5","text":"E naxa sankiri fori ɲɔnxi madɛgɛxie so e sanyi, e donma kobi ɲɔnxie ragoro e ma. E naxa taami xuntunyi xaraxie sa e xa kote kui."},{"book":"Yosuwe","chapter":"9","verse":"6","text":"E to Yosuwe li yonkinde kui Giligali, e naxa a fala a tan nun Isirayilakae bɛ, «Muxu sa kelixi bɔxi makuye nɛ yi ki, alako won xa saatɛ xiri.»"},{"book":"Yosuwe","chapter":"9","verse":"7","text":"Isirayilakae naxa a fala e bɛ, «Won nɔma saatɛ xiride di? Xa a sa li wo kelixi yi bɔxi nan ma, a mu lanma saatɛ xa lu won tagi.»"},{"book":"Yosuwe","chapter":"9","verse":"8","text":"E naxa Yosuwe yaabi, «I xa konyie nan lanxi muxu ma.» Yosuwe naxa e maxɔrin, «Nde na wo tan na? Wo kelixi minden?»"},{"book":"Yosuwe","chapter":"9","verse":"9","text":"E naxa Yosuwe yaabi, «I xa konyie kelixi bɔxi makuye nan ma i Marigi Alatala xili xa fe ra, barima muxu bara a xa fe ifalɛ mɛ, a naxan nabaxi Misira,"},{"book":"Yosuwe","chapter":"9","verse":"10","text":"a nun a fe naxan birin nabaxi Amorikae xa mangɛ firinyie ra Yurudɛn naakiri ma, Xɛsibɔn mangɛ Sixɔn, nun Basan mangɛ Ogo, naxan nu sabatixi Asataroti.»"},{"book":"Yosuwe","chapter":"9","verse":"11","text":"«Muxu xa forie nun bɔxi mixi birin a falaxi nɛ muxu bɛ, ‹Wo wo fandɛ tongo wo naxan donma kira xɔn ma. Wo xa siga Isirayilakae ralan, wo xa a fala e bɛ wo xa konyie nan muxu ra.› Yakɔsi, won xa saatɛ tongo won boore bɛ."},{"book":"Yosuwe","chapter":"9","verse":"12","text":"Wo bara muxu xa taamie to? Muxu to keli muxu xɔnyi, taami fanyi na nu a ra, kɔnɔ yakɔsi a birin bara xara."},{"book":"Yosuwe","chapter":"9","verse":"13","text":"Muxu xa wɛni sase nɛɛnɛe nu rafexi wɛni fanyi ra, kɔnɔ yakɔsi na birin bara ɲɔn, wɛni sasee bara bɔɔ. Wo muxu xa donmae mato, a nun muxu xa sankirie. E birin bara kana yi kira xa makuye bɛ.»"},{"book":"Yosuwe","chapter":"9","verse":"14","text":"Isirayilakae naxa na birin mato, kɔnɔ e mu Alatala maxɔrin xa a findixi nɔndi nan na."},{"book":"Yosuwe","chapter":"9","verse":"15","text":"Na kui Yosuwe naxa lanyi xiri e tagi e xa simaya makantafe ra. Marakali naxa lu e tagi."},{"book":"Yosuwe","chapter":"9","verse":"16","text":"Xi saxan to dangi na saatɛ xirife ra, Isirayilakae naxa a kolon a e dɔxɔbooree nan lanxi e ma."},{"book":"Yosuwe","chapter":"9","verse":"17","text":"Na lɔxɔɛ Isirayilakae naxa siga, e sa so e xa taae kui, naxan findixi Gabayon, Kefira, Beeroti, nun Kiriyati Yeyarimi."},{"book":"Yosuwe","chapter":"9","verse":"18","text":"Isirayilakae mu e faxa saatɛ xa fe ma, bɔxi yareratie naxan tongo Gabayonkae bɛ Isirayila Marigi Alatala xili ra, kɔnɔ ɲama birin naxa xurutuxurutu e xa yareratie ma."},{"book":"Yosuwe","chapter":"9","verse":"19","text":"Mangɛe naxa a fala ɲama bɛ, «Muxu tan nan muxu kalixi e bɛ Isirayila Marigi Alatala xili ra. Won mu nɔma won bɛlɛxɛ dinde e ra."},{"book":"Yosuwe","chapter":"9","verse":"20","text":"Yakɔsi won e xa fe suxuma yi ki nɛ. Won e luma e si nan na alako won naxa Alatala raxɔnɔ marakali kanafe ra."},{"book":"Yosuwe","chapter":"9","verse":"21","text":"Won naxa e faxa, kɔnɔ won xa e rawali wuri sɛgɛfe nun ye bafe ra ɲama birin bɛ.» Na kui Isirayila yareratie xa saatɛ mu kanama."},{"book":"Yosuwe","chapter":"9","verse":"22","text":"Yosuwe naxa e xili, a wɔyɛn e bɛ, «Munfe ra wo muxu yanfaxi, wo a fala muxu bɛ, a wo sabatixi yire makuye nɛ, a fa sa a li, wo sabatixi muxu sɛɛti nan ma?"},{"book":"Yosuwe","chapter":"9","verse":"23","text":"Na kui wo bara dankɛ sɔtɔ, wo bara findi muxu xa konyie ra. Wuri sɛgɛfe nun ye bafe wali luma wo tan nan xun ma muxu Marigi Ala xa ɲama bɛ abadan.»"},{"book":"Yosuwe","chapter":"9","verse":"24","text":"E naxa Yosuwe yaabi, «Muxu bara a mɛ, i Marigi Alatala a fala nɛ a xa konyi Munsa bɛ, a xa yi bɔxi birin so wo yi ra, a xa bekae sɔntɔ wo ya xɔri. Wo xa fa bara gaaxui gbegbe lu muxu ma muxu nii xa fe ra. Na nan a toxi muxu bara wo yanfa."},{"book":"Yosuwe","chapter":"9","verse":"25","text":"Yakɔsi, muxu na wo sago. Wo xa muxu xa fe raba alɔ wo wama a xɔn ma ki naxɛ tinxinyi kui.»"},{"book":"Yosuwe","chapter":"9","verse":"26","text":"Yosuwe naxa na tinxinyi raba, a mu a lu Isirayilakae xa e faxa."},{"book":"Yosuwe","chapter":"9","verse":"27","text":"Na lɔxɔɛ a naxa wuri sɛgɛfe nun ye bafe wali dɔxɔ e xun ma Isirayila ɲama birin bɛ, a nun Alatala xa sɛrɛxɛbade bɛ, naxan na Alatala xa yire sugandixi. Han to Gabayonkae na na wali kui."}]}