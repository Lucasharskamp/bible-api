{"data":[{"book":"Tim Jo-Lawi","chapter":"1","verse":"1","text":"Eka Jehova Nyasaye noluongo Musa mowuoyo kode gie Hemb Romo. Nowachone niya,"},{"book":"Tim Jo-Lawi","chapter":"1","verse":"2","text":"Wachne nyithind Israel kiwacho kama: Ka ngʼato kuomu kelo chiwo ne Jehova Nyasaye, to onego okel chiwo mag chiayo kaka dhok kata rombe."},{"book":"Tim Jo-Lawi","chapter":"1","verse":"3","text":"Ka chiwo en misango miwangʼo pep mar dhiangʼ, to nyaka obed mana mano madichwo maonge songa. Nyaka to ochiwe e dho Hemb Romo mondo omi Jehova Nyasaye oyie kode."},{"book":"Tim Jo-Lawi","chapter":"1","verse":"4","text":"Nyaka oket lwete ewi misango miwangʼo pep, mi Jehova Nyasaye noyie gi misangono mondo obed gima opwodhgo richone."},{"book":"Tim Jo-Lawi","chapter":"1","verse":"5","text":"Kendo enoyangʼ nyarwath e nyim Jehova Nyasaye, eka yawuot Harun ma bende gin jodolo nokel remo, kendo ginikir remo molworo kendo mar misango kendo mochomore gi dho Hemb Romo."},{"book":"Tim Jo-Lawi","chapter":"1","verse":"6","text":"Eka noyangʼ rwadhno kaka misango miwangʼo pep kendo enopoge matindo tindo."},{"book":"Tim Jo-Lawi","chapter":"1","verse":"7","text":"Eka yawuot Harun jadolo nomok mach e kendo mar misango, kendo ginichan yien ewi mach."},{"book":"Tim Jo-Lawi","chapter":"1","verse":"8","text":"Bangʼe yawuot Harun ma jodolo nochan lemo duto kaka wich gi boche ewi yien manie mach mar kendo mar misango."},{"book":"Tim Jo-Lawi","chapter":"1","verse":"9","text":"Enoluoki jamb-ich gi tiendene gi pi, kendo jadolo nowangʼ-gi duto ewi kendo mar misango. En misango miwangʼo pep, madungʼ tik mangʼwe ngʼar ni Jehova Nyasaye."},{"book":"Tim Jo-Lawi","chapter":"1","verse":"10","text":"To ka chiwono en misango miwangʼo pep nowuogi kuom jamni kata kuom rombe kata diek, to nyaka ochiw mano madichwo maonge songa."},{"book":"Tim Jo-Lawi","chapter":"1","verse":"11","text":"Kendo mondo onege e bath kendo mar misango yo nyandwat nyim Jehova Nyasaye, eka jodolo magin yawuot Harun nokir rembgi ewi kendo mar misango bathe koni gi koni."},{"book":"Tim Jo-Lawi","chapter":"1","verse":"12","text":"Kendo nongʼade matindo tindo, eka jadolo nochan-gi ewi yien manie wi kendo mar misango wich kod boche."},{"book":"Tim Jo-Lawi","chapter":"1","verse":"13","text":"To noluok jamb-ich gi tiendene kod pi, eka jadolo nokelgi duto mi nowangʼ-gi ewi kendo mar misango. En misango miwangʼo pep, madungʼ tik mangʼwe ngʼar e nyim Jehova Nyasaye."},{"book":"Tim Jo-Lawi","chapter":"1","verse":"14","text":"To ka misango miwangʼo pep michiwone Jehova Nyasaye gin mana winy, to koro nyaka okel mana akuch odugla kata nyathi akuru."},{"book":"Tim Jo-Lawi","chapter":"1","verse":"15","text":"Jadolo nokele e kendo mar misango, kendo nochod wiye, eka owangʼe ewi kendo mar misango, kendo rembe nobii michwer e bath kendo mar misango."},{"book":"Tim Jo-Lawi","chapter":"1","verse":"16","text":"Enogol oswakone gi gik moko manie i oswakone mowitgi oko e bath kendo mar misango, yo wuok chiengʼ kama otimo buru."},{"book":"Tim Jo-Lawi","chapter":"1","verse":"17","text":"Eka enobare gi e bwombe, to ok nopoge chuth, kendo bangʼe jadolo nowangʼe ewi kendo mar misango, kokete ewi yien manie mach. Ma en misango miwangʼo pep, ma en misango miwangʼo gi mach, madungʼ tik mangʼwe ngʼar ni Jehova Nyasaye."}]}