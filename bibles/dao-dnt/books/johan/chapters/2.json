{"data":[{"book":"Johan","chapter":"2","verse":"1","text":"Amhnüp nghngih käna Kalile hne, Kana mlüha cambumnak veki. Acuia Jesuha nu pi veki."},{"book":"Johan","chapter":"2","verse":"2","text":"Jesuh ja axüisaw he pi acuia ami jah khüei hnga."},{"book":"Johan","chapter":"2","verse":"3","text":"Capyitui päih se Jesuha nu naw, “Capyitui päih ve,” ti lü Jesuh üng a mtheh."},{"book":"Johan","chapter":"2","verse":"4","text":"Jesuh naw, “I pawh vai ti cun, nanga na mtheh vai am hlü. Ka kcün am pha ham,” a ti."},{"book":"Johan","chapter":"2","verse":"5","text":"A nu naw mpyae üng, “A ning jah mtheh naküt pawh ua,” a ti."},{"book":"Johan","chapter":"2","verse":"6","text":"Judahea thuma ngcimcaihnak vaia, kalan mku ja thumkipa keh vangkia mcü khyuk veki."},{"book":"Johan","chapter":"2","verse":"7","text":"Jesuh naw mpyae üng, “Mcüe tui am jah kbe päih ua,” a ti. Be lü pyep khaia tui ami jah than."},{"book":"Johan","chapter":"2","verse":"8","text":"Jesuh naw, “Tukbäih tui avang lo u lü pawi tuiktänga veia cehpüi ua,” a ti. Mpyae naw tuiktänga veia ami cehpüi."},{"book":"Johan","chapter":"2","verse":"9","text":"Pawi tuiktäng naw tui cun Capyittuia ngläüh lawki cun mdep lü, angtüi lawnak am ksing, (Tui thanki mpyae naw ta ksingki he). Acunüng cambumki khü lü,"},{"book":"Johan","chapter":"2","verse":"10","text":"“Khyang naküt naw akcüka Capyittui asü am jah khin na ma lü, ami awk phü käna va akpaih am jah khin na khawikie. Nang naw ta tuh vei cäpa asü am jah khin na veki,” a ti."},{"book":"Johan","chapter":"2","verse":"11","text":"Jesuh naw hina müncankse akcük säih Kalile hne, Kana mlüha mdang lü a hlüngtainak mdangki. Acunüng, axüisaw he naw Jesuh jumkie."},{"book":"Johan","chapter":"2","verse":"12","text":"Acunkäna a nu, a nae ja axüisaw he am, Kapenawm mlüha cit u lü acuia khawmhnüp asäng awmkie."},{"book":"Johan","chapter":"2","verse":"13","text":"Judahea Lätnak Pawi kcün pha law se, Jesuh Jerusalema jeng citki."},{"book":"Johan","chapter":"2","verse":"14","text":"Temple k'uma, se mna, to, müme jah jawikie ja, ngui mhlaikia khyange a jah hmuh."},{"book":"Johan","chapter":"2","verse":"15","text":"Kpaihnak vaia yüipawk pawh lü, Temple üngka naw se mna ja toe a jah sät. Ngui mhlaikiea ami ngawhnake jah ktukhawngin lü nguikcange a jah hukxänin pet."},{"book":"Johan","chapter":"2","verse":"16","text":"Müm jawikiea üng, “Hine akcea jah cehpüi ua, ka Paa im jawihtuknaka käh pyang ua,” a ti."},{"book":"Johan","chapter":"2","verse":"17","text":"2:17 Sal 69:9Axüisawe naw, “Na ima phäha ka ngaihngtühnak naw ka mlung k'uma na uiawng ve,” ti lü, ng’yuki ami süm law be."},{"book":"Johan","chapter":"2","verse":"18","text":"Judah ngvaie naw ngthäh u lü, “Ahikba na jah pawhki. Na cangki tia a ngsingnak vaia, ia müncankse na jah mhnuh khai ni?” ami ti."},{"book":"Johan","chapter":"2","verse":"19","text":"Jesuh naw jah msang lü, “Hina Temple kpye uki se, mhnüp kthum üng ka mdüih be khai,” a ti."},{"book":"Johan","chapter":"2","verse":"20","text":"Judahe naw, “Hina Temple kum kphyükip ja khyuk so khaia sak ni. Ihawkba nang naw mhnüp kthum üng na mdüih be khawh khai ni?” ami ti."},{"book":"Johan","chapter":"2","verse":"21","text":"Cunüngpi Jesuh naw Temple a ti cun amäta pumsa a pyenaka kyaki."},{"book":"Johan","chapter":"2","verse":"22","text":"Acunakyase, Jesuh thihnak üngka naw a thawh law käna, axüisaw he naw ami veia a pyen khawi süm law bekie. Acunüng cangcim ja ngthu Jesuh naw a pyen cun jumkie."},{"book":"Johan","chapter":"2","verse":"23","text":"Jesuh Jerusalem mlüh Lätnak Pawi buh pawhnaka ve se, müncanksee a jah pawh hmuh u lü, khyang khawhah naw ani jumkie."},{"book":"Johan","chapter":"2","verse":"24","text":"Acunsepi, Jesuh naw khyang naküt jah ksingkia kyase, khyangea veia amät naw amät am ng’apei."},{"book":"Johan","chapter":"2","verse":"25","text":"Khyanga mlung k'uma i veki ti cun ksingkia kyase, khyangea mawng ani üng u naw i a mtheh vai am hlü."}]}