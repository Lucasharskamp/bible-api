{"data":[{"book":"Wagalatia","chapter":"5","verse":"1","text":"Kilisito nakakink'ha vilekelwa, vileke kisigale mwo vilekelwa. Haluse kimaleni mtogile, msekukegela naho mwe vifungo vo utumwa."},{"book":"Wagalatia","chapter":"5","verse":"2","text":"Nitegelezeni! Ni miye Paulo hulonga na nyuwe! Uneva mnazumila kuvinilwa enga kilagiso kugamba weye ni yumwenga mwa want'hu wa Mnungu, Kilisito haawambizeni kwa dyodyose."},{"book":"Wagalatia","chapter":"5","verse":"3","text":"Naho nawagambilani kila yumwenga akuzumila kuvinilwa kwa mbuli iyo nevimuunge kuitoza miko yose ya Mnungu amwink'hile Musa."},{"book":"Wagalatia","chapter":"5","verse":"4","text":"Uneva mwakawiila kuzumilwa kunda wedi hameso ya Mnungu kwa kutimila miko, mkepagula na Kilisito, mwi kuse yo uwedi wa Mnungu."},{"book":"Wagalatia","chapter":"5","verse":"5","text":"Mna kwetu suwe, kinanadyo kawiilo dya kuzumilwa kunda wedi hameso ha Mnungu. Chagojela vitendese mbuli iyo kwa udahi wa Muye ywa Mnungu na kwa mhuwi."},{"book":"Wagalatia","chapter":"5","verse":"6","text":"Kwaviya wadya walunganywe na Kilisito Yesu, kuvinilwa hegu kuleka kuvinilwa hicho kint'hu, ikikulu ni mhuwi ukudamanya ndima kwa lukunde."},{"book":"Wagalatia","chapter":"5","verse":"7","text":"Nomkagendeela vedi! Niani awafingizeni msekutimila ikindedi?"},{"book":"Wagalatia","chapter":"5","verse":"8","text":"Uyo awafingizeni hiyo Mnungu awetangeni."},{"book":"Wagalatia","chapter":"5","verse":"9","text":"Mwimanya ngelo ino, “Ugwadu mgeke watenda tonge dyose digwaduke.”"},{"book":"Wagalatia","chapter":"5","verse":"10","text":"Nna ikindedi mwa nyuwe mwo kulunganywa mwetu na Zumbe kugamba, homnde na fanyanyi nt'huhu na miye. Mna mnt'hu akuwagelani nk'huswank'huswa hata akanda ani, naasengelwe ni Mnungu."},{"book":"Wagalatia","chapter":"5","verse":"11","text":"Mna wandugu zangu, uneva nagendeela kubilikiza kugamba kila mnt'hu vaungwa avinilwe enga kilagiso kugamba weye wi yumwenga mwa want'hu wa Mnungu, haluse nii nagendeela kusulumizwa? Uneva nahadamanya ivo, kubilkiza kwangu mwe mbuli yo msalaba, hegu hakuwaihiya want'hu watuhu."},{"book":"Wagalatia","chapter":"5","verse":"12","text":"Naona ni vedi wadya wakuwahanganyani wakefunt'he woho wenye."},{"book":"Wagalatia","chapter":"5","verse":"13","text":"Mna nyuwe wandugu zangu, nomwitangwa mnde walekelwa. Mna ulekelwa wenyu use kuwalekela mwikailwe ni kumunk'hilwa kwiihile kwili mndani mwenyu, kiya mkuungwa ni kwambizana kwa lukunde."},{"book":"Wagalatia","chapter":"5","verse":"14","text":"Kwaviya miko yose ikint'ha mwo kutimila mwiko umwenga ukugamba, “Muunge miyao enga viya ukukeunga weye mwenye.”"},{"book":"Wagalatia","chapter":"5","verse":"15","text":"Mna, uneva mnagendeela kulumana na kufunc'hana enga makala, kekauliseni mnase kukebananga!"},{"book":"Wagalatia","chapter":"5","verse":"16","text":"Haluse nagamba ivi, lugendo lwenyu lulongozwe ni Muye, niho msekutimila naho kumunk'hwamunk'hwa kwiihile kwili mndani mwenyu."},{"book":"Wagalatia","chapter":"5","verse":"17","text":"Kwaviya kumunk'hwamunk'hwa kwiihile kwili mndani mwenyu kwahigana naivo akuunga Muye ywa Mnungu. Na Muye ahigana no kumunk'hwamunk'hwa kwiihile kwili mndani mwenyu. Zimbuli izo hazikuivana, naivo hamkudaha kudamanya yadya mkuyaunga nyuwe wenye."},{"book":"Wagalatia","chapter":"5","verse":"18","text":"Mnalongozwa ni Muye ywa Mnungu, homlongozwe naho ni miko ya Mnungu amwink'hile Musa."},{"book":"Wagalatia","chapter":"5","verse":"19","text":"Naho udamanyi ukulawa mwo kumunk'hwamunk'hwa kwiihile umanyika, naho ni uno, uhabwasi na wikazi wiihile ne kilanga."},{"book":"Wagalatia","chapter":"5","verse":"20","text":"Miviko ya mahili na usai na unk'hondo na nk'humbizi na finju na maya na ugila, kupangana na vivulujungu vikuhigana,"},{"book":"Wagalatia","chapter":"5","verse":"21","text":"kwiihiya na ukozi na fugo zimemile ukozi na uhabwasi na mbuli nt'huhu enga izo. Nawakanyani nyuwe enga ivo nawakanyaga aho nk'hongo, wose wakudamanya ayo hawande na hant'hu mwo Useuta wa Mnungu."},{"book":"Wagalatia","chapter":"5","verse":"22","text":"Mna vituhu vakwe, kulongozwa ni Muye ywa Mnungu kwegala lukunde na kinyemi na utondowazi na kufinyiliza na ukise na uwedi na uhuwilwa,"},{"book":"Wagalatia","chapter":"5","verse":"23","text":"ujalamu, hamwenga no kuudaha umoyo. Haihali miko ikudaha kuyahiga ayo."},{"book":"Wagalatia","chapter":"5","verse":"24","text":"Want'hu wa Kilisito Yesu wauwamba wiihi wili mndani mwawe hamwenga no kumunk'hwamunk'hwa kwiihile kwimndani hengi."},{"book":"Wagalatia","chapter":"5","verse":"25","text":"Uneva Muye ywa Mnungu kakink'ha ugima, elo, nekilongozwe ni uyo."},{"book":"Wagalatia","chapter":"5","verse":"26","text":"Elo, kisekukefenya na kise kusogolana hegu kise kuonelana finju."}]}