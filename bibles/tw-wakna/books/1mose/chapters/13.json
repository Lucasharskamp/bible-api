{"data":[{"book":"1 Mose","chapter":"13","verse":"1","text":"Abram tu fii Misraim. Ɔno, ne yere, Lot, nʼagyapade ne ne fifo nyinaa baa Negeb."},{"book":"1 Mose","chapter":"13","verse":"2","text":"Saa bere no na Abram anya ne ho a ɔwɔ nyɛmmoa, dwetɛ ne sikakɔkɔɔ pii."},{"book":"1 Mose","chapter":"13","verse":"3","text":"Ofii Negeb hɔ no, odii atutena ara koduu Bet-El, faako a odii kan sii ne ntamadan a ɛwɔ Bet-El ne Ai ntam no."},{"book":"1 Mose","chapter":"13","verse":"4","text":"Ɛhɔ na kan no osii nʼafɔremuka. Ɛhɔ nso na ɔkɔɔ so som Awurade."},{"book":"1 Mose","chapter":"13","verse":"5","text":"Na Lot a ɔne Abram nam no nso yɛ ɔdefo a ɔwɔ nguan, anantwi ne asomfo bebree."},{"book":"1 Mose","chapter":"13","verse":"6","text":"Esiane sɛ saa bere no na Abram ne Lot nyinaa anya wɔn ho, na wɔwɔ nguan, anantwi ne asomfo pii nti, na wɔnsen asase no so."},{"book":"1 Mose","chapter":"13","verse":"7","text":"Na akasakasa taa baa Abram mmoahwɛfo ne Lot mmoahwɛfo no ntam. Saa bere no na Kanaanfo ne Perisifo nso tete asase no so."},{"book":"1 Mose","chapter":"13","verse":"8","text":"Enti Abram ka kyerɛɛ Lot se, “Mesrɛ wo, mma akasakasa mma me ne wo anaa me mmoahwɛfo ne wo mmoahwɛfo ntam, efisɛ yɛyɛ anuanom."},{"book":"1 Mose","chapter":"13","verse":"9","text":"Ɛnyɛ asase no nyinaa na ɛda wʼanim yi? Ma yenni mpaapaemu. Sɛ wokɔ benkum a, mɛkɔ nifa, na sɛ wokɔ nifa nso a, mɛkɔ benkum.”"},{"book":"1 Mose","chapter":"13","verse":"10","text":"Lot hwɛɛ ne ho hyiae, huu sɛ asase a ɛda Yordan ho no yɛ asasebere. Na nsu wɔ mu baabiara te sɛ Eden turo mu anaasɛ Misraim asase a ɛda Soar fam hɔ no ara pɛ. Saa bere no, na Awurade nnya nsɛee Sodom ne Gomora ɛ."},{"book":"1 Mose","chapter":"13","verse":"11","text":"Na Lot de nʼani kyerɛɛ apuei fam, faa asase a ɛda Yordan ho no. Eyi ne ɔkwan a Abram ne Lot faa so dii ntetewmu no."},{"book":"1 Mose","chapter":"13","verse":"12","text":"Abram tenaa Kanaan asase so. Na Lot nso dii atutena wɔ nkuropɔn a ɛwowɔ nsase tamaa no so, na okosii ne ntamadan wɔ baabi a ɛbɛn Sodom."},{"book":"1 Mose","chapter":"13","verse":"13","text":"Na nnipa a wɔwɔ Sodom kurow no mu no yɛ amumɔyɛfo a daa wɔyɛ bɔne akɛseakɛse de tia Awurade."},{"book":"1 Mose","chapter":"13","verse":"14","text":"Lot tew ne ho fii Abram ho akyi no, Awurade ka kyerɛɛ Abram se, “Afei, ma wʼani so hwɛ atifi fam, anafo fam, apuei fam ne atɔe fam."},{"book":"1 Mose","chapter":"13","verse":"15","text":"Mede asasetam a wʼani tua yi nyinaa bɛma wo ne wʼasefo afebɔɔ."},{"book":"1 Mose","chapter":"13","verse":"16","text":"Mɛma wʼasefo adɔɔso sɛ asase so mfutuma a obiara ntumi nkan."},{"book":"1 Mose","chapter":"13","verse":"17","text":"Sɔre, kɔ na kɔhwehwɛ asase no so nyinaa, efisɛ mede rema wo.”"},{"book":"1 Mose","chapter":"13","verse":"18","text":"Enti Abram tutuu ne ntamadan bɛtenaa odum kwae bi a ɛyɛ Mamrɛ de wɔ Hebron no. Ɛhɔ na osii afɔremuka maa Awurade."}]}