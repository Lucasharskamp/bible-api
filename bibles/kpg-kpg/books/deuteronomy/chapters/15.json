{"data":[{"book":"Deuteronomy","chapter":"15","verse":"1","text":"“Di hagaodi nia ngadau dagi hidu huogodoo, gei goodou gaa kili gi daha nia boibana bahi hadu o nia daangada adu gi goodou."},{"book":"Deuteronomy","chapter":"15","verse":"2","text":"Deenei di godou hai di mee deenei: Digau huogodoo ala ne dumaalia gi tei dangada Israel gi boibana ana bahi hadu, la gi hagalawa ina di boibana deelaa, ge gi hudee hai loo bolo goodou e hagabudu mai nia boibana aalaa. Go Dimaadua la hua ne helekai bolo di boibana deenei la gi hunahuna gi daha."},{"book":"Deuteronomy","chapter":"15","verse":"3","text":"Goodou e mee di hagabudu mai di boibana o tangada henua gee dela e boibana adu gi goodou, gei goodou hagalee hagabudu mai di boibana o tei goodou ne boibana adu."},{"book":"Deuteronomy","chapter":"15","verse":"4","text":"“Dimaadua di godou God, ga hagahumalia laa goodou i tenua dela e gowadu go Mee gi goodou. Deai tangada i goodou bolo ga hagaloale ai,"},{"book":"Deuteronomy","chapter":"15","verse":"5","text":"maa goodou ga hagalongo gi Mee, gaa pula i di godou daudali ana haganoho huogodoo ala e hai ko au adu gi goodou dangi nei."},{"book":"Deuteronomy","chapter":"15","verse":"6","text":"Dimaadua la ga hagahumalia goodou be dana helekai dela ne hai. Goodou gaa wanga godou bahi hadu e boibana go nnenua e logo, gei goodou hagalee hai gi boibana bahi hadu mai tei henua. Goodou gaa mee di dagi nia henua e logo, gei tenua e mee di dagi goodou ai."},{"book":"Deuteronomy","chapter":"15","verse":"7","text":"“Maa iai tangada Israel i lodo di gowaa dela e gowadu go Dimaadua di godou God e dee dohu ana mee, hudee dumaanga, ge hudee buhi di hagamaamaa a mee.15.7 Leviticus 25.35"},{"book":"Deuteronomy","chapter":"15","verse":"8","text":"Di godou mee belee hai, la gi dumaalia wanga ina gi mee ana mee ala e dee dohu ai."},{"book":"Deuteronomy","chapter":"15","verse":"9","text":"Hudee de hiihai di wanga nia mee gi mee, idimaa di ngadau dela e hagalawa gi daha nia boibana la dela gu hoohoo mai. Hudee heia nia maanadu huaidu beelaa gi ulu gi lodo godou libogo. Maa goodou ga de hiihai gi mee e boibana, gei mee gaa dangi gi Dimaadua e hai baahi adu gi goodou, gei goodou gaa too gi di hala."},{"book":"Deuteronomy","chapter":"15","verse":"10","text":"Wanga ina gi mee dehuia mai i lodo di manawa dumaalia, gei Dimaadua ga hagahumalia goodou i godou mee huogodoo ala e hai."},{"book":"Deuteronomy","chapter":"15","verse":"11","text":"Nia madagoaa huogodoo, hunu gau Israel i golo e hagaloale, e dee dohu nadau mee, gei au e hagababa adu gi goodou bolo goodou gi dumaalia gi digaula.15.11 Matthew 26.11; Mark 14.7; John 12.8"},{"book":"Deuteronomy","chapter":"15","verse":"12","text":"“Ma tei digau Israel, taane be di ahina, ma gaa hui eia adu be di hege, gei goodou hagau ina a mee gii hana i muli dono ngalua adu gi goodou i nia ngadau e ono. Di hidu ngadau ma ga dau mai, gei goodou heia a mee loo gi mehede ang gi deia.15.12 Leviticus 25.39-46"},{"book":"Deuteronomy","chapter":"15","verse":"13","text":"Goodou ma ga hagamehede a mee, hudee hagau ina a mee beelaa ana mee ai,"},{"book":"Deuteronomy","chapter":"15","verse":"14","text":"wanga ina gi mee hunu mee i nia mee a Dimaadua ne hagahumalia goodou, nia mee be nia siibi, golee laagau, mono waini."},{"book":"Deuteronomy","chapter":"15","verse":"15","text":"Hagamaanadu ina bolo goodou nogo hai nia hege i Egypt, ge Dimaadua di godou God ne hagamehede goodou, ga hidi mai ai iei au ga gowadu taganoho deenei gi daudalia go goodou."},{"book":"Deuteronomy","chapter":"15","verse":"16","text":"“Holongo di hege ga hagalee hiihai e hana gi daha mo goe, mee e aloho i di goe mo digau doo hale, ga hiihai hua bolo e noho i godou baahi."},{"book":"Deuteronomy","chapter":"15","verse":"17","text":"Gei goe gaa lahi a mee gi di bontai doo hale, ga haga bongoo dono dalinga i golo, gei mee gaa hai dau hege di waalooloo o dono mouli. Heia au hege ahina beelaa."},{"book":"Deuteronomy","chapter":"15","verse":"18","text":"Hudee lodo hagawelewele maa goe ga hagamehede dau hege, mee ne ngalua adu gi di goe i nia ngadau e ono, e hui kooe gi di baahi di hui o oo gau ngalua. Heia beenei, gei Dimaadua go doo God, ga hagahumalia goe i au mee huogodoo ala e hai."},{"book":"Deuteronomy","chapter":"15","verse":"19","text":"“Dugu ina gee godou ulu mmaadua kau daane mono siibi huogodoo ang gi Dimaadua di godou God. Hudee haga hai hegau ina nia kau aanei, hudee dahia nia gili o nia siibi aanei.15.19 Exodus 13.12"},{"book":"Deuteronomy","chapter":"15","verse":"20","text":"I lodo di ngadau e dahi, goodou mo digau godou hale, gi geina nia manu aanei i mua Dimaadua, i di gowaa hai daumaha dela ga hilihili go Dimaadua."},{"book":"Deuteronomy","chapter":"15","verse":"21","text":"Maa ga iai nia mee hala i di gili nia manu aalaa, be nia maa e habehabe, be deegida, be dee dohu nadau gowaa i golo, la hudee tigidaumaha ina gi Dimaadua di godou God."},{"book":"Deuteronomy","chapter":"15","verse":"22","text":"Goodou e mee di gai nia manu beenei i godou hale. Goodou huogodoo, be goodou e madammaa be hagalee madammaa, e mee di gai nia maa, be di godou gai nia ee mo nia ‘antelope’."},{"book":"Deuteronomy","chapter":"15","verse":"23","text":"Gei hudee hai hegau gi nia dodo nia maa e hai nia meegai, goodou gi duia nia maa gi hongo nia gelegele be nia wai.15.23 Genesis 9.4; Leviticus 7.26-27; 17.10-14; 19.26; Deuteronomy 12.16,23"}]}