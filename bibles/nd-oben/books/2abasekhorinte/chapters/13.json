{"data":[{"book":"2 AbaseKhorinte","chapter":"13","verse":"1","text":"Ukuza kwami kini lokhu kuzakuba ngokwesithathu. “Izindaba zonke kumele ziqiniswe yibufakazi babantu ababili loba abathathu.”13.1 UDutheronomi 19.15"},{"book":"2 AbaseKhorinte","chapter":"13","verse":"2","text":"Ngavela ngalixwayisa lapho ngilani okwesibili. Ngiyakuphinda njalo ngingekho: Ekubuyeni kwami futhi angiyikubayekela labo abenza izono ngaphambilini loba nguphi wabanye,"},{"book":"2 AbaseKhorinte","chapter":"13","verse":"3","text":"njengoba lifuna ubufakazi bokuthi uKhristu ukhuluma ngami. Yena kabuthakathaka ekuliphatheni kwakhe kodwa ulamandla phakathi kwenu."},{"book":"2 AbaseKhorinte","chapter":"13","verse":"4","text":"Ngoba ngeqiniso, wabethelwa ebuthakathakeni, ikanti uyaphila ngamandla kaNkulunkulu. Ngokufanayo, sibuthakathaka kuye, ikanti ngamandla kaNkulunkulu sizaphila laye ukuba silisebenzele."},{"book":"2 AbaseKhorinte","chapter":"13","verse":"5","text":"Zihloleni ukuba libone ingabe lisekukholweni, zihloleni. Kaliboni yini ukuthi uKhristu uJesu uphakathi kwenu, ngaphandle nje kokuba lehluleke ekuhlolweni?"},{"book":"2 AbaseKhorinte","chapter":"13","verse":"6","text":"Ngithemba ukuba lizafumana ukuthi thina kasisibo abehlulekileyo ekuhlolweni."},{"book":"2 AbaseKhorinte","chapter":"13","verse":"7","text":"Siyakhuleka kuNkulunkulu ukuba lingenzi lutho olubi. Kungayisikho ukuba abantu babone ukuthi sifanele kodwa ukuba lina lenze okulungileyo lanxa singakhanya singabehlulekileyo."},{"book":"2 AbaseKhorinte","chapter":"13","verse":"8","text":"Ngoba asingeke senze lutho oluphambene leqiniso kodwa olweqiniso kuphela."},{"book":"2 AbaseKhorinte","chapter":"13","verse":"9","text":"Siyathokoza lapho singabe sibuthakathaka kodwa lina liqinile njalo umkhuleko wethu ngowokuba lipheleliswe."},{"book":"2 AbaseKhorinte","chapter":"13","verse":"10","text":"Yikho-nje ngiloba izinto lezi ngingekho ukuze kuthi ekufikeni kwami ngingabi lukhuni ekusebenziseni kwami amandla, amandla okulakha engiwaphiwe yiNkosi hatshi ukulidiliza."},{"book":"2 AbaseKhorinte","chapter":"13","verse":"11","text":"Okokucina, bazalwane, salani kuhle. Funani ukuphelela, lilalele isicelo sami, libe ngqondo yinye, lihlale ngokuthula. UNkulunkulu wothando lokuthula uzakuba lani."},{"book":"2 AbaseKhorinte","chapter":"13","verse":"12","text":"Bingelelanani ngokwangana okungcwele."},{"book":"2 AbaseKhorinte","chapter":"13","verse":"13","text":"Abantu bakaNkulunkulu bonke bayalibingelela."},{"book":"2 AbaseKhorinte","chapter":"13","verse":"14","text":"Sengathi umusa weNkosi uJesu Khristu, uthando lukaNkulunkulu lokuhlanganyela kukaMoya oNgcwele kungaba lani lonke."}]}