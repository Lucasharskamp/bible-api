{"data":[{"book":"Sang'hano","chapter":"21","verse":"1","text":"Vitumambukize kuwalaga, tukwela meli tuchola dimwe kwa dimwe mbaka Kosi, imitondo yake tuvika Lode, kulawa ako tuchola Patala."},{"book":"Sang'hano","chapter":"21","verse":"2","text":"Ako tuivika meli ikalile yochola Foinike, avo tukwela, tuchola mwanza wetu."},{"book":"Sang'hano","chapter":"21","verse":"3","text":"Vituvikile hanhu hakuyona Kupulo, tubitila mwambu wa kusini tuchola Siliya. Vituvikile buga da Tilo twima kwavija meli ilonda kuhumulusa mizigo."},{"book":"Sang'hano","chapter":"21","verse":"4","text":"Ako tuwavika wanahina wa Yesu na tukala hamoja nao siku saba. Kwa kulongozigwa na Loho Yang'alile, wanhu awo wamulongela Paulo sikuyachole Yelusalemu."},{"book":"Sang'hano","chapter":"21","verse":"5","text":"Lakini kipindi chetu cha kukala nao vikimalile, tusegela tugendelela na mwanza wetu. Wanhu wose hamoja na watwanzi na wana walawa kudibuga wachola hamoja na siye mbaka mwhani, baho wose tufugama tumpula Imulungu."},{"book":"Sang'hano","chapter":"21","verse":"6","text":"Abaho tuilaga, siye tukwela meli na wao wabwela ukayao."},{"book":"Sang'hano","chapter":"21","verse":"7","text":"Tugendelela na mwanza wetu tulawa Tilo tuchola Tolemaisi, ako tuwalamusa wakilisito tukala nao siku dimoja."},{"book":"Sang'hano","chapter":"21","verse":"8","text":"Imitondo yake tusegela tuchola Kaisalia. Ako tukala mng'anda ya Filipo, mpetaji wa Mbuli Inogile, imoja mna iwanhu saba wasaguligwe kamba watazaji wa kibumbila cha wanhu wamtogole Yesu ako Yelusalemu."},{"book":"Sang'hano","chapter":"21","verse":"9","text":"Kakala na wandele wane wakalile olagula usenga wa Imulungu."},{"book":"Sang'hano","chapter":"21","verse":"10","text":"Vitukalile aho siku nyingi mtula ndagu wa Imulungu yakemigwe Agabo keza kulawa Yudea."},{"book":"Sang'hano","chapter":"21","verse":"11","text":"Keza kumwetu, kasola mkwiji wa Paulo kaifunga magulu gake na makono gake kalonga, “Vino vivo viyolonga Loho Yang'alile, mwene mkwiji uno, Wayahudi omgodeka kamba vino ako Yelusalemu, omgela mmakono ga wanhu haweli Wayahudi.”"},{"book":"Sang'hano","chapter":"21","verse":"12","text":"Vituhulike avo, siye na wanhu wayagwe wakalile aho tumpula Paulo sikuyachole Yelusalemu."},{"book":"Sang'hano","chapter":"21","verse":"13","text":"Avo Paulo kedika, “Mweye molonda kutenda choni, kulila kamba vino na kunibweza kuchugu? Niye niitanda siyo kufungigwa kwiiyeka ako Yelusalemu, lakini hata kufa mbuli ya Mndewa Yesu.”"},{"book":"Sang'hano","chapter":"21","verse":"14","text":"Viyalemile kututegeleza, tumuleka tulonga, “Goyolonda Mndewa galawilile.”"},{"book":"Sang'hano","chapter":"21","verse":"15","text":"Vitumambukize kukala aho kipindi kidodo, tufunga mizigo yetu tuchola Yelusalemu."},{"book":"Sang'hano","chapter":"21","verse":"16","text":"Wanahina wayagwe walawile Kaisalia vivija wachola hamoja na siye na watugala mng'anda ya munhu itukalile tochola kumwake, Mnasoni yakalile mwenekae wa Kupulo na kakala mkilisito kulawa haichanduso."},{"book":"Sang'hano","chapter":"21","verse":"17","text":"Vituvikile Yelusalemu, wanhu wamtogole Yesu kuko watubokela kwa deng'ho."},{"book":"Sang'hano","chapter":"21","verse":"18","text":"Imitondo yake Paulo kachola hamoja na siye kumulola Yakobo, na wavele wose wa kibumbila cha wanhu wamtogole Yesu wakala baho."},{"book":"Sang'hano","chapter":"21","verse":"19","text":"Paulo kawalamusa na kuwasimulila goya gaja gayatendile Imulungu kwa wanhu haweli Wayahudi kubitila sang'hano yake."},{"book":"Sang'hano","chapter":"21","verse":"20","text":"Viwahulike avo, wose wamtogola Imulungu. Abaho wamulongela Paulo, “Ndugu yetu Paulo, koona vija magana kwa magana ga Wayahudi viwamtogole Yesu, na vija viwogagoga malagizo."},{"book":"Sang'hano","chapter":"21","verse":"21","text":"Walongeligwa kukala kowafundiza Wayahudi wakalile mziisi za wanhu haweli Wayahudi sikuwagagelegeze Malagizo ga Musa, na kuwalongela sikuwawengize kumbi wanao hebu kukweleleza vihendo va Wayahudi."},{"book":"Sang'hano","chapter":"21","verse":"22","text":"Lelo yokuwaze? Kwavija wahulika kamba kwa baha,"},{"book":"Sang'hano","chapter":"21","verse":"23","text":"vino vivo vitulonda gweye utende. Hano hana wanhu wane waiduwile kwa Imulungu."},{"book":"Sang'hano","chapter":"21","verse":"24","text":"Ilumbe nao mna kihendo cha kuisunha ukalihe sente zilondigwa, abaho wasenyigwe mvili zao. Avo wanhu wose ojuwa kamba mbuli ziwalongeligwe mbuli ya gweye za uvizi, avo gweye mwenyego ugendelele kugagoga Malagizo ga Musa."},{"book":"Sang'hano","chapter":"21","verse":"25","text":"Lakini mbuli ya wanhu haweli Wayahudi weli wakilisito, tuwagalila baluwa kuwalongela vija vituitogolele kamba sikuwaje kinhu chochose kilavigwe nhosa kwa vinyago va imilungu, hebu kung'wa damu hebu kuja nyama ya mnyama yabotigwe, na sikuwatende ugoni.”"},{"book":"Sang'hano","chapter":"21","verse":"26","text":"Avo Paulo kawasola na imitondo yake katenda kihendo cha kuisunha hamoja nao. Abaho kengila Mng'anda ya Imulungu na kuwalongela kipindi cha kihendo cha kuisunha na mbuli ya nhosa yonda ilavigwe kwa kila imoja wao."},{"book":"Sang'hano","chapter":"21","verse":"27","text":"Lakini siku izo saba vizikalile behi kumala, Wayahudi wayagwe walawile mwiisi ya Asiya wamona Paulo ka Mng'anda ya Imulungu. Waluding'hula lunhu lose lwa wanhu, wamgoga Paulo."},{"book":"Sang'hano","chapter":"21","verse":"28","text":"Waguta ng'hondo, “Wanhu wa Izilaeli, mtutaze ino iyo munhu yochola kila hanhu na kofundiza vinhu viyagwe kwa wanhu wa Izilaeli na Malagizo ga Musa na Ng'anda ino ya Imulungu. Na sambi kawagala wanhu haweli Wayahudi kuhafitiza hanhu hano hong'ala!”"},{"book":"Sang'hano","chapter":"21","verse":"29","text":"Walonga vino kwavija wamona Tulofimo mwenekae wa Efeso hamoja na Paulo kudibuga, avo wagesa Paulo kamgala Mng'anda ya Imulungu."},{"book":"Sang'hano","chapter":"21","verse":"30","text":"Isi yose ikala mdizumozumo, wanhu walawa kila hanhu na kumgoga Paulo, wambulula wamulava Mng'anda ya Imulungu. Bahaja nyivi za Ng'anda ya Imulungu zihindigwa."},{"book":"Sang'hano","chapter":"21","verse":"31","text":"Lunhu lwa wanhu lulonda kumkoma Paulo, baho usenga ugaligwa kwa mkulu wa wakalizi wa Kilumi kamba wanhu wose wa Yelusalemu wading'huka."},{"book":"Sang'hano","chapter":"21","verse":"32","text":"Bahaja mkulu wa wakalizi kawasola wakulu na wakalizi na kukimbilila kuna ulunhu. Wanhu viwamone mkulu ayo hamoja na wakalizi, waleka kumtowa Paulo."},{"book":"Sang'hano","chapter":"21","verse":"33","text":"Mkulu wa wakalizi kachola mbaka kwa Paulo, kamgoga na kulagiza yagodekigwe minyololo mibili. Abaho kauza, “Munhu gani ino, na katenda choni?”"},{"book":"Sang'hano","chapter":"21","verse":"34","text":"Wanhu wayagwe wabwahanhuka vino, na wayagwe wabwahanhuka vino. Kukala na mwazanyo mbaka mkulu wa wakalizi hadahile kujuwa kija kilawilile, avo kawalagiza wanhu zake wamsole Paulo mbaka kuing'hambi."},{"book":"Sang'hano","chapter":"21","verse":"35","text":"Paulo viyavikile mna ikidaluko, wakalizi wampapa mbuli ya ndwagi za wanhu."},{"book":"Sang'hano","chapter":"21","verse":"36","text":"Wanhu wose wamwizila kuno okemelela, “Mkome!”"},{"book":"Sang'hano","chapter":"21","verse":"37","text":"Wakalizi viwakalile omgala mwiing'hambi, Paulo kamulongela mkulu wa wakalizi, “Chonde, nodaha kukulongela mbuli?”"},{"book":"Sang'hano","chapter":"21","verse":"38","text":"Kumbe gweye huli mwenekae wa Misili, ija juzi juzi yawading'hule wanhu na kuwalongoza wanhu wehile gana malongo mane mbaka kuluwala!”"},{"book":"Sang'hano","chapter":"21","verse":"39","text":"Paulo kamwidika, “Niye na Muyahudi, nileleke Taliso mwiisi ya Kilikia, mwenekae wa buga dijuwike ng'hani. Chonde ndeke nonge na wanhu.”"},{"book":"Sang'hano","chapter":"21","verse":"40","text":"Mkulu wa wakalizi kamtogolela, avo Paulo kema mkidaluko kawenulila makono wanhu wanyamale. Wanhu viwanyamale kalonga nao kwa Kiebulania."}]}