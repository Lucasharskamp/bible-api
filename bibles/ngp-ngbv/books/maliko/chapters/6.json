{"data":[{"book":"Maliko","chapter":"6","verse":"1","text":"Yesu niyo ahalawa hadya, aita kwo mzi wakwe na wanamp'hina wakwe niyo wamtimila."},{"book":"Maliko","chapter":"6","verse":"2","text":"Ize ibuze dizuwa dya Kuhumula, niyo Yesu akonga kuhiniza mwe nyumba ya Mnungu. Want'hu wengi wamwivile niyo weehelwa, naho niyo wauzana, “Kayalavahi aya? Naho upapala wa vivihi uno enk'higwe? Naho vivihi vihungi ivi vikulu akudamanya?"},{"book":"Maliko","chapter":"6","verse":"3","text":"Uyu hi yudya msongoli, mwana Maliamu, naho ndugu yawe dya Yakobo na Yose na Yuda hamwenga na Simoni? Naho walumbuze hikugamba kinanao aaha hetu kaya?” Want'hu niyo wamlemela."},{"book":"Maliko","chapter":"6","verse":"4","text":"Yesu niyo awagamba, “Mlotezi atunywa kila hant'hu, mna hiyo mwe isi yakwe na mwe kaya yakwe.”"},{"book":"Maliko","chapter":"6","verse":"5","text":"Naho hadahaga kudamaya kihungi chochose, mna agelekaga mikono mwa wanyonge wageke, niyo awahonya."},{"book":"Maliko","chapter":"6","verse":"6","text":"Niyo Yesu ehelwa vidala kwaviya want'hu nawaswesa kunda na mhuwi."},{"book":"Maliko","chapter":"6","verse":"7","text":"Niyo awetanga wadya wanamp'hina mlongo na waidi, awasigila waidiidi. Niyo awenk'ha udahi mwe mp'hepo."},{"book":"Maliko","chapter":"6","verse":"8","text":"Nakawagamba, “Msekuguha kint'hu chochose mwe nt'hambo mna ngoda du. Msekuguha nk'hande na mkoa na matundu."},{"book":"Maliko","chapter":"6","verse":"9","text":"Valeni vilatu, mna msekuguha nk'hazu mbili."},{"book":"Maliko","chapter":"6","verse":"10","text":"Nyumba yoyose nomwingile, ikaleni aho mpaka mkeza kuhalawa mo uwo mzi."},{"book":"Maliko","chapter":"6","verse":"11","text":"Na hant'hu hohose hawana wahokeleni hegu kuwategelezani, halaweni hant'hu aho kungunt'heni mavumbi ya mwe viga venu inde uwona kuwakanya.”"},{"book":"Maliko","chapter":"6","verse":"12","text":"Niyo waita na wakawabilikiza want'hu waleke uwavu wawe."},{"book":"Maliko","chapter":"6","verse":"13","text":"Niyo wawalava want'hu mp'hepo nyingi, naho niyo wawahaka mavuta wanyonge wengi na kuwahonya."},{"book":"Maliko","chapter":"6","verse":"14","text":"Seuta Helode niyo eva mbuli izo kwaviya dizina dyakwe Yesu nedigendezwa kila hant'hu. Want'hu watuhu nawakagamba, “Yohana Mbatizi kauyuka. Nivo vikuleka ana udahi wa kudamanya vihungi.”"},{"book":"Maliko","chapter":"6","verse":"15","text":"Watuhu niyo wagamba, “Uyu ni Eliya.”"},{"book":"Maliko","chapter":"6","verse":"16","text":"Mna Helode eze eve, niyo agamba, “Uyu ni Yohana Mbatizi nimkant'hile mtwi kauyuka!”"},{"book":"Maliko","chapter":"6","verse":"17","text":"Kwaviya Helode mwenye nakasigila want'hu vileke Yohana agwiligwe na kwuikwa mwe divugailo. Helode nakadamanya ivo kwa mbuli ya Helodiya andile mkaza Filipo, nduguye dya Helode. Helode nakamlomba Helodia."},{"book":"Maliko","chapter":"6","verse":"18","text":"Yohana Mbatizi naakamgambila Helode hiyo vedi, “Sigilizi zagamba, havikuungwa weye kumlomba mkaza nduguyo.”"},{"book":"Maliko","chapter":"6","verse":"19","text":"Helodiya niyo amwiihia Yohana, naakaunga amkome. Mna hadahile kwa ajili ya Helode."},{"book":"Maliko","chapter":"6","verse":"20","text":"Helode naakamwogoha Yohana kwaviya Yohana na kanda mnt'hu wedi naho akukile, ivo elo na kanda mo kumwamila. Naakaungisa kumtegeleza kwa kinyemi, ikanda eze amtegeleze naakalugumila."},{"book":"Maliko","chapter":"6","verse":"21","text":"Helodia ketukila kupata luneka mwe dizuwa dya wila wa kukumbukila ukwelekwa kwake Helode. Helode nakawadamanyila wila wakulu wakwe wose na wakulu wa wank'hondo hamwenga na vilongozi wose wa Galilaya."},{"book":"Maliko","chapter":"6","verse":"22","text":"Niyo mndele wakwe Helodiya engila na kuvina vedi. Helode na wose wandile mo udya wila niyo weleleswa. Seuta Helode niyo amgamba yudya mndele, “Lombeza kint'hu chochose kiya ukuunga, name nohwink'he.”"},{"book":"Maliko","chapter":"6","verse":"23","text":"Helode niyo akelisa akagamba, “Dyodyose ukuunga nohwink'he, hata unaunga hant'hu ho useuta wangu!”"},{"book":"Maliko","chapter":"6","verse":"24","text":"Yudya mndele niyo afosa akumuuza nine, “Nilombeze kint'hu chani?”"},{"book":"Maliko","chapter":"6","verse":"25","text":"Yudya mndele niyo atenda nguzu kubula kwa seuta na kugamba, “Naunga iivi haluse unink'he mwe kihungu mtwi wa Yohana Mbatizi!”"},{"book":"Maliko","chapter":"6","verse":"26","text":"Seuta niyo engilwa ni usungu mkulu, mna kwaviya alavile ikilapi kwa wadya wandile hadya he wila, hadahile kulemela."},{"book":"Maliko","chapter":"6","verse":"27","text":"Ahadya niyo seuta asigiila mtowani egale mtwi wakwe Yohana Mbatizi. Mtowani niyo aita kwe divugailo na kumkant'ha Yohana mtwi."},{"book":"Maliko","chapter":"6","verse":"28","text":"Niyo eza nao udya mtwi mwe kihungu na kumwink'ha yudya mndele. Yudya mndele naye niyo amwigaila nine."},{"book":"Maliko","chapter":"6","verse":"29","text":"Wanamp'hina wakwe Yohana weze weve, niyo wagenda kuguha ikimba chakwe Yohana niyo akimosela msanga."},{"book":"Maliko","chapter":"6","verse":"30","text":"Wegala ulosi niyo wadugana kwa Yesu na kumgambila yadya yose wadamanye na kuhiniza."},{"book":"Maliko","chapter":"6","verse":"31","text":"Yesu niyo awagamba, “Kiteni hant'hu haheina want'hu vileke muhumule ludodo.” Yesu nakalonga ivo kwaviya na handa na want'hu wengi, watuhu weza, watuhu wauya vilekile Yesu na wanamp'hina wakwe waswese luneka lwa kudya."},{"book":"Maliko","chapter":"6","verse":"32","text":"Woho wenye niyo wakwela mwe ngalawa na kuita hant'hu haheina want'hu."},{"book":"Maliko","chapter":"6","verse":"33","text":"Umwo wandile wakaita, niyo want'hu wengi wawaona no kuwamanya. Niyo waguluka kulawa mizi yose, naho niyo wakonga woho kubula."},{"book":"Maliko","chapter":"6","verse":"34","text":"Yesu eze asele mwe ngalawa, niyo aona want'hu wabindile ingi. Yesu niyo awaonela mbazi kwaviya na wanda enga ngoto heziina mdimi. Niyo akonga kuwahiniza mbuli nyingi."},{"book":"Maliko","chapter":"6","verse":"35","text":"Ize ibuze nekisingi, wanamp'hina wakwe niyo wamuitila na kumgamba, “Hant'hu aha ni he nyika, ne dizuwa nadyo dyaswa."},{"book":"Maliko","chapter":"6","verse":"36","text":"Walage want'hu awa vileke waite mwe migunda hamwenga na zikaya zihagahi wakakeguile nk'hande.”"},{"book":"Maliko","chapter":"6","verse":"37","text":"Mna Yesu niyo awahitula, “Wenk'heni nyuwe nk'hande.”"},{"book":"Maliko","chapter":"6","verse":"38","text":"Niyo awauza, “Mnanayo mikate mingahi? Iteni mkaikaule.”"},{"book":"Maliko","chapter":"6","verse":"39","text":"Yesu niyo awagamba wanamp'hina wakwe wawagambile want'hu wekale hasi mwa mani wakepange mwe vibunga."},{"book":"Maliko","chapter":"6","verse":"40","text":"Niyo wekala mwe vibunga va want'hu maganagana, aha milongo mishano shano."},{"book":"Maliko","chapter":"6","verse":"41","text":"Niyo Yesu aguha idya mikate mishano ne ziya zisamaki zimbuli, niyo akaula kulanga kwe mbingu, na kumtogola Mnungu. Niyo abendula idya mikate na kuwenk'ha wanamp'hina wakwe wawapangile want'hu. Naho niyo awapangila want'hu wose ne ziya zisamaki zimbuli."},{"book":"Maliko","chapter":"6","verse":"42","text":"Want'hu wose niyo wadya no kwiguta."},{"book":"Maliko","chapter":"6","verse":"43","text":"Wanamp'hina wakwe walogotaga vibesu visigale na samaki na kumemeza nt'hangulu mlongo na mbili."},{"book":"Maliko","chapter":"6","verse":"44","text":"Wagosi du nao wawazigwe, naho na wanda magana milongo mishano."},{"book":"Maliko","chapter":"6","verse":"45","text":"Aaho Yesu niyo awagamba wanamp'hina wakwe wakwele mwe ngalawa wakonge kuita Betisaida, ng'ambu ye diziwa. Umwo yehe andile akawalaga want'hu wahalawe."},{"book":"Maliko","chapter":"6","verse":"46","text":"Eze ajike kuwalaga want'hu, niyo aita mwo mnima kumlombeza Mnungu."},{"book":"Maliko","chapter":"6","verse":"47","text":"Ize ibuze nekisingi, ngalawa ne inda hagati mwe diziwa, na Yesu andaga ekedu mnk'handa mwe diziwa."},{"book":"Maliko","chapter":"6","verse":"48","text":"Niyo awaona wanamp'hina wakwe viya wandile wakapayapaya mwe ngalawa kwaviya nawakahigana na heho. Hagihi na mazogolo kwila, niyo awatimila akagenda mnanga mwe mazi. Na kaunga kuwomboka,"},{"book":"Maliko","chapter":"6","verse":"49","text":"mna woho weze wamuwone akagenda mwe mazi, nawakagamba ni mzimu. Niyo waguta nk'hunga"},{"book":"Maliko","chapter":"6","verse":"50","text":"kwaviya wose nawogoha."},{"book":"Maliko","chapter":"6","verse":"51","text":"Niyo akwela mwe ngalawa mdya weli, heho niyo dyaleka. Wana mp'hina wakwe niyo weheleswa"},{"book":"Maliko","chapter":"6","verse":"52","text":"kwaviya nawanda hawamanyize imbuli idya ya kuwenk'ha nk'hande wadya want'hu wengi, mioyo yawe ne inda midala."},{"book":"Maliko","chapter":"6","verse":"53","text":"Weze wabule nt'hendelo ya kaidi ya diziwa, wabula mwe isi ya Genezaleti, niyo waika nt'hulwe."},{"book":"Maliko","chapter":"6","verse":"54","text":"Weze wasele mwe ngalawa, ahadya want'hu niyo wammanya Yesu."},{"book":"Maliko","chapter":"6","verse":"55","text":"Niyo wagulukila mwe isi yose, hohose hadya wevile Yesu andile. Wawenula mwe zisazi wose wandile wanyonge, niyo wamwigaila."},{"book":"Maliko","chapter":"6","verse":"56","text":"Kokose kudya Yesu aitile mwe zikaya hegu mwe mizi hegu mwe migunda want'hu nawawaika wanyonge mwe magwilo. Niyo wamlombeza wadose du suke yakwe. Wose wadya wadosile, nawahona."}]}