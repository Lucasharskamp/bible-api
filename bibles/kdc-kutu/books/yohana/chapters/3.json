{"data":[{"book":"Yohana","chapter":"3","verse":"1","text":"Kukala na mulangulizi imoja wa Wayahudi twaga jake Nikodemo, kakala imoja mna ikibumbila cha Mafalisayo."},{"book":"Yohana","chapter":"3","verse":"2","text":"Siku dimoja ikilo kamcholela Yesu na kumulongela, “Labi, tojuwa gweye kwa mfundiza kutumigwa na Mulungu. Kwavija kuduhu munhu yodaha kutenda unzonza kamba viutenda gweye kamba Mulungu hali hamoja nayo.”"},{"book":"Yohana","chapter":"3","verse":"3","text":"Yesu kamwidika, “Nokulongela ukweli, kuduhu munhu yodaha kuwona Undewa wa Mulungu bila kuleligwa mwanza wa kabili.”"},{"book":"Yohana","chapter":"3","verse":"4","text":"Nikodemo kamuuza, “Vino munhu mkulu kodahaze kuleligwa mwanza wa kabili? Havidahika bule munhu mkulu kwingila mna iinda ya mamake na kuleligwa mwanza wa kabili!”"},{"book":"Yohana","chapter":"3","verse":"5","text":"Yesu kamwidika, “Nokulongela ukweli, kuduhu munhu yodaha kwingila Muundewa wa Mulungu bila kuleligwa kwa mazi na kwa Loho Yang'alile."},{"book":"Yohana","chapter":"3","verse":"6","text":"Munhu koleligwa kwa lukuli na tatake na mamake, lakini koleligwa kiloho na Loho Yang'alile."},{"book":"Yohana","chapter":"3","verse":"7","text":"Sekeukanganye kwavija nokulongela molondeka mweye mose muleligwe mwanza wa kabili."},{"book":"Yohana","chapter":"3","verse":"8","text":"Beho dobuma kokose kudilonda, kodihulika, lakini hudijuwa dolawa kwahi hebu dochola kwahi. Vivo viili kwa munhu yoyose yaleligwe na Loho Yang'alile.”"},{"book":"Yohana","chapter":"3","verse":"9","text":"Nikodemo kauza, “Avo gano godahikaze?”"},{"book":"Yohana","chapter":"3","verse":"10","text":"Yesu kamwidika, “Gweye kwa mfundiza mkulu wa Waizilaeli, huijuwile vilihi mbuli ino?"},{"book":"Yohana","chapter":"3","verse":"11","text":"Nokulongela ukweli, tolonga kija tukijuwile tosimulila acho tuchonile, lakini haduhu munhu yoyose kumwenu yotogola usenga wetu."},{"book":"Yohana","chapter":"3","verse":"12","text":"Hamnhogola viniwalongeleni mbuli za mumuno mwiisi, vino monhogolaze nahawalongela mbuli za ako kuulanga?"},{"book":"Yohana","chapter":"3","verse":"13","text":"Kuduhu munhu yoyose yacholile kuulanga ila Mwana wa Munhu, yezile kulawa kuko.”"},{"book":"Yohana","chapter":"3","verse":"14","text":"Kamba Musa viyamwinule mumbiki nyoka wa shaba kuja kuluwala, vivo vonda yenuligwe Mwana wa Munhu,"},{"book":"Yohana","chapter":"3","verse":"15","text":"avo munhu yoyose yonda yamtogole yawe na ugima wa mazuwa gose."},{"book":"Yohana","chapter":"3","verse":"16","text":"Avo, Mulungu kawanogela wanhu wa mwiisi mbaka kamulava Mwanage yeli yaiyeka, muladi munhu yoyose yonda yamtogole sekeyapotele lakini yawe na ugima wa mazuwa gose."},{"book":"Yohana","chapter":"3","verse":"17","text":"Mulungu hamtumile mwanage yeze mwiisi yawataguse wanhu, lakini kamtuma yeze kuwakombola."},{"book":"Yohana","chapter":"3","verse":"18","text":"“Wanhu wose wonda wamtogole Mwana honda watagusigwe bule, lakini wose womulema watagusigwa mwaka, kwavija hawamtogole Mwana yaiyeka yanogeligwe na Mulungu."},{"book":"Yohana","chapter":"3","verse":"19","text":"Vino vivo nhaguso vonda iwe, mulenge wiza mwiisi, lakini wanhu wanogelwa na ziza kubanza mulenge, kwavija gago goyosang'hana ganyolodoka."},{"book":"Yohana","chapter":"3","verse":"20","text":"Wanhu wose wotenda gehile hawaulonda mulenge na haweza kumulenge, kwavija hawalonda gehile gao gowotenda goneke."},{"book":"Yohana","chapter":"3","verse":"21","text":"Lakini wanhu wotenda ganogile wokwiza kumulenge muladi woneke wosang'hana goyolonda Mulungu.”"},{"book":"Yohana","chapter":"3","verse":"22","text":"Vigabitile gago, Yesu na wanahina zake wachola kuna iisi ya Yudea, kuko kakala nao siku ndodo na kabatiza wanhu."},{"book":"Yohana","chapter":"3","verse":"23","text":"Nayo Yohana kakala kobatiza ako Ainoni, siyo kutali ng'hani kulawa Salimu, kwavija hanhu aho kukala na mazi mengi. Wanhu wakala womcholela, nayo kawabatiza."},{"book":"Yohana","chapter":"3","verse":"24","text":"Gano gose gatendeka Yohana yang'hali hanagodekigwa mkifungo."},{"book":"Yohana","chapter":"3","verse":"25","text":"Wanahina wayagwe wa Yohana wasonga kuibamilila na Muyahudi mbuli ya jadi ya kunawa ili wamtambikile Mulungu."},{"book":"Yohana","chapter":"3","verse":"26","text":"Avo wamcholela Yohana na kumulongela, “Mfundiza, vino komkumbuka munhu ija yuukalile nayo mwambu wa kudilawila zuwa wa lwanda lwa Yolidani, ija yuulongile mbuli zake? Hambe sambi kobatiza na kila munhu komcholela!”"},{"book":"Yohana","chapter":"3","verse":"27","text":"Yohana kawedika, “Kuduhu munhu yodaha kuwa na kinhu chochose kamba Mulungu hamgwelele."},{"book":"Yohana","chapter":"3","verse":"28","text":"Mweye wenyego awo wasindila zangu kamba nonga, ‘Niye sili Kilisito Mkombola, lakini nhumigwa nimulongolele.’"},{"book":"Yohana","chapter":"3","verse":"29","text":"Mtwanzi yosoligwa ni wa mbigalo yosola. Lakini mbwiga wa mbigalo yosola, yemile na kutegeleza, kodeng'helela yahahulika sauti ya mbigalo yosola. Vivo ili kumwangu, deng'ho jangu divika."},{"book":"Yohana","chapter":"3","verse":"30","text":"Heyo kolondeka yawe mkulu na niye niwe mdodo.”"},{"book":"Yohana","chapter":"3","verse":"31","text":"Heyo yolawa uchanha ni mkulu kubanza wose. Heyo yolawa mwiisi ni wa mwiisi na kolonga mbuli za mwiisi, lakini heyo yolawa kuulanga ni mkulu wa gose."},{"book":"Yohana","chapter":"3","verse":"32","text":"Heyo kolonga mbuli ziyone na zija ziyahulike, lakini kuduhu munhu yotogola mbuli zake."},{"book":"Yohana","chapter":"3","verse":"33","text":"Lakini munhu yoyose yozitogola mbuli zake kosindila kamba Mulungu kolonga ukweli."},{"book":"Yohana","chapter":"3","verse":"34","text":"Heyo yatumigwe na Mulungu kolonga mbuli za Mulungu, kwavija Mulungu kamgwaa ng'hani Loho wake Yang'alile."},{"book":"Yohana","chapter":"3","verse":"35","text":"Tata kamnogela Mwanage na keka kila kinhu mmakono gake."},{"book":"Yohana","chapter":"3","verse":"36","text":"Munhu yoyose yomtogola Mwana kana ugima wa mazuwa gose, na munhu yoyose yomulema Mwana kaduhu ugima, lakini kosigala mwiinhaguso ya Mulungu."}]}