{"data":[{"book":"4 Mose","chapter":"27","verse":"1","text":"Hagi Serofehati'a Hefa mofavre manigeno, Hefa'a Giliati mofavre manigeno, Makiri'a Manase mofavre manigeno, Manase'a Josefe mofavre mani'ne. Hagi Selofehati'a a' erino 5fu'a mofanege zmante'neankino zamagi'a ama'ne, Malaki, Noaki, Hoglaki, Milkaki Tirsa'e."},{"book":"4 Mose","chapter":"27","verse":"2","text":"Hagi ana mofanemo'za Mosesene Pristi ne' Eleasane Israeli vahete kva vahe zagamofo zamavuga atrumahu seli mono nomofo kasante vu'za amanage hu'naze,"},{"book":"4 Mose","chapter":"27","verse":"3","text":"nerafa'ma ka'ma kopima fri'neana Kora naga'mo'zama Ra Anumzamofoma ha'ma rentazageno zamahe fri'nea vahe'enena ofri'neanki ne'mofavre'a kaseonte'neno agra'a kumi huno fri'ne."},{"book":"4 Mose","chapter":"27","verse":"4","text":"Hagi nahanigeno nerafa agimo'a agri'a nagapintira fanane hugahie? Na'ankure agra ne'mofavrea kase onte'ne. Hagi nerafa nagamokizmi mopafintira mago'a mopa refako huramigahaze."},{"book":"4 Mose","chapter":"27","verse":"5","text":"Hazageno Mosese'a ana kezamia erino Ra Anumzamofonte vigeno,"},{"book":"4 Mose","chapter":"27","verse":"6","text":"Ra Anumzamo'a amanage huno Mosesena asmi'ne,"},{"book":"4 Mose","chapter":"27","verse":"7","text":"Selofehati mofa'ne naga'mo'za fatgo kante kea nehaze. Hagi nezamafa nagapintira nezmafa mopama me'neniama'a erizamige'za, erisantihare'za nezmafa afuhe'zama manisafina maniho."},{"book":"4 Mose","chapter":"27","verse":"8","text":"Hagi mago'ane Israeli vahera zamasamio, mago ne'mo'ma ne' mofavre ote'neno fri'nesigeta, ana ne'mofo mopa erita mofa'amofo aminkeno erisantihareno."},{"book":"4 Mose","chapter":"27","verse":"9","text":"Hagi ana ne'mo'ma mofa'ma onte'neno frinige'za, afuhe'i erizamiho."},{"book":"4 Mose","chapter":"27","verse":"10","text":"Hagi afuhe'zama omani'nenazana agrama erisantima harenia mopa, nefa afu'agna eri zamigahaze."},{"book":"4 Mose","chapter":"27","verse":"11","text":"Hagi ana ne'mofo nefa afu'aganahe'zama omani'nesazana, agri'a nagapi vahe eri zamige'za erisantihareho. Ama anankemo'a Ra Anumza'mo'ma Mosesema hunte'nea kante Israeli vahepina trake megahie."},{"book":"4 Mose","chapter":"27","verse":"12","text":"Ra Anumzamo'a Mosesena amanage huno asami'ne, Abarimi agonare marerinka Israeli vahe'ma zami'noa kokana ko."},{"book":"4 Mose","chapter":"27","verse":"13","text":"Hagi ana mopama ketenunka negagana Aroni'ma hu'neaza hunka frigahane."},{"book":"4 Mose","chapter":"27","verse":"14","text":"Na'ankure Zini ka'ma kopina Nagrama hi'oma hu'na tanasamu'a keni'a amagera onte'na'e. Hagi Israeli vahe'mo'zama zamarimpa knama hunenantageta'a, Nagrikura ruotage hu'ne huta Israeli vahepina erinte amara osu'na'e. (E'ina tina Kadasi ka'ma kopi Meriba me'ne.)"},{"book":"4 Mose","chapter":"27","verse":"15","text":"Anante Mosese'a Ra Anumzamofona anage huno asami'ne,"},{"book":"4 Mose","chapter":"27","verse":"16","text":"Ra Anumzana maka'zama zamasimu'ma nezamina Anumzamoka, Israeli vahe'ma kegavama hania nera mago azeri otigeno,"},{"book":"4 Mose","chapter":"27","verse":"17","text":"ana ne'mo ugota huzmanteno zamavareno vuno eno nehanige'za, Ra Anumzamofo vahe'mo'za sipisipimo'za kegava huzmante vahe omani'nege'za savri hu'za manizanknara osugahaze."},{"book":"4 Mose","chapter":"27","verse":"18","text":"Hagi Ra Anumzamo'a Mosesena anage huno kenona hunte'ne, Agripima avamu'ma mani'nea ne' Nuni nemofo Josuana asenira kazana antenka nunamuna hunto."},{"book":"4 Mose","chapter":"27","verse":"19","text":"Hagi mika vahe zamavufi pristi ne' Eleasa avuga Josuana avrenka vunka eri'zama erisia eri'zana ome huhamprinto."},{"book":"4 Mose","chapter":"27","verse":"20","text":"Anante eri'zama eneri'na hihamu mago'a amige'za, miko Israeli vahe'mo'za ke'a antahimi'za avaririho."},{"book":"4 Mose","chapter":"27","verse":"21","text":"Hagi Josuama maka zampima Nagri navesi'ma kenaku'ma hanuno'a Eleasa pristi ne'mofo avuga vanigeno, Eleasa'a urimi havea erino Nagri navesi zana keno erifore hugahie. Hanigeno Eleasa'a mika nanekea Josuana asami'nigeno, Israeli vahera zamavareno vuno eno hugahie."},{"book":"4 Mose","chapter":"27","verse":"22","text":"Hagi Ra Anumzamo'ma huoma huno hunteaza huno Mosese'a Josuana avreno pristi ne' Eleasane Israeli vahe zamavuga vu'ne."},{"book":"4 Mose","chapter":"27","verse":"23","text":"Hagi Mosese'a Ra Anumzamo'ma hunte'nea kante anteno Josuana asenirera azana anteno huhamprinte'ne."}]}