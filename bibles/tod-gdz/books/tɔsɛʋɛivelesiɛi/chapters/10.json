{"data":[{"book":"Tɔ Sɛʋɛi Velesiɛi","chapter":"10","verse":"1","text":"Naama ziɛgi zu, Ɠɔoɠɔ GALAGI ɠɛni mà: «Kɔtu ɠokolo felegɔ zaɠa ga ma mɔungiti kɛʋele, è lɛ pɔ̀ bɛ, gizei ma, è kesui ɓɛtɛ ɓalaa ga gului."},{"book":"Tɔ Sɛʋɛi Velesiɛi","chapter":"10","verse":"2","text":"Nà wooiti sɛʋɛzu naama ɠɔtu ɠokologiti ma, wooi niiti ti ɠɛni ma mɔungiti ma, niiti è ti wolowoloni, ɗa ti la kesui zu.»"},{"book":"Tɔ Sɛʋɛi Velesiɛi","chapter":"10","verse":"3","text":"Gè kesui ɓɛtɛni ga akasia wului, gè kɔtu ɠokolo felegɔi zaɠani, eɠɛʋelei ma mɔungiti ti ɠɛni la, gè lɛɛni gizei ma, kokolo felegɔiti ti zoni zèa."},{"book":"Tɔ Sɛʋɛi Velesiɛi","chapter":"10","verse":"4","text":"Ɠɔoɠɔ GALAGI sɛʋɛi ɠɛɛni kokolo niinɛiti ma ga ma mɔungiti kɛʋelei, tɔ puugɔiti é ti veeni wo ya gizei ma abui zaamaʋɛ, voloi wo ɠaalɛɛni ba la. É feeni zèa."},{"book":"Tɔ Sɛʋɛi Velesiɛi","chapter":"10","verse":"5","text":"Gè ɠaleni ma, gè gizei yei, gè kokologiti daani kesui zu, nii gè kpɛtɛni. Ti yɛgɛ laani su, eɠɛʋelei Ɠɔoɠɔ GALAGI ma levei veeni la zèa."},{"book":"Tɔ Sɛʋɛi Velesiɛi","chapter":"10","verse":"6","text":"(Izilayɛle nuiti ti zeɠeni Ɓeyelɔte-Ɓene-Yaakan, ti li Mosela. Miná ɠa Aalɔn zaani ná, ti maaɠulu. Ná-doun zunui Eleazaal zeini potogi zu ga zalaɠa ɠula ɠundiɠi wolai."},{"book":"Tɔ Sɛʋɛi Velesiɛi","chapter":"10","verse":"7","text":"Ti zeɠeni miná, ti li Gudegoda, ti zeɠe miná, ti li Yoteɓata, zooi ʋɛ ziɛi wola mɔinɗai ná."},{"book":"Tɔ Sɛʋɛi Velesiɛi","chapter":"10","verse":"8","text":"Naama ziɛgi zu ɠa Ɠɔoɠɔ GALAGI yiimazeɠeni la ga Levi ná-bolodai, ga ti ɗa Ɠɔoɠɔ GALAGI ná-minazeɠe kesui zeɠe, ti lo kakala, nii a kɛ ti ná-botii ɠɛ, ti tuya loo nuɓusɛiti bɛ daaseigi zu, naa ɠa ti kɛɛzu zaaɠaza."},{"book":"Tɔ Sɛʋɛi Velesiɛi","chapter":"10","verse":"9","text":"Naa ɠa é ba, Levi nuiti ti la tɔnɔ zɔlɔɔni la zooi zu ti-ɠɛɛleaiti saama: Ɠɔoɠɔ GALAGI ɠa é ga tɔnɔi, eɠɛʋelei Ɠɔoɠɔ GALAGI wa-ƓALAGI boni la ti ma.)"},{"book":"Tɔ Sɛʋɛi Velesiɛi","chapter":"10","verse":"10","text":"Gè yɛni gizei ma, eɠɛʋelei é ɠɛɛni la ma mɔungi, folo ʋuunaanigɔ (40) ta kpidi ʋuunaanigɔ (40). Ɠɔoɠɔ GALAGI gòoɠaaʋoteni mɔnɔ niizu, é zeɠe wo undaaʋili fai ʋolu."},{"book":"Tɔ Sɛʋɛi Velesiɛi","chapter":"10","verse":"11","text":"É ɠɛni mà: «Wuzeɠe, li, è lo niima nuɓusɛiti tuɠɔ. Ti li zooi naa zu, ti seɠe ga tɔnɔ, nii gè ɠonani ti-mɛmɛwolani bɛ ga nà fe ti ya.»"},{"book":"Tɔ Sɛʋɛi Velesiɛi","chapter":"10","verse":"12","text":"Niizu Izilayɛle nuɓusɛiti, leeni ɠa Ɠɔoɠɔ GALAGI wa-ƓALAGI pɔ ga wo kɛ bɛ? Toɠa nɔ ga wo lua ba, wo ziɛ ga ná-peleiti kpein, wo nɛɛ ʋɛ, wo dɛbi ga wo-yii pɛ, ta wo-yɛnvui pɛ,"},{"book":"Tɔ Sɛʋɛi Velesiɛi","chapter":"10","verse":"13","text":"wo Ɠɔoɠɔ GALAGI ná-deveiti so, ta ná-tɔgiti, gè ti veezu wo ya za, naa ɠa a kɛ wo undaanɛ."},{"book":"Tɔ Sɛʋɛi Velesiɛi","chapter":"10","verse":"14","text":"Wɛlɛ, geeɠɔlɔ sɛbɛlɛ golai maaɠoozaai, naa ɠa ga Ɠɔoɠɔ GALAGI wa-ƓALAGI nɔnɔ, naa ʋɛɛ zooi ta gaa aniiti kpein ba."},{"book":"Tɔ Sɛʋɛi Velesiɛi","chapter":"10","verse":"15","text":"Anɛɛ naa ʋe, wo-mɛmɛwolani nɔ ɠa Ɠɔoɠɔ GALAGI ɠilini ti ʋa, wo ti nɛɛ ʋɛ, ti ʋoluma, wa ʋe wo ga ti-mavofodaiti, wa ɠa é yiimazeɠea ga woye ziiti saama, eɠɛʋelei wo kaazu la za."},{"book":"Tɔ Sɛʋɛi Velesiɛi","chapter":"10","verse":"16","text":"À valibo mu wo-yiimaʋɛ, wo mina ɠɔgi ɓaa ga Ɠɔoɠɔ GALAGI laalɔɠɔma."},{"book":"Tɔ Sɛʋɛi Velesiɛi","chapter":"10","verse":"17","text":"Mazɔlɔɔ Ɠɔoɠɔ GALAGI wa-ƓALAGI ɠa é ga GALAGI nii é galagiti unga, maliɠiiti ti-Maliɠii, GALAGI nii bɔɔlɔai, zeeɠaaɓaai, maayiki, é la zeelɔzɔɠɔzu ɠɛɛzu, é la lobɛani zoga,"},{"book":"Tɔ Sɛʋɛi Velesiɛi","chapter":"10","verse":"18","text":"é telebodai ɠɛɛzu podoin ʋɛ, ta poanzai, seikɔɠɔma nui nɛai bɛ, é kɔnɔgi ta seɠei veezu zea."},{"book":"Tɔ Sɛʋɛi Velesiɛi","chapter":"10","verse":"19","text":"À seikɔɠɔma nui nɛɛ ʋɛ, mazɔlɔɔ wo ɠɛni ga seikɔɠɔma nuiti Ezipete yooi zu."},{"book":"Tɔ Sɛʋɛi Velesiɛi","chapter":"10","verse":"20","text":"À lua Ɠɔoɠɔ GALAGI wa-ƓALAGI ʋa, wo ɗa dɛbi, wo ɠili tɔ ɠila kpe nɔ ʋa, wa ɠɛna ɠonaa, wo ɠona daaseigi zu."},{"book":"Tɔ Sɛʋɛi Velesiɛi","chapter":"10","verse":"21","text":"Tɔ ɠa é ga wa-maamusɛi ma ungi, toɠa ga wa-ƓALAGI, tɔ ɠa é kɛɛwoti wolaiti kɛa wo ʋɛ, ti maayikiai, wo-ɠaazuʋɛ ti ɠa."},{"book":"Tɔ Sɛʋɛi Velesiɛi","chapter":"10","verse":"22","text":"Wo-mɛmɛwolani ti yeini Ezipete yooi zu, ti liegi ɠɛni ga nu ʋuulɔfela (70), niizu Ɠɔoɠɔ GALAGI wa-ƓALAGI wo ɠɛa ga maamɔin nu, eɠɛʋelei geeɠɔlɔgi ɠaaʋɛ zomideɠaiti ti la."}]}