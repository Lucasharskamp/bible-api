{"data":[{"book":"1 Saamuʼeel","chapter":"17","verse":"1","text":"Yeroo sana Filisxeemonni lolaaf humna isaanii walitti qabatanii Yihuudaa keessatti Sookootitti wal gaʼan. Isaanis Sakootii fi Azeeqaa gidduu Efes Damiim keessa qubatan."},{"book":"1 Saamuʼeel","chapter":"17","verse":"2","text":"Saaʼolii fi namoonni Israaʼel immoo wal gaʼanii Sulula Elaa keessa qubatan; Filisxeemota waraanuufis hiriiran."},{"book":"1 Saamuʼeel","chapter":"17","verse":"3","text":"Filisxeemonni gaara tokko qabatan; Israaʼeloonni immoo tulluu kaan qabatan; gidduu isaanii immoo sululatu ture."},{"book":"1 Saamuʼeel","chapter":"17","verse":"4","text":"Namichi beekamaan Gaatii dhufe kan maqaan isaa Gooliyaad jedhamu tokko qubata Filisxeemotaa keessaa gad baʼe. Hojjaan isaas dhundhuma jaʼaa fi taakkuu tokko ture."},{"book":"1 Saamuʼeel","chapter":"17","verse":"5","text":"Innis gonfoo naasii mataatti kaaʼatee qomee naasii kan saqilii kuma shan ulfaatu uffata ture;"},{"book":"1 Saamuʼeel","chapter":"17","verse":"6","text":"miilla isaattis gambaallee naasii hidhatee gatiittii isaatti eeboo baadhata ture."},{"book":"1 Saamuʼeel","chapter":"17","verse":"7","text":"Somaan eeboo isaa furdaa akka muka wayya dhooftuun wayyaa itti martuu ture; sibiilli eeboo isaas saqilii dhibba jaʼa ulfaata ture. Baattuun gaachana isaas fuula isaa dura deema ture."},{"book":"1 Saamuʼeel","chapter":"17","verse":"8","text":"Gooliyaadis loltoota Israaʼel kanneen waraanaaf hiriiranitti iyyee akkana jedhe; “Isin waraanaaf hiriirtanii baʼuun keessan maaliif? Ani nama Filisxeem, isin immoo tajaajiltoota Saaʼol mitii? Ofii keessanii nama tokko filadhaatii inni gara kootti gad haa buʼu."},{"book":"1 Saamuʼeel","chapter":"17","verse":"9","text":"Yoo inni na lolee na ajjeesuu dandaʼe, nu isin jalatti bulla; yoo ani isa moʼadhee isa ajjeese garuu isin nu jalatti bultanii tajaajiltoota keenya taatu.”"},{"book":"1 Saamuʼeel","chapter":"17","verse":"10","text":"Filisxeemichis, “Ani harʼa Israaʼeliin nan morkadha! Akka wal lolluuf nama tokko naa kennaa” jedhe."},{"book":"1 Saamuʼeel","chapter":"17","verse":"11","text":"Saaʼolii fi Israaʼeloonni hundi yommuu dubbii kana dhagaʼanitti akka malee raafaman; ni sodaatanis."},{"book":"1 Saamuʼeel","chapter":"17","verse":"12","text":"Daawit ilma Isseeyi namicha Efraataa kan Beetlihem Yihuudaa sanaa ti. Isseeyis ilmaan saddeeti qaba ture; innis bara Saaʼol keessa nama dulloomee jaare ture."},{"book":"1 Saamuʼeel","chapter":"17","verse":"13","text":"Ilmaan Isseey hangafoonni sadan Saaʼolin duukaa buʼanii lafa waraanaa dhaqanii turan; maqaan isaaniis inni hangafni Eliiyaab, inni lammaffaan Abiinaadaab, inni sadaffaan immoo Shamaa jedhama ture."},{"book":"1 Saamuʼeel","chapter":"17","verse":"14","text":"Daawit quxisuu hunda isaanii ture. Isaan hangafoonni sadan Saaʼolin duukaa buʼanii deeman;"},{"book":"1 Saamuʼeel","chapter":"17","verse":"15","text":"Daawit garuu hoolota abbaa isaa tiksuuf jedhee Saaʼol biraa Beetlihemitti deddeebiʼaa ture."},{"book":"1 Saamuʼeel","chapter":"17","verse":"16","text":"Namichi Filisxeem sunis guyyaa afurtama ganama ganamaa fi galgala galgala dhufee isaanitti of mulʼisa ture."},{"book":"1 Saamuʼeel","chapter":"17","verse":"17","text":"Isseey immoo ilma isaa Daawitiin akkana jedhe; “Akaayii kana irraa iifii17:17 Iifiin tokko gara kiiloo giraamii 16. tokkoo fi buddeena kurnan kana fuudhiitii ariitiidhaan obboloota keetiif iddoo qubata isaaniitti geessi."},{"book":"1 Saamuʼeel","chapter":"17","verse":"18","text":"Baaduu kurnan kana immoo ajajaa kumaa isaaniitiif geessi. Haala obboloonni kee keessa jiran ilaaliitii oduu isaanii fidii kottu."},{"book":"1 Saamuʼeel","chapter":"17","verse":"19","text":"Isaan Saaʼolii fi namoota Israaʼel wajjin Sulula Elaa keessatti Filisxeemota lolaa jiru.”"},{"book":"1 Saamuʼeel","chapter":"17","verse":"20","text":"Daawitis tiksee biratti bushaayee dhiisee ganama barii kaʼee nyaata sana qabatee akkuma Isseey isa ajajetti kaʼee qajeele. Innis utuu loltoonni dhaadachaa hiriiraan adda waraanaatti yaaʼaa jiranuu lafa qubataa gaʼe."},{"book":"1 Saamuʼeel","chapter":"17","verse":"21","text":"Israaʼelii fi Filisxeemonni tarree tarreedhaan fuula walitti garagalfatan."},{"book":"1 Saamuʼeel","chapter":"17","verse":"22","text":"Daawitis miʼa isaa eegduu miʼaa biratti dhiisee gara adda waraanaatti fiigee obboloota isaa nagaa gaafate."},{"book":"1 Saamuʼeel","chapter":"17","verse":"23","text":"Utuma inni isaan wajjin haasaʼaa jiruu, Gooliyaad jagnichi Filisxeem namichi Gaati sun hiriira Filisxeemotaa keessaa dubbiidhuma kanaan dura dubbachaa ture sana dubbate; Daawitis isa dhagaʼe."},{"book":"1 Saamuʼeel","chapter":"17","verse":"24","text":"Israaʼeloonni hundinuu yommuu namicha arganitti sodaa guddaadhaan isa biraa baqatan."},{"book":"1 Saamuʼeel","chapter":"17","verse":"25","text":"Israaʼeloonnis, “Isin akka namichi kun as deddeebiʼaa jiru argituu? Inni dhugumaan Israaʼeliin morkachuuf dhufe. Mootiin nama isa ajjeesuuf qabeenya guddaa kenna. Intala isaa illee itti heerumsiisa; maatii abbaa isaas akka Israaʼel keessatti gibira hin gabbarre godha” waliin jechaa turan."},{"book":"1 Saamuʼeel","chapter":"17","verse":"26","text":"Daawit namoota isa bira dhadhaabachaa turaniin, “Nama namicha Filisxeem kana ajjeesee Israaʼel irraa salphina kana fuudhuuf maaltu godhama? Filisxeemichi dhagna hin qabatin kun akka loltoota Waaqa jiraataa doorsisuuf inni eenyuu?” jedhee gaafate."},{"book":"1 Saamuʼeel","chapter":"17","verse":"27","text":"Namoonnis, “Wanni nama isa ajjeesuuf godhamu kanuma” jedhanii dubbiidhuma duraan dubbachaa turan sana irra deebiʼanii itti himan."},{"book":"1 Saamuʼeel","chapter":"17","verse":"28","text":"Eliiyaab hangafni Daawit inni jalqabaa Daawit namoota wajjin dubbachaa akka jiru yommuu argetti aaree gubatee akkana jedhe; “Ati maal gochuu as gad buute? Hoolota muraasa sana gammoojjii keessatti eenyutti dhiiftee dhufte? Ani of tuulummaa keetii fi hammina garaa keetii nan beeka; ati waraana ilaaluu dhufteetii.”"},{"book":"1 Saamuʼeel","chapter":"17","verse":"29","text":"Daawit immoo, “Ani amma maalin godhe? Ani dubbachuu illee hin dandaʼuu?” jedhe."},{"book":"1 Saamuʼeel","chapter":"17","verse":"30","text":"Ergasiis gara nama biraatti garagalee waanuma duraa sana gaafate; namoonnis akkuma jalqabaatti deebisaniif."},{"book":"1 Saamuʼeel","chapter":"17","verse":"31","text":"Wanni Daawit jechaa tures dhagaʼamee Saaʼol qaqqabe; Saaʼolis isa waamsise."},{"book":"1 Saamuʼeel","chapter":"17","verse":"32","text":"Daawitis Saaʼoliin, “Sababii namicha Filisxeem kanaatiif namni tokko iyyuu abdii hin kutatin; ani garbichi kee dhaqee isa nan waraana” jedhe."},{"book":"1 Saamuʼeel","chapter":"17","verse":"33","text":"Saaʼolis Daawitiin, “Ati dhaqxee Filisxeemicha kana waraanuu hin dandeessu; ati ijoollee dha; inni immoo ijoollummaa isaatii jalqabee loltuu ture” jedhe."},{"book":"1 Saamuʼeel","chapter":"17","verse":"34","text":"Daawit garuu Saaʼoliin akkana jedhe; “Garbichi kee hoolota abbaa isaa tiksaa ture. Yeroo leenci yookaan amaakenni dhufee bushaayee keessaa tokko fudhatutti,"},{"book":"1 Saamuʼeel","chapter":"17","verse":"35","text":"ani isa faana fiigee dhaʼee hoolaa sana afaan isaatii nan buusisan ture. Yoo inni natti gara gale immoo kokkee isaa qabee dhaʼee isa ajjeesa ture."},{"book":"1 Saamuʼeel","chapter":"17","verse":"36","text":"Ani garbichi kee leencaa fi amaaketa ajjeeseera; Filisxeemichi dhagna hin qabatin kunis akkuma tokkoo isaanii taʼa; inni loltoota Waaqa jiraataa doorsiseeraatii."},{"book":"1 Saamuʼeel","chapter":"17","verse":"37","text":"Waaqayyo inni irree leencaatii fi irree amaaketaa jalaa na baase sun harka Filisxeemicha kanaa jalaas na baasa.”"},{"book":"1 Saamuʼeel","chapter":"17","verse":"38","text":"Ergasiis Saaʼol uffata lolaa kan ofii isaa Daawititti uffise. Qomee sibiilaa itti uffisee gonfoo naasii mataa isaatti kaaʼeef."},{"book":"1 Saamuʼeel","chapter":"17","verse":"39","text":"Daawitis sababii duraan itti fayyadamee hin beekneef uffata Saaʼol irratti goraadee hidhatee asii fi achi deemuu yaale."},{"book":"1 Saamuʼeel","chapter":"17","verse":"40","text":"Ergasii ulee isaa harkatti qabatee dhagaa soofamaa shan lagaa filatee kiisii korojoo tikseetti naqate; furrisa isaas harkatti qabatee gara Filisxeemichaatti dhiʼaate."},{"book":"1 Saamuʼeel","chapter":"17","verse":"41","text":"Namichi Filisxeem sunis namicha miʼa lolaa isaaf baatu of dura qajeelchee Daawititti dhiʼaate."},{"book":"1 Saamuʼeel","chapter":"17","verse":"42","text":"Innis Daawitin ilaalee akka inni mucaa diimaa miidhagaa taʼe hubatee isa tuffate."},{"book":"1 Saamuʼeel","chapter":"17","verse":"43","text":"Filisxeemichis, “Kan ati ulee qabattee natti dhuftu ani sareedhaa?” jedhee waaqota ofii isaatiin Daawitin abaare."},{"book":"1 Saamuʼeel","chapter":"17","verse":"44","text":"Akkasumas, “As kottu; ani foon kee allaattii samiitii fi bineensota bosonaatiif nan kennaa!” jedheen."},{"book":"1 Saamuʼeel","chapter":"17","verse":"45","text":"Kana irratti Daawit Filisxeemichaan akkana jedhe; “Ati kunoo goraadee, eeboo fi bodee qabatee natti dhufta; ani garuu maqaa Waaqayyoo Waan Hunda Dandaʼuu, Waaqa loltoota Israaʼel kan ati doorsifte sanaatiin sittin dhufa."},{"book":"1 Saamuʼeel","chapter":"17","verse":"46","text":"Harʼa Waaqayyo dabarsee harka kootti si kenna; anis si ajjeesee mataa kee sirraan kuta. Ani harʼa reeffa Filisxeemotaa allaattii samiitii fi bineensota lafaatiif nan kenna; addunyaan hundis akka Israaʼel keessa Waaqni jiru ni beeka."},{"book":"1 Saamuʼeel","chapter":"17","verse":"47","text":"Namoonni asitti walitti qabaman hundi akka Waaqayyo goraadee fi eeboodhaan nama hin baafne ni baru; sababii lolli kun kan Waaqayyoo taʼeef inni dabarsee harka keenyatti isin kenna.”"},{"book":"1 Saamuʼeel","chapter":"17","verse":"48","text":"Yommuu Filisxeemichi isa dhaʼuuf dhufettis Daawit isa loluuf fiigee adda waraanaa seene."},{"book":"1 Saamuʼeel","chapter":"17","verse":"49","text":"Harka isaas korojoo isaa keessa kaaʼee dhagaa tokko fudhatee furrisaan darbatee adda Filisxeemichaa dhaʼe. Dhagaan sunis adda isaa keessa bade; Filisxeemichis addaan lafatti gombifame."},{"book":"1 Saamuʼeel","chapter":"17","verse":"50","text":"Daawit akkasiin furrisaa fi dhagaadhaan Filisxeemicha moʼate; Daawit utuma goraadee of harkaa hin qabaatin Filisxeemicha dhaʼee ajjeese."},{"book":"1 Saamuʼeel","chapter":"17","verse":"51","text":"Daawit fiigee Filisxeemicha irra ejjete. Goraadee Filisxeemichaas manʼee keessaa luqqisee baafate. Erga isa ajjeesee booddees goraadee sanaan mataa isaa irraa kute."},{"book":"1 Saamuʼeel","chapter":"17","verse":"52","text":"Ergasii namoonni Israaʼelii fi namoonni Yihuudaa kaʼanii dhaadachaa hamma balbala Gaatii fi karra Eqroonitti Filisxeemota ariʼan. Reeffi Filisxeemotaas karaa Shaʼarayiimitti geessu irratti hamma Gaatii fi Eqroonitti harcaʼe."},{"book":"1 Saamuʼeel","chapter":"17","verse":"53","text":"Israaʼeloonni yommuu Filisxeemota ariʼuu irraa deebiʼanitti qubata isaanii saaman."},{"book":"1 Saamuʼeel","chapter":"17","verse":"54","text":"Daawitis mataa Filisxeemichaa fudhatee gara Yerusaalemitti fide; miʼa lolaa Filisxeemichaas dunkaana ofii isaatti galfate."},{"book":"1 Saamuʼeel","chapter":"17","verse":"55","text":"Saaʼol yommuu akka Daawit Filisxeemicha loluuf deemu argetti, Abneer ajajaa waraana Israaʼeliin, “Abneer, gurbaan kun ilma eenyuu ti?” jedhe."},{"book":"1 Saamuʼeel","chapter":"17","verse":"56","text":"Mootichis, “Egaa akka gurbaan kun ilma eenyuu taʼe iyyaafadhuuttii bira gaʼi” jedheen."},{"book":"1 Saamuʼeel","chapter":"17","verse":"57","text":"Akkuma Daawit Filisxeemicha ajjeesee deebiʼeen, Abneer Daawitii mataa Filisxeemichaa harkatti qabatee jiru fuula Saaʼol duratti dhiʼeesse."},{"book":"1 Saamuʼeel","chapter":"17","verse":"58","text":"Saaʼolis, “Gurbayyoo ati ilma eenyuu ti?” jedhee gaafate."}]}