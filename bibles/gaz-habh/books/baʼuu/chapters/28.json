{"data":[{"book":"Baʼuu","chapter":"28","verse":"1","text":"“Akka isaan luboota taʼanii na tajaajilaniif obboleessa kee Aroon, isa wajjinis ilmaan isaa Naadaab, Abiihuu, Eleʼaazaarii fi Iitaamaarin saba Israaʼel keessaa ofitti dhiʼeessi."},{"book":"Baʼuu","chapter":"28","verse":"2","text":"Akka inni ulfinaa fi miidhagina argatuufis obboleessa kee Arooniif uffata qulqulluu hodhi."},{"book":"Baʼuu","chapter":"28","verse":"3","text":"Akka inni luba taʼee na tajaajiluuf namoota beekumsa qaban kanneen ani ogummaa akkanaa kenneef hunda akka isaan akka inni addaan baafamuuf jedhanii Arooniif uffata hodhan itti himi."},{"book":"Baʼuu","chapter":"28","verse":"4","text":"Uffanni isaan hojjetanis: kiisii qomaa, dirata, wandaboo, kittaa miidhagfamee dhawame, marata mataatii fi sabbataa dha. Jarris akka isaan luboota taʼanii na tajaajilaniif obboleessa kee Aroonii fi ilmaan isaatiif uffata qulqulluu kana haa hojjetan."},{"book":"Baʼuu","chapter":"28","verse":"5","text":"Ogeeyyiin sunis warqee fi kirrii bifa cuquliisaa, dhiilgee, bildiimaa fi quncee talbaa kan qalʼifamee foʼametti haa fayyadaman."},{"book":"Baʼuu","chapter":"28","verse":"6","text":"“Ogeessa harka tolu tokko warqee, kirrii bifa cuquliisaa, dhiilgee fi bildiimaa fi quncee talbaa kan qalʼifamee foʼameen dirata hojjechiisi."},{"book":"Baʼuu","chapter":"28","verse":"7","text":"Diranni kunis akka walitti guduunfamuu dandaʼuuf funyoo gatiittii lama kanneen fiixee isaa lamaanitti rarraafaman haa qabaatu."},{"book":"Baʼuu","chapter":"28","verse":"8","text":"Sabbanni isaa kan ogummaadhaan dhaʼames akkuma isaa dirata wajjin tokko taʼee warqeedhaan, kirrii bifa cuquliisaa, dhiilgee, bildiimaa fi quncee talbaa kan qalʼifamee foʼameen haa hojjetamu."},{"book":"Baʼuu","chapter":"28","verse":"9","text":"“Dhagaawwan sardooniksii lama fuudhiitii maqaa ilmaan Israaʼel isaan irratti soofii barreessi."},{"book":"Baʼuu","chapter":"28","verse":"10","text":"Akkuma toora dhaloota isaaniitti, maqaa jaʼa dhagaa tokko irratti, maqaa jaʼaan hafes dhagaa kaan irratti soofii barreessi."},{"book":"Baʼuu","chapter":"28","verse":"11","text":"Akkuma ogeessi faayaa tokko chaappaa soofee hojjetu sana atis dhagaa lamaan sana irratti maqaa ilmaan Israaʼel soofii barreessi; ergasiis faaya warqee itti naannessiitii"},{"book":"Baʼuu","chapter":"28","verse":"12","text":"akka inni ilmaan Israaʼeliif dhagaa yaadannoo taʼuuf funyoo gatiittii dirata sanatti qabsiisi. Aroonis maqaa sana yaadannoo godhee fuula Waaqayyoo duratti gatiittii isaa lamaanitti haa baatu."},{"book":"Baʼuu","chapter":"28","verse":"13","text":"Ati immoo faaya warqee itti naannessiitii"},{"book":"Baʼuu","chapter":"28","verse":"14","text":"foncaa warqee qulqulluu kan akka funyootti foʼame lama tolchi; foncaa foʼame sana illee faaya sanatti qabsiisi."},{"book":"Baʼuu","chapter":"28","verse":"15","text":"“Ogeessa harka tolu tokko kiisii qomaa kan murtii hojjechiisi; isas akkuma dirata sanaatti warqeedhaan, kirrii bifa cuquliisaa, dhiilgee, bildiimaa fi quncee talbaa kan qalʼifamee foʼameen hojjedhu."},{"book":"Baʼuu","chapter":"28","verse":"16","text":"Kiisiin qomaa kun gama afraniinuu wal qixxee fi dachaa taʼee dheerina taakkuu tokkoo fi balʼina taakkuu tokko haa qabaatu."},{"book":"Baʼuu","chapter":"28","verse":"17","text":"Dhagaawwan gati jabeeyyiis toora afuriin irratti maxxansi. Toora jalqabaa irratti sardiyoon, tophaaziyoonii fi biiralee;"},{"book":"Baʼuu","chapter":"28","verse":"18","text":"toora lammaffaa irratti baluur, sanpeerii fi almaaz;"},{"book":"Baʼuu","chapter":"28","verse":"19","text":"toora sadaffaa irratti yaakinti, kelqedoonii fi yaakinti,"},{"book":"Baʼuu","chapter":"28","verse":"20","text":"toora afuraffaa irratti biiralee, sardooniksii fi yaasphiidi maxxansi. Dhagaawwan kanneenittis marsaa faaya warqee tolchi."},{"book":"Baʼuu","chapter":"28","verse":"21","text":"Dhagaawwan kudha lama kanneen tokkoo tokkoo isaanii irratti maqaa gosoota kudha lama keessaa maqaan tokko akkuma chaappaatti soofame haa jiraatan; tokkoon tokkoon dhagaawwan sanaas maqaa ilmaan Israaʼel tokko tokkoof dhaabata."},{"book":"Baʼuu","chapter":"28","verse":"22","text":"“Kiisii qomaatiifis foncaa warqee qulqulluu akka funyootti foʼame tolchi."},{"book":"Baʼuu","chapter":"28","verse":"23","text":"Kiisii qomaa sanaafis qubeelaa warqee lama tolchiitii qubeelaa warqee lamaan roga kiisii qomaa lamaanitti qabsiisi."},{"book":"Baʼuu","chapter":"28","verse":"24","text":"Foncaa warqee sana lamaanis qubeelaawwan rogawwan kiisii qomaa sanatti guduunfi."},{"book":"Baʼuu","chapter":"28","verse":"25","text":"Mataa lamaan foncaa lamaan sanaa kaan immoo marsaawwan faayaa lamaanitti guduunfiitii karaa fuula duraatiin foncaa dirataa kan gatiittiitti qabsiisi."},{"book":"Baʼuu","chapter":"28","verse":"26","text":"Qubeelaawwan warqee lama tolchiitii rogawwan kiisii qomaa biraa kanneen karaa moggaa keessaatiin diratatti aananii jiran lamaanitti kaaʼi."},{"book":"Baʼuu","chapter":"28","verse":"27","text":"Ammas qubeelaawwan warqee lama biraa tolchiitii sabbata dirataatiin olitti hodhaatti dhiʼeessii funyoo gatiittii lamaan fuula dirataa duraan jiru sana jalaan itti hidhi."},{"book":"Baʼuu","chapter":"28","verse":"28","text":"Akka kiisiin qomaa dirata irraa hin sosochooneef qubeelaawwan kiisii qomaa sun sabbata mudhiitiin walitti qabsiifamanii funyoo bifa cuquliisaatiin qubeelaawwan diratatti haa qabsiifaman."},{"book":"Baʼuu","chapter":"28","verse":"29","text":"“Aroon yeroo iddoo qulqulluu ol seenu hunda akka fuula Waaqayyoo duratti yaadannoo bara baraa taʼuuf laphee isaa irratti kiisii qomaa kan murtiitiin maqaa ilmaan Israaʼel ni baata."},{"book":"Baʼuu","chapter":"28","verse":"30","text":"Akka isaan yeroo Aroon fuula Waaqayyoo dura dhufu hunda laphee isaa irra jiraataniif Uriimii fi Tumiimii akkasuma kiisii qomaa keessa kaaʼi. Akkasiinis Aroon yeroo hunda miʼa ittiin Israaʼelootaaf murtii kennu fuula Waaqayyoo duratti laphee isaa irratti baata."},{"book":"Baʼuu","chapter":"28","verse":"31","text":"“Huccuu bifti isaa guutumaan guutuutti cuquliisa taʼe irraa wandaboo dirataa tolchi;"},{"book":"Baʼuu","chapter":"28","verse":"32","text":"walakkaa gubbaa isaattis afaan ittiin mataa seensifatan tolchi. Akka inni hin tarsaaneefis qarqara afaan isaa irra wanni faayeffamee qopheeffame haa jiraatu."},{"book":"Baʼuu","chapter":"28","verse":"33","text":"Naannoo xiyyoo wandaboo sanaatti immoo kirrii bifa cuquliisaa, dhiilgee fi bildiimaadhaan roomaanii hojjedhuutii gidduu isaatti immoo bilbila warqee tolchi."},{"book":"Baʼuu","chapter":"28","verse":"34","text":"Bilbilli warqeetii fi roomaaniin sun wal jala dadarbanii naannoo xiyyoo wandaboo sanaatti haa hojjetaman."},{"book":"Baʼuu","chapter":"28","verse":"35","text":"Aroon yeroo tajaajilu wandaboo kana haa uffatu; akka inni hin duuneef yommuu inni fuula Waaqayyoo dura iddoo qulqulluu seenuu fi yommuu inni achii gad baʼutti sagaleen bilbila sanaa ni dhagaʼama."},{"book":"Baʼuu","chapter":"28","verse":"36","text":"“Warqee qulqulluu irraa faaya tolchii,"},{"book":"Baʼuu","chapter":"28","verse":"37","text":"Faaya sana marata mataatiin wal qabsiisuuf funyoo bifa cuquliisaa itti hidhi; innis marata mataa fuula duraan haa taʼu."},{"book":"Baʼuu","chapter":"28","verse":"38","text":"Faayi kunis adda Aroon irra taaʼa; Aroonis yakka kennaawwan qulqulluu ilmaan Israaʼel dhiʼeessan keessatti argamu hunda ni baata. Kunis akka isaan fuula Waaqayyoo duratti fudhatama argataniif adda Aroon irra jiraata."},{"book":"Baʼuu","chapter":"28","verse":"39","text":"“Quncee talbaa kan qalʼifamee foʼame dhoofsisiitii qomee hojjedhu; marata mataa illee quncee talbaa gaarii irraa tolchi. Sabbannis ogeessa harka qajeeluun haa tolfamu."},{"book":"Baʼuu","chapter":"28","verse":"40","text":"Akka ilmaan Aroonis ulfinaa fi miidhagina argataniif qomee, sabbataa fi marata mataa tolchiif."},{"book":"Baʼuu","chapter":"28","verse":"41","text":"Erga uffata kana obboleessa kee Aroonittii fi ilmaan isaatti uffiftee booddee dibii isaan muudi. Akka isaan luboota taʼanii na tajaajilaniifis isaan qulqulleessi."},{"book":"Baʼuu","chapter":"28","verse":"42","text":"“Qumxaa wayyaa jalaa kan mudhiidhaa jalqabee hamma gudeedaatti qullaa namaa dhoksu quncee talbaa irraa hojjedhuuf."},{"book":"Baʼuu","chapter":"28","verse":"43","text":"Aroonii fi ilmaan isaa akka balleessaa hojjetanii hin duuneef yeroo dunkaana wal gaʼii seenan yookaan Iddoo Qulqulluu sanatti tajaajila kennuuf iddoo aarsaatti dhiʼaatan uffata kana uffachuu qabu."}]}