{"data":[{"book":"Genesis","chapter":"31","verse":"1","text":"Yakobo anamva zimene ana aamuna a Labani ankanena kuti, “Yakobo watenga chilichonse cha abambo athu ndipo wapeza chuma chonsechi pogwiritsa ntchito chuma cha abambo athu.”"},{"book":"Genesis","chapter":"31","verse":"2","text":"Choncho Yakobo anaona kuti Labani sankamuonetsanso nkhope yabwino monga kale."},{"book":"Genesis","chapter":"31","verse":"3","text":"Pamenepo Yehova anati kwa Yakobo, “Bwerera ku dziko la makolo ako ndi kwa abale ako, ndipo Ine ndidzakhala nawe.”"},{"book":"Genesis","chapter":"31","verse":"4","text":"Choncho Yakobo anatumiza mawu kukayitana Rakele ndi Leya kuti abwere ku busa kumene ankaweta ziweto zake."},{"book":"Genesis","chapter":"31","verse":"5","text":"Iye anawawuza kuti, “Abambo anu sakundionetsanso nkhope yabwino monga kale, koma Mulungu wa makolo anga wakhala ali nane."},{"book":"Genesis","chapter":"31","verse":"6","text":"Inu mukudziwa kuti ndagwirira ntchito abambo anu ndi mphamvu zanga zonse,"},{"book":"Genesis","chapter":"31","verse":"7","text":"chonsecho abambo anu akhala akundinyenga posintha malipiro anga kakhumi konse. Komabe Mulungu sanalole kuti andichitire choyipa"},{"book":"Genesis","chapter":"31","verse":"8","text":"Pamene abambo anu anati, ‘Zamawangamawanga zidzakhala malipiro ako,’ ziweto zonse zinaswa ana amawangamawanga; ndipo pamene anati, ‘Zamichocholozi zidzakhala malipiro ako,’ ziweto zonse zinaswa ana a michocholozi."},{"book":"Genesis","chapter":"31","verse":"9","text":"Motero Mulungu walanda abambo anu ziweto zawo ndi kundipatsa."},{"book":"Genesis","chapter":"31","verse":"10","text":"“Pa nthawi imene ziweto zimatenga mawere ndinalota maloto, ndipo ndinaona kuti atonde onse amene ankakwerawo anali amichocholozi, amawangamawanga kapena amathothomathotho"},{"book":"Genesis","chapter":"31","verse":"11","text":"Kutulo komweko, mngelo wa Mulungu anati, ‘Yakobo.’ Ine ndinayankha, ‘Ee, Ambuye.’"},{"book":"Genesis","chapter":"31","verse":"12","text":"Ndipo iye anati, ‘Tayangʼana ndipo taona kuti atonde onse okwerana ndi ziweto ali amichocholozi, amawangamawanga kapena a mathothomathotho, popeza ndaona zonse zimene Labani wakhala akukuchitira."},{"book":"Genesis","chapter":"31","verse":"13","text":"Ine ndine Mulungu amene ndinadza kwa iwe pa Beteli paja. Beteli ndi kumalo kuja kumene unayimika mwala ndi kuwudzoza mafuta, komanso kulumbira kwa Ine. Tsopano choka mʼdziko lino msanga ndi kubwerera ku dziko la kwanu.’ ”"},{"book":"Genesis","chapter":"31","verse":"14","text":"Pamenepo Rakele ndi Leya anayankha, “Kodi ngati ife tilinso ndi gawo ngati cholowa pa chuma cha abambo athu?"},{"book":"Genesis","chapter":"31","verse":"15","text":"Kodi abambo athu samationa ife ngati alendo? Iwo anatigulitsa ndi kuwononga ndalama zonse anazipeza pa ifezo."},{"book":"Genesis","chapter":"31","verse":"16","text":"Chuma chonse chimene Mulungu walanda abambo athu, ndi chathu ndi ana athu. Tsono inu chitani zimene Mulungu wakuwuzani.”"},{"book":"Genesis","chapter":"31","verse":"17","text":"Pamenepo Yakobo anakonzeka nakweza ana ake ndi akazi ake pa ngamira,"},{"book":"Genesis","chapter":"31","verse":"18","text":"anakusa ziweto zake zonse patsogolo natenga katundu wake yense amene anamupeza ku Padanaramu, ndipo ananyamuka kupita ku Kanaani, ku dziko la abambo ake, Isake."},{"book":"Genesis","chapter":"31","verse":"19","text":"Labani atachoka pa khomo kupita kukameta nkhosa, mʼmbuyomu Rakele anaba timafano ta milungu ta abambo ake."},{"book":"Genesis","chapter":"31","verse":"20","text":"Komanso nthawi iyi nʼkuti Yakobo atamunamiza Labani Mwaramu posamuwuza zoona kuti afuna kuthawa."},{"book":"Genesis","chapter":"31","verse":"21","text":"Choncho anathawa ndi zonse anali nazo. Ananyamuka nawoloka mtsinje wa Yufurate kupita cha ku Giliyadi, dziko la mapiri."},{"book":"Genesis","chapter":"31","verse":"22","text":"Patapita masiku atatu, Labani anawuzidwa kuti Yakobo wathawa."},{"book":"Genesis","chapter":"31","verse":"23","text":"Pomwepo anatengana ndi abale ake namulondola Yakobo kwa masiku asanu ndi awiri ndipo anakamupezera ku Giliyadi, dziko la mapiri."},{"book":"Genesis","chapter":"31","verse":"24","text":"Koma Mulungu anabwera kwa Labani, Mwaramu kutulo usiku nati kwa iye, “Samala kuti usamuopseze Yakobo mwa njira iliyonse.”"},{"book":"Genesis","chapter":"31","verse":"25","text":"Pamene Labani amamupeza Yakobo, nʼkuti Yakobo atamanga matenti ake ku mapiri a dziko la Giliyadi. Nayenso Labani ndi abale ake anamanga matenti awo komweko."},{"book":"Genesis","chapter":"31","verse":"26","text":"Tsono Labani anati kwa Yakobo, “Kodi ndakuchita chiyani kuti iwe undinamize ndi kutenga ana anga ngati anthu ogwidwa ku nkhondo?"},{"book":"Genesis","chapter":"31","verse":"27","text":"Chifukwa chiyani unandinamiza ndi kuthawa mozemba wosandiwuza? Ukanandiwuza, bwezi titatsanzikana mwa chisangalalo ndi kuyimba nyimbo ndi zisekese ndi azeze."},{"book":"Genesis","chapter":"31","verse":"28","text":"Sunandilole kuti ndingopsompsona adzukulu anga ndi ana anga aakazi motsanzikana nawo. Unachita zopusa."},{"book":"Genesis","chapter":"31","verse":"29","text":"Ndili nayo mphamvu yakukuchita choyipa; koma usiku wapitawu, Mulungu wa abambo ako wandiwuza ine kuti, ‘Usamuopseze Yakobo mwa njira iliyonse.’"},{"book":"Genesis","chapter":"31","verse":"30","text":"Ndikudziwa kuti unachoka chifukwa unapukwa kufuna kubwerera kwanu kwa abambo ako. Koma nʼchifukwa chiyani unaba milungu yanga?”"},{"book":"Genesis","chapter":"31","verse":"31","text":"Yakobo anayankha Labani kuti, “Ine ndinkaopa chifukwa ndinkaganiza kuti mukhoza kundilanda anawa."},{"book":"Genesis","chapter":"31","verse":"32","text":"Koma mukapeza wina aliyense ndi milungu yanu, ameneyo sakhala ndi moyo. Anthu onse akupenya, lozani chilichonse chanu chimene chili ndi ine, ndipo ngati muchipeze tengani. Koma Yakobo sankadziwa kuti Rakele anabadi milunguyo.”"},{"book":"Genesis","chapter":"31","verse":"33","text":"Choncho Labani analowadi mu tenti ya Yakobo, ya Leya ndi mʼmatenti a adzakazi awiri aja, koma sanapeze kalikonse. Atatuluka mu tenti ya Leya, analowa ya Rakele."},{"book":"Genesis","chapter":"31","verse":"34","text":"Koma Rakele anatengadi milungu ija ndi kuyiika mʼkati mwa chokhalira cha pa ngamira, iye nʼkukhalapo. Choncho Labani anafunafuna mu tenti monse koma wosapeza kanthu."},{"book":"Genesis","chapter":"31","verse":"35","text":"Rakele anati kwa abambo ake, “Pepanitu musandikwiyire mbuye wanga chifukwa choti sinditha kuyimirira pamaso panu chifukwa ndili kumwezi.” Choncho Labani anafunafuna koma sanayipeze milungu ija."},{"book":"Genesis","chapter":"31","verse":"36","text":"Yakobo anapsa mtima nafunsa Labani mwaukali kuti, “Kodi ndalakwa chiyani? Ndi tchimo lanji limene ndachita kuti muchite kundisaka chonchi?"},{"book":"Genesis","chapter":"31","verse":"37","text":"Chifukwa chiyani mwafunyulula katundu wanga? Ndipo mwapeza chiyani cha inu pamenepa? Chimene mwapezapo chiyikeni poyera pamaso pa abale anu ndi anga kuti atiweruze."},{"book":"Genesis","chapter":"31","verse":"38","text":"“Ndakhala nanu kwa zaka makumi awiri tsopano ndipo nkhosa ndi mbuzi zanu sizinapoloze, kapena ine kudyapo nkhosa za mʼkhola mwanu."},{"book":"Genesis","chapter":"31","verse":"39","text":"Chiweto chikakhadzulidwa ndi chirombo, sindinkabwera nacho kwa inu. Ineyo ndinkalipira. Inuyo munkandilipiritsa kalikonse kobedwa masana kapena usiku."},{"book":"Genesis","chapter":"31","verse":"40","text":"Moyo wanga unali wotere: Dzuwa limanditentha masana ndipo usiku ndimazunzika ndi kuzizira. Tulo sindimalipeza konse."},{"book":"Genesis","chapter":"31","verse":"41","text":"Zinthu zinali chonchi kwa zaka makumi awiri zimene ndinali mʼnyumba mwanu. Ndinakugwirirani ntchito kwa zaka khumi ndi zinayi chifukwa cha ana anu aakazi awiri ndipo zaka zina zisanu ndi chimodzi chifukwa cha ziweto zanu, ndipo munandisinthira malipiro kakhumi konse."},{"book":"Genesis","chapter":"31","verse":"42","text":"Akanapanda kukhala nane Mulungu wa abambo anga, Mulungu wa Abrahamu ndi Mulungu amene Isake ankamuopa, mosakayika inu mukanandichotsa chimanjamanja. Koma Mulungu waona zovuta zanga ndi kulimbikira ntchito kwanga, ndipo usiku wapitawu anakudzudzulani.”"},{"book":"Genesis","chapter":"31","verse":"43","text":"Labani anayankha Yakobo nati, “Ana aakaziwa ndi anga, ana awo ndi anganso. Ziwetozi ndi zanga. Chilichonse ukuona apa ndi changa. Koma tsopano ndingachite chiyani ndi ana anga aakaziwa kapena ndi ana awo?"},{"book":"Genesis","chapter":"31","verse":"44","text":"Tsono, tiye tichite pangano pakati pa iwe ndi ine, ndipo likhale mboni pakati pathu.”"},{"book":"Genesis","chapter":"31","verse":"45","text":"Choncho Yakobo anayimiritsa mwala ngati chipilala."},{"book":"Genesis","chapter":"31","verse":"46","text":"Nati kwa abale ake, “Tutani miyala ina.” Choncho anawunjika miyalayo, ndipo anadya chakudya atakhala pa mbali pa muluwo."},{"book":"Genesis","chapter":"31","verse":"47","text":"Labani anawutcha muluwo Yegara-sahaduta, ndipo Yakobo anawutcha Galeeda."},{"book":"Genesis","chapter":"31","verse":"48","text":"Labani anati, “Mulu uwu ndi mboni pakati pa inu ndi ine lero.” Ndi chifukwa chake unatchedwa Galeeda."},{"book":"Genesis","chapter":"31","verse":"49","text":"Unatchedwanso Mizipa, chifukwa iye anati, “Yehova aonetsetsa kuti palibe mmodzi mwa ife adzaswe panganoli ngakhale titatalikirana."},{"book":"Genesis","chapter":"31","verse":"50","text":"Ngati ukazunza ana anga kapena kukwatira akazi enanso, ngakhale kuti palibe wina amene ali nafe pano, koma kumbukira kuti Mulungu ndiye mboni pakati pathu.”"},{"book":"Genesis","chapter":"31","verse":"51","text":"Labani anatinso kwa Yakobo, “Taona pano pali miyala ndi chipilala chimene ndayimika pakati pa iwe ndi ine."},{"book":"Genesis","chapter":"31","verse":"52","text":"Mulu wa miyala uwu ndi chipilalachi ndi mboni. Ine sindidzadutsa mulu wa miyalawu kudzalimbana ndi iwe. Iwenso usadzadutse mulu wa miyalawu kudzalimbana nane."},{"book":"Genesis","chapter":"31","verse":"53","text":"Mulungu wa Abrahamu ndi Mulungu wa Nahori ndiye adzatiweruze.”"},{"book":"Genesis","chapter":"31","verse":"54","text":"Yakobo anapereka nsembe pa phiri paja, ndipo anayitana abale ake kuti adzadye chakudya. Atadya chakudya anagona pa phiri pomwepo."},{"book":"Genesis","chapter":"31","verse":"55","text":"Mmamawa wake, Labani anapsompsona zidzukulu zake ndi ana ake nawadalitsa. Kenaka ananyamuka kubwerera ku mudzi."}]}