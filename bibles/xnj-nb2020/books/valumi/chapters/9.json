{"data":[{"book":"Valumi","chapter":"9","verse":"1","text":"Nijova chakaka, nene ndi mundu wa Kilisitu, nijova lepi udese. Mutima wangu wilongoswa na Mpungu Msopi ulangisa chakaka njwe nene nijova lepi udese."},{"book":"Valumi","chapter":"9","verse":"2","text":"Nigana kujova naha, nivii ngolongondi na mvinisu wangamalika mumtima wangu"},{"book":"Valumi","chapter":"9","verse":"3","text":"ndava ya valongo vangu vaisilaeli vandu va likabila langu. Ngati kuvya kwa njombi yavi, nganiyidakili likoto na kulekanganiswa na Kilisitu."},{"book":"Valumi","chapter":"9","verse":"4","text":"Vena ndi vandu va ku Isilaeli ndi vevahaguwili na Chapanga vavyai vana vaki, avalangisi ukulu waki. Akalagana nawu, akavapela Malagizu gaki, namuna ya kumuyupa mwene na malaganu gaki."},{"book":"Valumi","chapter":"9","verse":"5","text":"Vene ndi vajukulu va vagogo va Vaebulania, namwene Kilisitu, mu umundu waki, ahumili mu lukolo lwavi. Chapanga mweitalalila goha alumbaliwayi magono goha gangali mwishu! Ena."},{"book":"Valumi","chapter":"9","verse":"6","text":"Nijova lepi lilaganu la Chapanga ling'anamwiki, muni lepi vandu voha va Isilaeli ndi vandu va Chapanga."},{"book":"Valumi","chapter":"9","verse":"7","text":"Ndi lepi vajukulu voha va Ibulahimu ndi vana va Chapanga. Nambu Chapanga mjovili Ibulahimu, “Chiveleku chaku yati vihumalila kwa Izaki.”"},{"book":"Valumi","chapter":"9","verse":"8","text":"Ndava muni vala vevavelekiwi chihiga, vene lepi vana va Chapanga, nambu vala vevavelekiwi kwa lealagini nawu Chapanga ndi yati vikemelewa vana va Ibulahimu."},{"book":"Valumi","chapter":"9","verse":"9","text":"Muni Chapanga avikili lilaganu ili, “Lukumbi lweluganikiwa yati niwuya, na mwene Sala yati iveleka mwana mgosi.”"},{"book":"Valumi","chapter":"9","verse":"10","text":"Lepi ago ndu, mewa nambu Lebeka ababili vana mapaha kwa dadi mmonga, mwenuyo ndi gogo witu Izaki."},{"book":"Valumi","chapter":"9","verse":"11","text":"Nambu, hati kwakona mapaha vangavelekewa amala vangahotola kumanya lijambu loloha labwina amala lihakau, muni mpangu wa Chapanga wa kuhagula lilolekanayi,"},{"book":"Valumi","chapter":"9","verse":"12","text":"Chapanga amjovili Lebeka, “Mwana mvaha yati akumhengela mbena waki.” Ndi uhagula wa Chapanga wihuvalila namuna cheikemela mwene, lepi uhagula wa mundu."},{"book":"Valumi","chapter":"9","verse":"13","text":"Ngati chegijova Mayandiku Gamsopi, “Namganili Yakobo, nambu namhakalili Esau.”"},{"book":"Valumi","chapter":"9","verse":"14","text":"Hinu, tijova wuli? Wu, Chapanga ihamula lepi cheyiganikiwa? Hati padebe!"},{"book":"Valumi","chapter":"9","verse":"15","text":"Muni amujovili Musa, “Yati nikumuhengela lipyana mundu yoyoha mwenigana kumuhengela lipyana, yati nivya mbwina kwa mundu mwenigana kumkitila ubwina.”"},{"book":"Valumi","chapter":"9","verse":"16","text":"Hinu, goha genago gihuvalila lipyana la Chapanga, ndi lepi ukangamala wa mundu amala cheigana mundu."},{"book":"Valumi","chapter":"9","verse":"17","text":"Muni Mayandiku Gamsopi gijova naha Falao, “Nakukitili wa nkosi wa ku Misili muni nilangisayi makakala gangu kupitila veve, na liina langu limanyikanayi pamulima woha.”"},{"book":"Valumi","chapter":"9","verse":"18","text":"Ndava yeniyo, Chapanga akumuhengela lipyana mundu yoyoha mweigana kumuhengela lipyana, na akagana kumkita mundu avyai na mtima unonopa akumkita avyai mewa."},{"book":"Valumi","chapter":"9","verse":"19","text":"Pangi ukunikota, “Ngati naha, ndava kyani Chapanga ijova vandu vabudili? Yani mweihotola kuubesa uganu wa Chapanga?”"},{"book":"Valumi","chapter":"9","verse":"20","text":"Nambu veve ndi wayani mweukumkota Chapanga? Wu, chiviga chihotola kumkota muwumba chiviga, “Ndava kyani uniwumbili chenichi?”"},{"book":"Valumi","chapter":"9","verse":"21","text":"Muwumba viviga ihotola kuhengela ludaka cheigana na kuwumba viviga vivili kwa ludaka lulalula, chimonga kwa lihengu utopesa na chingi kwa lihengu langali utopesa."},{"book":"Valumi","chapter":"9","verse":"22","text":"Chenichi ndi cheyavili kwa Chapanga. Chapanga aganili kulangisa ligoga laki na makakala gaki. Nambu avasindimalili neju, vandu vala vevaganikiwi kuhamuliwa na ligoga laki, venavo ndi vevaganikiwi kuyongomeswa."},{"book":"Valumi","chapter":"9","verse":"23","text":"Namwene aganili kulangisa ukulu waki, weatiyitili kwitu vetaganikiwi kupokela lipyana laki, tete vetitendelekewi kuhuma kadeni tipokela ukulu waki."},{"book":"Valumi","chapter":"9","verse":"24","text":"Muni tete ndi vala vetikemiliwi, lepi kuhuma pagati ya Vayawudi ndu nambu kuhuma kwa vandu vangali Vayawudi."},{"book":"Valumi","chapter":"9","verse":"25","text":"Ngati Chapanga cheajovili muchitabu cha Hosea mweavi mlota wa Chapanga,"},{"book":"Valumi","chapter":"9","verse":"26","text":"Kangi pandu pala pemwajoviwi, ‘Nyenye lepi vangu,’"},{"book":"Valumi","chapter":"9","verse":"27","text":"Mewawa Isaya mweavi mlota wa Chapanga, avaywangili vandu va Isilaeli pala peajovili, “Hati ngati vandu vamahele ngati msavati wa kunyanja, nambu vevisanguliwa ndi vadebe ndu,"},{"book":"Valumi","chapter":"9","verse":"28","text":"ndava muni, BAMBU yati iyumbatika kukita uhamula waki kwa vandu va mulima woha.”"},{"book":"Valumi","chapter":"9","verse":"29","text":"Ngati Isaya chealongolili kujova, ngaakotoka, “BAMBU mweavi na makakala ngaatileki lepi, vangi va chiveleku cha Isilaeli, voha ngatifwili ngati vandu va Sodoma, ngatiwanangini ngati vandu va Gomola.”"},{"book":"Valumi","chapter":"9","verse":"30","text":"Hinu tijova kyani? Vandu vangali Vayawudi vahengili lepi chindu muni valolekanayi vabwina palongolo ya Chapanga, nambu mu sadika Chapanga avakitili vabwina palongolo yaki,"},{"book":"Valumi","chapter":"9","verse":"31","text":"Nambu vandu va Isilaeli vevalondili Malagizu muni vakitiwayi vabwina palongolo ya Chapanga, nambu vayipatili lepi."},{"book":"Valumi","chapter":"9","verse":"32","text":"Ndava kyani? Ndava vahuvalili matendu gavi pahala pa kuhuvalila sadika. Ndi vakajikuvala “paliganga la kukuvala.”"},{"book":"Valumi","chapter":"9","verse":"33","text":"Ngati chegijova Mayandiku Gamsopi,"}]}