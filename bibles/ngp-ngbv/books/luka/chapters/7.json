{"data":[{"book":"Luka","chapter":"7","verse":"1","text":"Yesu eze ajike kulonga zimbuli izo kwa want'hu, niyo ahalawa na kuita Kapelinaumu."},{"book":"Luka","chapter":"7","verse":"2","text":"Mtumwa ywa mkulu yumwenga ywa watowani wa Kilumi andilisaga mnyonge. Naho mkulu uyo naakamuungisa."},{"book":"Luka","chapter":"7","verse":"3","text":"Mkulu uyo eze eve zimbuli za Yesu, niyo asigiila wadala vilongozi wamwenga wa Kiyahudi kwa Yesu wamlombeze vileke eze amhonye mtumwa ywakwe."},{"book":"Luka","chapter":"7","verse":"4","text":"Nawo weze wabule kwa Yesu, wamweilisa wakamgamba, “Mnt'hu uyu kawagilwa umtendele imbuli ino"},{"book":"Luka","chapter":"7","verse":"5","text":"kwaviya nakawaungisa want'hu, naho kakizengela nyumba ya Mnungu.”"},{"book":"Luka","chapter":"7","verse":"6","text":"Ivo Yesu niyo aita hamwenga nawo. Hata eze ande e haguhi ne kaya ya yudya mkulu wawa watowani, niyo yudya mkulu wa wa watowani asigiila mnt'hu kwakwe akamgamba, “Zumbe, usekwangadika kwiza kwangu, kwaviya miye hina wedi ukukutenda weye wingile kwangu,"},{"book":"Luka","chapter":"7","verse":"7","text":"naho miye name hina wedi wakunitenda kwiza kwako. Mna longa mbuli du, mtumwa ywangu naahone."},{"book":"Luka","chapter":"7","verse":"8","text":"Kwaviya miye name ni mnt'hu mta udahi, naho nnanawo watowani we hasi yangu. Hamgamba yumwenga, ‘Ita!’ Naye aita, naho hamgamba mtuhu, ‘So!’ Eza, naho hamgamba mtumwa ywangu, ‘Damanya ivi!’ Adamanya.”"},{"book":"Luka","chapter":"7","verse":"9","text":"Yesu eze eve ayo, niyo ehelwa, niyo awahitukila want'hu wandile wakamtimila no kuwagamba, “Nawagambilani, hinati nione mnt'hu mta mhuwi enga uno mwe isi ya Izilaeli!”"},{"book":"Luka","chapter":"7","verse":"10","text":"Naho wadya want'hu watumigwe weze wauye kaya kwa yudya mkulu wawa watowani, niyo wambwiila yudya mtumwa mnyonge kahona."},{"book":"Luka","chapter":"7","verse":"11","text":"Eze ajike aho, niyo Yesu hamwenga na wanamp'hina wakwe waita kwo mzi ukwitangwa Naini. Fyo kulu dya want'hu niyo dyawatimila."},{"book":"Luka","chapter":"7","verse":"12","text":"Weze wabule he nk'hili yo mzi, waduganaga na want'hu wenule mnt'hu abanike, wagenda kumosa msanga. Mbwanga uyo abanike andaga mwana ikedu ywa mvele yumwenga andile kabanikilwa ni mgosiwe, naho want'hu wengi wo mzi uwo nawanda hamwenga naye."},{"book":"Luka","chapter":"7","verse":"13","text":"Zumbe eze amuone yudya mvele abanikilwe ni mgosiwe, niyo amwonela mbazi, niyo amgamba, “Usekuila.”"},{"book":"Luka","chapter":"7","verse":"14","text":"Niyo asogela no kudidosa dijeneza, wadya wadinule niyo wakimala. Yesu niyo agamba, “Mbwanga, nakugamba, inuka!”"},{"book":"Luka","chapter":"7","verse":"15","text":"Yudya mbwanga niyo enuka no kwikala, niyo akonga kulonga. Yesu niyo amwink'hiza kwa nine."},{"book":"Luka","chapter":"7","verse":"16","text":"Want'hu wose niyo wengilwa ni wogofi, niyo wakonga kumtogola Mnungu no kugamba, “Mlotezi mkulu keza kwetu, naho Mnungu kawakombola want'hu wakwe!”"},{"book":"Luka","chapter":"7","verse":"17","text":"Niyo mbuli za Yesu zagendezwa mwe isi yose ya Uyahudi na mwe ziisi za hagihi."},{"book":"Luka","chapter":"7","verse":"18","text":"Wanamp'hina wa Yohana niyo wamgambila Yohana zimbuli izo zose. Yohana niyo awetanga waidi wawe,"},{"book":"Luka","chapter":"7","verse":"19","text":"niyo awasigila kwa Zumbe vileke wakamuuze kugamba, “Ivi weye ni yudya Yohana agambile neeze, hegu kimgojele mtuhu?”"},{"book":"Luka","chapter":"7","verse":"20","text":"Weze wabule kwa Yesu, niyo wamgamba, “Yohana Mbatizi kakituma kwako kikuuze kugamba, weye ni yudya akwiza, hegu kikawiile mtuhu.”"},{"book":"Luka","chapter":"7","verse":"21","text":"Umwo wandaga wakamuuza, Yesu nakahonya want'hu wengi wandile wanyonge na wata masungusungu no kulava mp'hepo ziihile, naho awatendaga mant'hunt'hu wengi wadahe kuwona."},{"book":"Luka","chapter":"7","verse":"22","text":"Niyo Yesu awahitula wanamp'hina wa Yohana kugamba, “Iteni mkamgambile Yohana yadya muyaone na kuyeva, mant'hunt'hu waona, viwete wagenda, wata matana wakukizwa, wata magutwi heyekwiva weva, wabanike wauyuka, na wakiwa wabilikizwa Mbuli Yedi."},{"book":"Luka","chapter":"7","verse":"23","text":"Wavikilwa want'hu wadya heihizwe kwa yadya huyadamanya!”"},{"book":"Luka","chapter":"7","verse":"24","text":"Wadya want'hu watumigwe ni Yohana weze wahalawe, niyo Yesu akonga kuwagambila want'hu mbuli za Yohana. “Mwize mwiite kwe nyika, ivi nomgenda kukaulai? Kukaula kanyazi kakusingiswa ni mp'heho?"},{"book":"Luka","chapter":"7","verse":"25","text":"Ivi nomgenda kukaulai? Mnt'hu availe suke zedi? Manyeni kugamba want'hu wavaile suke zedi na want'hu wana wikazi wedi weyuko kwe mazumba ye kiseuta!"},{"book":"Luka","chapter":"7","verse":"26","text":"Mna nigambileni, ivi nomgenda kukaulai? Mlotezi? Heiye, naho eli mkulu kujink'ha mlotezi."},{"book":"Luka","chapter":"7","verse":"27","text":"Kwaviya Yohana niye awandikilwe mwa Mawandiko Yakukile kugamba, ‘Mnungu agamba, kaula namtuma mwigala mbuli ywangu akulongowele, uyo naakwikile lumwe sila yako.’"},{"book":"Luka","chapter":"7","verse":"28","text":"Yesu niyo agamba, nawagambilani,” “Hahali mkulu kumjink'ha Yahana mwe want'hu wose we isi ino. Mna mnt'hu yoyose mdodo kujink'ha wose mwo Useuta wa Mnungu, uyo ni mkulu kumjink'ha Yohana.”"},{"book":"Luka","chapter":"7","verse":"29","text":"Want'hu wose, hata waduganya kodi weze weve ayo, wamzumilaga uwedi wa Mnungu kwaviya nawabatizwa ubatizo wa Yohana."},{"book":"Luka","chapter":"7","verse":"30","text":"Mna Mafalisayo na wahinizi we zimiko nawalemela kumzumila Mnungu kwaviya hawabatizwe ni Yohana."},{"book":"Luka","chapter":"7","verse":"31","text":"Yesu niyo agamba, “Ivi niwaliganye na kint'hu chani want'hu we cheleko iki? Ivi want'hu awa waligana na mbwai?"},{"book":"Luka","chapter":"7","verse":"32","text":"Waligana na wana wekale kwe digwilo. Fyo dimwenga dikwitangana na tuhu kugamba, ‘Nakiwatoela mluli mna hamvinile, naho nekiwakemela wila wa kuhongeza mna hamwiile!’"},{"book":"Luka","chapter":"7","verse":"33","text":"Yohana Mbatizi nakeza, hakudya nk'hande naho hakunywa divai, nanywe niyo mwagamba, ‘Ana mp'hepo!’"},{"book":"Luka","chapter":"7","verse":"34","text":"Mwana Mnt'hu keza, akadya no kunywa, nanywe niyo mwagamba, ‘Mkauleni mnt'hu uyu, mhank'hu naho mkozi. Wambuyaze ni waduganya kodi na wata wavu!’"},{"book":"Luka","chapter":"7","verse":"35","text":"Mna mzungu wa Mnungu uoneka kunda kindedi kwa want'hu wose wakuuzumila.”"},{"book":"Luka","chapter":"7","verse":"36","text":"Mnt'hu yumwenga Mfalisayo niyo amlalika Yesu kaya kwakwe akadye nk'hande ya kilo. Yesu niyo aita kwe nyumba ya yudya Mfalisayo no kwikala vileke adye."},{"book":"Luka","chapter":"7","verse":"37","text":"Mwo mzi udya, kwandaga na mvele yumwenga mta wavu. Niyo eva kugamba Yesu adya nk'hande mwe nyumba ya yudya Mfalisayo. Niyo eza na kashupa kandaga na mavuta yana mhemp'he."},{"book":"Luka","chapter":"7","verse":"38","text":"Niyo akimala kunyuma, hagihi ne iviga va Yesu, niyo aila masozi yakwe yatomokela mwe viga va Yesu. Akajika mvele yudya avihangusa iviga va Yesu kwafili zakwe na kuvinonela hamwenga na kuvihaka mavuta ya mhemp'he."},{"book":"Luka","chapter":"7","verse":"39","text":"Yudya Mfalisayo amlalike Yesu eze aone viya, niyo alonga mwo umoyo wakwe, “Mnt'hu uyu uneva andile mlotezi, nakamanya mvele uyu akumdosa kugamba ni mnt'hu ywa vivihi, hegu nakamanya kugamba ni mta uwavu!”"},{"book":"Luka","chapter":"7","verse":"40","text":"Yesu niyo amhitula yudya Mfalisayo na kugamba, “Simoni, iyuko mbuli huunga hugambile.”"},{"book":"Luka","chapter":"7","verse":"41","text":"Niyo Yesu amgamba, “Kwandaga na want'hu waidi wakopaga matundu kwa mnt'hu akukopesha. Yumwenga akopaga dinali magana mashano na wakaidi akopaga dinali milongo mishano."},{"book":"Luka","chapter":"7","verse":"42","text":"Wose waidi niyo hawana cho kuliha, ivo mnt'hu yudya awakopeshe niyo awalekela wose. Ivi mwe awo waidi, ni yuhi akuunga amuungise yudya mnt'hu awakopeshe?”"},{"book":"Luka","chapter":"7","verse":"43","text":"Simoni niyo amhitula, “Naona ni yudya alekelwe ase kuliha matundu mengi”"},{"book":"Luka","chapter":"7","verse":"44","text":"Yesu niyo amhitukila yudya mvele na kumgamba Simoni, “Kumuwona uyu mvele? Hingila kwako, mna hunink'hile mazi ya kuhaka viga vangu, mna uyu kasunt'ha iviga vangu kwa masozi yakwe hamwenga na kuvihangusa ne zifili zakwe."},{"book":"Luka","chapter":"7","verse":"45","text":"Weye huninonele, mna mvele uyu kukongela ivo ningile halekile kuvinonela iviga vangu."},{"book":"Luka","chapter":"7","verse":"46","text":"Hunihakile mavuta mwo mtwi wangu, mna uyu kanihaka iviga vangu mavuta ya mhemp'he."},{"book":"Luka","chapter":"7","verse":"47","text":"Nakugambila, kwaviya uwavu wakwe mwingi uusigwa, ivo yehe naye kaungisa. Mna mnt'hu akuusilwa uwavu mgeke, yehe naye aunga ludogo.”"},{"book":"Luka","chapter":"7","verse":"48","text":"Yesu niyo amgamba yudya mvele, “Uwavu wako uusigwa.”"},{"book":"Luka","chapter":"7","verse":"49","text":"Want'hu wamwenga wandile hadya niyo wakonga kulonga mwe imioyo yawe, “Mnt'hu uyu ni mnt'hu ywani hata auwausile want'hu wavu?”"},{"book":"Luka","chapter":"7","verse":"50","text":"Mna Yesu niyo amgamba yudya mvele, “Mhuwi wako ukuyokola. Keitile kwa utondowazi.”"}]}