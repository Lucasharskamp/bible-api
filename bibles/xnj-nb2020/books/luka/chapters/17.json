{"data":[{"book":"Luka","chapter":"17","verse":"1","text":"Yesu akavajovela vawuliwa vaki, “Nakuhotola mambu ga kuvakita vandu vambudila Chapanga gakotoka kuhumila, nambu alachikolela mundu yula mweikita genago gahumila.”"},{"book":"Luka","chapter":"17","verse":"2","text":"Ngayivii mbanga mundu mwenuyo, kukungiwa livala livaha la kuyagila musingu na kujwigiswa munyanja, kuliku kumyokisa mmonga wa vadebe ava."},{"book":"Luka","chapter":"17","verse":"3","text":"Mujiyangalila! Ngati mlongo waku akuhokili, mywangila, akakukamula chigendelu umulekesayi."},{"book":"Luka","chapter":"17","verse":"4","text":"Hati ngati akuhokili mala saba kwa ligono limonga, na kukuwuyila mala saba. Kukukamula chigendelu, umulekesayi."},{"book":"Luka","chapter":"17","verse":"5","text":"Vamitumi vakamjovela Bambu Yesu, “Utiyonjakesa kusadika.”"},{"book":"Luka","chapter":"17","verse":"6","text":"Ndi Bambu akayangula, “Kusadika kwinu ngakuvi kudebe ngati lumbeyu ulu lwa haladali, ngamuhotwili kuujovela mkongo wa mkuyu, ‘Jitupula na ukajimelesa munyanja.’ Na wene ngauvayidakili.”"},{"book":"Luka","chapter":"17","verse":"7","text":"“Tijova mmonga winu, ana mvanda wa lihengu kumgunda, amala kudima mambelele. Mvanda yula peiwuya kuhuma kulihengu, Wu, ijoviwa na mkulu waki, ‘Bwela kanyata utama ulyayi chakulya?’"},{"book":"Luka","chapter":"17","verse":"8","text":"Lepi! Nambu yati akumjovela, ‘Nitendelekela chakulya na kunihengela mbaka penimala kulya na kuywelela, ndi na veve pewilya na kunywelela.’"},{"book":"Luka","chapter":"17","verse":"9","text":"Wu, mkulu yula yati amsengusa mtumisi yula ndava akitili goha geamlagazili?"},{"book":"Luka","chapter":"17","verse":"10","text":"Na nyenye mewawa, mukahengayi kila chindu chemulagizwi kuhenga, mujovayi, ‘Tete vavanda tihengili lihengu litu ndu.’ ”"},{"book":"Luka","chapter":"17","verse":"11","text":"Yesu peavi mulugendu kuhamba ku Yelusalemu, akapitila mumbaka ya Samaliya na Galilaya."},{"book":"Luka","chapter":"17","verse":"12","text":"Peayingili muchijiji chimonga vandu kumi vevavi na mabudi vakambwelela. Vakayima cha patali."},{"book":"Luka","chapter":"17","verse":"13","text":"Vakajova kwa lwami luvaha, “Yesu! Bambu! Utihengela lipyana!”"},{"book":"Luka","chapter":"17","verse":"14","text":"Yesu peavaweni akavajovela, “Muhamba mukajilangisa kwa vakuteta va Chapanga.” Ndi pevavi mukuhamba vakanyamba."},{"book":"Luka","chapter":"17","verse":"15","text":"Mmonga wavi peajimanyi kuvya alamiswi, awuyili kuni akumlumbalila Chapanga kwa lwami luvaha."},{"book":"Luka","chapter":"17","verse":"16","text":"Akamfugamila Yesu mumagendelu na kumsengusa. Mundu mwenuyo avi Msamaliya."},{"book":"Luka","chapter":"17","verse":"17","text":"Nambu Yesu akakota, “Wu, vavi lepi vandu kumi vevanyambisiwi? Vangi tisa vala vavi koki?"},{"book":"Luka","chapter":"17","verse":"18","text":"Hinu kawaka vandu vangi vevawuyi kumsengusa Chapanga ndi ngayuyu myehe?”"},{"book":"Luka","chapter":"17","verse":"19","text":"Penapo akamjovela mundu mwenuyo, “Yima uhamba, kusadika kwaku kukulamisi.”"},{"book":"Luka","chapter":"17","verse":"20","text":"Vafalisayu vamkoti Yesu kuvya Unkosi wa Chapanga yati ubwela ndali. Mwene akavayangula, “Unkosi wa Chapanga yati ubwela lepi cha kulolekana."},{"book":"Luka","chapter":"17","verse":"21","text":"Kawaka mundu mweihotola kujova, ‘Uvi kuni, amala uvi kula!’ Muni unkosi wa Chapanga uvi pagati yinu.”"},{"book":"Luka","chapter":"17","verse":"22","text":"Kangi akavajovela vawuliwa vaki, “Galabwela magono yati mwinogela kuliwona ligono limonga mumagono gaki Mwana wa Mundu, nambu yati nakuyiwona."},{"book":"Luka","chapter":"17","verse":"23","text":"Vandu yati vakuvajovela, ‘Lola, avi kula!’ Amala ‘Lola, avi kuni!’ Nambu nyenye mukoto kuwuka wala kuvalanda."},{"book":"Luka","chapter":"17","verse":"24","text":"Muni yati yivya ngati mbamba cheyimwetula chigafula kuhumila upandi umonga mbaka wungi, ndi yati cheivya ligono la kubwela kwaki Mwana wa Mundu."},{"book":"Luka","chapter":"17","verse":"25","text":"Nambu yikumgana hoti, kung'ahika neju na kubelelewa na vandu va chiveleku ichi."},{"book":"Luka","chapter":"17","verse":"26","text":"Ngati chayavili lusenje lwa Nuhu, ndi cheyibwela kuvya magono ga kuwuya kwaki Mwana wa Mundu."},{"book":"Luka","chapter":"17","verse":"27","text":"Vandu vayendalili kulya na kuywelela, kugega na kugegewa mbaka Nuhu peayingili muwatu uvaha. Fula yivaha yatonyili na manji gakamema na kuvakoma vandu voha."},{"book":"Luka","chapter":"17","verse":"28","text":"Mewawa ngati cheyavili magono ga Lutu. Vandu vayendalili kulya na kuywelela, kugula na kugulisa, kuhila mbeyu na kujenga nyumba."},{"book":"Luka","chapter":"17","verse":"29","text":"Nambu ligono Lutu paawukili ku Sodoma, motu na chibiliti vyatonyili ngati fula kuhuma kunani kwa Chapanga na kuvakoma voha."},{"book":"Luka","chapter":"17","verse":"30","text":"Mewawa ndi cheyivya ligono la Mwana wa Mundu peiwuya.”"},{"book":"Luka","chapter":"17","verse":"31","text":"“Ligono lenilo, mundu yoyoha mweivya kuvala ya nyumba akotoka kuyingila munyumba yaki kutola vindu vyaki, mewawa na yoyoha mweavikumgunda akotoka kuwuya mumbele."},{"book":"Luka","chapter":"17","verse":"32","text":"Muhololela gegamkolili mdala wa Lutu!"},{"book":"Luka","chapter":"17","verse":"33","text":"Mundu Yoyoha mweigana kuusangula wumi waki, yati auyagisa na mundu yoyoha mweakuyagisa wumi waki yati akuugombola."},{"book":"Luka","chapter":"17","verse":"34","text":"Nikuvajovela kilu ya ligono lenilo, vandu vavili vevagonili pamonga palusongwani, mmonga yati itoliwa na yungi yati ilekewa."},{"book":"Luka","chapter":"17","verse":"35","text":"Kangi vadala vavili yati vivya pamonga mukuyaga mbeyu, mmonga yati itolewa na yungi yati ilekewa.”"},{"book":"Luka","chapter":"17","verse":"36","text":"Vandu vavili yati vivya kumgunda mmonga yati itoliwa na yungi yati ilekewa."},{"book":"Luka","chapter":"17","verse":"37","text":"Penapo vakamkota, “Koki Bambu?”"}]}