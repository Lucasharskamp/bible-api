{"data":[{"book":"मत्ती","chapter":"22","verse":"1","text":"यीशुऐ फिरी उना जो कहाणी सुणाई,"},{"book":"मत्ती","chapter":"22","verse":"2","text":"“स्वर्गे दा राज्य इक कहाणिया सांई है, इक राजा था जिनी अपणे पुत्रे दा बियाह किता।”"},{"book":"मत्ती","chapter":"22","verse":"3","text":"उनी अपणे नोकरां जो भेजया कि जिना जो नियुंद्र दितियो उना लोकां जो बियाह दिया धामा च सदा; पर सै कोई ओणा नी चांदे थे।"},{"book":"मत्ती","chapter":"22","verse":"4","text":"“फिरी उनी होर नोकरां जो ऐ बोली करी भेजया, कि नियुंद्र दितियो लोकां ने बोला: दिखा मैं धाम तैयार करी दितियो है, कने सारा कुछ तैयार है; कने तुसां बियाये दिया धामा च ओआ।"},{"book":"मत्ती","chapter":"22","verse":"5","text":"पर सै बहाना लाइ करी चली गे: कोई अपणे खेतरां जो, कोई अपणे कम्म धंधे जो।"},{"book":"मत्ती","chapter":"22","verse":"6","text":"बाकी लोक जड़े बचा थे उना नोकरां जो पकड़ी करी उना दा अनादर किता कने मारी दिता।"},{"book":"मत्ती","chapter":"22","verse":"7","text":"जालू राजे ऐ सुणया तालू राजे जो गुस्सा आया, कने उनी अपणी सेना भेजी करी उना हत्यारां जो मरवाया, कने उना दे शेहरे जो फुकी दिता।"},{"book":"मत्ती","chapter":"22","verse":"8","text":"तालू उनी अपणे नोकरां ने बोलया, बियाये दी धाम तां तैयार है, पर सदयो लोक खांणे जोगे नी न।"},{"book":"मत्ती","chapter":"22","verse":"9","text":"इस तांई तुसां हर जगा जा, कने जितणे भी लोक तुसां जो मिलन, सबना जो बियाये दिया धामा तांई सदी लोआ।"},{"book":"मत्ती","chapter":"22","verse":"10","text":"उना नोकरां हर जगा पर जाई करी क्या बुरे, क्या भले, जितणे भी मिल्ले, सब गठेरे; कने बियाये बाला घर परोंणया ने भरुई गिया।"},{"book":"मत्ती","chapter":"22","verse":"11","text":"जालू राजा परोंणया जो दिखणे तांई अंदर आया, तां उनी ओथु इक माणुऐ जो दिखया, जिनी बियाये तांई खरे कपड़े नी पायो थे।"},{"book":"मत्ती","chapter":"22","verse":"12","text":"राजे उसला पुछया, है मित्र, तू बिना बियाये दे नोऐ कपड़े पाई करी ऐथू कजो आया? कने सै चुप होई गिया।"},{"book":"मत्ती","chapter":"22","verse":"13","text":"तालू राजे नोकरां ने बोलया, इदे हथ-पैर बन्नी करी इसयो काल कोठढी च पाई दिया, ओथु उनी रोणा कने, दंद पीणे।"},{"book":"मत्ती","chapter":"22","verse":"14","text":"क्योंकि परमेश्वरे मते लोकां जो अपणे बाल सदया है पर थोड़े ही न जड़े चुंणयो न।”"},{"book":"मत्ती","chapter":"22","verse":"15","text":"तालू फरीसियां जाई करी अपु चे बिचार किता, कि उसयो कुस तरीके ने गल्लां च फसान।"},{"book":"मत्ती","chapter":"22","verse":"16","text":"उना अपणे चेलयां जो हेरोदियां सोगी उदे बाल ऐ बोलणे जो भेजया, “गुरू जी, असां जो पता है कि तुसां हमेशा सच्च बोलदे न, कने परमेश्वरे दा रस्ता सच्चाईया ने दसदा है, कने कुदी भी परवाह नी करदे न, क्योंकि तू माणुऐ दा मुऐ दिखीकरी गल्ल नी करदा है।"},{"book":"मत्ती","chapter":"22","verse":"17","text":"इस तांई सांझो दस कि तू क्या सोचदा है? महाराजा जो कर देणा ठीक है, कि गलत है।”"},{"book":"मत्ती","chapter":"22","verse":"18","text":"यीशुऐ उना दी बुराई जाणी करी बोलया, “है कपटियों, मिंजो कजो परखदे न?”"},{"book":"मत्ती","chapter":"22","verse":"19","text":"करे दा सिक्का मिंजो दसा। “तालू सै उदे बाल इक दीनार लेई आये।”"},{"book":"मत्ती","chapter":"22","verse":"20","text":"उनी, उना ला पुछया, “ऐ आकृति कने ना कुसदा है?”"},{"book":"मत्ती","chapter":"22","verse":"21","text":"उना उसने बोलया, महाराजा दा। तालू उनी उना जो बोलया, “जड़ा महाराजा दा है, सै महाराजा जो, कने जड़ा परमेश्वरे दा है, सै परमेश्वरे जो दिया।”"},{"book":"मत्ती","chapter":"22","verse":"22","text":"ऐ सुणीकरी सै हेरान होये, कने उसयो छडी करी चली गे।"},{"book":"मत्ती","chapter":"22","verse":"23","text":"उसी रोजे सदूकी जड़े बोलदे थे कि मरयां दा जिन्दा होणा है ही नी सै यीशुऐ बाल आऐ, कने उसला पुछया,"},{"book":"मत्ती","chapter":"22","verse":"24","text":"“गुरू जी, मूसा बोलया था, कि अगर कोई बिना ओलादी मरी जा, तां उदा भाई उदिया घरे बालिया ने बियाह करी के अपणे भाई तांई बंश पैदा करे।"},{"book":"मत्ती","chapter":"22","verse":"25","text":"हुण साड़े ऐथू सत भाई थे; पेहला भाई बियाह करिके मरी गिया; कने ओलाद नी होणे दिया बजा ने अपणिया घरे बालिया जो अपणे भाईऐ तांई छडी गिया।"},{"book":"मत्ती","chapter":"22","verse":"26","text":"तां दुऐ भाईऐ उसा ने ही बियाह करी लिया कने से भी बिना ओलादी मरी गिया, कने इयां ही तिजे भाई ने होया कने सतां भाईयां उसा ने बियाह किता कने सतो भाई बिना ओलादी मरी गे।"},{"book":"मत्ती","chapter":"22","verse":"27","text":"सबना दे बाद सै जनानी भी मरी गेई।"},{"book":"मत्ती","chapter":"22","verse":"28","text":"हुण, सांझो दस सतां भाईयां उसा जनानिया ने बियाह कितया था, जालू सै मरणे दे बाद फिरी जिन्दे होंगे, तां सै जनानी कुदी घरे बाली होणी?”"},{"book":"मत्ती","chapter":"22","verse":"29","text":"यीशुऐ उना जो बोलया, “तुसां दो बजा ने गलत न, तुसां पबित्र शास्त्र जो नी जाणदे ने जड़ा मरणे दे बाद लोकां जो जिन्दा रेणे दे बारे च दसदा है। तुसां ऐ नी जाणदे कि परमेश्वर बाल मरे होये लोकां जो जिन्दा करणे दी शक्ति है।”"},{"book":"मत्ती","chapter":"22","verse":"30","text":"क्योंकि जालू उना मरयां चे जिन्दा होणा, तां उना लोका दे बियाह नी होणे; जियां स्वर्गे च रेणेबाले स्वर्गदूत बियाह नी करदे।"},{"book":"मत्ती","chapter":"22","verse":"31","text":"“मरयां चे जिन्दा होणे दे बारे तुसां क्या मूसा दिया कताबां च नी पढ़या जड़ा परमेश्वरे तुसां जो बोलया:"},{"book":"मत्ती","chapter":"22","verse":"32","text":"मैं अब्राहम दा परमेश्वर, कने इसहाक दा परमेश्वर, कने याकूब दा परमेश्वर है? सै मरयां दा नी, पर जिन्दया दा परमेश्वर है।”"},{"book":"मत्ती","chapter":"22","verse":"33","text":"ऐ सुणीकरी लोक उदे उपदेशे ला हेरान होए।"},{"book":"मत्ती","chapter":"22","verse":"34","text":"जालू फरीसियां सुंणया कि यीशुऐ सदूकियां दा मु बंद करी दितया है, तां सै गिठे होए।"},{"book":"मत्ती","chapter":"22","verse":"35","text":"उना चे इकी यहूदी मूसा दी व्यवस्था जो सिखाणे बाले परखणे तांई, यीशुऐ ला पुछया,"},{"book":"मत्ती","chapter":"22","verse":"36","text":"“गुरू जी, परमेश्वरे जड़े भी हुकम दितयो न, उना सारयां चे सारयां ला बडा हुकम कुण दिया है?”"},{"book":"मत्ती","chapter":"22","verse":"37","text":"उनी उना जो बोलया, “तू अपणे प्रभु परमेश्वर ने अपणे सारे तन मन कने सारे प्राण कने अपणिया सारिया अकला सोगी प्यार कर।”"},{"book":"मत्ती","chapter":"22","verse":"38","text":"सारयां ला बडा कने मुख्य हुकम तां ऐ ही है।"},{"book":"मत्ती","chapter":"22","verse":"39","text":"कने उस सांई ऐ दूजा हुकम भी है, कि तू अपणे पड़ोसियां सोगी अपणे सांई प्यार रख।"},{"book":"मत्ती","chapter":"22","verse":"40","text":"“इना दो हुकमा पर ही सारी व्यवस्था कने भविष्यवाणियां अधारित न।”"},{"book":"मत्ती","chapter":"22","verse":"41","text":"जालू फरीसी गिठे थे, तां यीशुऐ उना ला पुछया,"},{"book":"मत्ती","chapter":"22","verse":"42","text":"“मसीह दे बारे च तुसां क्या सोचदे न? सै कुदा पुत्र है?” उना यीशुऐ ने बोलया, “दाऊदे दा बंशज।”"},{"book":"मत्ती","chapter":"22","verse":"43","text":"यीशुऐ उना ला पुछया, “तां दाऊद आत्मा च होईकरी उसयो प्रभु कजो बोलदा है?”"},{"book":"मत्ती","chapter":"22","verse":"44","text":"“प्रभुऐ, मेरे प्रभु ने बोलया, मेर सजे पासे बो, जालू दीकर मैं तेरे दुशमणा जो तेरे पैरां हेठ नी करी दें।”"},{"book":"मत्ती","chapter":"22","verse":"45","text":"“भला, जालू दाऊद ही उसयो प्रभु बोलदा है, तां सै उदा पुत्र कियां होया?”"},{"book":"मत्ती","chapter":"22","verse":"46","text":"उदे जबाबे च कोई भी कुछ नी बोली सकया। पर उस रोजे ला कुसयो भी फिरी उसला पूछणे दी हिम्मत नी होई।"}]}