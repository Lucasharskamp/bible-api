{"data":[{"book":"Wuok","chapter":"14","verse":"1","text":"Eka Jehova Nyasaye nowacho ne Musa niya;"},{"book":"Wuok","chapter":"14","verse":"2","text":"“Nyis jo-Israel oduogi mondo gibuor machiegni gi Pi Hahiroth mantie e kind Migdol gi nam. Gibiro bworo machiegni gi nam, mochomore gi Baal Zefon."},{"book":"Wuok","chapter":"14","verse":"3","text":"Farao biro paro kowacho ni, ‘Jo-Israel digni e piny korwenyo e thim.’"},{"book":"Wuok","chapter":"14","verse":"4","text":"Abiro miyo chuny Farao bedo mapek, mi owuogi kolawo jo-Israel. To abiro yudo duongʼ ne an awuon kuom Farao kaachiel gi jolwenje duto, eka jo-Misri nongʼe ni an Jehova Nyasaye.” Eka jo-Israel notimo kamano."},{"book":"Wuok","chapter":"14","verse":"5","text":"Kane onyis ruodh Misri ni jogo osedhi, Farao gi jodonge noloko pachgi kuom jo-Israel mi giwacho niya, “Angʼo ma wasetimoni? Waseweyo jo-Israel odhi kendo tije ma yande gitiyonwa orumo!”"},{"book":"Wuok","chapter":"14","verse":"6","text":"Eka ne oikne geche mar jolweny, bangʼe nokawo jolweny mage."},{"book":"Wuok","chapter":"14","verse":"7","text":"Nokawo geche mia auchiel mabeyo mag lweny, kod geche mamoko mag jo-Misri ka moro ka moro nigi jatend lweny."},{"book":"Wuok","chapter":"14","verse":"8","text":"Jehova Nyasaye nomiyo chuny Farao ma ruodh Misri odoko matek, mi nolawo jo-Israel mane wuotho ka gin gi chir."},{"book":"Wuok","chapter":"14","verse":"9","text":"Jo-Misri kod farese Farao gi gechegi, gi joidh farese kod jolweny nolawo jo-Israel mi gijukogi ka gibworo e bath nam machiegni gi Pi Hahiroth mochomore gi Baal Zefon."},{"book":"Wuok","chapter":"14","verse":"10","text":"Kane Farao ochopo machiegni kodgi, jo-Israel notingʼo wangʼ-gi mi gineno ka jo-Misri lawogi. Luoro nomakogi mi giywakne Jehova Nyasaye."},{"book":"Wuok","chapter":"14","verse":"11","text":"Negiwacho ni Musa niya, “Ne onge kuonde yiko mane inyalo yikwae e piny Misri momiyo ikelowa e thim ka mondo wathoe? En angʼo ma isetimonwani kuom golowa e piny Misri?"},{"book":"Wuok","chapter":"14","verse":"12","text":"Donge ne wanyisi e piny Misri ni, ‘Wewa, mondo watine jo-Misri?’ Dine bernwa tiyo ni jo-Misri moloyo tho e thim!”"},{"book":"Wuok","chapter":"14","verse":"13","text":"Musa nodwoko ogandano niya, “Kik ubed maluor. Chungʼuru motegno eka ubiro neno resruok ma Jehova Nyasaye biro kelonu kawuono. Jo-Misri ma uneno kawuononi ok unuchak une kendo."},{"book":"Wuok","chapter":"14","verse":"14","text":"Jehova Nyasaye biro kedonu; owinjore ubed gi kwe.”"},{"book":"Wuok","chapter":"14","verse":"15","text":"Eka Jehova Nyasaye nowacho ne Musa niya, “Angʼo momiyo uywakna? Nyis jo-Israel mondo odhi nyime giwuoth."},{"book":"Wuok","chapter":"14","verse":"16","text":"Tingʼ ludhi malo kendo irie badi ewi nam mondo ipog pige eka jo-Israel ongʼad nam kawuotho e lowo motwo."},{"book":"Wuok","chapter":"14","verse":"17","text":"Abiro keto chuny jo-Misri doko matek mondo gilaw bangʼ-gi nyaka ei nam. Kendo abiro yudo duongʼ kuom Farao kaachiel gi jolweny gi geche lwenje kod joidh faresene."},{"book":"Wuok","chapter":"14","verse":"18","text":"Jo-Misri biro ngʼeyo ni an Jehova Nyasaye ka ayudo duongʼ kuom Farao gi gechene kod joidh faresene.”"},{"book":"Wuok","chapter":"14","verse":"19","text":"Eka Malaika mar Nyasaye, mane osebedo kotelo e nyim jolwenj jo-Israel, nodok chien bangʼ jo-Israel. Bor polo bende ne osudo machiegni e nyim jo-Israel mi odok ka ngʼegi,"},{"book":"Wuok","chapter":"14","verse":"20","text":"ka ochungʼ e kind jolwenj jo-Misri kod jo-Israel. Otienono duto bor polono nokelo mudho ne konchiel to komachielo nokelo ler; omiyo onge oganda mane osudo machiegni gi machielo otienono duto."},{"book":"Wuok","chapter":"14","verse":"21","text":"Eka Musa norieyo bade ewi nam, kendo otienono duto Jehova Nyasaye notugo yamo ma aa yo wuok chiengʼ mopogo pi nyadiriyo mi kanyo olokore lowo motwo. Pige nopogore,"},{"book":"Wuok","chapter":"14","verse":"22","text":"kendo jo-Israel nongʼado nam kawuotho e lowo motwo, ka pi ogingore e bathgi korachwich gi koracham."},{"book":"Wuok","chapter":"14","verse":"23","text":"Jo-Misri nolawogi kendo farese Farao duto gi gechene kaachiel gi joidh gechene nolawogi nyaka ei nam."},{"book":"Wuok","chapter":"14","verse":"24","text":"Kane piny dwaro yawore Jehova Nyasaye nonenogi gie ligek mach, mine omiyo jolwenj jo-Misri odigni."},{"book":"Wuok","chapter":"14","verse":"25","text":"Nomiyo tiende gechegi owuok mine ok ginyal riembogi. Eka jo-Misri nowacho niya, “Waringuru waa kuom jo-Israel! Jehova Nyasaye ema kedonegi kod jo-Misri.”"},{"book":"Wuok","chapter":"14","verse":"26","text":"Eka Jehova Nyasaye nowacho ne Musa niya, “Rie badi e nam mondo pi oum jo-Misri gi gechegi kod joidh faresegi.”"},{"book":"Wuok","chapter":"14","verse":"27","text":"Musa norieyo bade e nam kendo ka piny ne oyawore, to nonwangʼo ka pi osedok e wangʼe. Jo-Misri ne ringo kochomo dier nam, kendo Jehova Nyasaye noywerogi gi pi nyaka ei namno."},{"book":"Wuok","chapter":"14","verse":"28","text":"Pi nogingore kadok kare kendo noimo geche gi joidh farese gi jolweny Farao duto mane olawo jo-Israel nyaka e nam. Onge kata achiel kuomgi mane otony."},{"book":"Wuok","chapter":"14","verse":"29","text":"Jo-Israel to nongʼado nam kawuotho e lowo motwo, ka pi ogingore e bathgi korachwich gi koracham."},{"book":"Wuok","chapter":"14","verse":"30","text":"Chiengʼno Jehova Nyasaye noreso Israel e lwet jo-Misri, kendo Israel noneno ka jo-Misri otho e dho nam."},{"book":"Wuok","chapter":"14","verse":"31","text":"Bangʼ ka jo-Israel noseneno teko maduongʼ mane Jehova Nyasaye onyiso kokedo gi jo-Misri, oganda noluoro Jehova Nyasaye kendo negiketo genogi kuome kaachiel gi kuom Musa jatichne."}]}