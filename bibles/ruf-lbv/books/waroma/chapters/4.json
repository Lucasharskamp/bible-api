{"data":[{"book":"Waroma","chapter":"4","verse":"1","text":"Lelo tulongetse mbuli tse mbala wetu Abrahamu, pfayatangile chinu chino?"},{"book":"Waroma","chapter":"4","verse":"2","text":"Mana ka Abrahamu tsakapetighwa kanogha kwa aghala ghayatendile, ang'awile na chinu cha kwighodela, lekeni si hambele he Imulungu bae."},{"book":"Waroma","chapter":"4","verse":"3","text":"Angu Ghamaandiko gholongatse? Gholonga, “Abrahamu tsakamtoghola Imulungu, apfo koneka kanogha hambele he Imulungu.”"},{"book":"Waroma","chapter":"4","verse":"4","text":"Imunu hayosang'ana, ng'olihighwa bae ka ghweko, ila kolihighwa ka maliho."},{"book":"Waroma","chapter":"4","verse":"5","text":"Lekeni awala ing'awohuwila ghamatendo ghawo ghanoghile, ila womtoghola Imulungu, kwa ukutoghola kwawo Imulungu kowapeta wanogha kuna yeye. Imulungu yowatenda iwanu wehile woneke wahela nzambi."},{"book":"Waroma","chapter":"4","verse":"6","text":"Daudi tsakalonga chinu chichino, hayalongile ukubweda kwe imunu yula iyopetighwa kanogha kwe Imulungu bila kulola chatendile."},{"book":"Waroma","chapter":"4","verse":"7","text":"“Wabweda awala iwaleghusighwe matotso ghawo,"},{"book":"Waroma","chapter":"4","verse":"8","text":"Kabweda imunu yula nzambi tsake ing'atsipetighwa bae ne Imtwatsa!”"},{"book":"Waroma","chapter":"4","verse":"9","text":"Pfii ukubweda kuno, wobweda awala Wayahudi iwekema iwengile ngoma waliyeka au pfipfila na awala iwanu iwali si Wayahudi iwokemighwa ing'awengile ngoma bae? Ka pfanongole kulonga, Abrahamu tsakamtoghola Imulungu na kwa ukutoghola kwake kapetighwa kana haki."},{"book":"Waroma","chapter":"4","verse":"10","text":"Lelo apetelighwe tsuwachi ka kana haki? Hala hang'ali ng'ana yengile ngoma au hengile ngoma? Tsakapetighwa kana haki hang'ali ng'ana yengile ngoma na si hengile ngoma bae!"},{"book":"Waroma","chapter":"4","verse":"11","text":"Abrahamu tsakengila ngoma hambele, na kwingila ngoma kwake tsakukala chitango cha ukulangusa ka Imulungu kamtenda kana haki kwaajili ya ukutoghola kwake hala ng'ana yengile ngoma. Apfo Abrahamu kawa aba we iwanu iwomtoghola Imulungu hata ka ng'awengile ngoma bae ili Imulungu yawapete wana haki."},{"book":"Waroma","chapter":"4","verse":"12","text":"Pfipfila Abrahamu ka aba wa awala iwengile ngoma, lekeni si kwa kwingila ngoma kuliheka bae, ila kwaapfila woiwinza nzila ila ya ukutoghola yakalile nayo aba wetu Abrahamu yaiwinzile ahala ng'ana yengile ngoma."},{"book":"Waroma","chapter":"4","verse":"13","text":"Imulungu tsakamlongela Abrahamu ne iwatsukulu wake ka isi yose ing'awile yawo. Watsoibokela isi yose si kwaapfila Abrahamu tsakatenda ka ghamalaghitso pfaghalongile, ila kwaapfila kamtoghola Imulungu, Imulungu kamtenda kana haki."},{"book":"Waroma","chapter":"4","verse":"14","text":"Kwaapfila ka aghala ghayalongile Imulungu wakwing'ighwa iwanu wala iwoghakinda Ghamalaghitso waliheka, lelo ukutoghola kutsakuwa kwahela sang'ano, na pfipfila chayalongile Imulungu chitsakuwa chahela sang'ano."},{"book":"Waroma","chapter":"4","verse":"15","text":"Ghamalaghitso ghoghala maya ye Imulungu, lekeni ka kuduhu Ghamalaghitso, kung'akalile kuduhu matotso."},{"book":"Waroma","chapter":"4","verse":"16","text":"Apfo, laghano lyehuwila ukutoghola, ili laghano lila lyoneke ghweko lye Imulungu kwa kolo tsose tsa Abrahamu, si kwa awala iwoghakinda Ghamalaghitso waliyeka, ila pfipfila kwa awala iwotoghola ka pfayatendile Abrahamu, iyali aba wetu wose."},{"book":"Waroma","chapter":"4","verse":"17","text":"Ka Ghamaandiko Mahenzeluka pfagholonga, “Nikusaghula uwe aba wa makabila mengi.” Yeye ka aba wetu hambele he Imulungu iyamtoghole. Imulungu iyoweng'a ughima iwanu iwafile na kwa laghitso lyake, ipfinu ing'apfili baho pfakuwa baho."},{"book":"Waroma","chapter":"4","verse":"18","text":"Hata hakukalile haduhu ichinu ichimtendile Abrahamu alolele laghano, Abrahamu kamtoghola Imulungu na kulilolela laghano, apfo kawa aba wa ghamakabila ghose. Ka Ghamaandiko Mahenzeluka pfagholonga, “Mweleko ghwako ghutsakuwa ketseketse ka tsinondo!”"},{"book":"Waroma","chapter":"4","verse":"19","text":"Abrahamu tsakalala, na miyaka yake tsaikala ka miya imwe, lekeni yeye tsakatoghola ghendo, hata ka tsakamanya ng'odaha bae kupata imwana, na mwehe wake Sara ng'adahile bae kweleka."},{"book":"Waroma","chapter":"4","verse":"20","text":"Abrahamu ng'alekile bae kulitoghola laghano lye Imulungu, ila kapata ingupfu kwa ukutoghola kwake, apfo kamtunitsa Imulungu."},{"book":"Waroma","chapter":"4","verse":"21","text":"Tsakamanya ghendo ka Imulungu kodaha kughatenda aghala ghalaghane naye."},{"book":"Waroma","chapter":"4","verse":"22","text":"Apfo kwa ukutoghola kwake, “Imulungu kampeta Abrahamu ka imunu yanoghile kuna yeye.”"},{"book":"Waroma","chapter":"4","verse":"23","text":"Mbuli ino “tsakapetighwa kanogha kwe Imulungu,” tsang'ayandikighwe kwaajili ya Abrahamu yaliheka bae,"},{"book":"Waroma","chapter":"4","verse":"24","text":"ila na twetwe pfipfila yatupetighwa tunogha kwe Imulungu yatumtoghola, iyamtsilihule Imtwatsa wetu Yesu."},{"book":"Waroma","chapter":"4","verse":"25","text":"Yeye tsakalapfighwa yafe kwaajili ya nzambi tsetu, kuya katsilihuka ili tupetighwe tunogha kwe Imulungu."}]}