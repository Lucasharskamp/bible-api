{"data":[{"book":"Exodus","chapter":"34","verse":"1","text":"Dimaadua ga helekai gi Moses, “Heia au baahi hadu e lua be nia hadu matagidagi, gei Au gaa hihi nia maa gi nia helekai ala nogo i nia baahi hadu matagidagi ala ne haga mahaahaa kooe."},{"book":"Exodus","chapter":"34","verse":"2","text":"Luada daiaa gei goe ga hagatogomaalia ga hanaga gi di Au i hongo di Gonduu Sinai."},{"book":"Exodus","chapter":"34","verse":"3","text":"Tangada e hana aga goolua ai, ge deai tangada i tei gowaa i di gonduu ai, ge deai di siibi be di kau e miami i tono di gonduu deenei ai.”"},{"book":"Exodus","chapter":"34","verse":"4","text":"Moses gaa hai ana baahi hadu e lua be nia hadu matagidagi, luada dono daiaa, geia ga hanaga gi hongo di gonduu mo ana baahi hadu e lua, be nia helekai a Dimaadua ne hai."},{"book":"Exodus","chapter":"34","verse":"5","text":"Gei Dimaadua ga haneia i lodo di gololangi gi mua o Moses, gaa gahi dono ingoo haga madagu go Yihowah."},{"book":"Exodus","chapter":"34","verse":"6","text":"Dimaadua gaa hana laa mua o mee ga helekai, “Ko Au go Yihowah, go di God dela e manawa dumaalia ge e aloho, ge hagalee limalima di hagawelewele ngoohia, gei e honu i di aloho mo di manawa dahi.34.6 Exodus 20.5,6; Numbers 14.18; Deuteronomy 5.9,10; 7.9,10"},{"book":"Exodus","chapter":"34","verse":"7","text":"Au e haga kila aga agu hagababa ang gi digau dogologowaahee, ge e dumaalia gi nia huaidu mo nia hala. Gei Au e hagahuaidu nia dama mo nadau dama gi muli, gaa dae loo gi di tolu mo di haa adu dama, i nia huaidu o nadau damana.”"},{"book":"Exodus","chapter":"34","verse":"8","text":"Di madagoaa hua deelaa, gei Moses ga dogoduli ga daumaha,"},{"book":"Exodus","chapter":"34","verse":"9","text":"ga helekai, “Meenei Dimaadua, maa e donu bolo Goe e tene mai gi di au laa, goe noho hua i madau baahi. Digau aanei la digau hua e manawa hamaaloo, gei Goe dumaalia mai gi madau hai hala mo madau huaidu, dugua hua gimaadou gi hai hua be nia dama ni aau.”"},{"book":"Exodus","chapter":"34","verse":"10","text":"Dimaadua ga helekai gi Moses, “Au gaa hai dagu hagababa gi digau Israel. Au gaa hai agu mee haga goboina i mua digaula, nia mee digi kila loo i tei gowaa i henuailala. Gei digau ala i do baahi gaa mmada gi nia maa, gei digaula ga iloo bolo ma ko Au go Dimaadua dela e mee di hai di mee hagamadagudia huoloo adu gi di goe."},{"book":"Exodus","chapter":"34","verse":"11","text":"Goodou la gi hagalongo gi agu haganoho ala e hagi adu ko Au dangi nei. Au ga hagabagi digau Amor, Canaan, Hittite, Perizzite, Hivite mo Jebus la gi daha mo godou mua."},{"book":"Exodus","chapter":"34","verse":"12","text":"Goodou hudee hai hagababa gi digau o tenua dela e hula ginai goodou, idimaa ma gaa hai beelaa, gei di maa gaa hai goodou gi paagege."},{"book":"Exodus","chapter":"34","verse":"13","text":"Gei goodou la gi ohaa ina nia gowaa dudu tigidaumaha digaula mo nadau waduu haga madagu, gei goodou la gi hele ina gi lala nia ada o di god ahina go Asherah.34.13 Deuteronomy 16.21"},{"book":"Exodus","chapter":"34","verse":"14","text":"“Goodou hudee daumaha gi nnuai god gee i daha mo Au, idimaa, Au go Yihowah la di God dubua."},{"book":"Exodus","chapter":"34","verse":"15","text":"Goodou hudee hai hagababa gi digau o tenua deelaa, idimaa, di madagoaa digaula ma ga daumaha gi nadau balu god, ge e hai nadau tigidaumaha, digaula ga gahi mai goodou e miami i nadau mee ala nogo tigidaumaha ai."},{"book":"Exodus","chapter":"34","verse":"16","text":"Dolomaa godou dama daane la ga hai lodo gi nia dama ahina digaula, gei nia ahina aalaa gaa dagi digaula gi di nadau hai daumaha gi nadau god, gaa hidi ai godou dama daane gaa huli gi daha mo Au, ga daumaha gi nia god dilikai."},{"book":"Exodus","chapter":"34","verse":"17","text":"“Goodou hudee hai god baalanga belee daumaha ginai goodou.34.17 Exodus 20.4; Leviticus 19.4; Deuteronomy 5.8; 27.15"},{"book":"Exodus","chapter":"34","verse":"18","text":"“Goodou heia Tagamiami o di Palaawaa Digi Hagatanga. Goodou geina go nia palaawaa digi hagatanga ina i lodo nia laangi e hidu i lodo di malama go Abib, be agu helekai ala gu hai adu, idimaa, deelaa di malama ne hagatanga goodou gi daha mo Egypt.34.18 Exodus 12.14-20; Leviticus 23.6-8; Numbers 28.16-25"},{"book":"Exodus","chapter":"34","verse":"19","text":"“Nia ulu mmaadua daane huogodoo mono ulu mmaadua daane o nia manu la nia mee ni aagu.34.19 Exodus 13.2"},{"book":"Exodus","chapter":"34","verse":"20","text":"Gei goodou la gi tigidaumaha ina tama siibi e pono di lohongo o di ulumadua o di ‘donkey’. Maa goodou hagalee pono di maa gi tama siibi la haadia di uwa di maa. Gei goodou la gi huia mai nia ulu mmaadua o godou dama daane.34.20 Exodus 13.13"},{"book":"Exodus","chapter":"34","verse":"21","text":"“Goodou heia hua godou moomee i lodo nia laangi e ono, gei di hidu laangi le e hagamolooloo hua, ma e aha maa di madagoaa belee hagamaluu di hadagee, be e hadi nia huwa laagau.34.21 Exodus 20.9,10; 23.12; 31.15; 35.2; Leviticus 23.3; Deuteronomy 5.13,14"},{"book":"Exodus","chapter":"34","verse":"22","text":"“Goodou heia Taumaha o di Hagadogodo o nia Huwa laagau i godou madagoaa ma gaa hadi matagidagi godou huwa ‘wheat’. Goodou heia labelaa Tagamiami o nia Damaa hale Hagaabili, i di madagoaa magalillili i di godou madagoaa e hagabudu ai godou huwa laagau.34.22 Leviticus 23.15-21; 23.33-34; 23.39-43; Numbers 28.26-31"},{"book":"Exodus","chapter":"34","verse":"23","text":"“Nia holongo e dolu i lodo di ngadau e dahi ge nia daane huogodoo la gi lloomoi daumaha mai gi di Au go Tagi go Yihowah, go di God o Israel."},{"book":"Exodus","chapter":"34","verse":"24","text":"Au ga hagabagi digau o di guongo la gi daha i godou mua, gaa lawa ga haga damana di godou gowaa, gei deai tangada e mee di haga magedaa di godou henua ai, i di godou madagoaa dela e hai hegau ai goodou i nia Hagamiami e dolu aanei."},{"book":"Exodus","chapter":"34","verse":"25","text":"“Hudee wanga ina nia palaawaa tanga ala ne unugi gi nia ‘yeast’, madalia di godou manu dela ma ga tigidaumaha mai gi di Au. Nia mee ala ne dubu i di manu dela ne daaligi gi Tagamiami o di Pasoobaa la hudee dugu ina gi dono daiaa.34.25 Exodus 12.10"},{"book":"Exodus","chapter":"34","verse":"26","text":"“Godou meegai henua ala e hadi matagidagi la gi gaamai gi di Hale Daumaha o Dimaadua."},{"book":"Exodus","chapter":"34","verse":"27","text":"Dimaadua ga helekai gi Moses, “Hihia nia mee aanei gi lala, idimaa aanei nia helekai e haga mau ai di hagababa adu gi di goe mo digau Israel.”"},{"book":"Exodus","chapter":"34","verse":"28","text":"Moses nogo noho i baahi o Dimaadua i nia laangi e mada haa ge mada haa boo, digi miami ge digi inu. Mee gaa hihi nia helekai o di hagababa gi di gili nia baahi hadu e lua, dela go nia Haganoho e Madangaholu."},{"book":"Exodus","chapter":"34","verse":"29","text":"Di madagoaa o Moses ne haneia i di Gonduu Sinai e gaweia di Madangaholu Haganoho, ge de iloo ia bolo ono hadumada le e maahina i deia dela nogo ngudungudu kai gi Dimaadua."},{"book":"Exodus","chapter":"34","verse":"30","text":"Di madagoaa Aaron mo digau ala ne gidee ginaadou a Moses dela e maahina ono hadumada, gei digaula gu mmaadagu di mmaanege adu gi mee."},{"book":"Exodus","chapter":"34","verse":"31","text":"Gei Moses ga gahi mai digaula, gei Aaron mo nia dagi digau Israel ga lloomoi gi mee, gei Moses ga helekai gi digaula."},{"book":"Exodus","chapter":"34","verse":"32","text":"Nomuli gei digau Israel huogodoo gu mmaanege adu gi baahi o mee, gei mee ga haga modongoohia nia haganoho huogodoo a Dimaadua ne hai ang gi deia i hongo di Gonduu Sinai."},{"book":"Exodus","chapter":"34","verse":"33","text":"Gaa lawa loo ana helekai, geia gaa uhi ono golomada gi di mee gahu hadumada."},{"book":"Exodus","chapter":"34","verse":"34","text":"Nia holongo huogodoo o mee ne hana ne heetugi gi Dimaadua i lodo di Hale laa dela e noho ai Dimaadua, geia e daa di mee gahu hadumada gi daha, gei dono madagoaa ga ulu mai gi daha, geia ga hagi anga gi digau Israel nia mee huogodoo a Dimaadua ne hai anga bolo gi odia ang gi digaula."},{"book":"Exodus","chapter":"34","verse":"35","text":"Gei digaula e gidee nia hadumada o maa ala e maahina, gei mee gaa gahu ono hadumada gaa dae loo gi dono madagoaa e hana labelaa e heetugi gi Dimaadua."}]}