{"data":[{"book":"John","chapter":"2","verse":"1","text":"Nithum huuini Galilee suungnga kaom Cana ah moiruoi aleiom, halli Jisu nu kha-um khawa khan alei-inchel;"},{"book":"John","chapter":"2","verse":"2","text":"Jisu um asiamruoi ngaile moiruoi khan inleikoi."},{"book":"John","chapter":"2","verse":"3","text":"Theibomju aleihek phakhan, Jisu nu khan amadiang aleiti, “Inmani theibomju neimujei.”"},{"book":"John","chapter":"2","verse":"4","text":"Jisu'n amadiang aleiti, “Eh numeisa, keili nang in ang nithosik suok ame? Kei kapha kha laheitungmak.”"},{"book":"John","chapter":"2","verse":"5","text":"Anu khan suok ngaidiang aleiti, “Ama iti itikha nangni'n thoru.”"},{"book":"John","chapter":"2","verse":"6","text":"Jihudi ngai sina dungjuiya insuthiang nasik lungtuibeel kuruk gallon soomni khat-um soomthum katung kakeng aleiom."},{"book":"John","chapter":"2","verse":"7","text":"Jisu'n inmanidiang aleiti, “Beel ngaihi tui minsipru.” Halli inmani'n beel ngaikha tui inleiminsip."},{"book":"John","chapter":"2","verse":"8","text":"Ama'n inmanidiang aleiti, “Tuunchu lekkhat luok inlang halli bak-in karoonpa diang choiru.” Khawa jarra inmani'n inleichoi,"},{"book":"John","chapter":"2","verse":"9","text":"Bak-in karoonpa khan tui makheiya theibomju imin-uol kha aleimintem phakhan, humakheiyame tikha leijetmak (takkha tui kaluokpa inchu aleijet), bak-in karoonpa khan moipa akoiya"},{"book":"John","chapter":"2","verse":"10","text":"ama diang aleiti, “Mi rakip chu theibomju kathakhet kha mansakhet insem; halli mi ngai'n inkhopphet phakhan, theibom tuichoong kha insem, takkha nangchu theibomju katha khetkha tuunkatuung naladatit!”"},{"book":"John","chapter":"2","verse":"11","text":"Jisu'n mansakhet chuon inlak kha Cana Galilee ah athoa ama lurna kha amalar, halli asiamruoi ngai'n amadiang inlei-ngamnajei."},{"book":"John","chapter":"2","verse":"12","text":"Hiwa thengnga Jisu'n anu, anai ngai, khat-um asiamruoi ngaile Capernaumma inleisi; halli khawakhan nikhuo lekkhat inleiom. Matt 4:13"},{"book":"John","chapter":"2","verse":"13","text":"Jihudi ngai Rakaanna kahoi aheitung dengpha khan, Jisu'n Jerusalemma aleisi. Suok 12:1-27"},{"book":"John","chapter":"2","verse":"14","text":"Biak-inn khan sa, keelngam, pharbali kajour ngai, khat-um sialchuoi kamakoi ngai'n sial inlouwa inleiom kha alei-intongpui."},{"book":"John","chapter":"2","verse":"15","text":"Ama'n ruipuon ramol aboolla sa, keelngam, khat-um sangai rakip kha Biak-inn makheiya aleipuut, sialchuoi kamakoi ngai sialpum ngaikha aleiworjuon halli inmani khamtuol ngaikha aleimalet aleimakhup."},{"book":"John","chapter":"2","verse":"16","text":"Halli pharbali kajuor ngaidiang aleiti, “Hiwa ngaihi keisuotru! Kapa innhi nangni'n sialsum louna mun min-emaru!”"},{"book":"John","chapter":"2","verse":"17","text":"“Nang innsik bit-ah malung kaluut-in kei na-eijei” tia lei-injia kha ama siamruoi ngai'n inlei-ngaidon. Minpkla 69:9"},{"book":"John","chapter":"2","verse":"18","text":"Jihudi ngai'n amadiang inmasangnga inleiti, “Hiwa thonasik ranak kanei tihi jetna sik-ah chuon inlak keinidiang nanaminmu mator abe?”"},{"book":"John","chapter":"2","verse":"19","text":"Jisu'n inmanidiang aleimasang, “Biak-inn hi thiatru, halli nithum suungnga kei'n kaminngirsik eii.” Matt 26:61; 27:40; Mk 14:58; 15:29"},{"book":"John","chapter":"2","verse":"20","text":"Jihudi ngai'n inleiti, “Hiwa Biak-inn insak hi kum soommili leiruk kaluut kha eii, halli nang in nithumma naminngirsik?”"},{"book":"John","chapter":"2","verse":"21","text":"Takkha Jisu'n Biak-inn jarra ileiril khachu ama apum jarra eii."},{"book":"John","chapter":"2","verse":"22","text":"Ama'n athi makheiya ahongring khanchu, ama siamruoi ngai'n hiwahi aleitijei tia inhongngaidon, halli inmani'n Pathian chong inthiang khat-um Jisu ileiti chong ngaikha inleingamna."},{"book":"John","chapter":"2","verse":"23","text":"Ama'n Jerusalemma Rakaanna kahoi bubakna ah aleiom phakhan, Ama'n inlak chuon itho ngaikha inmuli mi katamtak in Jisu raming kha inleingamna."},{"book":"John","chapter":"2","verse":"24","text":"Takkha Jisu apumtak in inmani ngaikha leingamnamak, ajarchu mi rakip ama'n ajet,"},{"book":"John","chapter":"2","verse":"25","text":"halli mi inkhat jarra tu ka-ang inkhat in sakhi kapesik-ah ama diang arei ommak, ajarchu Jisu'n miring malung suungnga angme kaomkha aleijet."}]}