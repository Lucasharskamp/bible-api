{"data":[{"book":"Mwanduso","chapter":"39","verse":"1","text":"Waishumaili viwamsolile Yosefu wamgala mbaka Misili na wamchuuza kwa Potifa, imwe wa wakulu wa mfalume, na niiyo mkulu wa chibumbila chake cha wakalizi."},{"book":"Mwanduso","chapter":"39","verse":"2","text":"Mndewa Mulungu kakala hamwe na Yosefu, nayo katenda vinogile ng'hani kwa chila chinhu. Yosefu kakala muna ikaye ya mwenevale wake Mmisili."},{"book":"Mwanduso","chapter":"39","verse":"3","text":"Mwenevale wake viyawonile kuwa Mndewa Mulungu kakala hamwe na Yosefu na chila chiyatendile katenda vinogile."},{"book":"Mwanduso","chapter":"39","verse":"4","text":"Ivo Potifa kanogeligwa ng'hani na Yosefu, na kamtenda msang'hani wake, ivo kamwika kuwa mulolesi wa kaye yake na chila chinhu chiyakalile nacho."},{"book":"Mwanduso","chapter":"39","verse":"5","text":"Kwandusila lusita ulo, kwa ichimu cha Yosefu Mndewa Mulungu kaitemela mate kaye ya Mmisili iyo na chila chinhu choyakalile nacho na migunda yake."},{"book":"Mwanduso","chapter":"39","verse":"6","text":"Potifa keka chila chinhu chiyakalile nacho haulolesi na ukalizi wa Yosefu, na hagesile chochose ila kuja ndiya yake muhala."},{"book":"Mwanduso","chapter":"39","verse":"7","text":"na lusita vilufosile muke wa Potifa kandusa kummelela mate Yosefu na kamulamba yahite yakaibandame nayo."},{"book":"Mwanduso","chapter":"39","verse":"8","text":"Yosefu kalema na kamulongela, “Mwenevale wangu kabule lugano jojose muna ikaye kwaviya niye nabaha, na kanitulila chila chinhu chiyeli nacho."},{"book":"Mwanduso","chapter":"39","verse":"9","text":"Hano hakaye kabule mamulaka kufosa niye, hanilemesa kwamha chochose ila weye muhala kwaviya weye kwa muke wake. Ivo nodahaze kutenda wihi fana uwo kwa kumuhasanya Mulungu?”"},{"book":"Mwanduso","chapter":"39","verse":"10","text":"Na muke wa Potifa kamulongela Yosefu mbuli iyo chila siku, mbali Yosefu kalema kumbandama na hata kuwa hamwe nayo."},{"book":"Mwanduso","chapter":"39","verse":"11","text":"Mbali siku dimwe Yosefu kengila mgati mwiikaye kusang'hana sang'hano yake na wasang'hani wamwenga hawakalile umo."},{"book":"Mwanduso","chapter":"39","verse":"12","text":"Muke wa Potifa kamgwila debwani jake na kulonga, “Unyangale.” Mbali Yosefu kasulupuka na kakimbilila kunze, kadileka debwani jake mmakono yake."},{"book":"Mwanduso","chapter":"39","verse":"13","text":"Muke wa Potifa viyawonile kuwa Yosefu kadileka debwani jake na kukimbilila kunze ya ikaye,"},{"book":"Mwanduso","chapter":"39","verse":"14","text":"kawatanga wasang'hani wa kaye yake na kawalongela, “Loleni ino! Ino Muebulaniya mulumangu yoyomgalile mwiikaye kochiguma chinyala. Kengila muna ichiheleto changu muladi yanyangale, mbali niye niguta nyangi."},{"book":"Mwanduso","chapter":"39","verse":"15","text":"Viyahulike noguta nyangi, kakimbilila kunze, kadileka debwani jake hamwangu.”"},{"book":"Mwanduso","chapter":"39","verse":"16","text":"Mwanamke ija kadika debwani diya, mbaka mwenevale wa Yosefu viyabwelile ukaye."},{"book":"Mwanduso","chapter":"39","verse":"17","text":"Kamsimulila mbuli iyo, “Iyo msang'hani Muebulaniya yoyumgalile hano kengila muna ichiheleto kuniguma chinyala."},{"book":"Mwanduso","chapter":"39","verse":"18","text":"Mbali vinigutile nyangi, kadileka debwani jake na kukimbilila kunze.”"},{"book":"Mwanduso","chapter":"39","verse":"19","text":"Mwenevale wa Yosefu viyazihulike mbuli izo za muke wake, kuwa ivo viyasang'hane msang'hani wake, kawa na ludoko"},{"book":"Mwanduso","chapter":"39","verse":"20","text":"na kamgwila Yosefu na kumwika muna ichifungo hanhu hawakalile wafungigwa wa mfalume. Ivo Yosefu kalekigwa mwiichifungo."},{"book":"Mwanduso","chapter":"39","verse":"21","text":"Mbali hata umo muichifungo Mndewa Mulungu kakala nayo na kagendelela kumulagusa Yosefu ulondo wake, mbaka mkulu wa chifungo kanogelwa nayo."},{"book":"Mwanduso","chapter":"39","verse":"22","text":"Mkulu wa chifungo kamwika Yosefu yawe mkulu wa wafungigwa wose na chila chochitendeke umo muna ichifungo chitendeka kwa ulangulizi wake."},{"book":"Mwanduso","chapter":"39","verse":"23","text":"Mkulu wa chifungo hagesile chinhu chochose, Yosefu katuliligwa chila chinhu kwaviya Mndewa Mulungu kakala hamwe nayo na chila chinhu choyachitendile katenda vinogile."}]}