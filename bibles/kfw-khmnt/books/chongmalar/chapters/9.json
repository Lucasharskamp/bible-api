{"data":[{"book":"Chongmalar","chapter":"9","verse":"1","text":"Khawa thengnga ra-nga huuina marwaan tirton khan ama tampalooi kha aleitum. Kei'n arsi inkhat nuoipil chungnga ijuota kha kaleimu, halli amadiang adongna kaboi khur sousung kha inleipeii.9:1: Adongna kaboi khur Nuoipil suungnga ahekna chongtan nikhuo tungmaklaiseng raikhuo ngai khumna mun eii."},{"book":"Chongmalar","chapter":"9","verse":"2","text":"Arsi khan adongna kaboi khur kha aleimalong, halli adongna kaboi khur makheiya meipui meikhu ka-ang meikhu ahongsuok. adongna kaboi khur makheiya kahongsuok meikhu khan kani li lairalak kha aleiminziing. Inphut 19:8"},{"book":"Chongmalar","chapter":"9","verse":"3","text":"Meikhu makheiya inphut khai katamtak inheisuok-ah nuoipil chungnga inleijuo, halli inmani ngaidiang ailuweet inei ranak kha inleipeii. Suok 10:12-15"},{"book":"Chongmalar","chapter":"9","verse":"4","text":"Inmani ngaidiang nuoipil chungnga kaom chinthou emakli thingkuung emakli leiilaak leihar ngaikha katookmaru; takkha inmachalla Pathian madanna bi indeengmak mi ngai khabit katookru inleitipi. Ezek 9:4"},{"book":"Chongmalar","chapter":"9","verse":"5","text":"Khai ngaikhan mi ngaikha thatnasik chu leizootpimu, takkha tha ra-nga katung mi ngaikha rachaaknasik ranak inleipeii. Khai ngai'n inrachaak kana kha ailuweet in belli kana angnga aleina."},{"book":"Chongmalar","chapter":"9","verse":"6","text":"Khawa tha ra-nga suungkhan mi ngaikhan thinasik inlei-entook, takkha thinakha leimumu; inmani'n inleithizoot, takkha kathi khan inmani diangnga inphut aleitaandel. Job 3:21; Jer 8:3"},{"book":"Chongmalar","chapter":"9","verse":"7","text":"Khai ngaikha raal inthosik insuuk sakor ngaikha inlei-ang; khai ngai lukhan soonna lukhu ka-ang inkhu, halli inmeel ngaikha miring meel ang. Jo 2:4"},{"book":"Chongmalar","chapter":"9","verse":"8","text":"Inmani sam ngaikha numeisa sam ang, halli inha ngaikha sabakkai ha ang. Jo 1:6"},{"book":"Chongmalar","chapter":"9","verse":"9","text":"Inroop ngaikha thirra inbool phou ka-ang intuop, halli inwuong rasa kha raal inthosik-ah sakorkari katamtak taanrasa ang. Jo 2:5"},{"book":"Chongmalar","chapter":"9","verse":"10","text":"Inmani ngaikha inramei indou halli ailuweet angnga innabel, inramei khan eii inmani'n mi ngaikha tha ra-nga rachaaknasik ranak innei kha."},{"book":"Chongmalar","chapter":"9","verse":"11","text":"Inmani chungnga wai karoon reng inkhat om, ama khachu adongna kaboi khur karoon marwaan tirton kha eii. Ama raming kha Hebrew chongnga Abaddon inti: Greek chongnga Apollyon inti (Hiwa tinachu “Kaminmangpa”)."},{"book":"Chongmalar","chapter":"9","verse":"12","text":"Mansakhet chikaom khachu hekjei; hiwa thengnga chikaom inni laheiwasik alaom."},{"book":"Chongmalar","chapter":"9","verse":"13","text":"Hiwa thengnga kuruk huuina marwaan tirton khan ama tampalooi kha aleitum. Khawa phakhan Pathian maikuungnga ngirra kaom soonna ah inbool maichaam inn rakil mili makheiya kaheisuok rasa inkhat kei'n kaleijet. Suok 30:1-3"},{"book":"Chongmalar","chapter":"9","verse":"14","text":"Rasa khan kuruk huuina marwaan tirton diang khan aleiti, “Euphrates tuidung inthang khan inkhit-ah inda marwaan tirton mili ngaikha masuotro!”"},{"book":"Chongmalar","chapter":"9","verse":"15","text":"Khawa phakhan marwaan tirton mili ngaikha inleimasuo; hiwa phadan, hiwa nikhuo, hiwa tha, halli hiwa kum cheihin manmasi ngai semthumma semkhat kathat sik-ah inda marwaan tirton mili ngaikha inlei-eii."},{"book":"Chongmalar","chapter":"9","verse":"16","text":"Keidiang innaleiti sakor raalmi ngai teelramol kha: crore soomni (200,000,000) in-eii."},{"book":"Chongmalar","chapter":"9","verse":"17","text":"Halli mangtalar khan kei'n sakor khat-um akasep ngaikha kaleimu: Inroop ah inmakop phou ngaikha mei angnga insen, sapphire angnga indup, halli sulfur angnga in-eng. Sakor ngai lukha sabakkai lu in-ang, halli inmur makheiya mei, meikhu khat-um sulfur inheisuok."},{"book":"Chongmalar","chapter":"9","verse":"18","text":"Sakor ngai mur makheiya kaheisuok mei, meikhu khat-um sulfur khan manmasi ngaikha semthumma semkhat kha inleithat."},{"book":"Chongmalar","chapter":"9","verse":"19","text":"Sakor ngai'n ranak kha inmur khat-um inramei khan innei. Inramei ngaikha maruul lu ka-ang indou, halli inramei khan mi ngai inkatook-ah inrachaak."},{"book":"Chongmalar","chapter":"9","verse":"20","text":"Hiwa rirai in ithatmak mi rakip ngaikhan inleitho chuon makheiya inphut inmalung leithuulmu. Inmani'n raikhuo ngaidiang chubei katho kha leidamu, kut-ah inbool mit um kamumak, chong um kasuokmak, kasi um theimak soonna, dangka, sumsen, lung khat-um thingnga inbool ramil ngaidiang chubei katho kha leidamu."},{"book":"Chongmalar","chapter":"9","verse":"21","text":"Inmani'n mi inleithat, dooi-ai inleitho, zool-inthai chuon inleitho khat-um inruup inleitho makheiya inphut inmalung leithuulmu."}]}