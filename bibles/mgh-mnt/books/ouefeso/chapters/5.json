{"data":[{"book":"o Uefeso","chapter":"5","verse":"1","text":"Ukhalhawaya vano nhokhalha ashaana anttuniya ni Nlhuku, ntwariheke ukhalha thoko chiri awe."},{"book":"o Uefeso","chapter":"5","verse":"2","text":"Makhalhelho inyu aholhelhiyeke ni nrima wo uttunana, thoko Kuristo chinittunne awe mpaka nkaakumiha ukumi awe wo nlhatu wihu, ukhalha thoko isadaka yo unukhelha chinene, inonteelhiha Nlhuku."},{"book":"o Uefeso","chapter":"5","verse":"3","text":"Ukhalhawaya vano mwaatti phi attu a Nlhuku, khavanlhoka wiiwania munlhokoni mwinyu mwaha wo ishembwere ama mwaha wo unanara mena nlhulha wo uttuna chinene nhakhu."},{"book":"o Uefeso","chapter":"5","verse":"4","text":"Tho, ahiiwaniee malhove o wuulhiha muru mena o uhichuwania mena o uhilhoka, nansho malhove o unshukuru Nlhuku phi nlhoka wiiwania."},{"book":"o Uefeso","chapter":"5","verse":"5","text":"Nchuwelheke wiira ntu o ishembwere riyoothe ama nopanga chittu cho unanara ama ntu o nlhulha chinene khanowa aavahiya ittu iriyoothe mu Imwene ya Kuristo ni Nlhuku. Ukhalhawaya nlhulha uri thoko ulhapelha mashoka."},{"book":"o Uefeso","chapter":"5","verse":"6","text":"Ntu riyoothe huthepiacheni wo malhove o uhikhalha ni maana, ukhalhawaya wo nlhatu wo yayo malhove o uhilhoka ayo, Nlhuku nowa aarushiya ni waahukumulha attu ahinomwiiwelhelha."},{"book":"o Uefeso","chapter":"5","verse":"7","text":"Paahi nhivaraane, mena nhipange ittu iriyoothe ni attu thoko yayo."},{"book":"o Uefeso","chapter":"5","verse":"8","text":"Khalhayi mwaatti mwaari mwiipiphini, nansho vanova nnokhalha mu nthukoni toka vaapachenre inyu ukhalha attu a Athithi. Paahi etu nkhalheke thoko attu o munthukoni,"},{"book":"o Uefeso","chapter":"5","verse":"9","text":"ukhalhawaya maphepu o nthuko phi urera nrima wo kila iphiro, upanga moombone mmiholho wa Nlhuku ni ikekhiaye."},{"book":"o Uefeso","chapter":"5","verse":"10","text":"Mwiittucheke uchuwelha chittu chinaateelhiha Athithi."},{"book":"o Uefeso","chapter":"5","verse":"11","text":"Nhikavihe upanga chittu chihinemma maphepu chinopanga aya attu akina, chechiyo cho mwiipiphini. Nansho mwaahumbukulheke, mwaawiiheke voonene."},{"book":"o Uefeso","chapter":"5","verse":"12","text":"Ukhalhawaya chittu cho mwiipiphini chinopangiya ni attu ahinchuwenlhe Nlhuku chiri cho wuulhiha muru, khachinrera ata uromolhacha."},{"book":"o Uefeso","chapter":"5","verse":"13","text":"Nansho chittu chonkhaye chawiihiyaka voonene, ikekhia aya inowoniaa,"},{"book":"o Uefeso","chapter":"5","verse":"14","text":"ukhalhawaya chittu chonkhaye chiri voonene, chinokhalha unthukoni. Wo chiichammo Malhove Matakatifu aneera,"},{"book":"o Uefeso","chapter":"5","verse":"15","text":"Paahi mmweheke wo ikekhiaye meetelho inyu. Nhikhalhe thoko attu ahiri ni irusho, nansho nkhalheke thoko attu o irusho."},{"book":"o Uefeso","chapter":"5","verse":"16","text":"Nvarelheke rata ikatema irina inyu, ukhalhawaya alha mahuku alha ari o uhilhoka."},{"book":"o Uefeso","chapter":"5","verse":"17","text":"Nhiphupuwalhache, nansho nchuwelheke inothanana aya Athithi wiira mpange."},{"book":"o Uefeso","chapter":"5","verse":"18","text":"Nhihapalhiye idivai ukhalhawaya yeyo inoutanganyani, nansho ncharihiyeke Iphumu ya Nlhuku."},{"book":"o Uefeso","chapter":"5","verse":"19","text":"Nhimerianeke malhove o izaburi ni ichipo cho untotopelha Iphumu ya Nlhuku. Mwiipeke ichipo cho waatotopelha Athithi ni wiipa ichipo cho izaburi wo nrima winyu wonkhaye."},{"book":"o Uefeso","chapter":"5","verse":"20","text":"Munshukuruku Nlhuku Athumwanihu wo kila ittu mahuku onkhaye wo nchina na Athithi Yesu Kuristo."},{"book":"o Uefeso","chapter":"5","verse":"21","text":"Kila mmoka anlhoheke nkhunanawe wo nthimicho urina inyu wa Kuristo."},{"book":"o Uefeso","chapter":"5","verse":"22","text":"Manyopani yaalhoheke manyowannyaya thoko chinaathimicha aya Athithi."},{"book":"o Uefeso","chapter":"5","verse":"23","text":"Ukhalhawaya nlhopwana hanaa ikuru vachulhu ahanu awe, thoko Kuristo chiri awe ni ikuru wo attu anrumelhenlhe Kuristo. Ni Kuristo mwanene phi mwoopolhi o nlhoko wa attu anrumelhenlhe Kuristo, arii phi iruttu awe."},{"book":"o Uefeso","chapter":"5","verse":"24","text":"Manyopani yeewelhelheke manyowannyaya wo kila nlhove, thoko nlhoko wa attu anrumelhenlhe Kuristo chinonthimicha aya Kuristo."},{"book":"o Uefeso","chapter":"5","verse":"25","text":"Ni mwaattiva manyaalhopwanava mwaattuneheke manyaahanu inyu thoko Kuristo chinaattuna awe attu arumelhenlhe, nkaakumiha ukumi awe wo nlhatu waya."},{"book":"o Uefeso","chapter":"5","verse":"26","text":"Aapannge chiicho wo nlhatu wo waathanlha ukhalha atakatifu uholho wa Nlhuku attu anrumelhenlhe Kuristo, aapannge atakatifu wo waahapiha wo nlhove nawe niri thoko maashi."},{"book":"o Uefeso","chapter":"5","verse":"27","text":"Aapannge chiicho wiira apatte nlhoko wa attu anrumelhenlhe Kuristo o nthimicho chinene, ari atakatifu ahiri ni manepa mena makhunyaari mena uremara uriwoothe."},{"book":"o Uefeso","chapter":"5","verse":"28","text":"Paahi etu, manyaalhopwana anothananiya wiira yaattuneke manyaahanu aya thoko chinottuna aya iruttu chaya ashinene. Ntu neettuna mwanene, nowaattuna ahanu awe."},{"book":"o Uefeso","chapter":"5","verse":"29","text":"Attu khanovenga iruttu chaya. Nansho, anoolhiha ni wiishunga, thoko Kuristo chinopanga awe wo nlhoko wa attu anrumelhenlhe Kuristo."},{"book":"o Uefeso","chapter":"5","verse":"30","text":"Ukhalhawaya hii phi itturi cho iruttu awe."},{"book":"o Uefeso","chapter":"5","verse":"31","text":"Thoko Malhove Matakatifu chineera aya, “Wo yoyo nlhatu uyo etu, nlhopwana nowaahiya athumwanawe ni anumwanawe ni ulhutaana ni ahanu awe ni yayo elhi ayo anookhalha thoko iruttu imoka.”"},{"book":"o Uefeso","chapter":"5","verse":"32","text":"Ihaawo ikekhiaye yulhupalhe ivinthe chinene nhina alha Malhove Matakatifu alha, Nlhuku kipatakulhenlhe awe. Ni mii koonaka wiira, inomwaacha Kuristo ni nlhoko wa attu anrumelhenlhe Kuristo."},{"book":"o Uefeso","chapter":"5","verse":"33","text":"Nansho anowaachani ni inyu mwaatti, kila nlhopwana nothananiya wiira aattuneke ahanu awe thoko chineettuna awe mwanene ni kila nthiyana nothananiya aalhoheke owannyawe."}]}