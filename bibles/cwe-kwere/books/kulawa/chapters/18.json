{"data":[{"book":"Kulawa","chapter":"18","verse":"1","text":"Yesilo mkulu wa nhambiko wa Midiani yeli mkoi wa Musa, kahulika chila chinhu Mndewa Mulungu chiyamtendele Musa na Waisilaili, na viya viyawalavile kuna iisi ya Misili."},{"book":"Kulawa","chapter":"18","verse":"2","text":"Ivo Yesilo keza kwa Musa, kamgala Sipola muke wa Musa, Musa yoyamulekile kuchisogo,"},{"book":"Kulawa","chapter":"18","verse":"3","text":"hamwe na wanage waidi wa chilume wa Musa. Mwana wa mwanduso katangigwa Gelishomu. Musa kamtanga zina dino kwaviya kalonga, “Niye nikala nyambenyambe muna iisi ya ugeni.”"},{"book":"Kulawa","chapter":"18","verse":"4","text":"Wekaidi katangigwa Eliezeli, kwaviya kalonga, “Mulungu wa tati yangu kanitaza na kanikombola kulawa muna upanga wa mfalume wa Misili.”"},{"book":"Kulawa","chapter":"18","verse":"5","text":"Yesilo mkoi wa Musa, hamwe na muke wa Musa na wanage, weza kwa Musa kuichuwala koyekile lago habehi na mulima wa Mulungu."},{"book":"Kulawa","chapter":"18","verse":"6","text":"Yesilo katuma usenga kwa Musa, “Niye Yesilo mkoi wako, nokwiza na muke wako na wanage waidi.”"},{"book":"Kulawa","chapter":"18","verse":"7","text":"Musa kalawa kunze kumuhokela Yesilo, kamtumbalila mavindi na kamnonela. Waiuzagiza mbuli za uhonyaji, maabaho wengila muna dilago da Musa."},{"book":"Kulawa","chapter":"18","verse":"8","text":"Musa kamulongela mkoi wake chila chinhu Mndewa Mulungu chiyamtendele mfalume wa Misili kwa ichimu cha Waisilaili na kusonhela mbuli ndala zose ziwapatile mnzila na viya Mndewa Mulungu viyawakombole."},{"book":"Kulawa","chapter":"18","verse":"9","text":"Yesilo kadeng'helela viyahulike mbuli zose zinogile Mndewa Mulungu ziyawatendele Waisilaili kwa ichimu cha kuwakombola muna yamakono ya Wamisili."},{"book":"Kulawa","chapter":"18","verse":"10","text":"Na kamulongela, “Mtunhize Mndewa Mulungu, yoyawakomboleni kulawa kwa mfalume wa Misili na Wamisili! Yatunhizigwe Mndewa Mulungu, yoyawagombole wanhu wake kulawa kuutumwa!"},{"book":"Kulawa","chapter":"18","verse":"11","text":"Lelo nivimanya kuwa Mndewa Mulungu ni mkulu kufosa milungu yose, mana kawakombola wanhu wano muna yamakono ya Wamisili wowawatendele magoda.”"},{"book":"Kulawa","chapter":"18","verse":"12","text":"Maabaho Yesilo mkoi wa Musa kamulavila Mndewa Mulungu nhambiko za kutimbuligwa na nhambiko. Haluni keza na walala wa Isilaili muladi waje ndiya hamwe na Yesilo haulongozi ha Mulungu."},{"book":"Kulawa","chapter":"18","verse":"13","text":"Igolo yake Musa kakala kowahumiza Waisilaili, nawo wema kuno wamzunguluka kulawa imitondo mbaka ichigulogulo."},{"book":"Kulawa","chapter":"18","verse":"14","text":"Yesilo mkoi wa Musa viyawonile mbuli zose Musa ziyawatendele Waisilaili, kamuuza, “Chino choni chouwatendela wanhu? Habali kolamula nhaguso wiidumwe kuno wanhu wano wose wakuzunguluka kulawa imitondo mbaka ichigulogulo?”"},{"book":"Kulawa","chapter":"18","verse":"15","text":"Musa kamwidika, “Kwaviya wanhu wokwiza kumwangu kuuza viyolonda Mulungu."},{"book":"Kulawa","chapter":"18","verse":"16","text":"Wanhu wahagomba wokwiza kumwangu na niye nowahumiza na kuwalongela malagilizo na ndagilizi za Mulungu.”"},{"book":"Kulawa","chapter":"18","verse":"17","text":"Maabaho Yesilo kamulongela Musa, “Viusang'hana havinogile."},{"book":"Kulawa","chapter":"18","verse":"18","text":"Weye na wanhu wano mwizalegela, kwaviya sang'hano ino ndala. Hudaha kuisang'hana wiidumwe."},{"book":"Kulawa","chapter":"18","verse":"19","text":"Lelo nitegeleze niye na nizakulongela vinigesa, Mulungu yawe hamwe na weye. Weye kwizahita haulongozi ha Mulungu kwa ichimu cha wanhu na kumgalila magayo yawo."},{"book":"Kulawa","chapter":"18","verse":"20","text":"Kolondeka uwafundize malagilizo na ndagilizi za Mulungu na kuwalagusa viya viwolondeka kukala na kusang'hana usang'hano."},{"book":"Kulawa","chapter":"18","verse":"21","text":"Mbali kwa mbuli zimwenga sagula walume weli na udahi mwa iwanhu wose. Wanhu womdumba Mulungu na wanhu goya na hawalonda kusola chochose muladi kubena malagilizo, weng'he usang'hano wa kuwemiliza wanhu muna yamabumbila ya wanhu elufu na mabumbila ya wanhu gana na mabumbila ya wanhu malongo matano na mabumbila ya wanhu longo."},{"book":"Kulawa","chapter":"18","verse":"22","text":"Wawo wezakuwa na malundo chila siku kuhumiza mbuli za wanhu. Mbuli ndala wezakugalila weye, mbali mbuli ndodondodo wezazilamula wenyewo. Kwa nzila iyo kwizadaha kuitenda sang'hano yako ihuhe, kwaviya wanhu wezailumba na weye muna isang'hano iyo."},{"book":"Kulawa","chapter":"18","verse":"23","text":"Uhatenda ivo na ihawa niivo viyolonda Mulungu, kodaha kufunya umoyo, wanhu wano wose wezadaha kubwela kumwawo kwa tindiwalo.”"},{"book":"Kulawa","chapter":"18","verse":"24","text":"Musa kamtegeleza mkoi wake na katenda fana viyamulongele."},{"book":"Kulawa","chapter":"18","verse":"25","text":"Musa kasagula wanhu walume weli na udahi mwa Waisilaili, kawatenda kuwa walangulizi wa mabumbila ya wanhu elufu na mabumbila ya wanhu gana na mabumbila ya wanhu malongo matano na mabumbila ya wanhu longo."},{"book":"Kulawa","chapter":"18","verse":"26","text":"Wasang'hana fana wasemi wa wanhu lusita lose. Mbuli zizamile wamgalila Musa, mbali mbuli ndodondodo wazikomeleza wawo wenyewo."},{"book":"Kulawa","chapter":"18","verse":"27","text":"Maabaho Musa na Yesilo mkoi wake wailaga, nayo Yesilo kabwela kuna iisi yake."}]}