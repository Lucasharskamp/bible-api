{"data":[{"book":"UJohane","chapter":"7","verse":"1","text":"Ngemva kwalokhu uJesu wahambahamba eGalile, kazathanda ukuya eJudiya ngoba amaJuda alapho ayefuna indlela yokumbulala."},{"book":"UJohane","chapter":"7","verse":"2","text":"Kwathi uMkhosi wamaJuda weziHonqo ususondele"},{"book":"UJohane","chapter":"7","verse":"3","text":"abafowabo bakaJesu bathi kuye, “Sekumele usuke lapha uye eJudiya ukuze abafundi bakho babone imimangaliso oyenzayo."},{"book":"UJohane","chapter":"7","verse":"4","text":"Kakho umuntu othi efuna ukuba lodumo asebenzele ensitha. Njengoba usenza izinto lezi ziveze emhlabeni.”"},{"book":"UJohane","chapter":"7","verse":"5","text":"Ngoba labafowabo babengakholwa kuye."},{"book":"UJohane","chapter":"7","verse":"6","text":"Ngakho uJesu wabatshela wathi, “Kasikafiki isikhathi sami salokho; kini loba yisiphi isikhathi sililungele."},{"book":"UJohane","chapter":"7","verse":"7","text":"Umhlaba ngeke ulizonde, kodwa mina uyangizonda ngoba ngiveza ukuthi lokho okwenzayo kubi."},{"book":"UJohane","chapter":"7","verse":"8","text":"Hambani lina emkhosini. Mina kangikayi emkhosini lowo ngoba kimi kasikafiki isikhathi esifaneleyo.”"},{"book":"UJohane","chapter":"7","verse":"9","text":"Esetsho lokhu wazihlalela eGalile."},{"book":"UJohane","chapter":"7","verse":"10","text":"Kodwa ngemva kokuba abafowabo sebehambile emkhosini laye waya khona, hatshi obala kodwa wahamba ensitha."},{"book":"UJohane","chapter":"7","verse":"11","text":"Khonapho emkhosini amaJuda ayemlindele ebuza esithi, “Ingaphi indoda leyana?”"},{"book":"UJohane","chapter":"7","verse":"12","text":"Phakathi kwamaxuku abantu kwakulokunyenyezelana ngaye. Abanye bathi, “Ungumuntu olungileyo.”"},{"book":"UJohane","chapter":"7","verse":"13","text":"Kodwa kakho owakhuluma ngaye obala ngokwesaba amaJuda."},{"book":"UJohane","chapter":"7","verse":"14","text":"Kwathi isikhathi somkhosi sesiphakathi laphakathi uJesu wasesiya egumeni lethempeli waqalisa ukufundisa."},{"book":"UJohane","chapter":"7","verse":"15","text":"AmaJuda amangala, abuza athi, “Indoda le yaluzuza kanjani ulwazi olungaka yona ingafundanga?”"},{"book":"UJohane","chapter":"7","verse":"16","text":"UJesu waphendula wathi, “Imfundiso yami kayisiyami. Ivela kulowo ongithumileyo."},{"book":"UJohane","chapter":"7","verse":"17","text":"Nxa umuntu ekhetha ukwenza intando kaNkulunkulu uzabona ingabe imfundiso yami ivela kuNkulunkulu loba ngiyazikhulumela."},{"book":"UJohane","chapter":"7","verse":"18","text":"Lowo ozikhulumelayo wenzela ukuzizuzela udumo, kodwa lowo osebenzela udumo lwalowo omthumileyo ngumuntu weqiniso; kakulankohliso kuye."},{"book":"UJohane","chapter":"7","verse":"19","text":"UMosi kalinikanga yini umthetho? Kodwa kakho lamunye kini owugcinayo umthetho. Kungani lifuna ukungibulala na?”"},{"book":"UJohane","chapter":"7","verse":"20","text":"Ixuku labantu laphendula lathi, “Ulamadimoni wena. Ngubani ofuna ukukubulala?”"},{"book":"UJohane","chapter":"7","verse":"21","text":"UJesu wathi kubo, “Ngenza umangaliso owodwa lamangala kakhulu lonke."},{"book":"UJohane","chapter":"7","verse":"22","text":"Kodwa ngoba uMosi walipha ukusoka (loba iqiniso liyikuthi kakuvelanga kuMosi kodwa kubokhokho), liyamsoka umntwana ngeSabatha."},{"book":"UJohane","chapter":"7","verse":"23","text":"Manje-ke, nxa umntwana engasokwa ngeSabatha kungabi yikuwephula umthetho kaMosi, pho mina lingizondelani ngokuthi ngisilise umuntu ngokupheleleyo ngeSabatha na?"},{"book":"UJohane","chapter":"7","verse":"24","text":"Khawulani ukusola ngokubona kwamehlo kodwa yahlulelani ngokuqondileyo.”"},{"book":"UJohane","chapter":"7","verse":"25","text":"Ngalesosikhathi abanye abantu baseJerusalema babuza bathi, “Kanti kasuye yini umuntu lo abafuna ukumbulala na?"},{"book":"UJohane","chapter":"7","verse":"26","text":"Nangu phela ekhuluma egcekeni kodwa kabatsho lutho kuye. Kambe iziphathamandla zingabe sezibone ukuthi nguye uKhristu na?"},{"book":"UJohane","chapter":"7","verse":"27","text":"Kodwa siyakwazi thina lapha indoda le edabuka khona; nxa uKhristu esefika, kakho ozakwazi lapho avela khona.”"},{"book":"UJohane","chapter":"7","verse":"28","text":"Kwathi uJesu elokhu esafundisa egumeni lethempeli, wamemeza wathi, “Yebo, liyangazi njalo liyakwazi lapho engivela khona. Kangizibuyelanga lapha kodwa lowo ongithumileyo uqinisile. Kalimazi"},{"book":"UJohane","chapter":"7","verse":"29","text":"kodwa mina ngiyamazi ngoba ngivela kuye, nguye ongithumileyo.”"},{"book":"UJohane","chapter":"7","verse":"30","text":"Besizwa lokhu bazama ukumbamba kodwa kakho owambeka isandla ngoba isikhathi sakhe sasingakafiki."},{"book":"UJohane","chapter":"7","verse":"31","text":"Loba kunjalo, abanengi exukwini labantu bakholwa kuye. Bathi, “Nxa uKhristu angafika, kambe uzakwenza imimangaliso okwedlula umuntu lo?”"},{"book":"UJohane","chapter":"7","verse":"32","text":"AbaFarisi bezwa abantu benyenyeza izinto ezinjalo ngaye. AbaFarisi labaphristi abakhulu basebethuma amanxusa ethempelini ukuba ayembopha."},{"book":"UJohane","chapter":"7","verse":"33","text":"UJesu wathi, “Ngilani okwesikhathi esifitshane, besengihamba ngisiya kuye ongithumileyo."},{"book":"UJohane","chapter":"7","verse":"34","text":"Lizangidinga kodwa lingangifumani; lalapho engikhona lingeke lifike.”"},{"book":"UJohane","chapter":"7","verse":"35","text":"AmaJuda abuzana athi, “Umuntu lo ufuna ukuya ngaphi lapho esingeke samfumana khona na? Uzakuya ebantwini bakithi abahlakazekileyo abahlala phakathi kwamaGrikhi, afundise amaGrikhi na?"},{"book":"UJohane","chapter":"7","verse":"36","text":"Ubesitshoni esithi, ‘Lizangidinga, kodwa lingangifumani,’ njalo wathi, ‘Lapho engikhona lingeke lifike’?”"},{"book":"UJohane","chapter":"7","verse":"37","text":"Ngelanga lokucina elaliqakatheke kakhulu emkhosini, uJesu wasukuma wakhuluma ngelizwi elikhulu wathi, “Nxa ekhona owomileyo keze kimi azonatha."},{"book":"UJohane","chapter":"7","verse":"38","text":"Loba ngubani okholwa kimi njengoba uMbhalo utshilo, imifula yamanzi aphilayo izageleza ngaphakathi kwakhe.”"},{"book":"UJohane","chapter":"7","verse":"39","text":"Ngalokhu wayesitsho uMoya, okwakuzakuthi labo abakholwa kuye bamamukele ngesikhathi esizayo. Kuze kube yilesosikhathi uMoya wawungakathelwa ebantwini, njengoba uJesu wayengakakhazimuliswa."},{"book":"UJohane","chapter":"7","verse":"40","text":"Sebewazwile amazwi akhe abanye bathi, “Ngeqiniso umuntu lo nguye umphrofethi.”"},{"book":"UJohane","chapter":"7","verse":"41","text":"Abanye bathi, “Nguye uKhristu.”"},{"book":"UJohane","chapter":"7","verse":"42","text":"UMbhalo kawutsho yini ukuthi uKhristu uzavela kusendo lukaDavida, eBhethilehema, umuzi lapho uDavida ayehlala khona.”"},{"book":"UJohane","chapter":"7","verse":"43","text":"Kanjalo abantu badabukana phakathi ngenxa kaJesu."},{"book":"UJohane","chapter":"7","verse":"44","text":"Abanye babefuna ukumbamba, kodwa kakho owambeka isandla."},{"book":"UJohane","chapter":"7","verse":"45","text":"Amanxusa ethempelini acina esebuyela kubaphristi abakhulu labaFarisi athi, “Kungani lingezanga laye?”"},{"book":"UJohane","chapter":"7","verse":"46","text":"Amanxusa afakaza athi, “Kakho osewake wakhuluma njengaloyamuntu.”"},{"book":"UJohane","chapter":"7","verse":"47","text":"AbaFarisi bakhwaza bathi, “Litsho ukuthi lani uselikhohlisile?"},{"book":"UJohane","chapter":"7","verse":"48","text":"Ukhona na kubabusi loba kubaFarisi osebeke ithemba lakhe kuye?"},{"book":"UJohane","chapter":"7","verse":"49","text":"Hatshi! Kodwa inkunkuma yabantu le engazilutho ngezomthetho, iqalekisiwe.”"},{"book":"UJohane","chapter":"7","verse":"50","text":"UNikhodimasi owayeye kuJesu mandulo, owayengomunye wabo wabuza wathi,"},{"book":"UJohane","chapter":"7","verse":"51","text":"“Kanti umthetho wakithi uyamlahla na umuntu engaqalanga wabuzwa ukuthi yena uthini ngokwakhe?”"},{"book":"UJohane","chapter":"7","verse":"52","text":"Baphendula bathi, “Lawe uvela eGalile yini? Ake ukudingisise, uzabona ukuthi kakulamphrofethi ongaphuma eGalile.”7.52 Ingwalo ezaqalayo kanye labanye ofakazi kabala UJohane 7.53 – 8.11. Ingwalo ezimbalwa zigoqela indinyana lezi, kungaba yingxenye yazo kumbe ngokugcweleyo UJohane 7.36, UJohane 21.25, ULukha 21.38 kumbe ULukha 24.53."},{"book":"UJohane","chapter":"7","verse":"53","text":"Ngakho bonke basuka baya emizini yabo."}]}