{"data":[{"book":"Yowana","chapter":"7","verse":"1","text":"Gakapiteje genego, a Yeshu bhatendaga owa mmbali ya ku Galilaya. Bhangapinga kuowela nkowa gwa ku Yudea kwa ligongo lya ashikalongolele bha Bhayaudi bhapingangaga kwaabhulaganga."},{"book":"Yowana","chapter":"7","verse":"2","text":"Shikukuu sha Bhayaudi, shishemwa shikukuu sha ibhanda shishinkubhandishila."},{"book":"Yowana","chapter":"7","verse":"3","text":"Bhai ashaapwabho gubhaalugulilenje, “Nnjabhule apano nnjende ku Yudea bhaajiganywa bhenu bhagabhonanje maengo gunkutenda."},{"book":"Yowana","chapter":"7","verse":"4","text":"Mundu apinga manyika na bhandunji, akaatenda indu kwa nng'iyo. Ibhaga nkutenda genega, bhai, mwiilanguye ku shilambolyo.”"},{"book":"Yowana","chapter":"7","verse":"5","text":"Nkali ashaapwabho bhangaakulupalilanga."},{"book":"Yowana","chapter":"7","verse":"6","text":"Bhai, a Yeshu gubhaalugulilenje, “Malanga gangu gapwaa gakanabhe ika. Ikabheje kwenu mmanganya malanga gowe ganakumpwaanga."},{"book":"Yowana","chapter":"7","verse":"7","text":"Bhandunji pa shilambolyo bhakakunshimanga mmanganya, ikabheje bhanashimwanga na nne pabha ngunakong'ondela kuti itendi yabhonji yangali ya mmbone."},{"book":"Yowana","chapter":"7","verse":"8","text":"Mmanganya nnjendangananje kushikukuuko. Nne ngajenda, pabha malanga gangu gapwaa gakanabheika.”"},{"book":"Yowana","chapter":"7","verse":"9","text":"Bhakabheleketeje genego gubhaigele ku Galilaya."},{"book":"Yowana","chapter":"7","verse":"10","text":"Ashaapwabho bhakajendanganaje kushikukuu, nabhalabho a Yeshu gubhapite, ikabheje bhangajenda kwa bhonekana kulugwinjili ikabhe kwa nng'iyo."},{"book":"Yowana","chapter":"7","verse":"11","text":"Ashikalongolele bha Bhayaudi bhatendaga kwaaloleyanga kushikukuuko, gubhashitenje, “Kubhali kwei?”"},{"book":"Yowana","chapter":"7","verse":"12","text":"Gashinkupagwa manong'ono gamagwinji nnugwinjili lwa bhandu ga bhenebho. Bhananji gubhashitenje, “Pubhalipa bhanguja.” Bhananji gubhashitenje, “Nng'oo! Bhanapuganya bhandu.”"},{"book":"Yowana","chapter":"7","verse":"13","text":"Nkali nneyo, jwakwa mundu alinjile kubheleketa ngani jabho palugwinjili nkwaajogopanga ashikalongolele bha Bhayaudi."},{"book":"Yowana","chapter":"7","verse":"14","text":"Ikaishileje pakati shikukuu, a Yeshu nabhalabho gubhapite ku likanisha gubhatandwibhe kujiganya."},{"book":"Yowana","chapter":"7","verse":"15","text":"Bhai, Bhayaudi gubhakanganigwenje nibheleketa, “Abha bhandubha bhapatile bhuli alu lundalu nabhalabho bhangashoma shule?”"},{"book":"Yowana","chapter":"7","verse":"16","text":"Bhai a Yeshu gubhaajangwilenje, “Majiganyo gungujiganya nngabha gangu, ikabhe gabho bhandumile bhala."},{"book":"Yowana","chapter":"7","verse":"17","text":"Mundu apinga kutenda gubhapinga a Nnungu, shamumanye monaga majiganyo gangu gano gakopoka kwa a Nnungu, eu ngunakwiibheleketela namwenepe."},{"book":"Yowana","chapter":"7","verse":"18","text":"Jwene akwiibheleketela nnyene, analoleya ukonjelo gwakwe nnyene, ikabheje aloleya ukonjelo gwabho bhantumile bhala, jwenejo jwa kulupalilwa na muntima gwakwe yakwapi yangali ya mmbone."},{"book":"Yowana","chapter":"7","verse":"19","text":"Bhuli, a Musha bhangampanganga shalia? Nkali nneyo, jwakwa nkali jumo munkumbi gwenunji akamula shalia. Kwa nndi mpinga mulaganga?”"},{"book":"Yowana","chapter":"7","verse":"20","text":"Bhandunji bhala gubhaajangwilenje, “Mmwe nshikola maoka! Gani apinga kummulaga?”"},{"book":"Yowana","chapter":"7","verse":"21","text":"A Yeshu gubhaajangwilenje, “Shipali shindu shimo shindendile, shinkanganigwenje."},{"book":"Yowana","chapter":"7","verse":"22","text":"A Musha bhampelenje nkubho gwa jaluka. Nngabha kuti gwene nkubhogo kugwakopweshe kwa a Musha, ikabhe kwa ashambuje. Na nnaino mmanganyanji nkali Lyubha lya Pumulila, nnakuntaganga mundu unyago."},{"book":"Yowana","chapter":"7","verse":"23","text":"Bhai ibhaga, nkali Lyubha lya Pumulila mundu anajaluka nkupinga shalia ja a Musha jinaleshwe, pakuti nnandumbalilanga kwa ligongo lya kunnamya mundu Lyubha lya Pumulila?"},{"book":"Yowana","chapter":"7","verse":"24","text":"Nnaukumulanje indu kwa lola sha palangape, nshoyanje ukumu ja aki.”"},{"book":"Yowana","chapter":"7","verse":"25","text":"Bhandu bhananji bha ku Yelushalemu gubhashitenje, “Bhuli, bhenebha nngabha bhubhaakwaloleyanga bhaabhulaganje bhala?"},{"book":"Yowana","chapter":"7","verse":"26","text":"Nnolanje nnaino! Bhanabheleketa palugwinjili, na wala bhakakwaabhalanjilanga shindu. Bhuli ipingaga ashikalongolele bhang'amwilenje kuti kweli bhenebha a Kilishitu?"},{"book":"Yowana","chapter":"7","verse":"27","text":"Ikabheje tukumanyi abha bhandubha kubhakoposhele, a Kilishitu pushibhaishe jwakwa mundu shakumanye kubhakoposhele!”"},{"book":"Yowana","chapter":"7","verse":"28","text":"Bhai, a Yeshu pubhaliji nkujiganya Nniekalu gubhautiye lilobhe, “Elo mmanyinji nne, na kungoposhele nkumanyinji! Nkali nneyo, nangaika kwa mashili gangu namwene, ikabhe bhandumile bhala bha kweli, mmanganyanji nkakwaamanyanga."},{"book":"Yowana","chapter":"7","verse":"29","text":"Ikabheje nne naamanyi pabha kungoposhele kunngwabho, bhenebho ni bhandumile.”"},{"book":"Yowana","chapter":"7","verse":"30","text":"Bhai, bhandunji gubhapinjilenje kwaakamula, ikabheje jwakwapi mundu alinjile kwaakamula, pabha malanga gabho ga kamulwa galiji gakanabheika."},{"book":"Yowana","chapter":"7","verse":"31","text":"Bhandunji bhabhagwinji nnugwinjili mula gubhaakulupalilenje, nigubhashitenje, “Igala, pushibhaishe a Kilishitu shibhatende ilangulo yaikulungwa kupunda ibhatendile bhenebhai?”"},{"book":"Yowana","chapter":"7","verse":"32","text":"Ashimapalishayo gubhaapilikenenje bhandunji bhalinong'onanga nkwainginika a Yeshu. Bhai, Ashimapalishayo na bhakulungwanji bhaabhishila gubhaatumilenje bhalinda bhaakakamulanje."},{"book":"Yowana","chapter":"7","verse":"33","text":"A Yeshu gubhashite, “Puni pamo na mmanganyanji mobha gashoko, kungai shinyende kubhandumile bhala."},{"book":"Yowana","chapter":"7","verse":"34","text":"Nkupinganoleyanga, ikabheje nkamonanga, pabha pene pushimbagwe nne pala, nkakombolanga kuika.”"},{"book":"Yowana","chapter":"7","verse":"35","text":"Ashikalongolele bha Bhayaudi gubhabhuyenenje ashaayenenji, “Abha bhandubha kubhapinga kwenda kwei kwaatenda uwe tunaapate? Eti bhapinga kwaajendelanga Bhayaudi bhapwilinganishilenje ku Bhagiliki bhakaajiganyanje Bhagiliki?"},{"book":"Yowana","chapter":"7","verse":"36","text":"Malombolelo gakwe nndi malobhe gubhabheleketega. ‘Nkupinga noleyanga ikabheje nkamonanga, na pushimbagwe nne mmanganyanji nkakombolanga kuika?’ ”"},{"book":"Yowana","chapter":"7","verse":"37","text":"Lyubha lya mpelo gwa shikukuusho pulyaaliji lyubha likulu. A Yeshu gubhajimi, gubhashite kwa lilobhe lya utiya, “Akwete nnjota ajiye kwangune apapile."},{"book":"Yowana","chapter":"7","verse":"38","text":"Malinga shigataya Majandiko ga Ukonjelo. ‘Angulupalila nne, nushi ya mashi ga gumi shibhutushe kopoka muntima gwakwe!’ ”"},{"book":"Yowana","chapter":"7","verse":"39","text":"Bhashinkubheleketa genego kwa ligongo lya Mbumu jwa Ukonjelo jushibhamposhelanje bhaakulupalilenjebho. Gene malangago Mbumu jwa Ukonjelo paaliji akanabhe ika, pabha a Yeshu bhaliji bhakanabhe kuywa."},{"book":"Yowana","chapter":"7","verse":"40","text":"Bhandu bhananji nnugwinjili mula gubhapilikenenje gene malobhego, gubhashitenje, “Kweli bhene bhandubha ankulondola bha a Nnungu bhakwiya bhala!”"},{"book":"Yowana","chapter":"7","verse":"41","text":"Bhananji gubhashitenje, “Abha a Kilishitu!” Ikabheje bhananji gubhashitenje, “Bhuli, inakomboleka a Kilishitu kukopoka ku Galilaya?"},{"book":"Yowana","chapter":"7","verse":"42","text":"Gakuti bhuli Majandiko ga Ukonjelo? Gakuti. ‘A Kilishitu shibhakoposhele nshipinga sha a Daudi, shibhabhelekwe ku Bheteleemu, shilambo sha a Daudi!’ ”"},{"book":"Yowana","chapter":"7","verse":"43","text":"Bhai, gugakoposhele malekano munkumbi gwa bhandunji mula kwa ligongo lya a Yeshu."},{"book":"Yowana","chapter":"7","verse":"44","text":"Bhandu bhananji gubhapinjilenje kwaakamula ikabheje jwakwa alinjile kwaaamula."},{"book":"Yowana","chapter":"7","verse":"45","text":"Kungai bhalinda bhala gubhabhujilenje kubhakulungwanji bha bhakulungwanji bhaabhishila na Mapalishayo, nabhalabhonji gubhaabhushiyenje, “Kwa nndi mwangajia nabhonji?”"},{"book":"Yowana","chapter":"7","verse":"46","text":"Bhalinda gubhaajangwilenje, “Wala jwakwa mundu akombwele bheleketa malinga shibhaabheleketa bhene bhandu bhala!”"},{"book":"Yowana","chapter":"7","verse":"47","text":"Ashimapalishayo gubhaabhushiyenje, “Bhuli, nkali mmanganyanji ntembilwenje?"},{"book":"Yowana","chapter":"7","verse":"48","text":"Bhuli, mumweninji nkali jumo jwa ashikalongolele bha bhandu, eu jumo jwa Mapalishayo abhakulupalile?"},{"book":"Yowana","chapter":"7","verse":"49","text":"Ikabheje alu lugwinjililu bhakakujigamanya shalia ja a Musha, bhashiloshwanga na a Nnungu!”"},{"book":"Yowana","chapter":"7","verse":"50","text":"Bhamo bha munkumbi gwa Mapalishayo, a Nikodemo, bhaajendele a Yeshu mobha gapitile, gubhaalugulilenje,"},{"book":"Yowana","chapter":"7","verse":"51","text":"“Bhuli, shalia jetu jinakunng'ukumula mundu gwangatandubha kumpilikanishiya nikugamanya gatendile?”"},{"book":"Yowana","chapter":"7","verse":"52","text":"Bhalabhonji gubhaajangwilenje, “Bhuli na mmwe kunkopweshe ku Galilaya? Ayaga, nkalole Mmajandiko ga Ukonjelo, na mmwe shimumanye kuti ku Galilaya kukakopoka Nkulondola jwa a Nnungu!”"},{"book":"Yowana","chapter":"7","verse":"53","text":"Bhai kila mundu gwapite kunngwakwe."}]}