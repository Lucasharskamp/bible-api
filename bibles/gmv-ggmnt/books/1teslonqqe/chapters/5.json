{"data":[{"book":"1 Teslonqqe","chapter":"5","verse":"1","text":"Ta ishato hesi hanana wode gish nu intes xaafanas kooshshena."},{"book":"1 Teslonqqe","chapter":"5","verse":"2","text":"Kaysoy qaman yiza mala Goda gaallasayka hessa mala yaanayssa inte inte baggara looethi ereista."},{"book":"1 Teslonqqe","chapter":"5","verse":"3","text":"Asay “gadey sarone loo7oko” gishin miixay qanththara diza maccash oyyikiza mala hessathoka asi dhayssizay qoopontta asa bolla gakkana. Oonikka kessi ekkena."},{"book":"1 Teslonqqe","chapter":"5","verse":"4","text":"Inteno ishato, he gaallasay kayso mala intena daganththanas inte dhuman deekkista."},{"book":"1 Teslonqqe","chapter":"5","verse":"5","text":"Inte wurkka poo7o nayta; nuni dhuma woykko qama bagga gidokko."},{"book":"1 Teslonqqe","chapter":"5","verse":"6","text":"Histtiko ane beegos; ane nurkka nuna haaros attin hankko dhiskkiza asa mala nukka dhiskkoko."},{"book":"1 Teslonqqe","chapter":"5","verse":"7","text":"Dhiskkizayti qamara dhiskketes; maththotizaytikka qamara maththottettes."},{"book":"1 Teslonqqe","chapter":"5","verse":"8","text":"Nu qass gaallasa asata gidida gish ammanone siiqo tiran mayiza asa mayo mala mayidi atotetha ufayss hu7en woththiza asa qoobe mala nu hu7en woththidi ane nunatetha haaridi deyoos."},{"book":"1 Teslonqqe","chapter":"5","verse":"9","text":"Xoossi nu atoteth Goda Yesuss Kiristtossa baggara demmana mala attin nuna hanqqos xeygibeytena."},{"book":"1 Teslonqqe","chapter":"5","verse":"10","text":"Nu hayqqikkoka woykko paxxa dikkoka izara isife daana mala izi nu gish hayqqides."},{"book":"1 Teslonqqe","chapter":"5","verse":"11","text":"Hessa gish tumape inte hai oothizayisa malakka issay issara minettite; issay issa minsso."},{"book":"1 Teslonqqe","chapter":"5","verse":"12","text":"Histtiko ta ishato inte garssan miinni oothizayta Godan intefe bollara diza halaqatane intena zorizayta inte bonchana mala nu intena woosos."},{"book":"1 Teslonqqe","chapter":"5","verse":"13","text":"Istta ootho gishakka istta siiqora looathi bonchite; inte inte garssan saroni diite."},{"book":"1 Teslonqqe","chapter":"5","verse":"14","text":"Ta ishato nu intena “ootho oothontta asata hanqqetite; babbizayta minssite; daaburanchata maadite; asi wurthth danddaite” gi zorosu."},{"book":"1 Teslonqqe","chapter":"5","verse":"15","text":"Oonasikka iita gish iita zaarontta mala naagettite; Gido attin inte inte garssan gidin hara asara gidin wursso wode loo7o gidizayssa oothanas baaxetite."},{"book":"1 Teslonqqe","chapter":"5","verse":"16","text":"Wuri wode ufaettite."},{"book":"1 Teslonqqe","chapter":"5","verse":"17","text":"Qanxxontta woosite."},{"book":"1 Teslonqqe","chapter":"5","verse":"18","text":"Ayi hanonkka galatite Xoossa sheney intes Yesuss Kiristtosa baggara hessako."},{"book":"1 Teslonqqe","chapter":"5","verse":"19","text":"Xiillo ayana tama toyssofite."},{"book":"1 Teslonqqe","chapter":"5","verse":"20","text":"Buro hananas immetida qaala kadhopite."},{"book":"1 Teslonqqe","chapter":"5","verse":"21","text":"Wurththika paacci xeellite, loo7o gidida oykkite."},{"book":"1 Teslonqqe","chapter":"5","verse":"22","text":"Iita milatiza ay miishapekka hakite."},{"book":"1 Teslonqqe","chapter":"5","verse":"23","text":"Sarotetha Goday izi intenatetha bees duummaso; inte ayanay, inte shemppoyne inte ashoy Goda Yesuss Kiristtossay yiza wode wothoyi bayindda naagetto."},{"book":"1 Teslonqqe","chapter":"5","verse":"24","text":"Intena xeyigidayssi ammanetidade gidida gish izi hessa oothana."},{"book":"1 Teslonqqe","chapter":"5","verse":"25","text":"Nu ishato nu gishakka woosite."},{"book":"1 Teslonqqe","chapter":"5","verse":"26","text":"Ammanizayita wurssi geeshshata yeeretethan saroththite."},{"book":"1 Teslonqqe","chapter":"5","verse":"27","text":"Ha kiitay ammanizaytas wurssos nabbabistana mala Goda sunththan hadara gayis."},{"book":"1 Teslonqqe","chapter":"5","verse":"28","text":"Nu Goda Yesuss Kiristtossa aadho kiyatethi intista gido."}]}