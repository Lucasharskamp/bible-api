{"data":[{"book":"MATIU","chapter":"5","verse":"1","text":"Hagi Jisasi'ma hakare vea kevuma nezmageno'a, mago agonare mareri'ne. Anante'ma umanige'za, amage'ma nentaza disaipoli naga'mo'za Agrite e'naze."},{"book":"MATIU","chapter":"5","verse":"2","text":"Anante Agra agafa huno rempi hunezamino, amanage hu'ne,"},{"book":"MATIU","chapter":"5","verse":"3","text":"Zamufama anterami'za avamupima manisaza vahe'mo'za, Anumzamofo asomura erigahaze. Na'ankure mona kumara zamagri kumare."},{"book":"MATIU","chapter":"5","verse":"4","text":"Zamasu zampi mani'ne'samokizmia, Anumzamo'a asomu huzmantegahie. Na'ankure Agra zamazeri fru hugahie."},{"book":"MATIU","chapter":"5","verse":"5","text":"Akohe'za nemanimokizmia Anumzamo'a asomu huzmantegahie. Na'ankure maka mopa zamisige'za erigahaze."},{"book":"MATIU","chapter":"5","verse":"6","text":"Fatgo avu'avaku zamaganeteno, tinku zamesiaza nehazamokizmia Anumzamo'a asomu huzmantegahie. Na'ankure Agra zamagrira knare huzmantegahie."},{"book":"MATIU","chapter":"5","verse":"7","text":"Vaheku'ma zamasunku hunezmantamokizmia Anumzamo'a asunku huzmantegahie. Na'ankure Anumzamo'a asuntgi zamantegahie."},{"book":"MATIU","chapter":"5","verse":"8","text":"Zamagu'amo'ma agru hu'nesamo'za, Asomu erigahaze. Na'ankure zamagra Anumzana kegahaze."},{"book":"MATIU","chapter":"5","verse":"9","text":"Ha'ma erifru nehazamo'za, asomu erigahaze. Na'ankure zamagrikura Anumzamofo mofavre hugahaze."},{"book":"MATIU","chapter":"5","verse":"10","text":"Knare zamavuzmama nehanage'za hafra huzmantesamo'za, asomura erigahaze. Na'ankure mona kumamo'a zamagri'za segahie."},{"book":"MATIU","chapter":"5","verse":"11","text":"Vahe'mo'ma huhaviza huneramanteno, kanonkeve neramino, maka hankromofo nanekea havige huno hugofi neramanteno, Nagriteku huno havigema huramantesimota, asomu erigahagahaze."},{"book":"MATIU","chapter":"5","verse":"12","text":"Kaninkaha hutma muse hiho, na'ankure avamutami'mofo fenozana rama'a monafinka me'ne. Na'ankure korapara kasnampa vahera anahukna hu'za zamahe'naze."},{"book":"MATIU","chapter":"5","verse":"13","text":"Tamagra ama'na mopare hage mani'naze. Hianagi ana hagemo'ma haga'ama omanesigeno'a, inanknahu huno hage'a ete erigahie? E'i mago knare'za hugara osiankino, atresnage'za vahe'mo'za zamagareti rehaviza hutregahaze."},{"book":"MATIU","chapter":"5","verse":"14","text":"Tamagra ama mopamofo tavi mani'naze. Mago rankumamo agonare me'nesia rankumamo'a fra okigahie."},{"book":"MATIU","chapter":"5","verse":"15","text":"Vahe'mo'za ramu tavi rekru hu'za baketifina nontaze. Tavi ante azotare hantintenageno remasa nompina nehie."},{"book":"MATIU","chapter":"5","verse":"16","text":"Anahu kante tavika'a atregeno, vahe'mokizmirera remsa hanige'za, knare kavu kvara nege'za, monafi mani'nea Negafana ra agi amigahaze."},{"book":"MATIU","chapter":"5","verse":"17","text":"Tamagra kasegene, kasnampa vahe ke eri atreku e'ne hutma Nagrikura osiho. Nagra kasegene kasnampa ke eri atrenaku ome'noanki, eri knare hunaku e'noe."},{"book":"MATIU","chapter":"5","verse":"18","text":"Nagra tamagerafa hu'na neramasmue, monane mopane vaga'oreno me'nena, mago onensa avoma kasegefi me'nea zamo'a vagaore me'nenkeno, hakare zamo'a efore hugahie."},{"book":"MATIU","chapter":"5","verse":"19","text":"Hagi iza'o ana kasegefinti mago rufutagino, rumofo rempi humino, ana hiho hanuno'a, agra ositfa mona kumapina manigahie. Hianagi mago vahe'mo'ma Anumzamofo kasegema amage nenteno, rempi vahe huzmisuno'a, mona kumapina henka ra agine vahe manigahie."},{"book":"MATIU","chapter":"5","verse":"20","text":"Na'ankure Nagra neramasmue, tamagri tamavu'tamavamo'ma fatgo huno kasegere ugagota hu'naza vahe'mofone, Farisi vahe'mokizmima, zamagatema oresiana, tamagra mona kumapina ovugahaze."},{"book":"MATIU","chapter":"5","verse":"21","text":"Tamagra ko antahi'naze, tamagehe'ima zamasmi'naza kea, Kagra mago vahera ahe ofrio, hagi iza'o vahe'ma ahe frisimo'a, keagare otigahie   hu'ne."},{"book":"MATIU","chapter":"5","verse":"22","text":"Hianagi Nagra anage nehue, iza'o nefuma rimpa kna huntesimo'a, agra keagare otigahie. Aza'o mago nefuma huhaviza hunte'simofona, avare'za kanisolo kva vahete (Sanhedrin) vugahaze. Hagi iza'o neginagi ke nehie huno hanimofona, tusi'a tevefi avare tregahaze."},{"book":"MATIU","chapter":"5","verse":"23","text":"E'ina hu'negu, kagrama ofa ka'a erinka kre sramanavu itare'ma esunka, negafu'ma rimpa hegante nenia zanku antahisunka,"},{"book":"MATIU","chapter":"5","verse":"24","text":"ana kresramana vu itare ofa ka'a atrenka ete vunka, kotazana ana negafu'ene ome kasunke hutenka, henka ofaka'a eme amio."},{"book":"MATIU","chapter":"5","verse":"25","text":"Hagi mago'mo naneke hugantenaku hanimofona karanka nevutna ame'ama hunka rimpa eri fru huo, aru kagrira kavreno ke refakohu vahete vanigeno, anante ke refakohu ne'mo'a kavreno kina kva ne'te vanigeno, hagi kagrira kasaga huno kina nompi katre'zanku, ana huo."},{"book":"MATIU","chapter":"5","verse":"26","text":"Tamage hu'na kagrira negasamue, kagra anampintira atioramitfa hugahane, hagi agima ahegantesiama'a mizase varesunka henka kina nompintira atiramigahane."},{"book":"MATIU","chapter":"5","verse":"27","text":"Tamagra antahi'naze amanagema hu'nea kea, Tamagra ru vene, a'ene monko'zana osugahaze   hu'ne."},{"book":"MATIU","chapter":"5","verse":"28","text":"Hianagi Nagra neramasmue, aza'o mago a' negeno kesane hanimo'a, hago ana a'ene monko'za agu'afina hu'ne."},{"book":"MATIU","chapter":"5","verse":"29","text":"Tamaga kavurgamo kazeri kumipi katre'na, eri tagitinka mate vuo, na'ankure ru maka kavufa tevefi (hell) vu'zankura, mago kvufamo fanane hani'ana, knare hugahie."},{"book":"MATIU","chapter":"5","verse":"30","text":"Kazantmaga'amo kumipi kavrentena, taga hunka matevu atro. Ru mika kavufamo tevefi vu'zankura mago kavufa atresanana, e'i knare'za hugahie."},{"book":"MATIU","chapter":"5","verse":"31","text":"Korapara anage huno avona krente'ne, Iza'o a' ama huntenaku hanuno'a, a' atre avonkre amino   hu'ne."},{"book":"MATIU","chapter":"5","verse":"32","text":"Ana hanigeno Nagra anage tamagrikura nehue, mago vahe'mo a' a'mo monko'za osu'nenigeno atre'siana, ana ne'mo'a ana ara huntesigeno monko'zana hugahie. Hanigeno iza'o, vemo'ma atre'nesia a'ma erisia ne'mo'a, monko'za hugahie."},{"book":"MATIU","chapter":"5","verse":"33","text":"Mago'ene tamagra korapama, tamagehe'ima zamasmi'nea kea antahi'naze, Huvempa kea ha'ontagigahane. Hianagi Ra Anumzantera huvempa hu'nana kea eri knare huo   hu'ne."},{"book":"MATIU","chapter":"5","verse":"34","text":"Hianagi Nagra anage hu'na neramasmue, mona kumaku hunteta huvempa osiho, na'ankure Anumzamo nemania tra'e,"},{"book":"MATIU","chapter":"5","verse":"35","text":"mopa'mofonku hunteta huvempa osiho, na'ankure Agra agia nentea trare, hifi Jerusalegura osiho, na'ankure tusi'a kinimofo rankumare  hu'ne. (Ais 66:1-2)"},{"book":"MATIU","chapter":"5","verse":"36","text":"Kagra kasenire huntenka huvempa osuo, na'ankure kagra mago kazokara eri efeke osuge, haninkera osugahane."},{"book":"MATIU","chapter":"5","verse":"37","text":"Hianagi kema hananana, izo hanunka, izo huo, i'oma hnunka i'o huo, mago'a amana kema agatereno hanuno'a, hankro'mofontegati eanke hugahie."},{"book":"MATIU","chapter":"5","verse":"38","text":"Tamagra anagema hu'nea kea antahi'naze, Avu rupro hanimofona, agri enena avu rupro huo. Ave rutafri simofona, agri enena ave rutafrio   hu'ne."},{"book":"MATIU","chapter":"5","verse":"39","text":"Hianagi mago'ene anage hu'na neramasmue, haviza huramante simofona, azeri havizana osiho. Hianagi iza'o tamaga kaziga kameragente'ma kahena, rukrehe hugeno, mago kaziga kameragente kaheno."},{"book":"MATIU","chapter":"5","verse":"40","text":"Mago'mo'ma sioti ka'agu namio hanigenka, anakre kuka'ane amio."},{"book":"MATIU","chapter":"5","verse":"41","text":"Iza'o kagri'ma tutu huno fenoni'a erinka, mago kilo mita vuo hanigenka, eriagaterenka tare kilo mita vuo."},{"book":"MATIU","chapter":"5","verse":"42","text":"Mago zanku kantahige simofona amne amio, erite'na kamisue huno kantahigena, i'o osuo."},{"book":"MATIU","chapter":"5","verse":"43","text":"Tamagra antahi'nageno korapara anage hu'naze, Kagri tava'onte mani'nemofona kavesintetfa nehunka, ha' vahe ka'a krimpa hento hu'ne."},{"book":"MATIU","chapter":"5","verse":"44","text":"Hianagi Nagra anage hu'na neramasmue, ha' vahetmia zamesizmantetfa nehuta, tamahesia vahera nunamu huzmanteho."},{"book":"MATIU","chapter":"5","verse":"45","text":"E'inama hanuta monafi nemania Nafatamimofo mofavre manigahaze. Agra zagegu higeno, zagea knare vahete ene, havi vahetera neregeno, fatgo vahete'ene, fatgo osu vahete enena kora atregeno nerie."},{"book":"MATIU","chapter":"5","verse":"46","text":"Na'ankure tamavesima antenia vahe'ma, tamavesi zamantenuta na'a mizama'a erigahaze? Tagra antahi'none, takesi zagoma eri vahe'mo'za anahu knara nehaze."},{"book":"MATIU","chapter":"5","verse":"47","text":"Tamagrama nermafunke'za zamazeri so'e hanazana, na'a mago'a zana hugahaze? Megi'a vahe'mo'za zamagranena anahu kna nehaze."},{"book":"MATIU","chapter":"5","verse":"48","text":"E'ina hu'negu tamagra monafi neramafa'ma fatgo huno agru hu'nea kna hutma fatgo hutma agru hiho  huno zamasmi'ne."}]}