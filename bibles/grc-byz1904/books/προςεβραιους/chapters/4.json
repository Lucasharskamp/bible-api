{"data":[{"book":"ΠΡΟΣ ΕΒΡΑΙΟΥΣ","chapter":"4","verse":"1","text":"Φοβηθῶμεν οὖν μή ποτε, καταλειπομένης ἐπαγγελίας εἰσελθεῖν εἰς τὴν κατάπαυσιν αὐτοῦ, δοκῇ τις ἐξ ὑμῶν ὑστερηκέναι."},{"book":"ΠΡΟΣ ΕΒΡΑΙΟΥΣ","chapter":"4","verse":"2","text":"καὶ γάρ ἐσμεν εὐηγγελισμένοι, καθάπερ κἀκεῖνοι· ἀλλ᾽ οὐκ ὠφέλησεν ὁ λόγος τῆς ἀκοῆς ἐκείνους μὴ συγκεκραμένους τῇ πίστει τοῖς ἀκούσασιν."},{"book":"ΠΡΟΣ ΕΒΡΑΙΟΥΣ","chapter":"4","verse":"3","text":"εἰσερχόμεθα γὰρ εἰς τὴν κατάπαυσιν οἱ πιστεύσαντες, καθὼς εἴρηκεν· ὡς ὤμοσα ἐν τῇ ὀργῇ μου, εἰ εἰσελεύσονται εἰς τὴν κατάπαυσίν μου· καίτοι τῶν ἔργων ἀπὸ καταβολῆς κόσμου γενηθέντων."},{"book":"ΠΡΟΣ ΕΒΡΑΙΟΥΣ","chapter":"4","verse":"4","text":"εἴρηκε γάρ που περὶ τῆς ἑβδόμης οὕτω· καὶ κατέπαυσεν ὁ Θεὸς ἐν τῇ ἡμέρᾳ τῇ ἑβδόμῃ ἀπὸ πάντων τῶν ἔργων αὐτοῦ·"},{"book":"ΠΡΟΣ ΕΒΡΑΙΟΥΣ","chapter":"4","verse":"5","text":"καὶ ἐν τούτῳ πάλιν· εἰ εἰσελεύσονται εἰς τὴν κατάπαυσίν μου."},{"book":"ΠΡΟΣ ΕΒΡΑΙΟΥΣ","chapter":"4","verse":"6","text":"ἐπεὶ οὖν ἀπολείπεταί τινας εἰσελθεῖν εἰς αὐτήν, καὶ οἱ πρότερον εὐαγγελισθέντες οὐκ εἰσῆλθον δι᾽ ἀπείθειαν,"},{"book":"ΠΡΟΣ ΕΒΡΑΙΟΥΣ","chapter":"4","verse":"7","text":"πάλιν τινὰ ὁρίζει ἡμέραν, σήμερον, ἐν Δαυῒδ λέγων, μετὰ τοσοῦτον χρόνον, καθὼς εἴρηται· σήμερον ἐὰν τῆς φωνῆς αὐτοῦ ἀκούσητε, μὴ σκληρύνητε τὰς καρδίας ὑμῶν."},{"book":"ΠΡΟΣ ΕΒΡΑΙΟΥΣ","chapter":"4","verse":"8","text":"εἰ γὰρ αὐτοὺς Ἰησοῦς κατέπαυσεν, οὐκ ἂν περὶ ἄλλης ἐλάλει μετὰ ταῦτα ἡμέρας·"},{"book":"ΠΡΟΣ ΕΒΡΑΙΟΥΣ","chapter":"4","verse":"9","text":"ἄρα ἀπολείπεται σαββατισμὸς τῷ λαῷ τοῦ Θεοῦ."},{"book":"ΠΡΟΣ ΕΒΡΑΙΟΥΣ","chapter":"4","verse":"10","text":"ὁ γὰρ εἰσελθὼν εἰς τὴν κατάπαυσιν αὐτοῦ καὶ αὐτὸς κατέπαυσεν ἀπὸ τῶν ἔργων αὐτοῦ, ὥσπερ ἀπὸ τῶν ἰδίων ὁ Θεός."},{"book":"ΠΡΟΣ ΕΒΡΑΙΟΥΣ","chapter":"4","verse":"11","text":"Σπουδάσωμεν οὖν εἰσελθεῖν εἰς ἐκείνην τὴν κατάπαυσιν, ἵνα μὴ ἐν τῷ αὐτῷ τις ὑποδείγματι πέσῃ τῆς ἀπειθείας."},{"book":"ΠΡΟΣ ΕΒΡΑΙΟΥΣ","chapter":"4","verse":"12","text":"Ζῶν γὰρ ὁ λόγος τοῦ Θεοῦ καὶ ἐνεργὴς καὶ τομώτερος ὑπὲρ πᾶσαν μάχαιραν δίστομον καὶ διϊκνούμενος ἄχρι μερισμοῦ ψυχῆς τε καὶ πνεύματος, ἁρμῶν τε καὶ μυελῶν, καὶ κριτικὸς ἐνθυμήσεων καὶ ἐννοιῶν καρδίας,"},{"book":"ΠΡΟΣ ΕΒΡΑΙΟΥΣ","chapter":"4","verse":"13","text":"καὶ οὐκ ἔστι κτίσις ἀφανὴς ἐνώπιον αὐτοῦ, πάντα δὲ γυμνὰ καὶ τετραχηλισμένα τοῖς ὀφθαλμοῖς αὐτοῦ, πρὸς ὃν ἡμῖν ὁ λόγος."},{"book":"ΠΡΟΣ ΕΒΡΑΙΟΥΣ","chapter":"4","verse":"14","text":"Ἔχοντες οὖν ἀρχιερέα μέγαν διεληλυθότα τοὺς οὐρανούς, Ἰησοῦν τὸν υἱὸν τοῦ Θεοῦ, κρατῶμεν τῆς ὁμολογίας."},{"book":"ΠΡΟΣ ΕΒΡΑΙΟΥΣ","chapter":"4","verse":"15","text":"οὐ γὰρ ἔχομεν ἀρχιερέα μὴ δυνάμενον συμπαθῆσαι ταῖς ἀσθενείαις ἡμῶν, πεπειραμένον δὲ κατὰ πάντα καθ᾽ ὁμοιότητα χωρὶς ἁμαρτίας."},{"book":"ΠΡΟΣ ΕΒΡΑΙΟΥΣ","chapter":"4","verse":"16","text":"προσερχώμεθα οὖν μετὰ παρρησίας τῷ θρόνῳ τῆς χάριτος, ἵνα λάβωμεν ἔλεον καὶ χάριν εὕρωμεν εἰς εὔκαιρον βοήθειαν."}]}