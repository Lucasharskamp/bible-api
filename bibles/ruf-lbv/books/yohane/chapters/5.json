{"data":[{"book":"Yohane","chapter":"5","verse":"1","text":"Hambele, Yesu kagheluka Yerusalemu kune ichihungo cha Wayahudi."},{"book":"Yohane","chapter":"5","verse":"2","text":"Ako Yerusalemu, habehi na libani likulu ilikemighwe Libani lye Iwang'olo tsahana tsimbu ilikemighwe Betisada kwa Chihebulaniya, tsimbu alyo tsa lya habehi na pfibwalu pfitano."},{"book":"Yohane","chapter":"5","verse":"3","text":"Iwanu wengi iwatamu tsawakala mne pfibwalu apfo, pfifita, pfimbete, ne iwanu iwaholole. Tsawang'ali wobeta ghamatsi ghatibuke,"},{"book":"Yohane","chapter":"5","verse":"4","text":"kwaapfila malaika we Imtwatsa ang'ali yohulumkagha mne ghamatsi na kughatibula. Imtamu iyakwandusa kwingila mne ghamatsi ighatibulighwe, tsakahonetsighwa utamu wowose iyali nawo."},{"book":"Yohane","chapter":"5","verse":"5","text":"Imunu yumwe iyakalile hala, tsakakala mtamu kwa miyaka selasini na nane."},{"book":"Yohane","chapter":"5","verse":"6","text":"Yesu hamwonile mtamu ayo kawasa hala, tsakamanya ka yang'ali yoghula kwa matsuwa mengi, apfo kamghutsa mtamu ayo, “Pfii kwobama uhone?”"},{"book":"Yohane","chapter":"5","verse":"7","text":"Mtamu yula kamwidika, “Mtwatsa, nahela imunu wa kunyingitsa mne litsimbu ghamatsi haghotibulighwa. Hanibama kwingila, imunu yungi konongolela.”"},{"book":"Yohane","chapter":"5","verse":"8","text":"Kuya Yesu kamlongela, “Winuke! Sola chilagho chako uke.”"},{"book":"Yohane","chapter":"5","verse":"9","text":"Bahala imunu yula kahona, kasola chilagho chake, koka."},{"book":"Yohane","chapter":"5","verse":"10","text":"apfo Iwakulu wa Wayahudi wamlongela imunu yahonile, “Leloli Litsuwa lya Sabato, ghamalaghitso ghoghoma kuchighala chilagho chako.”"},{"book":"Yohane","chapter":"5","verse":"11","text":"Lekeni imunu ayo kawedika, “Imunu iyanihonetse kanongela, ‘Sola chilagho chako uke.’ ”"},{"book":"Yohane","chapter":"5","verse":"12","text":"Wamghutsa, “Angu munu wachi iyakulongele usole chilagho chako uke?”"},{"book":"Yohane","chapter":"5","verse":"13","text":"Lekeni ng'ammanyile bae imunu iyamuhonetse kwaapfila iwanu tsawengi na Yesu ma tsakoka."},{"book":"Yohane","chapter":"5","verse":"14","text":"Hambele Yesu kampfika imunu yula mne Ing'anda ya Ukulombela, kamlongela, “Tegheletsa, sambi kuhona. Uleke kutenda nzambi, ung'atenda nzambi, ichinu chihile chitsokulawila.”"},{"book":"Yohane","chapter":"5","verse":"15","text":"Kuya imunu yula koka, kawalongela iwakulu wa Wayahudi ka yamuhonetse Yesu."},{"book":"Yohane","chapter":"5","verse":"16","text":"Kwaapfila Yesu yang'ali yotenda ipfinu pfino mne Litsuwa lya Sabato, Wayahudi wandusa kumhila."},{"book":"Yohane","chapter":"5","verse":"17","text":"Yesu kawalongela, “Aba wangu kosang'ana ghamatsuwa ghose, na nene pfipfila nobamighwa nisang'ane.”"},{"book":"Yohane","chapter":"5","verse":"18","text":"Apfo Wayahudi wabama wamkome Yesu. Tsawabama wamkome Yesu si kwaapfila kalibetsa Litsuwa lya Sabato liliheka, ila tsakamkema Imulungu Aba wake, apfo ketenda keghala ne Imulungu."},{"book":"Yohane","chapter":"5","verse":"19","text":"Yesu kawedika, “Nowalongela ghendo, Imwana ng'odaha bae kutenda chinu chochose yaliyeka, Imwana kodaha kutenda aghala ghomwona Aba wake koghatenda, kwaapfila ghoghose ghotenda Aba, Imwana naye koghatenda."},{"book":"Yohane","chapter":"5","verse":"20","text":"Kwaapfila Aba komnoghela Imwana na komlangusa ghose ghayotenda. Kuya katsomlangusa ipfinu pfikulu pfa kusang'ana kubita pfino, namwe mtsokangawala."},{"book":"Yohane","chapter":"5","verse":"21","text":"Ka Aba pfayowatsilihula iwanu iwafile na kuweng'a ughima, pfipfila Imwana kolapfa ughima kwe iwanu iyowabama."},{"book":"Yohane","chapter":"5","verse":"22","text":"Aba ng'omuhigha bae imunu wowose, lekeni kamwing'a Imwanaghe uwetso wa kuhigha,"},{"book":"Yohane","chapter":"5","verse":"23","text":"ili iwanu wose wamuhulikitse Imwana ka pfawomuhulikitsa Aba. Imunu wowose iyolema kumuhulikitsa Imwana komlema Aba iyamtumile."},{"book":"Yohane","chapter":"5","verse":"24","text":"“Nowalongela ghendo, imunu wowose iyohulika mbuli yangu na kumtoghola ayula iyanitumile kana ughima wa ghamatsuwa ghose, ng'atsohighighwa kwaapfila kaloka lifwa kengila mne ughima."},{"book":"Yohane","chapter":"5","verse":"25","text":"Nowalongela ghendo, litsuwa lyakutsa na sambi ma lipfika iwanu iwafile hawatsohulika litsi lye Imwana we Imulungu, na awala iwahulike watsakuwa waghima."},{"book":"Yohane","chapter":"5","verse":"26","text":"Ka Aba imwenyegho pfayali mwanduso we ighima, pfipfila kamtenda Imwanaghe kuwa mwanduso we ughima."},{"book":"Yohane","chapter":"5","verse":"27","text":"Kamwing'a imwana uwetso wa kuhigha, kwaapfila ka Imwana we Imunu."},{"book":"Yohane","chapter":"5","verse":"28","text":"Mleke kukangawala mbuli ino, litsuwa lyakutsa iwanu iwafile hawatsohulika litsi lyake,"},{"book":"Yohane","chapter":"5","verse":"29","text":"watsolawa mne tsikabuli tsawo, awala iwatendile ghanoghile watsotsilihulighwa wawe waghima, na iwatendile ghehile watsotsilihulighwa wahighighwe."},{"book":"Yohane","chapter":"5","verse":"30","text":"Nene sidaha bae kutenda ichinu imwenyegho, nohigha ka Imulungu pfonongela, nohigha kwa haki, kwaapfila sitenda bae chanibama, ila notenda achila chobama ayula iyanitumile."},{"book":"Yohane","chapter":"5","verse":"31","text":"“Ning'alonga mbuli tsangu imwenyegho, ukalangama wangu wa ughutsu."},{"book":"Yohane","chapter":"5","verse":"32","text":"Lekeni kuna yungi iyolonga mbuli tsangu, nomanya chila chinu chalongile kalongesa."},{"book":"Yohane","chapter":"5","verse":"33","text":"Mwemwe tsamuwatuma iwanu kwa Yohane, na mbuli tsangu tsalongile tsolongesa."},{"book":"Yohane","chapter":"5","verse":"34","text":"Sibama bae ukalangama we imunu, ila nolonga apfi ili mwemwe mkombolighwe."},{"book":"Yohane","chapter":"5","verse":"35","text":"Yohane tsakakala ka ichitasa, iching'ali chikwaka na chomwemwesa, namwe msaghula ghamatsuwa chidogho kudeng'elela ghumwanga ghwake."},{"book":"Yohane","chapter":"5","verse":"36","text":"Nina ukalangama mkulu kubita wa Yohane. Kwaapfila ing'onde iyangaile Aba niimalitsa, isang'ano yanisang'ana, yolangusa Aba kanituma."},{"book":"Yohane","chapter":"5","verse":"37","text":"Aba imwenyegho iyanitumile kalonga mbuli tsangu. Ng'amuhulike bae litsi lyake wala kuchona chihanga chake,"},{"book":"Yohane","chapter":"5","verse":"38","text":"na mbuli yake ng'aikala bae mghati mwenu, kwaapfila ng'amumtoghole yula iyamtumile."},{"book":"Yohane","chapter":"5","verse":"39","text":"Mwosoma Ghamaandiko Mahenzeluka, kwaapfila mwopfikitsa mne Ghamaandiko Mahenzeluka mtsopata ughima wa ghamatsuwa ghose. Ghamaandiko ghagho Mahenzeluka gholonga mbuli tsangu!"},{"book":"Yohane","chapter":"5","verse":"40","text":"Lekeni mng'ali mwolema kunitsila muwe na ughima."},{"book":"Yohane","chapter":"5","verse":"41","text":"“Sibama bae iwanu wanitunye."},{"book":"Yohane","chapter":"5","verse":"42","text":"Lekeni nommanyani ka mwahela unoghelo we Imulungu mne imimoyo yenu."},{"book":"Yohane","chapter":"5","verse":"43","text":"Nitsa kwa taghwa lya Aba wangu, ng'amnitoghole bae, lekeni imunu yungi ang'atsa kwa taghwa lyake, mtsombokela."},{"book":"Yohane","chapter":"5","verse":"44","text":"Apfi mtsodahatse kunitoghola, ka mwemwe mwobama kubokela utunitso kulawa kuna mwemwe iwenyegho, lekeni mwolema kubokela utunitso iulawa kwe Imulungu yaliyeka?"},{"book":"Yohane","chapter":"5","verse":"45","text":"Mleke kupfikitsa nitsowalongeletsa kwa Aba. Musa iyammwikile lolelo lyenu, ayo yuyo iyatsomuhighani."},{"book":"Yohane","chapter":"5","verse":"46","text":"Mng'amtoghole Musa, mng'anitoghole na nene, kwaapfila tsakandika mbuli tsangu."},{"book":"Yohane","chapter":"5","verse":"47","text":"Lekeni ka ng'amchitoghola achila chandikile, apfi mtsotogholatse chanilonga?”"}]}