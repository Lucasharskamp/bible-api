{"data":[{"book":"2 Korintuh","chapter":"11","verse":"1","text":"Ka angnak api a awm üng na ngaisim pe ua; na ngaisim pe kcang ua."},{"book":"2 Korintuh","chapter":"11","verse":"2","text":"Pamhnama kba ning jah k’eihei veng; nangmi cun khyang mat, amät Khritawa khyu vaia ngla ngcim ka tak peta nami kyaki."},{"book":"2 Korintuh","chapter":"11","verse":"3","text":"Kphyu naw a hleihlaknak am Evah a mhleia kba, nami ngaikyunak pyeh se Khritawa veia nami ng’apnak nami pyai tak vai kyüh veng."},{"book":"2 Korintuh","chapter":"11","verse":"4","text":"Isetiakyaküng, am kami sanga Jesuh akce sang lü nami veia lawki naküt nami na dokham, keimi üngka naw nami yaha nghmüimkhya la keimi üngka naw nami yaha thangkdawa am kyakia ngmüimkhya la thangkdaw akce nami yaha phäha kyaki!"},{"book":"2 Korintuh","chapter":"11","verse":"5","text":"Ngsä kkü he nami ti hea kthaka ka hnem bawk khaia am ngai veng."},{"book":"2 Korintuh","chapter":"11","verse":"6","text":"Ngthu sangnak üng amimia kba am ka thengvai üngpi, ksingkhyapnak üngta akcunkba am ni; ahin hin nami veia hmün naküt la akcün naküt ngsing khaia kami pawhki he ni."},{"book":"2 Korintuh","chapter":"11","verse":"7","text":"Nami veia thangkdaw ka sang law üng aphu am kthäk khawi nawng; nami hlüngtainak vaia kamät naw kamät ka hnem sak hin ka katnaka kyaki aw?"},{"book":"2 Korintuh","chapter":"11","verse":"8","text":"Nami ksunga khutbi ka bi k’um üng sangcim kce he naw na khyengki he. Nangmi ning jah kpüinak vaia phäha ka jah yuteikia kya ve."},{"book":"2 Korintuh","chapter":"11","verse":"9","text":"Acunüng, nami veia ve lü ngui ka hlüei üng pi u am kpyankhaei nawng; jumeiki he Maketawnih khaw üngka naw ami law üng ka hlükaw cun na kpüikie; ahmäi üng am ka ning jah kpyankhaei khaia ka ngcüngceiki, acunkba ka ngcüngcei laih laih khai."},{"book":"2 Korintuh","chapter":"11","verse":"10","text":"Khritawa ngthungtak kei üng awmkia kyase, “Ngui am ning jah kthäh nawng” ti lü ka awhcahnak hin Akaijah khaw naküta pi am düt khai ni."},{"book":"2 Korintuh","chapter":"11","verse":"11","text":"Am ka ning jah jawngnaka phäha ahikba ka pyenki aw? Pamhnam naw ksingki."},{"book":"2 Korintuh","chapter":"11","verse":"12","text":"Tuhkbäih aphu kaa ka bilawha kba tuha pi ka bi khai, isetiüng ngsä kce he naw pi ka bilawha kba bilo nghaki he tia am ami awhcah vaia phäha ni."},{"book":"2 Korintuh","chapter":"11","verse":"13","text":"Acuna Khyang he cun ngsä kcanga am kya u lü, ngsä kcanga ngsaihkie ni, amimi cun Khritawa ngsä kcanga mäiha ngdang khaia khutbi biki he ni."},{"book":"2 Korintuh","chapter":"11","verse":"14","text":"Acun cun mün vai am kya; Khawyam pi khankhawngsäa mäiha ngpyang kyuki ni."},{"book":"2 Korintuh","chapter":"11","verse":"15","text":"Acunakyase, ania ngsä he pi ngsungpyunkia ngsä hea kba ami kya üng jah münak vai am kya. Abäihnaka mhmüp üng ami bilawh kunga kba yah law khai he."},{"book":"2 Korintuh","chapter":"11","verse":"16","text":"Ka pyen be tüki, u naw pi angkia ä na ngaih kawm. Angkia nami na ngaih üng apica ka awhcahnak vaia angki hlawka na dokham ua."},{"book":"2 Korintuh","chapter":"11","verse":"17","text":"Ahinkba ka pyen hin Bawipa naw a na pyensaka am kya, angkia kba awhcah lü ka pyen ni."},{"book":"2 Korintuh","chapter":"11","verse":"18","text":"Khyang he naw pumsa lama ami awhcaha kba awhcah law hnga süm vang."},{"book":"2 Korintuh","chapter":"11","verse":"19","text":"Nami mät nami themkia kyase angki he jekyai u lü nami jah doki."},{"book":"2 Korintuh","chapter":"11","verse":"20","text":"Khyang naw ning jah tamna na lü, ning jah jawiei lü, nami ka ning jah lawhei pe lü, ning jah hmumsit lü, ning jah kbei sepi khamei ua."},{"book":"2 Korintuh","chapter":"11","verse":"21","text":"Acun he ka jah bilawh vai kyühei veng ti lü ka ng’anei vai cun ngkekhyakei veng. Cunsepi, khyang mat mat awhcah khaia a ling üng angkia kba pyen veng, ani a linga kba kei pi ling veng."},{"book":"2 Korintuh","chapter":"11","verse":"22","text":"Amimi cun Hebru khyang he aw? Kei pi ka kyaki. Isarel khyang he aw? Kei pi ka kya hngaki. Abrahama mjü he aw? Kei pi ka kyaki."},{"book":"2 Korintuh","chapter":"11","verse":"23","text":"Khritawa m'ya he aw? Angkia mäiha ka pyen üng, kei daw bawkia m'yaa kya veng; khüihnak üng aktäa ka kthanaki, thawngim üng kyumnak üng däm bawkia ka kyumki, kpaihnak khawvei khamei lü, thihnak khawvei ka tawki."},{"book":"2 Korintuh","chapter":"11","verse":"24","text":"Judah khyang he naw, thumkip ja kaw vei cia mhma vei ami na kpaih."},{"book":"2 Korintuh","chapter":"11","verse":"25","text":"Romah he naw kthum vei kphi ngpum am ami na kpaih, mata lung am ami na vawih, kthum vei mlawnga pyehnak ka tawki, mthan mat la mhmüp mat tui üng ka awmki;"},{"book":"2 Korintuh","chapter":"11","verse":"26","text":"Ka kdung hünaka khawvei tui hea khana kyühkseki üng, m'yuk’ei hea ksunga kyühkseki üng, Judah khyanga ksunga kyühkseki üng, khyangmjükce hea ksunga kyühkseki üng, khawkhiksea ksunga kyühkseki üng, khawkhyawng khawa kyühkseki üng, mliktuia ksunga kyühkseki üng, bena phawk phawk hea ksunga kyühksekia ka khameiki."},{"book":"2 Korintuh","chapter":"11","verse":"27","text":"Bawngkha khüihkhawmnak, khawvei am ip lü awmnak, eiawk cawixainak, khawvei buh am einak, ngtungjinak vai la suisak vai am ve lü ka ve pängki."},{"book":"2 Korintuh","chapter":"11","verse":"28","text":"Acuna thea akce am pyena, sangcim he jah ngai lü a mhmüp tä se ka khuikhaki."},{"book":"2 Korintuh","chapter":"11","verse":"29","text":"Khyang am kyanki a awm üng am ka kyan hngaki, khyang mat katnak da a ceh üng mlung natnak am ka beki."},{"book":"2 Korintuh","chapter":"11","verse":"30","text":"Ka awhcah üng pi am ka kyanaka mawng ni ka awhcahnak hlü ve."},{"book":"2 Korintuh","chapter":"11","verse":"31","text":"Bawipa Jesuha Pa la Mhnama ngming angläta josenak am awmki naw am ka yaileinak cun ksingki."},{"book":"2 Korintuh","chapter":"11","verse":"32","text":"Damateta ka ve k’um üng bawi Aretaha keha awmki yekap he naw ami na man vaia mlüh mkawt cun ngängki he."},{"book":"2 Korintuh","chapter":"11","verse":"33","text":"Acunsepi, kei cun yang üng na ktawk u lü, ngvawng khan üngka na khya u se, acuna sangpuxanga kut üngka naw ka lätki."}]}