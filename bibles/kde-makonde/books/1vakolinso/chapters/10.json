{"data":[{"book":"1 Vakolinso","chapter":"10","verse":"1","text":"Mmakukulupila avangu, nangu nikátamwa muluvalile kuyamba àlalá lanavahumidile anakuluvetu machedo aneko kulilanga. Vammalele váchungwa na alila lihunde lichivalongolelela, na vammalele váyombweke Bahali ya Shamu kwa madodo."},{"book":"1 Vakolinso","chapter":"10","verse":"2","text":"Chitendo cha kulojwa na lihunde na kuyomboka bahali chívele muchi kubatiswa uchinga vààve vanu vanga Musa."},{"book":"1 Vakolinso","chapter":"10","verse":"3","text":"Vanu vammalele vánilyanga chakulya uchimo cha chinnungu,"},{"book":"1 Vakolinso","chapter":"10","verse":"4","text":"na kukumbila chikumbilo uchimo cha chinnungu. Kwa kuva, vákumbidile medi lanalatendile Nnungu lahume nniyanga alila likulu lya chinnungu lichivapapata, na liyanga anelyo lívele Yesu Kilisto mwene."},{"book":"1 Vakolinso","chapter":"10","verse":"5","text":"Henga vanu vohe nnikuwa lyavo, Nnungu nanga panakatapaliwije navo, bahi nkuvawalala, na miili yavo nkuyanjala chihi nnilanga."},{"book":"1 Vakolinso","chapter":"10","verse":"6","text":"Bahi anelo lammalele ni nfano kwetu hwetu, làtuduma hwetu tunalatamwe lahakalenge muchi muvanatendeledile vanang'o."},{"book":"1 Vakolinso","chapter":"10","verse":"7","text":"Munadiyuwe disanamu muchi chivanatendile vanu vanji nnikuwa lyavo, malinga chilahaula Malemba Lanaswe kuva, “Vanu vániikalanga pahi, nkulya na kukumbila, nkuimila na kudivinila disanamu anedyo.”"},{"book":"1 Vakolinso","chapter":"10","verse":"8","text":"Wala tunatende umalaya muchi chivanatendile vanu vanji muvanang'o, nniduva limo nkuhwanga vanu alufu ishilini na tatu."},{"book":"1 Vakolinso","chapter":"10","verse":"9","text":"Tunanninge Nang'olo muchi chivatendile vanu vanji muvanang'o, nkuhwanga kwa kulumwa na mihongo."},{"book":"1 Vakolinso","chapter":"10","verse":"10","text":"Wala munahinginike muchi chivanahinginike vanu vanji muvanang'o, nkuwalalwa na malaika nkúwalala!"},{"book":"1 Vakolinso","chapter":"10","verse":"11","text":"Anelo mambo lammalele lávapete vanang'o uchinga lààve nfano kwetuhwe, na anelo lánilembwa uchinga latudume hwetu tuvêle kuntululilo wa mahiku."},{"book":"1 Vakolinso","chapter":"10","verse":"12","text":"Bahi munu woheyo alyôna kuva àniimila saana, alyongolele uchinga anamatoke."},{"book":"1 Vakolinso","chapter":"10","verse":"13","text":"Kulingwa kumulingwa, njo kuvakojîje vanu vanji vammalele. Henga Nnungu nni wakukulupika, nang'e nanga pambeleka mulingwe kupunda dimongo dyenu. Pamo na kulingwa, nang'e àmbemwing'anga mwenu indila ya kuhumila uchinga muhulule kupilila."},{"book":"1 Vakolinso","chapter":"10","verse":"14","text":"Bahi mmayanjavangu unintamwanga, linyemyange kudiyuwa disanamu."},{"book":"1 Vakolinso","chapter":"10","verse":"15","text":"Ngùtangola na mwenu mmanu muvêle na ding'ano. Amulanga mwenu mmene kwamba alano languhaula."},{"book":"1 Vakolinso","chapter":"10","verse":"16","text":"Hwetu tùnanshukulu Nnungu kwajili ya chikombe chituchitumila patulya Chakulya cha Nang'olo. Patuchitumila chikombe anecho cha inema, dachi, tukálundanywa na myadi yanga Kilisto? Na patuumeya nkate, dachi, tukálundanywa na mmili wanga Kilisto?"},{"book":"1 Vakolinso","chapter":"10","verse":"17","text":"Kwa kuva, nkate nni umo na hwetu tuvammalele tùnakumila anewo nkate umo, bahi hwetu tùvele muchi mmili umo, ikànava hwetu tùvele tuvohe."},{"book":"1 Vakolinso","chapter":"10","verse":"18","text":"Lolanga nfano wa Vaisilaeli vene. Dachi, anevo vanu pavachilya sabihu, vakáchikumilana na chitala?"},{"book":"1 Vakolinso","chapter":"10","verse":"19","text":"Ngùchidachi nano? Dachi, kwamba achila chihumîjwe sadaka kudisanamu ni chinu chivêle na mana yoheyo? Na kwamba anedyo disanamu, dachi, nni chinu cha mana?"},{"book":"1 Vakolinso","chapter":"10","verse":"20","text":"Wala kadiki! Chinguhaula nni kuva, vitukutuku vivavihumya sadaka vanu vakánkameke Nnungu vàvahumija anamindenga, akee Nnungu. Nanani nikátamwa mwenu mukumilane na anamindenga."},{"book":"1 Vakolinso","chapter":"10","verse":"21","text":"Nanga pamuhulula kukumbila chikombe cha Nang'olo pamo na chikombe cha anamindenga, na nanga pamuhulula kukumila meza ya Nang'olo na meza ya anamindenga."},{"book":"1 Vakolinso","chapter":"10","verse":"22","text":"Au tùlembela tuntende Nang'olo ààve na wiu? Mùtenda tùvele na dimongo namene kumpunda nang'e?"},{"book":"1 Vakolinso","chapter":"10","verse":"23","text":"Panjika pàvele munu ambehaûla kuva, “Vitukutuku vyammalele nni halali,” henga akee vyammalele vifâla. Nni muhiu kuva vitukutuku vyammalele halali, henga akee vyammalele vidênga ing'ulupa."},{"book":"1 Vakolinso","chapter":"10","verse":"24","text":"Bahi munu anatahe faida yake mwene, ila faida ya nnyake."},{"book":"1 Vakolinso","chapter":"10","verse":"25","text":"Kila chinu chivasumisa kusakoni mwenu ilya bila kuujauja ing'anya ya kuhukumika mmitima yenu."},{"book":"1 Vakolinso","chapter":"10","verse":"26","text":"Kwa kuva, Malemba Lanaswe làhaula kuchidoni, “Chilambo na vyammalele vivêle nkati mwake nni mali yanga Nang'olo.”"},{"book":"1 Vakolinso","chapter":"10","verse":"27","text":"Ikàva munu akákulupila àninkumbulanga mwenu, na mwenu nkukubali kuhwena, bahi ilyanga kila chinu chivambemwing'a bila kuujauja ing'anya ya kuhukumika mmitima yenu."},{"book":"1 Vakolinso","chapter":"10","verse":"28","text":"Henga munu akànnyaulila kuchidoni, “Chakulya achino chìhumijwe sadaka kudisanamu,” bahi munalye ing'anya ya aneyo annyaulidîle uchocho, na ing'anya ya kuhukumika muntima."},{"book":"1 Vakolinso","chapter":"10","verse":"29","text":"Nangu nikáhaula kuyamba kuhukumika kwa mitima yenu, henga ngùyamba kuhukumika kwa ntima wa aneyo munu annyaulidîle."},{"book":"1 Vakolinso","chapter":"10","verse":"30","text":"Ikàva nangu ngùlya chakulya anecho akuno ungunshukulu Nnungu, ing'anya ntwani ngwambike kwa chakulya chingunshukulite Nnungu?”"},{"book":"1 Vakolinso","chapter":"10","verse":"31","text":"Bahi chinu chohecho chimutenda, ikàva kulya au kukimbila, tendanga lammalele kwajili ya ukulu wa Nnungu."},{"book":"1 Vakolinso","chapter":"10","verse":"32","text":"Munavakoheje Vayahudi wala Vagiliki wala vanu va Nnungu vankulupîla Yesu."},{"book":"1 Vakolinso","chapter":"10","verse":"33","text":"Mùùve muchi nangu ngulînga kuvakatapalila vanu vammalele kwa kila namuna, bila kutaha faida yangu nimwene ila faida ya vammalele, uchinga vapate kupohwa."}]}