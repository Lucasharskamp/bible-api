{"data":[{"book":"1 Timoteo","chapter":"5","verse":"1","text":"Uleke kumkembela mnzee, ila ulonge naye ka aba wako. Iwasongolo nawo ulonge nawo ka ndughu tsako,"},{"book":"1 Timoteo","chapter":"5","verse":"2","text":"iwapinga wanzee ulonge nawo ka mai tsako, ne iwali ulonge nawo ka lumbu tsako, mne uhenzeluka wose."},{"book":"1 Timoteo","chapter":"5","verse":"3","text":"Uwatendele pfinoghile pfitsuka iwali pfitsuka ghendo."},{"book":"1 Timoteo","chapter":"5","verse":"4","text":"Lekeni ka chitsuka kana iwana au watsukulu, welangulitse tanu kughatenda ghawobamighwa kutenda kwa kuwalolesa iwanu wa kaye tsawo iwenyegho, na kwa kutenda apfo wowaliha iwabala wawo na welesi wawo. Kwaapfila kutenda apfo komnoghelesa Imulungu."},{"book":"1 Timoteo","chapter":"5","verse":"5","text":"Ipinga yali chitsuka ghendo, ayula iyalekighwe yaliyeka, ayo kamwikila Imulungu lolelo lyake, na koghendelela kumlomba Imulungu ichilo ne imisi yamwapfile."},{"book":"1 Timoteo","chapter":"5","verse":"6","text":"Lekeni chitsuka yang'oleka dong'o tsake, ayo kafa mmoyo hata ka kamghima."},{"book":"1 Timoteo","chapter":"5","verse":"7","text":"Pfipfila uweng'e ghamalaghitso ghano ili iwanu wangi waleke kona ghamatotso kuna wawo."},{"book":"1 Timoteo","chapter":"5","verse":"8","text":"Lekeni ka imunu ng'owalela bae ndughu tsake, ghendoghendo awala wa mng'anda mwake, imunu ayo koilema inoghola, na keha kubita imunu ing'ayotoghola."},{"book":"1 Timoteo","chapter":"5","verse":"9","text":"Uleke kumwika chitsuka wowose mne kingili lye pfitsuka ka ng'apfikile bae imiyaka sitini. Kuya aghwe ipinga iyakwelighwe mala imwe,"},{"book":"1 Timoteo","chapter":"5","verse":"10","text":"na iyamanyike kwa ghamatendo ghake ghanoghile ka yawalelile ghoya iwanaghe na kuwabokela iwahenza, na kuwopfugha ghamaghulu iwaenzeluka na kuwapfila awala iwaghanzike, na kwilapfa imwenyegho kutenda aghala ghose ighanoghile."},{"book":"1 Timoteo","chapter":"5","verse":"11","text":"Lekeni uleke kuweka pfitsuka wadodo mna kingili alyo, mana dong'o tsawo tsing'awatenda wabame kukwelighwa keli, watsomleka Kiristu."},{"book":"1 Timoteo","chapter":"5","verse":"12","text":"Apfo watsakuwa na ghamatotso kwa kuleka laghano lyawo lya mwanduso."},{"book":"1 Timoteo","chapter":"5","verse":"13","text":"Pfitsuka ka wano wakwandusa kuwa wadebwe na ukwangakwanga kulawa ing'anda imwe mbaka ing'anda ingi, kuya si wadebwe hela, ila pfipfila wasongeletsi na wakwingila mne mbuli tse iwanu wangi, aku wolonga ghala ng'awobamighwa kughalonga."},{"book":"1 Timoteo","chapter":"5","verse":"14","text":"Apfo nobama pfitsuka awala si wanzee bae wakwelighwe, wapate iwana, na walolese kaye tsawo ili waleke kuwatenda wanebe wetu walonge mbuli tsetu pfihile."},{"book":"1 Timoteo","chapter":"5","verse":"15","text":"Kwaapfila pfitsuka wangi ma waghaluka womuwinza Setani."},{"book":"1 Timoteo","chapter":"5","verse":"16","text":"Lekeni ka ipinga iyomtoghola Kiristu kana pfitsuka mkaye mwake, leka yawapfile. Aleke kulilekela mtsigho kingili lye iwanu iwomtoghola Kiristu, ili wanu awo iwomtoghola Kiristu wawapfile pfitsuka awala iwalihela chinu ghendo."},{"book":"1 Timoteo","chapter":"5","verse":"17","text":"Iwabala iwolongotsa pfinoghile wobamighwa walihighwe mala mbili, ghendoghendo awala iwosang'ana kuwapetela iwanu na kuwalangulitsa."},{"book":"1 Timoteo","chapter":"5","verse":"18","text":"Kwaapfila Ghamaandiko Mahenzeluka gholonga, “Uleke kumwoha ing'ombe chibang'wa haumtumila kupfuna.” na “Mtenda isang'ano kobamighwa yeng'ighwe maliho ghake.”"},{"book":"1 Timoteo","chapter":"5","verse":"19","text":"Uleke kutoghola ghamaghomba kwe iwabala mbaka ghaghalighwe ne iwakalangama weli au wadatu."},{"book":"1 Timoteo","chapter":"5","verse":"20","text":"Awala iwoghendelela kutenda nzambi muwakembele hambele he iwanu, ili iwanu wangi wapfuke."},{"book":"1 Timoteo","chapter":"5","verse":"21","text":"Nokulaghitsa hambele he Imulungu na hambele ha Kiristu Yesu, na hambele he wamalaika iwasaghulighwe, uleke kuhigha kwa kusumka, kuya uleke kutenda mbuli yoyose kwa kulola chihanga che imunu."},{"book":"1 Timoteo","chapter":"5","verse":"22","text":"Uleke kusumka kumwikila ghamoko imunu wowose yawe chilongotsi. Uleke kwingila mne nzambi tse iwanu wangi. Wilolese ghumwenyegho uwe mwenzeluka."},{"book":"1 Timoteo","chapter":"5","verse":"23","text":"Uleke kunwa ghamatsi ghaliheka, unwe dipfai chidogho kwaajili ye lida lyako na utamu wako wa chila mala."},{"book":"1 Timoteo","chapter":"5","verse":"24","text":"Nzambi tse iwanu wangi tsakoneka mwatsi, hata ka ng'ana wahighwe, iwanu wangi nzambi tsawo ng'atsikoneka mbaka ahala hawotsohighighwa."},{"book":"1 Timoteo","chapter":"5","verse":"25","text":"Pfipfila ghamatendo ghanoghile ghakoneka mwatsi na hata aghala ing'aghokoneka, ng'aghodaha bae kwipfisa."}]}