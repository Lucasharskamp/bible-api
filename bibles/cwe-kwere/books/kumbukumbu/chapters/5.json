{"data":[{"book":"Kumbukumbu","chapter":"5","verse":"1","text":"Musa kawatanga hamwe Waisilaili na kawalongela, “Tegelezeni mweye Waisilaili, tegelezeni ndagilizi na malagilizo yose yonimwing'hani diyelo. Ifunzeni na muzindilile."},{"book":"Kumbukumbu","chapter":"5","verse":"2","text":"Mndewa Mulungu, Mulungu wetu, katenda lagano na cheye kuna umulima wa Holebu."},{"book":"Kumbukumbu","chapter":"5","verse":"3","text":"Hatendile lagano ijo na wasaho zetu, mbali katenda na cheye wose chili wagima diyelo."},{"book":"Kumbukumbu","chapter":"5","verse":"4","text":"Kuja kuna umulima Mndewa Mulungu mwenyewo kalonga na mweye kulawa muna umoto."},{"book":"Kumbukumbu","chapter":"5","verse":"5","text":"Lusita luja nima hagati ya mweye na Mndewa Mulungu kumulongelani chiya chiyalongile, kwaviya mukala mudumba moto, hamukwelile kumulima."},{"book":"Kumbukumbu","chapter":"5","verse":"6","text":"‘Niye ni Mndewa Mulungu, Mulungu wako, inikulavile Misili, koukalile mtumwa."},{"book":"Kumbukumbu","chapter":"5","verse":"7","text":"“ ‘Sekeutambikile milungu imwenga ila niye."},{"book":"Kumbukumbu","chapter":"5","verse":"8","text":"“ ‘Sekeuitendele nyang'hiti ya chinhu chochose chilingile fana chinhu cha kuulanga hebu chili muna iisi hebu chili muna yamazi."},{"book":"Kumbukumbu","chapter":"5","verse":"9","text":"Sekeutumbalile mavindi hebu kutambikila nyang'hiti, kwaviya niye Mndewa Mulungu, Mulungu wako ni Mulungu nili na migongo. Nowatagusa wana kwa wihi wa tati zawo mbaka welesi wetatu na wekane wa waja wonihila niye."},{"book":"Kumbukumbu","chapter":"5","verse":"10","text":"Mbali nolagusa ulondo wangu kwa maalufu ya welesi wa waja wonilonda na kuzindilila malagilizo yangu."},{"book":"Kumbukumbu","chapter":"5","verse":"11","text":"“ ‘Sekeudisang'hanile chakachaka zina da Mndewa Mulungu, Mulungu wako, kwaviya Mndewa Mulungu kezamtagusa chila munhu yodisang'hanila chakachaka zina jake."},{"book":"Kumbukumbu","chapter":"5","verse":"12","text":"“ ‘Zindilila Siku ya Mhumulo na uitende iwe yelile, fana niye Mndewa Mulungu, Mulungu wako vinikulagilize."},{"book":"Kumbukumbu","chapter":"5","verse":"13","text":"Kunazo siku sita za kusang'hana sang'hano zako zose,"},{"book":"Kumbukumbu","chapter":"5","verse":"14","text":"mbali siku yesaba ni ya kuhumula ya Mndewa Mulungu, Mulungu wenu. Muna isiku iyo sekeutende usang'hano wowose, weye hebu wanago wa chilume hebu wa chike hebu watumwa wako wa chilume hebu wa chike hebu ng'ombe wako hebu chihongwe wako hebu mnyama wako yoyose hebu nyambenyambe yokala muna ikaye yako. Watumwa wako wolondeka wahumule fana weye."},{"book":"Kumbukumbu","chapter":"5","verse":"15","text":"Kumbuka kuwa weye kukala mtumwa muna iisi ya Misili, niye Mndewa Mulungu, Mulungu wako nikusegeza uko kwa mkono wangu uli na udahi na nguvu, lekamana niye Mndewa Mulungu, Mulungu wako nikulongela uizindilile Siku ya Mhumulo."},{"book":"Kumbukumbu","chapter":"5","verse":"16","text":"“ ‘Wahishimu tati yako na mami yako, fana Mndewa Mulungu, Mulungu wako viyakulagilize, tenda ivo muladi ukale siku nyingi na ukale kwa kubweda muna iisi yonikwing'ha."},{"book":"Kumbukumbu","chapter":"5","verse":"17","text":"“ ‘Sekeukome giladi."},{"book":"Kumbukumbu","chapter":"5","verse":"18","text":"“ ‘Sekeuibandame na mulume hebu muke wa munhu imwenga."},{"book":"Kumbukumbu","chapter":"5","verse":"19","text":"“ ‘Sekeubawe."},{"book":"Kumbukumbu","chapter":"5","verse":"20","text":"“ ‘Sekeumulongeleze mkaya miyago kwa mbuli za uvwizi."},{"book":"Kumbukumbu","chapter":"5","verse":"21","text":"“ ‘Sekeummelele mate muke wa miyago hebu sekeiumelele mate kaye yake, hebu mgunda wake hebu mtumwa wake wa chilume hebu wa chike hebu ng'ombe wake hebu chihongwe wake, hebu chinhu chochose chiyeli nacho miyago.’"},{"book":"Kumbukumbu","chapter":"5","verse":"22","text":"“Yano ni malagilizo yoyamwing'hileni Mndewa Mulungu vimuiting'hane hana umulima. Viyalongile kwa dizi kulu kulawa muna umoto na kulawa muna diwingu na muna diziza totolo, kamwing'hani malagilizo yano na habule yamwenga. Maabaho kandika malagilizo yano uchanyha ya vibawo vidi va mabwe na kaning'ha niye."},{"book":"Kumbukumbu","chapter":"5","verse":"23","text":"“Vimuhulike dizi kulawa muna diziza, mulima viukalile wokwaka moto, walangulizi wenu na wakulu wa makabila yenu weza kumwangu."},{"book":"Kumbukumbu","chapter":"5","verse":"24","text":"Mulonga, ‘Humbe! Mndewa Mulungu, Mulungu wetu kachilagusa ukulu wake na utunhizo wake vichimuhulike kolonga kulawa muna umoto! Diyelo chiwona kuwa yodahika munhu kugendelela kuwa mgima, ingawa Mulungu kalonga nayo."},{"book":"Kumbukumbu","chapter":"5","verse":"25","text":"Mbali habali chidanganike kwa kutimbuligwa na moto uja mkulu? One chihahulika kaidi dizi da Mndewa Mulungu, Mulungu wetu chizadanganika."},{"book":"Kumbukumbu","chapter":"5","verse":"26","text":"Vino yelihi yahulike dizi da Mulungu yeli mgima dolonga kulawa muna umoto fana vichimuhulike cheye maabaho kasigala mgima?"},{"book":"Kumbukumbu","chapter":"5","verse":"27","text":"Musa, hita habehi ukategeleze chila chinhu chiyolonga Mndewa Mulungu, Mulungu wetu, maabaho ubwele uchilongele chiyakulongele. Chizahulika na kutegeleza.’"},{"book":"Kumbukumbu","chapter":"5","verse":"28","text":"“Mndewa Mulungu kahulika mbuli zenu zimunilongele na kalonga, ‘Nihulika mbuli za wanhu wano, zowakulongele, mbuli zose ziwalongile zinoga."},{"book":"Kumbukumbu","chapter":"5","verse":"29","text":"One wawile na magesa fana yano siku zose, wanidumbe na kuzindilila malagilizo yangu! Mbuli zawo zose zihagendelele vinogile siku zose, wawo na welesi wawo."},{"book":"Kumbukumbu","chapter":"5","verse":"30","text":"Hita ukawalongele wabwele muna yamahema yawo."},{"book":"Kumbukumbu","chapter":"5","verse":"31","text":"Mbali weye kala hano habehi na niye, nizakulongela malagilizo yangu yose na ndagilizi zose. Wafunzeni wanhu muladi wazindilile malagilizo yangu na ndagilizi zangu muna iisi yondaniweng'he iwe yawo.’"},{"book":"Kumbukumbu","chapter":"5","verse":"32","text":"“Molondeka mutende chila chinhu chiyamulagilizileni Mndewa Mulungu, Mulungu wenu, sekemuleke kusondelela chiyamulagilizileni."},{"book":"Kumbukumbu","chapter":"5","verse":"33","text":"Zindilileni malagilizo yose yoyamulagilizileni Mndewa Mulungu, Mulungu wenu, muladi mbuli zenu zigendelele vinogile na mukale siku nyingi muna iisi yondamwing'higwe iwe yenu."}]}