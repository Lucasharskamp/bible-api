{"data":[{"book":"Yakobo","chapter":"3","verse":"1","text":"Abooluganda, abayigiriza tebasaanye kubeera bangi mu mmwe, kubanga mukimanyi nga ffe tulisalirwa omusango munene okusinga abalala."},{"book":"Yakobo","chapter":"3","verse":"2","text":"Ffenna tusobya mu ngeri nnyingi. Omuntu yenna atasobya mu kwogera, aba muntu eyatuukirira, asobola okufuga omubiri gwe gwonna."},{"book":"Yakobo","chapter":"3","verse":"3","text":"Tuyinza okufuga embalaasi ne tugikozesa kye twagala olw’ebyuma bye tuba tutadde mu kamwa kaayo."},{"book":"Yakobo","chapter":"3","verse":"4","text":"Era n’enkasi entono esobola okukyusa ekyombo ekinene ennyo n’ekiraza omugoba waakyo gy’ayagala, newaakubadde ng’empewo ekisindika ebeera ya maanyi mangi."},{"book":"Yakobo","chapter":"3","verse":"5","text":"N’olulimi bwe lutyo, newaakubadde nga kantu katono, lwenyumiriza nnyo. Akaliro akatono kasobola okukoleeza ekibira ekinene ne kiggya."},{"book":"Yakobo","chapter":"3","verse":"6","text":"Olulimi nalwo muliro. Lujjudde obutali butuukirivu bungi okusinga ebitundu ebirala eby’omubiri gwaffe. Lwo omuliro luguggya mu ggeyeena, ne lulyoka lukoleeza omubiri gw’omuntu gwonna ne gwaka ng’oluyiira okumutuusa mu kuzikirira."},{"book":"Yakobo","chapter":"3","verse":"7","text":"Abantu, ebisolo ebya buli ngeri n’ennyonyi, n’ebyekulula, era n’eby’omu nnyanja basobola okubiyigiriza ne babifuga,"},{"book":"Yakobo","chapter":"3","verse":"8","text":"naye tewali muntu n’omu asobola kufuga lulimi. Terufugika era lubi nnyo, lujjudde obutwa obuttirawo."},{"book":"Yakobo","chapter":"3","verse":"9","text":"Olulimi tulukozesa okutendereza Mukama era Kitaffe, ate era lwe tukolimiza abantu abaatondebwa mu kifaananyi kya Katonda."},{"book":"Yakobo","chapter":"3","verse":"10","text":"Mu kamwa ke kamu ne muvaamu okutendereza n’okukolima. Abooluganda, kino si bwe kyandibadde bwe kityo!"},{"book":"Yakobo","chapter":"3","verse":"11","text":"Ensulo y’emu eyinza okuvaamu amazzi agawoomerera n’agakaawa?"},{"book":"Yakobo","chapter":"3","verse":"12","text":"Abooluganda omutiini guyinza okubala ezeyituuni, oba omuzabbibu okubala ettiini? Bw’etyo n’ensulo y’emu teyinza kuvaamu mazzi ga munnyo na gawoomerera."},{"book":"Yakobo","chapter":"3","verse":"13","text":"Ani alina amagezi n’okutegeera mu mmwe? Kale abiragirenga mu mpisa ze ennungi ng’akola ebikolwa eby’obwetoowaze eby’amagezi."},{"book":"Yakobo","chapter":"3","verse":"14","text":"Bwe muba n’omutima omukyayi ogujjudde n’obuggya, era nga mwefaako mwekka, temusaanidde kwewaana na kulimba nga mukontana n’amazima."},{"book":"Yakobo","chapter":"3","verse":"15","text":"Kubanga amagezi ng’ago tegava eri Katonda mu ggulu wabula ga ku nsi, era si ga mwoyo wazira ga Setaani."},{"book":"Yakobo","chapter":"3","verse":"16","text":"Kubanga buli awabeera obuggya n’okwefaako wekka, wabeerawo okutabukatabuka era n’ebikolwa ebirala ebibi byonna."},{"book":"Yakobo","chapter":"3","verse":"17","text":"Naye amagezi agava mu ggulu okusooka byonna malongoofu, era ga mirembe, gafaayo ku bantu abalala, mawulize, gajjudde okusaasira n’ebibala ebirungi, tegasosola mu bantu, era si gannanfuusi."},{"book":"Yakobo","chapter":"3","verse":"18","text":"Era ekibala eky’obutuukirivu kiva mu abo abakolerera emirembe."}]}