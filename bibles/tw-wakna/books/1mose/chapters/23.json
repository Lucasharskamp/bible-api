{"data":[{"book":"1 Mose","chapter":"23","verse":"1","text":"Sara dii mfe ɔha aduonu ason."},{"book":"1 Mose","chapter":"23","verse":"2","text":"Owui wɔ Kiriat-Arba a ɛno ara ne Hebron a ɛwɔ Kanaan asase so. Abraham kogyam ne yere Sara, suu no wɔ hɔ."},{"book":"1 Mose","chapter":"23","verse":"3","text":"Abraham gyaw ne yere Sara amu no wɔ hɔ, kɔɔ Hetifo mpanyimfo nkyɛn, kɔsrɛɛ wɔn se,"},{"book":"1 Mose","chapter":"23","verse":"4","text":"“Meyɛ ɔhɔho ne mamfrani a mete mo mu. Mesrɛ mo, montɔn mo asase yi bi mma me, na minsie me yere wɔ so.”"},{"book":"1 Mose","chapter":"23","verse":"5","text":"Hetifo no buaa Abraham se,"},{"book":"1 Mose","chapter":"23","verse":"6","text":"“Owura, yɛsrɛ wo, tie asɛm a yɛrebɛka yi. Woyɛ Onyankopɔn somfo kɛse wɔ yɛn mu. Yɛn boda biara a ɛsɔ wʼani a wopɛ sɛ wusie wo yere wɔ hɔ no, yɛma wo ho kwan, kosie no. Yɛn mu biara remfa ne boda nkame wo.”"},{"book":"1 Mose","chapter":"23","verse":"7","text":"Ɛhɔ ara na Abraham sɔre bɔɔ ne mu ase wɔ Hetifo no anim,"},{"book":"1 Mose","chapter":"23","verse":"8","text":"ka kyerɛɛ wɔn se, “Sɛ moapene so sɛ minsie mʼamu no wɔ ha de a, mepa mo kyɛw, monsrɛ Efron a ɔyɛ Sohar babarima no mma me,"},{"book":"1 Mose","chapter":"23","verse":"9","text":"na ɔntɔn Makpela ɔboda a ɛwɔ nʼafuw ano no mma me. Monka nkyerɛ no na ɔntɔn no sɛnea ne bo di pɛpɛɛpɛ mma me, na mede hɔ ayɛ me ne mʼabusuafo amusiei.”"},{"book":"1 Mose","chapter":"23","verse":"10","text":"Saa bere no na Hetini Efron a ɔte ne manfo mu no buaa Abraham, maa ne nkurɔfo a wɔahyia wɔ kurow no pon ano nyinaa tee sɛ,"},{"book":"1 Mose","chapter":"23","verse":"11","text":"“Dabi, me wura, tie me! Mede afuw no ne ɔboda a ɛwɔ mu no kyɛ wo. Migyina me manfo anim, na mede kyɛ wo. Kosie wʼamu no wɔ hɔ.”"},{"book":"1 Mose","chapter":"23","verse":"12","text":"Bio Abraham de obu ne nidi bɔɔ ne mu ase wɔ ɔmanfo no anim,"},{"book":"1 Mose","chapter":"23","verse":"13","text":"ka kyerɛɛ Efron maa wɔn a wɔahyia hɔ no nyinaa tee asɛm a ɔkae no se, “Mesrɛ mo, ɔmanfo, monyɛ aso mma me. Momma mintua asase no ka. Mompene so mma me, na minnya kwan nkosie mʼamu no.”"},{"book":"1 Mose","chapter":"23","verse":"14","text":"Efron buaa Abraham se,"},{"book":"1 Mose","chapter":"23","verse":"15","text":"“Me wura, tie me! Asase no bo yɛ dwetɛ kilogram anan ne fa. Yɛnyɛ nnipa baako ana? Meregye saa sika yi ayɛ dɛn? Kosie wʼamu no!”"},{"book":"1 Mose","chapter":"23","verse":"16","text":"Abraham penee Efron asɛm no so. Ɔkarii dwetɛ kilogram anan ne fa a ɛyɛ asase no bo a ɔbɔ maa Hetifo no tee no de tuaa ka."},{"book":"1 Mose","chapter":"23","verse":"17","text":"Enti wɔde Efron asase a ɛwɔ Makpela a ɛbɛn Mamrɛ, a ɛyɛ afuw no, ɔboda a ɛwɔ mu no, nnua a ɛwɔ afuw no mu ne nʼahye so nyinaa maa"},{"book":"1 Mose","chapter":"23","verse":"18","text":"Abraham sɛ nʼagyapade. Eyi nyinaa sii wɔ Hetifo no ne wɔn a wɔbaa kurow no pon no ano nyinaa anim."},{"book":"1 Mose","chapter":"23","verse":"19","text":"Akyiri no, Abraham siee ne yere Sara wɔ ɔboda a ɛwɔ Makpela afuw a ɛbɛn Mamrɛ a ɛno ara ne Hebron a ɛwɔ Kanaan asase so no mu."},{"book":"1 Mose","chapter":"23","verse":"20","text":"Enti Hetifo no yɛɛ nhyehyɛe de afuw no ne ɔboda a ɛwɔ mu no maa Abraham sɛ nʼagyapade ne nʼamusiei."}]}