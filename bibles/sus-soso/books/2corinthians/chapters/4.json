{"data":[{"book":"2 Corinthians","chapter":"4","verse":"1","text":"Ala to a xa wali soxi muxu yi ra a xa hinnɛ saabui ra, limaniya mu bama muxu yi ra."},{"book":"2 Corinthians","chapter":"4","verse":"2","text":"Muxu wali ki mu nɔxunxi, yaagi yo mu na a kui. Muxu mu mixi madaxuma, muxu mu Ala xa masenyi mafindima. Muxu nɔndi nan masenma mixi birin bɛ, alako e xa la muxu ra Ala ya i."},{"book":"2 Corinthians","chapter":"4","verse":"3","text":"Muxu xa xibaaru fanyi fiixɛ mixi birin bɛ, fo kisitaree,"},{"book":"2 Corinthians","chapter":"4","verse":"4","text":"barima e mu danxaniyaxi. Yi waxati mixie marigi bara a ragiri e xaxili naxa fahaamui sɔtɔ xibaaru fanyi ma Ala xa Mixi Sugandixi nɔrɔxi xa fe ra, naxan findixi Ala misaali ra."},{"book":"2 Corinthians","chapter":"4","verse":"5","text":"Muxu mu muxu yɛtɛ kan xa fe xa kawandima. Muxu xa kawandi a masenma nɛ a Ala xa Mixi Sugandixi Isa nan findixi muxu Marigi ra, a nun muxu fan findixi wo xa konyie nan na Isa xa fe ra."},{"book":"2 Corinthians","chapter":"4","verse":"6","text":"Ala naxan a masenxi, «Naiyalanyi xa yanba dimi kui,» a tan bara a xa nɔrɛ masen muxu bɛ a xa Mixi Sugandixi saabui ra."},{"book":"2 Corinthians","chapter":"4","verse":"7","text":"Kɔnɔ na nɔrɛ hagigɛ saxi muxu bɔɲɛ ma, bɔɲɛ naxan sɛnbɛ xurun alɔ fɛɲɛ, alako mixie xa a kolon na sɛnbɛ xungbe fatanxi Ala nan na, a mu fatanxi muxu tan xa ra."},{"book":"2 Corinthians","chapter":"4","verse":"8","text":"Kɔntɔfili bara muxu xɛtɛn, kɔnɔ muxu mu butuxunxi. A bara muxu xaxili ifu, kɔnɔ limaniya mu baxi muxu yi ra."},{"book":"2 Corinthians","chapter":"4","verse":"9","text":"Muxu bara ɲaxankatɛ sɔtɔ, kɔnɔ Ala mu muxu raboloxi. Fe xɔrɔxɔɛ bara muxu rabira, kɔnɔ a mu nɔxi muxu ra."},{"book":"2 Corinthians","chapter":"4","verse":"10","text":"Muxu xa tɔɔrɛ muxu xa duniɲɛigiri kui, a maniyaxi Isa gbe nan na naxan faxa wuri magalanbuxi ma. Muxu na tɔɔrɛ sɔtɔxi nɛ alako muxu xa Isa xa xunnakeli fan masen muxu xa duniɲɛigiri kui."},{"book":"2 Corinthians","chapter":"4","verse":"11","text":"Muxu na tɔɔrɔfe Isa xa fe nan na muxu xa duniɲɛigiri kui, alako Isa xa xunnakeli fan xa makɛnɛn muxu xa simaya kui."},{"book":"2 Corinthians","chapter":"4","verse":"12","text":"Na nan na ki muxu na saya kira nan xɔn ma, alako wo tan xa kisi sɔtɔ."},{"book":"2 Corinthians","chapter":"4","verse":"13","text":"A sɛbɛxi Kitaabui kui, «N to danxaniya, na nan a to n naxa wɔyɛn.» Muxu fan to danxaniyaxi, muxu wɔyɛnxi na nan ma."},{"book":"2 Corinthians","chapter":"4","verse":"14","text":"Muxu na rabaxi nɛ, barima muxu bara a kolon naxan Marigi Isa rakelixi faxɛ ma, a fama nɛ muxu fan nakelide faxɛ ma Isa xa fe ra, a won birin xanin a yire."},{"book":"2 Corinthians","chapter":"4","verse":"15","text":"Muxu tinxi na tɔɔrɛ birin na wo xa fe ra. Muxu tɔɔrɔma nɛ alako mixi gbegbe xa Ala xa hinnɛ kolon, e fa tantui nun matɔxɔɛ rasiga a ma."},{"book":"2 Corinthians","chapter":"4","verse":"16","text":"Na kui, limaniya mu bama muxu yi ra. Hali muxu fate to na kanafe, muxu bɔɲɛ na fanfe lɔxɔ yo lɔxɔ,"},{"book":"2 Corinthians","chapter":"4","verse":"17","text":"barima muxu xa tɔɔrɛ xunxuri naxan mu buma, a na xunnakeli xungbe raminife muxu bɛ, xunnakeli naxan maniyɛ mu na, naxan mu ɲɔnma abadan."},{"book":"2 Corinthians","chapter":"4","verse":"18","text":"Muxu xaxili mu tixi fe toxi xa ra. Muxu xaxili tixi fe nan na naxan mu toma. Fe toxi mu buma, kɔnɔ fe naxan mu toma na tan buma nɛ abadan."}]}