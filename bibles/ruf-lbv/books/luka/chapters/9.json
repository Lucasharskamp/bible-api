{"data":[{"book":"Luka","chapter":"9","verse":"1","text":"Yesu tsakawakema hamwe iwanang'ina wake kumi na weli, kaweng'a ingupfu na uwetso wa kulapfa ipfinyamkela na kuhonetsa watamu."},{"book":"Luka","chapter":"9","verse":"2","text":"Kuya kawatuma kuwapetela iwanu mbuli tsa Undewa we Imulungu na kuwahonetsa iwatamu."},{"book":"Luka","chapter":"9","verse":"3","text":"Kawalongela, “Mne ghumwanza mleke kusola ichinu chochose, mleke kusola ng'weku wala ghumkoba wala ichijo wala sendi wala maghwanda meli."},{"book":"Luka","chapter":"9","verse":"4","text":"Ing'anda yoyose yamkwingila, mkale mmo mbaka hamkuka mne ghumji aghwo."},{"book":"Luka","chapter":"9","verse":"5","text":"Iwanu wang'alema kuwabokela, hamlawa mne ghumji aghwo, mkung'use litimbwisi mmaghulu mwenu, chiwe ichitango ka walema kumuhulikitsani.”"},{"book":"Luka","chapter":"9","verse":"6","text":"Iwanang'ina wake waghenda mne ipfijiji pfose, aku wopeta Imbuli Inoghile na wowahonetsa iwanu chila hanu."},{"book":"Luka","chapter":"9","verse":"7","text":"Herodi hakalile mndewa wa Galilaya, kahulika ipfinu pfose ipfitendighwe na Yesu. Naye kapfuka kwaapfila iwanu wangi tsawang'ali wolonga Yohane mbatitsa katsilihuka,"},{"book":"Luka","chapter":"9","verse":"8","text":"wangi walonga Eliya kalawila, na wangi walonga nabii yumwe wa ghumwande katsilihuka."},{"book":"Luka","chapter":"9","verse":"9","text":"Herodi kalonga, “Yohane tsanimghana litwi, apfi ayu nani iyanihulika mbuli tsake?” Naye tsakabama amwone."},{"book":"Luka","chapter":"9","verse":"10","text":"Iwatumighwa wake hawoyile wamlongela Yesu chila ichinu chawatendile. Naye kawasola iwanang'ina wake waliyeka, kaghenda nawo mne ghumji ighukemighwe Betisaida."},{"book":"Luka","chapter":"9","verse":"11","text":"Iwanu hawamanyile kwaghendile, tsawamuwinza. Yesu kawabokela, kalonga nawo mbuli tse Undewa we Imulungu na kawahonetsa iwanu iwabamile kuhonetsighwa."},{"book":"Luka","chapter":"9","verse":"12","text":"Litsua haling'ali lyikuswa, iwanang'ina kumi na weli wamghendela Yesu wamlongela, “Walongele iwanu waghende mne ipfijiji na kaye itsili mne imighunda tsa habehi kubama ichijo na hanu ha kuwasa, kwaapfila twakunyika.”"},{"book":"Luka","chapter":"9","verse":"13","text":"Lekeni Yesu kawedika, “Mwemwe iwenyegho muweng'e ichijo waje.”"},{"book":"Luka","chapter":"9","verse":"14","text":"Hanu hala hana wamale elufu tano."},{"book":"Luka","chapter":"9","verse":"15","text":"Kuya iwanang'ina watenda apfo, iwanu wose wakala hasi."},{"book":"Luka","chapter":"9","verse":"16","text":"Yesu kasola pfighate pfitano ne iwasomba weli, kalola kulanga, kapfibaliki. Kuya kamegha pfighate ne iwasomba, kaweng'a iwanang'ina wake waweng'e iwanu."},{"book":"Luka","chapter":"9","verse":"17","text":"Iwanu wose tsawaja weghuta. Ne iwanang'ina wadondola pfihindi pfe pfighate ne iwasomba ipfimemile Pfiseghe kumi na pfili."},{"book":"Luka","chapter":"9","verse":"18","text":"Litsuwa limwe Yesu ang'ali yolomba aliyeka. Iwanang'ina wake wamtsila, naye kawaghutsa, “Apfi iwanu wolonga nene nani?”"},{"book":"Luka","chapter":"9","verse":"19","text":"Nawo wamwidika, “Iwanu wamwenga wolonga ghweghwe kwa Yohane Mbatitsa, wangi wolonga kwa Eliya, wangi wolonga kwa-yumwe wa manabii wa ghumwande yoyile mne ughima.”"},{"book":"Luka","chapter":"9","verse":"20","text":"Naye kawaghutsa, “Namwe mwolonga nene nani?”"},{"book":"Luka","chapter":"9","verse":"21","text":"Kuya Yesu kawakanya waleke kumlongela imunu wowose ichinu chino."},{"book":"Luka","chapter":"9","verse":"22","text":"Pfipfila tsakawalongela, “Imwana we Imunu kobamighwa yadununzike ng'ani na kulemighwa ne iwabala, ipfilongotsi we inambiko ne iwolangulitsa Ghamalaghitso. Katsokomighwa, kuya mne litsuwa lya kadatu katsotsilihuka.”"},{"book":"Luka","chapter":"9","verse":"23","text":"Kuya kawalongela wose, “Imunu wowose iyobama kuniwinza nene yeleme imwenyegho na yaghale msalaba ghwake, aniwinze."},{"book":"Luka","chapter":"9","verse":"24","text":"Imunu wowose iyobama kuukombola ughima wake katsowaghitsa, lekeni wowose iyowaghisa ughima wake kwa kuniwinza nene katsoukombola."},{"book":"Luka","chapter":"9","verse":"25","text":"Apfi imunu yobweda choni ka ang'apata chila chinu ichili muisi mwose, aku kowaghisa ughima wake?"},{"book":"Luka","chapter":"9","verse":"26","text":"Imunu wowose iyombonela chinyala nene na ghamalangulitso ghangu, Imwana we Imunu katsomwonela chinyala hatsakutsa mne utunitso wake, na mne utunitso wa aba wake, na we malaika wahenzeluka."},{"book":"Luka","chapter":"9","verse":"27","text":"Nowalongela ghendo, wangi iwemile hano ng'awatsakufa bae mbaka wawone Undewa we Imulungu.”"},{"book":"Luka","chapter":"9","verse":"28","text":"Aghabitile matsuwa manane kulawa halongile ipfinu pfino, Yesu kawasola Petiri, Yohane, na Jakobu, wagheluka kuchidunda kulomba."},{"book":"Luka","chapter":"9","verse":"29","text":"Yesu hang'ali yolomba, uhanga wake ughalamka na ghwanda lyake liwa tselu chwee."},{"book":"Luka","chapter":"9","verse":"30","text":"Bahala iwanu weli wang'ali wolonga naye. Iwanu awo tsawakala Musa na Eliya,"},{"book":"Luka","chapter":"9","verse":"31","text":"woneka mne utunitso wa kulanga na walonga na Yesu mbuli tsa lifwa lyake ilitsolawila Yerusalemu."},{"book":"Luka","chapter":"9","verse":"32","text":"Petiri na wayaghe tsawawasa ghendo, na hawalamke wona utunitso wa Yesu ne iwanu weli wema naye."},{"book":"Luka","chapter":"9","verse":"33","text":"Iwanu awo hawang'ali wakuka, Petiri kamlongela Yesu, “Mtwatsa, pfinogha twetwe tukale hano. Leka tutsenge pfibumbulika pfidatu, chimwe chako, chimwe cha Musa na chimwe cha Eliya.” Petiri ng'amanyile bae yang'ali yolonga choni."},{"book":"Luka","chapter":"9","verse":"34","text":"Petiri hang'ali yolonga apfo, liwingu lilawila liwaghubika, ne iwanang'ina wapfuka liwingu pfaliwaghubike."},{"book":"Luka","chapter":"9","verse":"35","text":"Litsi lilonga kulawa mne liwingu, “Ayuno mwanangu yanimsaghule, mtegheletseni yeye!”"},{"book":"Luka","chapter":"9","verse":"36","text":"Litsi halinyamale, Yesu tsakakala aliyeka. Iwanang'ina wenyamala na ng'awamlongele imunu wowose bae ichinu chawonile ghamatsuwa agho."},{"book":"Luka","chapter":"9","verse":"37","text":"Haipfikile nemitondo, Yesu na iwanang'ina wadatu wahulumka kuchidunda, na iwanu wengi wetingana naye."},{"book":"Luka","chapter":"9","verse":"38","text":"Imunu yumwe iyakalile mna mtingano ghula ghwe iwanu kakemelela, “Mlangulitsi! Nokulomba umlole imwanangu, imwanangu nyalimwe!"},{"book":"Luka","chapter":"9","verse":"39","text":"Ichinyamkela komghogha na komtenda adamilile, komtenda yaghwe chisala na lihofu lomlawa mne mlomo, na ng'omlekelela bae himahima!"},{"book":"Luka","chapter":"9","verse":"40","text":"Niwalomba iwanang'ina wako wamlapfe ichinyamkela, lekeni ng'awadahile bae.”"},{"book":"Luka","chapter":"9","verse":"41","text":"Yesu kamwidika, “Ka! Pfii mwemwe mweleko ing'aghutoghola na iwaghile! Apfi ng'ale namwe na kuwadudumila mbaka tsuwachi?” Kuya kamlongela imunu ayo, “Nighalile hano imwanagho.”"},{"book":"Luka","chapter":"9","verse":"42","text":"Imsongolo hang'ali yomghendela Yesu, ichinyamkela kamghwisa hasi chisala. Yesu kamkembela ichinyamkela, kamhonetsa imsongolo ayo na kamuhitsa imsongolo ayo kwa aba wake."},{"book":"Luka","chapter":"9","verse":"43","text":"Iwanu wose wakangawala kwa uwetso mkulu we Imulungu."},{"book":"Luka","chapter":"9","verse":"44","text":"“Mleke kwisemwa achino chaniwalongela! Imwana we Imunu katsoghalighwa mna ghamoko ghe iwanu.”"},{"book":"Luka","chapter":"9","verse":"45","text":"Lekeni iwanang'ina wake ng'awamanyile bae mana ye imbuli ino, kwaapfila ipfisighwa waleke kuimanya; nawo wapfuka kumghutsa Yesu imbuli ino."},{"book":"Luka","chapter":"9","verse":"46","text":"Iwanang'ina wa Yesu wandusa kwihisanya yuhi yatsakuwa imkulu mna wawo."},{"book":"Luka","chapter":"9","verse":"47","text":"Yesu hamanyile ukwalangula kwawo, kamsola imwana mdodo kamwika habehi naye."},{"book":"Luka","chapter":"9","verse":"48","text":"Kuya kawalongela iwanang'ina wake, “Imunu wowose iyombokela imwana yuno kwa taghwa lyangu kombokela nene. Ne imunu wowose iyombokela nene, pfipfila kombokela iyanitumile. Kwaapfila imunu wowose yali mdodo mna mwemwe katsakughwa mkulu mna mwemwe.”"},{"book":"Luka","chapter":"9","verse":"49","text":"Yohane kamlongela Yesu, “Mtwatsa, tumwona imunu kolapfa ipfinyamkela kwa taghwa lyako na tumghoma kutenda apfo, kwaapfila ng'elongotsagha na twetwe bae”"},{"book":"Luka","chapter":"9","verse":"50","text":"Yesu kamlongela Yohane ne iwanang'ina wangi, “Mleke kumghoma, kwaapfila imunu wowose iyowatoghola mwemwe kahamwe namwe.”"},{"book":"Luka","chapter":"9","verse":"51","text":"Ghamatsuwa gha Yesu gha kuya kulanga aghapfikile habehi, Yesu kabama aghende Yerusalemu."},{"book":"Luka","chapter":"9","verse":"52","text":"Kawalongotsa iwatumighwa iwaghendile mne tsikaye tsa Samariya kumwikila ghoya chila ichinu."},{"book":"Luka","chapter":"9","verse":"53","text":"Lekeni iwanu wa Samariya ng'awambokele bae, kwaapfila tsawamanya koghenda Yerusalemu."},{"book":"Luka","chapter":"9","verse":"54","text":"Iwanang'ina wake, Jakobu na Yohane hawonile apfo, wamghutsa Yesu, “Mtwatsa, apfi kwobama twetwe tukeme ghumoto ghuhulumke kulawa kulanga ghuwalakatse wose, ka Eliya pfayatendile?”"},{"book":"Luka","chapter":"9","verse":"55","text":"Yesu kawahundukila kawakembela."},{"book":"Luka","chapter":"9","verse":"56","text":"Kuya Yesu ne iwanang'ina wake waghenda kuna kaye tsingi."},{"book":"Luka","chapter":"9","verse":"57","text":"Hawang'ali mnzila, imunu yumwe kamlongela Yesu, “Nitsokuwinza hanu hohose utsoghenda.”"},{"book":"Luka","chapter":"9","verse":"58","text":"Yesu kamlongela, “Wambwa wa kumuhulo wana tsimango ne iwapfideghe wana pfibali, lekeni Imwana we Imunu kahela hanu ha kuwasitsa litwi lyake na kubwihila.”"},{"book":"Luka","chapter":"9","verse":"59","text":"Yesu kamlongela imunu yungi, “Niwinze!” Lekeni imunu yula kalonga, “Imtwatsa, leka tanu mbuye ukaye nikamtsike aba wangu.”"},{"book":"Luka","chapter":"9","verse":"60","text":"Yesu kamwidika, “Leka iwanu iwafile wawatsike wayawo, ila ghweghwe ghenda upete Undewa we Imulungu.”"},{"book":"Luka","chapter":"9","verse":"61","text":"Imunu yungi kalonga, “Imtwatsa, nitsokuwinza lekeni leka tanu nikawalongele iwandughu tsangu nakuka.”"},{"book":"Luka","chapter":"9","verse":"62","text":"Yesu kamlongela, “Imunu wowose iyokwaluka kulima na kuya kolola kuchisogho ng'obamighwa mne Undewa we Imulungu.”"}]}