{"data":[{"book":"Zechariah","chapter":"7","verse":"1","text":"I di haa laangi o di hiwa malama (di malama go Kislev), i lodo di haa ngadau Darius nogo hai di tagi o Persia, Dimaadua gu gaamai ana helekai."},{"book":"Zechariah","chapter":"7","verse":"2","text":"Nia daangada o Bethel gu hagau a Sharezer mo Regemmelech mo nadau daane gi di Hale Daumaha a Dimaadua di Gowaa Aamua belee dalodalo i di hagahumalia Dimaadua"},{"book":"Zechariah","chapter":"7","verse":"3","text":"mo e heeu gi digau hai mee dabu mo nia soukohp di heeu deenei: “Gimaadou ne belee hagaonge i lodo di lima malama e duudagi di madau manawa gee idimaa go di mooho o di Hale Daumaha, gii hai be di madau hai nogo hai i lodo nia ngadau e logo gaa dae mai loo gi dolomeenei?”"},{"book":"Zechariah","chapter":"7","verse":"4","text":"Aanei nnelekai Dimaadua ala ne lloomoi gi di au."},{"book":"Zechariah","chapter":"7","verse":"5","text":"Mee ne helekai, “Hagi anga ina gi nia daangada o tenua deenei mo digau hai mee dabu bolo i di nadau madagoaa nogo hagaonge mo di haga manawa gee i lodo di lima malama mo di hidu malama i lodo nia ngadau e madahidu aanei, la hagalee di mee ne hagalaamua Au."},{"book":"Zechariah","chapter":"7","verse":"6","text":"Di madagoaa digaula ne miami mo di inuinu, di mee deenei ne hai belee hagamanawa lamalia hua ginaadou.”"},{"book":"Zechariah","chapter":"7","verse":"7","text":"Aanei nia helekai Dimaadua ne helekai ai mai baahi nia soukohp adu gi mua i di madagoaa Jerusalem nogo mouli humalia nogo honu nia daangada, i di madagoaa nia daangada dogologo nogo noho i lodo nia guongo i di gili di waahale mo e noho labelaa i lodo tenua baahi ngaaga mo tono nia dama gonduu i baahi dai."},{"book":"Zechariah","chapter":"7","verse":"8","text":"Dimaadua guu wanga nia helekai aanei gi Zechariah,"},{"book":"Zechariah","chapter":"7","verse":"9","text":"“I mua loo Au guu wanga nia helekai aanei gi agu daangada gi daudalia, ‘Goodou e hai loo gi gidee bolo di hagamodongoohia di mee dela e donu la guu lawa di hai, gei goodou e hai loo gi hagadau manawa dumaalia, ge manawa humalia."},{"book":"Zechariah","chapter":"7","verse":"10","text":"Hudee hagahuaidu ina nia ahina guu mmade nadau lodo, nia dama guu mmade nadau maadua, digau mai i daha ala e noho i godou baahi, be tei dangada dela e hiihai gi di hagamaamaa. Hudee hai hagamaanadu bolo e hagahuaidu dahi mo dahi i goodou.’"},{"book":"Zechariah","chapter":"7","verse":"11","text":"“Gei agu daangada gu de hiihai di hagalongo mai. Digaula guu tai nadau maanadu,"},{"book":"Zechariah","chapter":"7","verse":"12","text":"gu haga hamaaloo nadau manawa be di hadugalaa. Idimaa digaula digi hagalongo gi agu helekai agoago ala ne hagadae go agu soukohp nogo mouli i mua loo gi digaula, gei au gu hagawelewele."},{"book":"Zechariah","chapter":"7","verse":"13","text":"Idimaa digaula digi hagalongo i di madagoaa Au ne helekai, gei Au digi helekai gi nia dangidangi digaula."},{"book":"Zechariah","chapter":"7","verse":"14","text":"Gadoo be di madangi maaloo, Au gu duidui gi daha digaula gi noho i lodo nia henua i daha. Tenua humalia deenei guu hai di anga henua, digau e noho i hongo di maa ai.”"}]}