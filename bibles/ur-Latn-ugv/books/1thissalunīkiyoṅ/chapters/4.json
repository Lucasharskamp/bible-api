{"data":[{"book":"1 Thissalunīkiyoṅ","chapter":"4","verse":"1","text":"Bhāiyo, ek āḳhirī bāt, āp ne ham se sīkh liyā thā ki hamārī zindagī kis tarah honī chāhie tāki wuh Allāh ko pasand āe. Aur āp is ke mutābiq zindagī guzārte bhī haiṅ. Ab ham Ḳhudāwand Īsā meṅ āp se darḳhāst aur āp kī hauslā-afzāī karte haiṅ ki āp is meṅ mazīd taraqqī karte jāeṅ."},{"book":"1 Thissalunīkiyoṅ","chapter":"4","verse":"2","text":"Āp to un hidāyāt se wāqif haiṅ jo ham ne āp ko Ḳhudāwand Īsā ke wasīle se dī thīṅ."},{"book":"1 Thissalunīkiyoṅ","chapter":"4","verse":"3","text":"Kyoṅki Allāh kī marzī hai ki āp us ke lie maḳhsūs-o-muqaddas hoṅ, ki āp zinākārī se bāz raheṅ."},{"book":"1 Thissalunīkiyoṅ","chapter":"4","verse":"4","text":"Har ek apne badan par yoṅ qābū pānā sīkh le ki wuh muqaddas aur sharīf zindagī guzār sake."},{"book":"1 Thissalunīkiyoṅ","chapter":"4","verse":"5","text":"Wuh ġhairīmāndāroṅ kī tarah jo Allāh se nāwāqif haiṅ shahwatparastī kā shikār na ho."},{"book":"1 Thissalunīkiyoṅ","chapter":"4","verse":"6","text":"Is muāmale meṅ koī apne bhāī kā gunāh na kare, na us se ġhalat fāydā uṭhāe. Ḳhudāwand aise gunāhoṅ kī sazā detā hai. Ham yih sab kuchh batā chuke aur āp ko āgāh kar chuke haiṅ."},{"book":"1 Thissalunīkiyoṅ","chapter":"4","verse":"7","text":"Kyoṅki Allāh ne hameṅ nāpāk zindagī guzārne ke lie nahīṅ bulāyā balki maḳhsūs-o-muqaddas zindagī guzārne ke lie."},{"book":"1 Thissalunīkiyoṅ","chapter":"4","verse":"8","text":"Is lie jo yih hidāyāt radd kartā hai wuh insān ko nahīṅ balki Allāh ko radd kartā hai jo āp ko apnā muqaddas Rūh de detā hai."},{"book":"1 Thissalunīkiyoṅ","chapter":"4","verse":"9","text":"Yih likhne kī zarūrat nahīṅ ki āp dūsre īmāndāroṅ se muhabbat rakheṅ. Allāh ne ḳhud āp ko ek dūsre se muhabbat rakhnā sikhāyā hai."},{"book":"1 Thissalunīkiyoṅ","chapter":"4","verse":"10","text":"Aur haqīqatan āp Makiduniyā ke tamām bhāiyoṅ se aisī hī muhabbat rakhte haiṅ. To bhī bhāiyo, ham āp kī hauslā-afzāī karnā chāhte haiṅ ki āp is meṅ mazīd taraqqī karte jāeṅ."},{"book":"1 Thissalunīkiyoṅ","chapter":"4","verse":"11","text":"Apnī izzat is meṅ barqarār rakheṅ ki āp sukūn se zindagī guzāreṅ, apne farāyz adā kareṅ aur apne hāthoṅ se kām kareṅ, jis tarah ham ne āp ko kah diyā thā."},{"book":"1 Thissalunīkiyoṅ","chapter":"4","verse":"12","text":"Jab āp aisā kareṅge to ġhairīmāndār āp kī qadar kareṅge aur āp kisī bhī chīz ke muhtāj nahīṅ raheṅge."},{"book":"1 Thissalunīkiyoṅ","chapter":"4","verse":"13","text":"Bhāiyo, ham chāhte haiṅ ki āp un ke bāre meṅ haqīqat jān leṅ jo so gae haiṅ tāki āp dūsroṅ kī tarah jin kī koī ummīd nahīṅ mātam na kareṅ."},{"book":"1 Thissalunīkiyoṅ","chapter":"4","verse":"14","text":"Hamārā īmān hai ki Īsā mar gayā aur dubārā jī uṭhā, is lie hamārā yih bhī īmān hai ki jab Īsā wāpas āegā to Allāh us ke sāth un īmāndāroṅ ko bhī wāpas lāegā jo maut kī nīnd so gae haiṅ."},{"book":"1 Thissalunīkiyoṅ","chapter":"4","verse":"15","text":"Jo kuchh ham ab āp ko batā rahe haiṅ wuh Ḳhudāwand kī tālīm hai. Ḳhudāwand kī āmad par ham jo zindā hoṅge soe hue logoṅ se pahle Ḳhudāwand se nahīṅ mileṅge."},{"book":"1 Thissalunīkiyoṅ","chapter":"4","verse":"16","text":"Us waqt ūṅchī āwāz se hukm diyā jāegā, farishtā-e-āzam kī āwāz sunāī degī, Allāh kā turam bajegā aur Ḳhudāwand ḳhud āsmān par se utar āegā. Tab pahle wuh jī uṭheṅge jo Masīh meṅ mar gae the."},{"book":"1 Thissalunīkiyoṅ","chapter":"4","verse":"17","text":"In ke bād hī hameṅ jo zindā hoṅge bādaloṅ par uṭhā liyā jāegā tāki hawā meṅ Ḳhudāwand se mileṅ. Phir ham hameshā Ḳhudāwand ke sāth raheṅge."},{"book":"1 Thissalunīkiyoṅ","chapter":"4","verse":"18","text":"Chunāṅche in alfāz se ek dūsre ko tasallī diyā kareṅ."}]}