{"data":[{"book":"Ephesians","chapter":"5","verse":"1","text":"Na kui, wo to bara findi Ala xa di xanuxie ra, wo xa a fɔxi nan naba."},{"book":"Ephesians","chapter":"5","verse":"2","text":"Wo xa ɲɛrɛ xanunteya kui alɔ Ala xa Mixi Sugandixi won xanuxi ki naxɛ, a a yɛtɛ fi won ma fe ra, a findi won ma sɛrɛxɛ ra naxan labundɛ xiri rafan Ala ma."},{"book":"Ephesians","chapter":"5","verse":"3","text":"Kɔnɔ langoeɲa, milɛ, nun sɛniyɛntareɲa mɔɔli yo naxa lu wo yi ra. E xa fe ɲan naxa fala wo tagi, barima na mu lan sɛniyɛntɔɛe ya ma."},{"book":"Ephesians","chapter":"5","verse":"4","text":"Wɔyɛnyi masuturatare, daxuɲa wɔyɛnyi, wɔyɛn ɲaaxi, e sese naxa mɛ wo tagi. Na mu lan. Wo xa nu tantu wɔyɛnyi nan fala wo bore tagi."},{"book":"Ephesians","chapter":"5","verse":"5","text":"Wo xa a kolon a fanyi ra, a langoe, sɛniyɛntare, a nun milante (naxan maniya kuye batui ra), e sese mu findixi kɛ tongoma ra Ala nun a xa Mixi Sugandixi xa mangɛya niini bun ma."},{"book":"Ephesians","chapter":"5","verse":"6","text":"Wo naxa a lu mixi yo xa wo madaxu wɔyɛnyi fufafu ra. Yi yunubi mɔɔlie xa fe ra, Ala xa xɔnɛ goroma nɛ mixie ma naxee mu a xui suxuma."},{"book":"Ephesians","chapter":"5","verse":"7","text":"Na kui, wo naxa gbaku e ra."},{"book":"Ephesians","chapter":"5","verse":"8","text":"Singe, dimi nan nu wo ra, kɔnɔ yakɔsi, wo bara findi naiyalanyi ra Marigi saabui ra. Wo xa wo ɲɛrɛ alɔ a lan naiyalanyi xa die xa e ɲɛrɛ ki naxɛ."},{"book":"Ephesians","chapter":"5","verse":"9","text":"Naiyalanyi xa wali toma fe fanyi birin, tinxinyi birin, nun nɔndi birin kui."},{"book":"Ephesians","chapter":"5","verse":"10","text":"Wo xa kata wo xa kolon sɔtɔ fee ma naxee Ala kɛnɛnxi."},{"book":"Ephesians","chapter":"5","verse":"11","text":"Wo naxa wo gbe raso dimi xa wali kobi ya ma feo! Wo xa na fe mɔɔli ramini kɛnɛ ma."},{"book":"Ephesians","chapter":"5","verse":"12","text":"Barima na mixi mɔɔlie fe naxee rabama nɔxunyi kui, hali a ifalafe yɛtɛ mayaagi."},{"book":"Ephesians","chapter":"5","verse":"13","text":"Kɔnɔ naiyalanyi fe naxan birin makɛnɛnma, a toma nɛ ya ra."},{"book":"Ephesians","chapter":"5","verse":"14","text":"Fe naxan birin toma ya ra, a fan bara findi naiyalanyi ra. A falaxi na nan ma,"},{"book":"Ephesians","chapter":"5","verse":"15","text":"Na kui, wo mɛɛni wo ɲɛrɛ ki ma. Wo naxa wo ɲɛrɛ alɔ xaxilitaree. Wo xa wo ɲɛrɛ nɛ alɔ xaxilimae."},{"book":"Ephesians","chapter":"5","verse":"16","text":"Wo mɛɛni yi tɛmui ma, barima yi tɛmui mu fan."},{"book":"Ephesians","chapter":"5","verse":"17","text":"Na na a ra, a mu lan wo xa wo ɲɛrɛ alɔ xaxilitare. Wo xa kolon sɔtɔ Marigi waxɔnfe ma."},{"book":"Ephesians","chapter":"5","verse":"18","text":"Wɛni naxa wo rasiisi, barima xaxilitareɲa nan na ki. Wo xa kamali Ala Xaxili Sɛniyɛnxi nan na."},{"book":"Ephesians","chapter":"5","verse":"19","text":"Wo xa wɔyɛn wo bore bɛ suuki nun bɛɛti ra. Wo xa suukie nun bɛɛtie ba Marigi bɛ naxee kelima wo bɔɲɛ yati yati ma."},{"book":"Ephesians","chapter":"5","verse":"20","text":"Wo xa tantui rasiga Baba Ala ma fe birin xa fe ra, tɛmui birin. Wo xa na raba Ala xa Mixi Sugandixi Marigi Isa xili saabui ra."},{"book":"Ephesians","chapter":"5","verse":"21","text":"Wo xa wo yɛtɛ magoro wo bore bɛ Ala xa Mixi Sugandixi xa yaragaaxui kui."},{"book":"Ephesians","chapter":"5","verse":"22","text":"Ginɛe, wo xa wo yɛtɛ magoro wo xa mɔrie bɛ, alɔ wo wo yɛtɛ magoroma Marigi bɛ ki naxɛ."},{"book":"Ephesians","chapter":"5","verse":"23","text":"Xɛmɛ findixi a xa ginɛ xunyi nan na, alɔ Ala xa Mixi Sugandixi findixi danxaniyatɔɛ ɲama xunyi ra ki naxɛ. Danxaniyatɔɛ ɲama fan findixi a fate nan na, a bara naxan nakisi."},{"book":"Ephesians","chapter":"5","verse":"24","text":"Danxaniyatɔɛ ɲama a yɛtɛ magoroma Ala xa Mixi Sugandixi bɛ ki naxɛ, ginɛe fan lanma e xa e yɛtɛ magoro e xa mɔrie bɛ na ki nɛ fe birin kui."},{"book":"Ephesians","chapter":"5","verse":"25","text":"Xɛmɛe, wo xa wo xa ginɛe xanu alɔ Ala xa Mixi Sugandixi danxaniyatɔɛ ɲama xanuxi ki naxɛ. A a yɛtɛ fi danxaniyatɔɛ ɲama xa fe ra"},{"book":"Ephesians","chapter":"5","verse":"26","text":"alako a xa a rasɛniyɛn, a xa a rafiixɛ ye ra masenyi saabui ra,"},{"book":"Ephesians","chapter":"5","verse":"27","text":"a xa a dɛntɛgɛ a yɛtɛ bɛ nɔrɛ kui. Na kui, danxaniyatɔɛ ɲama luma nɛ alɔ dugi tofanyi, xɔsi yo mu na naxan ma, naxan mu matɔrɔɲɔxi. A xa sɛniyɛn, tantanyi yo naxa lu a ma."},{"book":"Ephesians","chapter":"5","verse":"28","text":"Xɛmɛe lanma e xa e xa ginɛe xanu na mɔɔli nan na. E xa e xanu alɔ e e yɛtɛ fate xanuxi ki naxɛ. Naxan a xa ginɛ xanuma, a a yɛtɛ nan xanuxi."},{"book":"Ephesians","chapter":"5","verse":"29","text":"Mixi yo mu na naxan a yɛtɛ fate xɔnma, barima mixi birin a yɛtɛ rabaloma, a mɛɛni a yɛtɛ fate ma. Ala xa Mixi Sugandixi fan mɛɛnima danxaniyatɔɛ ɲama ma na ki nɛ,"},{"book":"Ephesians","chapter":"5","verse":"30","text":"barima won findixi a fate salonyie nan na."},{"book":"Ephesians","chapter":"5","verse":"31","text":"«Na kui, xɛmɛ fama nɛ kelide a baba nun a nga xun ma, a a maso a xa ginɛ ra, e findi fate keren na.»"},{"book":"Ephesians","chapter":"5","verse":"32","text":"Gundo belebele nan na ki, kɔnɔ n na Ala xa Mixi Sugandixi nun danxaniyatɔɛ ɲama nan ma fe falafe."},{"book":"Ephesians","chapter":"5","verse":"33","text":"Kɔnɔ kankan xa a xa ginɛ xanu alɔ a yɛtɛ yati. Ginɛ fan lanma a xa a xa mɔri binya."}]}