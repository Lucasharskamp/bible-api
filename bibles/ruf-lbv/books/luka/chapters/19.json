{"data":[{"book":"Luka","chapter":"19","verse":"1","text":"Yesu tsakengila mne ghumji ghwa Yeriko na yang'ali yobita mghati mwa ghumji agho."},{"book":"Luka","chapter":"19","verse":"2","text":"Na ako kukala ne imunu yumwe taghwa lyake Sakayo, imkulu we iwasola kodi, naye tsakakala tajiri."},{"book":"Luka","chapter":"19","verse":"3","text":"Tsakabama amwone Yesu yalitse, lekeni ng'adahile bae kwaapfila tsahana iwanu wengi, naye tsakakala mghuyi."},{"book":"Luka","chapter":"19","verse":"4","text":"Apfo katsuma, kawalongolela iwanu, kadina mchanya mwe mkuyu ili amwone Yesu, kwaapfila katsobitila inzila iila."},{"book":"Luka","chapter":"19","verse":"5","text":"Yesu hapfikile hanu hala, kalola mchanya, kamlongela Sakayo, “Sakayo, hima uhulumke, kwaapfila leloli nobamighwa nisinde mng'anda mwako.”"},{"book":"Luka","chapter":"19","verse":"6","text":"Apfo Sakayo kuhulumka himahima kambokela kwa kudeng'elela."},{"book":"Luka","chapter":"19","verse":"7","text":"Iwanu wose hawonile apfo, wandusa kunung'unika na ukulonga, “Kaghenda kukala kwa ‘imunu yane nzambi.’ ”"},{"book":"Luka","chapter":"19","verse":"8","text":"Lekeni Sakayo kema, kamlongela Yesu, “Lola Imtwatsa, nene nitsoweng'a wahingwa inusu ye ipfinu pfangu, na ka nimboka imunu wowose ichinu, nitsomuyitsila mala nne.”"},{"book":"Luka","chapter":"19","verse":"9","text":"Yesu kamlongela, “Leloli ukombotsi upfika mne ing'anda ino, kwaapfila ayu naye kamtsukulu wa Abrahamu."},{"book":"Luka","chapter":"19","verse":"10","text":"Mana Imwana wa Imunu katsa kubama na kukombola iwanu iwaghile.”"},{"book":"Luka","chapter":"19","verse":"11","text":"Hawahulike agho, Yesu kaghendelela kuwalongela imbuli, kwaapfila tsakakala habehi na Yerusalemu, nawo tsawapfikitsa ka undewa we Imulungu wahabehi kulawila."},{"book":"Luka","chapter":"19","verse":"12","text":"Apfo kalonga, “Imunu yumwe wa lukolo lwa chindewa tsakaghenda mne isi ya kutali akabokele undewa kuya yoye ukaye."},{"book":"Luka","chapter":"19","verse":"13","text":"Apfo kawakema iwanu kumi kulawa mne iwatumwa wake, kaweng'a tsisendi kawalongela, ‘Mtsitendele ng'onde ya kuchuutsa pfinu mbaka hanitsakuya.’"},{"book":"Luka","chapter":"19","verse":"14","text":"Lekeni iwanu wa ghumji ghwake wamuhila, wawatuma iwanu wamghendele wakalonge, ‘Ng'atumbama bae imunu yuno atutawale.’ ”"},{"book":"Luka","chapter":"19","verse":"15","text":"“Haubokele undewa, tsakoya kalaghitsa iwatumwa yaweng'ile sendi wakemighwe ili amanye chawapatile."},{"book":"Luka","chapter":"19","verse":"16","text":"Wamwanduso katsa, kalonga, ‘Mtwatsa sendi yako yungayile yeleka pfibughulu kumi.’"},{"book":"Luka","chapter":"19","verse":"17","text":"Kamlongela, ‘Ghoya, mtumwa yunoghile. Kwaapfila kutogholighwa mna chinu chidodo, kwakuwa mkulu mne imiji kumi!’"},{"book":"Luka","chapter":"19","verse":"18","text":"Na wa keli katsa, kalonga, ‘Mndewa, sendi yako tsungayile tseleka pfibughulu pfitano!’"},{"book":"Luka","chapter":"19","verse":"19","text":"Naye kamlongela, ‘Naghwe kutsakuwa mkulu mne imiji mitano.’"},{"book":"Luka","chapter":"19","verse":"20","text":"“Kuya mtumwa yungi kalonga, ‘Mtwatsa, sendi yako ino tsaniifidika mne chitambala."},{"book":"Luka","chapter":"19","verse":"21","text":"Mana tsanikupfuka kwaapfila ghweghwe kwa imunu mkali. Kosola ipfinu pfang'upfikile, na kupfuna achila ng'auchihandile bae.’"},{"book":"Luka","chapter":"19","verse":"22","text":"Mtwatsa wake kamlongela, ‘Nitsokuhigha kwa achila chulongile, ghwe imtumwa wihile! Tsakumanya nene ne imunu mkali, nosola apfila si pfikile bae na nopfuna apfila sipfihandile bae,"},{"book":"Luka","chapter":"19","verse":"23","text":"ebali ng'awikile bae sendi yangu kubengi, na hanikuya niibokele kuno yongetseka.’"},{"book":"Luka","chapter":"19","verse":"24","text":"“Kuya kawalongela iwemile habehi, ‘Mbokeni sendi ayo, mkamwing'e yula yane kumi.’"},{"book":"Luka","chapter":"19","verse":"25","text":"Nawo wamlongela, ‘Mtwatsa, ma kenatso kumi!’"},{"book":"Luka","chapter":"19","verse":"26","text":"Naye kawedika, ‘Nowalongela chila yane chinu katsakongetsighwa, lekeni ayula yalihela chinu, hata chila chenacho katsobokighwa."},{"book":"Luka","chapter":"19","verse":"27","text":"Sambi awala iwehile wangu iwolema nene ndeke kuwa mndewa wawo, waghaleni hano na muwakome aku nene nolola.’ ”"},{"book":"Luka","chapter":"19","verse":"28","text":"Yesu hamalitse kulonga apfo, kawalongolela kaghenda Yerusalemu."},{"book":"Luka","chapter":"19","verse":"29","text":"Hapfikile habehi na Betifage na Betaniya, kune chidunda ichikemighwa Mitseituni, kawatuma iwanang'ina wake weli,"},{"book":"Luka","chapter":"19","verse":"30","text":"kawalongela, “Mghende mne tsikaye tsila tsamtsilola. Hamkwingila mna tsikaye atso, mtsomwona imwana we ipunda kohighwa, ng'ana yadinighwe ne imunu bae. Mumdohole mumghale hano."},{"book":"Luka","chapter":"19","verse":"31","text":"Imunu wowose ang'awaghutsa, ‘Ebali mwumdohola?’ Mumlongele, ‘Mtwatsa kombama.’ ”"},{"book":"Luka","chapter":"19","verse":"32","text":"Na awala iwatumighwe waghenda wapfika ka Yesu pfawalongele."},{"book":"Luka","chapter":"19","verse":"33","text":"Hawang'ali womdohola imwana we ipunda, iwenyegho wawaghutsa, “Ebali mwomdohola imwana we ipunda?”"},{"book":"Luka","chapter":"19","verse":"34","text":"Nawo wedika, “Mtwatsa kombama.”"},{"book":"Luka","chapter":"19","verse":"35","text":"Kuya wamghala kwa Yesu, watandika maghwanda ghao mmughongo mwa imwana we ipunda wamdinitsa Yesu mchanya mwake."},{"book":"Luka","chapter":"19","verse":"36","text":"Na hang'ali yoghenda, iwanu watandika maghwanda ghawo mnzila."},{"book":"Luka","chapter":"19","verse":"37","text":"Hapfikile habehi na mhulumko ghwa chidunda cha Mitseituni, mtingano mkulu ghwe iwanang'ina wake wandusa kudeng'elela na kumtunya Imulungu kwa kukemelela, kwa aghala makulu ghawonile."},{"book":"Luka","chapter":"19","verse":"38","text":"Walonga,"},{"book":"Luka","chapter":"19","verse":"39","text":"Mafarisayo wamwenga iwakalile mna mtingano ghula wamlongela Yesu, “Mlangulitsi, uwalonge iwanang'ina wako wenyamale!”"},{"book":"Luka","chapter":"19","verse":"40","text":"Yesu kawedika, “Nowalongela, hawano wang'enyamala, ghamabwe ghano ghatsolapfa litsi.”"},{"book":"Luka","chapter":"19","verse":"41","text":"Hapfikile habehi na Yerusalemu na kughwona ghumji, kaghulilila,"},{"book":"Luka","chapter":"19","verse":"42","text":"kalonga, “Ung'amanyile leloli ipfinu ipfighala tseghamba! Lekeni sambi pfifisighwa mnenge mwako."},{"book":"Luka","chapter":"19","verse":"43","text":"Kwaapfila ghamatsuwa ghatsokutsila, iwehile wako hawatsotsenga maboma, watsokupfingilila na kukubanyabanya chila ubali."},{"book":"Luka","chapter":"19","verse":"44","text":"Watsokuhonda ghweghwe ne iwanagho mghati mwa mibanda yako. Ng'awatsokulekela libwe limwe mchanya mwe libwe, kwaapfila ng'umanyile bae ichipindi cha ukutsa kwe Imulungu.”"},{"book":"Luka","chapter":"19","verse":"45","text":"Kuya Yesu kengila kune ing'anda ye Imulungu, kandusa kuwawinga kunze iwanu iwang'ali woutsa ipfinu."},{"book":"Luka","chapter":"19","verse":"46","text":"Kawalongela, “Yandikighwa, ‘Ing'anda yangu itsakuwa ng'anda ya ukulombela.’ Lekeni mwemwe muitenda iwe mango ya wabapfi.”"},{"book":"Luka","chapter":"19","verse":"47","text":"Chila litsuwa Yesu tsakalangulitsa mne Ing'anda ye Imulungu. Iwakulu we inambiko, iwolangulitsa Ghamalaghitso ne iwakulu we iwanu tsawabama wamkome,"},{"book":"Luka","chapter":"19","verse":"48","text":"lekeni ng'awapatile bae nzila ya kumkomela, kwaapfila iwanu wose wang'ali womuhulikitsa."}]}