{"data":[{"book":"Jenesis","chapter":"33","verse":"1","text":"Dughiar kamɨn Jekop kogha Ison gari, a uan gumazir 400pla ko izi. Ezɨ a uan boriba bar me mɨgɨa ghaze, ia mangɨ uan amebaba ko tuifigh."},{"book":"Jenesis","chapter":"33","verse":"2","text":"Egha a faragh mangasa amuir dozimning uan boriba ko me mɨkeme. Eghtɨ Lea uan boriba ko men gɨrara mangam. Ezɨ a Resel ko Josep mɨkemezɨ aning men gɨn ti."},{"book":"Jenesis","chapter":"33","verse":"3","text":"Ezɨ Jekop uabɨ men faraghavɨra ikia zui. Egha Ison boroghɨn mangasava amua 7plan dughiabar tevimning apɨra guam nguazim girava egha dɨkava an boroghɨn ghu."},{"book":"Jenesis","chapter":"33","verse":"4","text":"Ezɨ Iso dɨkavigha ivegha iza uan dozimɨn suiragha a muiaghɨrɨgha an tori. Egha aning uagharama azi."},{"book":"Jenesis","chapter":"33","verse":"5","text":"Egha Iso amiziba ko boribar gara egha Jekopɨn azara, “Kar te nɨ ko iti?”"},{"book":"Jenesis","chapter":"33","verse":"6","text":"Ezɨ an amuir dozimning uan boriba ko iza Ison damazimɨn uan teviba apɨrigha avigha iraghu."},{"book":"Jenesis","chapter":"33","verse":"7","text":"Ezɨ Lea uan boriba ko uaghan iza teviba apɨrigha avigha iraghu. Ezɨ Josep Resel ko abuan iza teviba apɨrigha avigha iraghu."},{"book":"Jenesis","chapter":"33","verse":"8","text":"Ezɨ Iso ghaze, “Gumazir sipsipba ko asɨzir maba sara inigha faragha zuiba kɨ me bato. Ezɨ kar, nɨ bizir mɨngarir tizim gata da amada?”"},{"book":"Jenesis","chapter":"33","verse":"9","text":"Ezɨ Iso ghaze, “Nan dozim, kɨ biziba bar avɨraseme. Nɨ uan biziba ua da inigh.”"},{"book":"Jenesis","chapter":"33","verse":"10","text":"Ezɨ Jekop ghaze, “Puvatɨ, nɨ uan navir averiamɨn na gifuegh egh nan bizibar suiragh. Nɨ na gifonge, ezɨ kamaghɨn, kɨ nɨn guamɨn gara mati kɨ Godɨn guamɨn gari."},{"book":"Jenesis","chapter":"33","verse":"11","text":"Kɨ kamaghɨn ifonge, bizir aghuir kɨ nɨ ganɨdir kaba, nɨ na dama da ini. Guizbangɨra God nan apangkuva arazir bar aghuimɨn na gamigha egha bizir bar avɨrim na gamizɨ, kɨ biziba bar avɨraseme.” Egha a bizir kaba iniasa bar a gakaghonezɨma, Iso a dama da ini."},{"book":"Jenesis","chapter":"33","verse":"12","text":"Egha Iso ghaze, “Ia dɨkav e mangam. Kɨ ia ko, e uaghara mangam.”"},{"book":"Jenesis","chapter":"33","verse":"13","text":"Ezɨ Jekop a mɨgɨa ghaze, “Nan ekiam, nɨ gan boriba gavgavizir puvatɨ. Ezɨ kɨ sipsipba ko bulmakauba ko asɨzir igharaziba uan nguziba ko otem apavɨra itibagh nɨghnɨsi. E aruer vamɨran bar me inigh mangɨvɨra ikɨtɨ me bar arɨmɨghiregham."},{"book":"Jenesis","chapter":"33","verse":"14","text":"Nan ekiam, nɨ mar en faragh mangɨtɨ, kɨ aghumra asɨziba ko uan boriba inigh nɨn gɨn izam. Egh gɨn Idomɨn nguazimɨn nɨ bativam.”"},{"book":"Jenesis","chapter":"33","verse":"15","text":"Ezɨ Iso ghaze, “Kamaghɨn kɨ uan ingangarir gumazitaba nɨ bagh me ategham.”"},{"book":"Jenesis","chapter":"33","verse":"16","text":"Ezɨ dughiar kamran Iso uamategha Idomɨn ghu."},{"book":"Jenesis","chapter":"33","verse":"17","text":"Ezɨ Jekop ghua Sukotɨn nguibamɨn ghu. Egha ua bagha dɨpenimɨn ingarigha egha asɨziba bagha purirpenibar ingari. Kamaghɨn a nguibar kam ziam, “Sukot,”33:17 Hibrun akamɨn, ziar kam, “Sukot,” an ararem, “Dɨpenir muziarim,” an mɨrara ghu. a gatɨ."},{"book":"Jenesis","chapter":"33","verse":"18","text":"Egha Jekop Mesopotemian nguazim ategha, uamategh Kenanɨn nguazimɨn ize, egha Sekemɨn nguibam deragha an ghughava, Sekemɨn nguibar ekiamɨn boroghɨn purirpenibar ingari."},{"book":"Jenesis","chapter":"33","verse":"19","text":"33:19 Josua 24:32; Jon 4:5Hamor a Sekemɨn afeziam, Jekop an adarazi dama nguazim givese, nguazir kamɨn a uan purirpenibar ingari. Nguazir otevir kamɨn ivezim a 100 silvan dagɨaba."},{"book":"Jenesis","chapter":"33","verse":"20","text":"Egha Jekop ofa gamir dakozir mam danganir kamɨn an ingarigha, ofa gamir dakozir kam dɨbora ghaze, “El, a Israelɨn God.”33:20 “El,” kar Godɨn ziar mam."}]}