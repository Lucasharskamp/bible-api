{"data":[{"book":"Mateyu","chapter":"14","verse":"1","text":"Pa nthawi imeneyo Mfumu Herode anamva za mbiri ya Yesu."},{"book":"Mateyu","chapter":"14","verse":"2","text":"Ndipo iye anati kwa antchito ake, “Uyu ndi Yohane Mʼbatizi; iye wauka kwa akufa! Ichi ndi chifukwa chake mphamvu zodabwitsa zikugwira ntchito mwa iye.”"},{"book":"Mateyu","chapter":"14","verse":"3","text":"Pakuti Herode anamugwira Yohane ndi kumumanga ndipo anamuyika mʼndende chifukwa cha Herodia mkazi wa mʼbale wake Filipo."},{"book":"Mateyu","chapter":"14","verse":"4","text":"Chifukwa Yohane anakhala akunena kwa iye kuti, “Sichololedwa kwa inu kutenga mkaziyo.”"},{"book":"Mateyu","chapter":"14","verse":"5","text":"Herode anafuna kupha Yohane koma iye anaopa anthu chifukwa anamuyesa iye mneneri."},{"book":"Mateyu","chapter":"14","verse":"6","text":"Pa tsiku lokumbukira kubadwa kwa Herode, mwana wamkazi wa Herodia anavina pamaso pa anthu ndipo anasangalatsa kwambiri."},{"book":"Mateyu","chapter":"14","verse":"7","text":"Kotero Herode analonjeza ndi lumbiro kumupatsa chilichonse chimene mwanayo angamupemphe."},{"book":"Mateyu","chapter":"14","verse":"8","text":"Ndipo atamupangira amayi ake anati, “Mundipatse pomwe pano mutu wa Yohane Mʼbatizi mʼmbale.”"},{"book":"Mateyu","chapter":"14","verse":"9","text":"Mfumuyo inamva chisoni koma chifukwa cha lumbiro lake ndi alendo amene anali pa phwando lake analamulira kuti chofuna chake chipatsidwe;"},{"book":"Mateyu","chapter":"14","verse":"10","text":"ndipo anakadula mutu wa Yohane mʼndende."},{"book":"Mateyu","chapter":"14","verse":"11","text":"Mutu wake anawubweretsa mʼmbale ndi kumupatsa mtsikanayo amene anawutengera kwa amayi ake."},{"book":"Mateyu","chapter":"14","verse":"12","text":"Ophunzira a Yohane anabwera nadzatenga mtembo wake ndi kukawuyika mʼmanda. Pomwepo iwo anapita kukamuwuza Yesu."},{"book":"Mateyu","chapter":"14","verse":"13","text":"Yesu atamva zimene zinachitika, anachoka pa bwato mwachinsinsi kupita kumalo a yekha. Magulu a anthu atamva izi anamutsatira Iye poyenda pansi kuchokera ku mizinda."},{"book":"Mateyu","chapter":"14","verse":"14","text":"Yesu atafika ku mtunda, ndi kuona gulu lalikulu la anthu, Iye anamva nawo chifundo ndipo anachiritsa odwala awo."},{"book":"Mateyu","chapter":"14","verse":"15","text":"Kutayamba mdima, ophunzira anabwera kwa Iye nati, “Kuno ndi kutchire ndipo kwayamba kale kuda. Awuzeni anthu azipita kuti afike ku midzi ndi kukadzigulira zakudya.”"},{"book":"Mateyu","chapter":"14","verse":"16","text":"Yesu anawayankha kuti, “Sikofunika kuti azipita. Inuyo muwapatse kanthu kuti adye.”"},{"book":"Mateyu","chapter":"14","verse":"17","text":"Iwo anayankha kuti, “Tili ndi malofu asanu okha a buledi ndi nsomba ziwiri.”"},{"book":"Mateyu","chapter":"14","verse":"18","text":"Koma Iye anati, “Bweretsani kwa Ine.”"},{"book":"Mateyu","chapter":"14","verse":"19","text":"Analamula anthu kuti akhale pansi pa udzu ndipo anatenga buledi musanu ndi nsomba ziwiri nayangʼana kumwamba, nayamika nagawa bulediyo. Kenaka anapereka bulediyo kwa ophunzira ake ndipo ophunzirawo anagawira anthu."},{"book":"Mateyu","chapter":"14","verse":"20","text":"Onse anadya nakhuta ndipo ophunzira anatola zotsalira ndi kudzaza madengu khumi ndi awiri."},{"book":"Mateyu","chapter":"14","verse":"21","text":"Chiwerengero cha amene anadya kupatulako amayi ndi ana chinali pafupifupi amuna 5,000."},{"book":"Mateyu","chapter":"14","verse":"22","text":"Nthawi yomweyo anawawuza ophunzira ake kuti alowe mʼbwato ndi kuti atsogole kupita kutsidya lina pamene Iye ankawuza anthu kuti azipita kwawo."},{"book":"Mateyu","chapter":"14","verse":"23","text":"Atatha kuwawuza kuti azipita kwawo, Iye anakwera ku phiri yekha kukapemphera. Pamene kumada anali kumeneko yekha."},{"book":"Mateyu","chapter":"14","verse":"24","text":"Pamenepo nʼkuti bwato litapita patali pangʼono kuchokera ku mtunda ndipo linavutika ndi mafunde chifukwa mphepo inkawomba mokumana nalo."},{"book":"Mateyu","chapter":"14","verse":"25","text":"Pa ora lachinayi usiku, Yesu anabwera kwa iwo akuyendabe pa nyanja."},{"book":"Mateyu","chapter":"14","verse":"26","text":"Ophunzira atamuona akuyenda pa nyanja, anaopa nati, “Ndi mzukwa!” Ndipo analira chifukwa cha mantha."},{"book":"Mateyu","chapter":"14","verse":"27","text":"Koma Yesu nthawi yomweyo anawawuza kuti, “Limbani mtima! Ndine, musaope.”"},{"book":"Mateyu","chapter":"14","verse":"28","text":"Petro anayankha nati, “Ambuye ngati ndinu, mundiwuze ndibwere kuli inuko pa madzipo.”"},{"book":"Mateyu","chapter":"14","verse":"29","text":"Iye anati, “Bwera.”"},{"book":"Mateyu","chapter":"14","verse":"30","text":"Koma ataona mphepo, iye anachita mantha ndipo anayamba kumira, nafuwula nati, “Ambuye ndipulumutseni!”"},{"book":"Mateyu","chapter":"14","verse":"31","text":"Ndipo mofulumira Yesu anatambasula dzanja lake namugwira iye, nati, “Iwe wachikhulupiriro chochepa, bwanji unakayika?”"},{"book":"Mateyu","chapter":"14","verse":"32","text":"Ndipo atalowa mʼbwato mphepo inaleka."},{"book":"Mateyu","chapter":"14","verse":"33","text":"Pamenepo amene anali mʼbwato anamulambira Iye, nati, “Zoonadi, Inu ndinu Mwana wa Mulungu.”"},{"book":"Mateyu","chapter":"14","verse":"34","text":"Atawoloka, anafika ku Genesareti."},{"book":"Mateyu","chapter":"14","verse":"35","text":"Anthu akumeneko atamuzindikira Yesu, iwo anatumiza mawu kwa onse ozungulira deralo. Anthu anabwera ndi odwala awo onse kwa Iye."},{"book":"Mateyu","chapter":"14","verse":"36","text":"Ndipo anamupempha alole kuti akhudze mphonje ya mkanjo wake, ndipo onse amene anamukhudza anachiritsidwa."}]}