{"data":[{"book":"Agoago Podo","chapter":"3","verse":"1","text":"Dagu dama daane, hudee de langahia e goe agu mee ala e aago adu. Nia madagoaa huogodoo gi langahia agu mee ala e hagi adu bolo gi heia."},{"book":"Agoago Podo","chapter":"3","verse":"2","text":"Agu helekai aago ga gowadu gi di goe do mouli maluagina waalooloo."},{"book":"Agoago Podo","chapter":"3","verse":"3","text":"Hudee diagia dau hagalaamua mo dau hagalabagau. Nnoo dia nia maa gi di gili o doo uwa. Hihia nia maa gi hongo do hadu manawa."},{"book":"Agoago Podo","chapter":"3","verse":"4","text":"Maa goe gaa hai beenei, gei God mo nia daangada ga manawa tene adu gi di goe.3.4 Luke 2.52"},{"book":"Agoago Podo","chapter":"3","verse":"5","text":"Hagadonu ina Dimaadua aga i lodo do manawa hagatau. Hudee dugu ina goe gi au hagadilinga maanadu gi dagi ina goe."},{"book":"Agoago Podo","chapter":"3","verse":"6","text":"Gi langahia e goe bolo Dimaadua la i lodo nia mee huogodoo ala e hai kooe, gei Mee e hagi adu gi di goe di ala dela e donu."},{"book":"Agoago Podo","chapter":"3","verse":"7","text":"Goe hudee hagamaanadu bolo goe e koia e kabemee gi nonua. Hagalongo hua mo di daudali Dimaadua, ge hudee dugu ina goe gii hai nia mee huaidu.3.7 Romans 12.16"},{"book":"Agoago Podo","chapter":"3","verse":"8","text":"Maa goe gaa hai beenei, gei di maa gaa hai gadoo be di wanii humalia e haga hili o magi bala ge e haga hili goe do madagoaa ma gaa mmae."},{"book":"Agoago Podo","chapter":"3","verse":"9","text":"Tigidaumaha ina au meegai ala e kaedahi e humalia mai lodo dau gowaa, e hagalaamua ai Dimaadua."},{"book":"Agoago Podo","chapter":"3","verse":"10","text":"Maa goe gaa hai beenei, gei doo hale benebene meegai gaa haa gi nia meegai, gei goe ga logowaahee au waini, ga deemee dau benebene."},{"book":"Agoago Podo","chapter":"3","verse":"11","text":"Dagu dama daane, di madagoaa Dimaadua ma ga haga donu goe, hagalongo gii donu, hudee huli gi daha mo ana agoago.3.11 Job 5.17"},{"book":"Agoago Podo","chapter":"3","verse":"12","text":"Dimaadua le e hai digau ala e aloho ai gii donu, gadoo be tamana dela e hai dana dama daane dela e aloho ai ge e hagadagadagagee ginai.3.12 Hebrews 12.5-6; Hagagida 3.19"},{"book":"Agoago Podo","chapter":"3","verse":"13","text":"E maluagina go tangada dela e kabe nia mee, go tangada dela ga iloo nia mee."},{"book":"Agoago Podo","chapter":"3","verse":"14","text":"Di kabemee le e damana dono maluagina i nia silber. E damana dono maluagina adu gi di goe i nia goolo."},{"book":"Agoago Podo","chapter":"3","verse":"15","text":"Di kabemee le e damana dono maluagina i di maluagina o nia hadu madamada. Deai dahi mee e hiihai ginai goe e mee di hagatau gi di kabemee ai."},{"book":"Agoago Podo","chapter":"3","verse":"16","text":"Di kabemee le e hagalaamua, haga maluagina, ge e haga waalooloo do mouli."},{"book":"Agoago Podo","chapter":"3","verse":"17","text":"Di kabemee le e dagi goe, ge e abaaba goe gi mouli i di aumaalia."},{"book":"Agoago Podo","chapter":"3","verse":"18","text":"Digau ala gaa hai digau kabemee le e tenetene, idimaa, di kabemee gaa wanga gi digaula di mouli."},{"book":"Agoago Podo","chapter":"3","verse":"19","text":"Dimaadua ne hai henuailala gi ono kabemee. Ono iloo ne haga noho di langi gi dono lohongo."},{"book":"Agoago Podo","chapter":"3","verse":"20","text":"Dono kabemee ne hai nia wai gii hali, ne hai nia gololangi gi haga doo di uwa gi henuailala."},{"book":"Agoago Podo","chapter":"3","verse":"21","text":"Dagu dama daane, daahia hua do kabemee mo o iloo. Hudee diagia nia maa gi daha mo goe."},{"book":"Agoago Podo","chapter":"3","verse":"22","text":"Ma go nia maa ala ga gowadu do mouli tenetene mo di manawa lamalia."},{"book":"Agoago Podo","chapter":"3","verse":"23","text":"Goe e mee di haele haga humalia i doo ala, hagalee hinga."},{"book":"Agoago Podo","chapter":"3","verse":"24","text":"Goe hagalee madagu i hee e kii iei goe, gei goe gaa kii danu mmoe i di boo dogomaalia."},{"book":"Agoago Podo","chapter":"3","verse":"25","text":"Goe hagalee mamaanadu e logo i nia haingadaa llauehe ala e gila aga i di ingoo hua di madagoaa, gadoo be di madangi gono e tale gi digau huaidu."},{"book":"Agoago Podo","chapter":"3","verse":"26","text":"Dimaadua ga madamada humalia i di goe. Mee hagalee hai goe gii doo gi lodo di hele."},{"book":"Agoago Podo","chapter":"3","verse":"27","text":"Hagamaamaa ina digau ala e humalia e hagamaamaa i di ingoo hua di madagoaa."},{"book":"Agoago Podo","chapter":"3","verse":"28","text":"Maa goe e mee di hagamaamaa dolomeenei, hudee helekai gi digau ala e noho i doo baahi bolo gi taalia maalia gi daiaa."},{"book":"Agoago Podo","chapter":"3","verse":"29","text":"Hudee hai bilaan haga manawa gee ang gi digau ala e noho hoohoo adu. Digaula le e noho i doo baahi, e hagadagadagagee adu gi di goe."},{"book":"Agoago Podo","chapter":"3","verse":"30","text":"Hudee lagamaaloo balumee maa digaula digi hai hala adu gi di goe."},{"book":"Agoago Podo","chapter":"3","verse":"31","text":"Hudee manawa dubua i digau hagamuamua, ge hudee manawa hiihai e hai nia mee ala e hai go digaula."},{"book":"Agoago Podo","chapter":"3","verse":"32","text":"Idimaa Dimaadua e de hiihai gi nia daangada ala e haihai di huaidu, gei Mee e haga modongoohia ana haga maanadu ang gi digau ala e hai hegau donu."},{"book":"Agoago Podo","chapter":"3","verse":"33","text":"Dimaadua e hagahuaidu nia hale o digau haihai di huaidu, gei Mee e hagahumalia nia hale o digau ala e hai hegau donu."},{"book":"Agoago Podo","chapter":"3","verse":"34","text":"Mee hagalee hila gi nia daangada ala e bida hagalaamua ginaadou, gei Mee e hagagila dono hiihai gi digau ala e hila gi lala.3.34 James 4.6; 1 Peter 5.5"},{"book":"Agoago Podo","chapter":"3","verse":"35","text":"Nia daangada kabemee ga hagalaamua go nia daangada, gei nia daangada ala e dadaulia le e haga damana nadau langaadia."}]}