{"data":[{"book":"Yūnus","chapter":"2","verse":"1","text":"Machhlī ke peṭ meṅ Yūnus ne Rab apne Ḳhudā se zail kī duā kī,"},{"book":"Yūnus","chapter":"2","verse":"2","text":"“Maiṅ ne baṛī musībat meṅ ā kar Rab se iltijā kī, aur us ne mujhe jawāb diyā. Maiṅ ne Pātāl kī gahrāiyoṅ se chīḳh kar fariyād kī to tū ne merī sunī."},{"book":"Yūnus","chapter":"2","verse":"3","text":"Tū ne mujhe gahre pānī balki samundar ke bīch meṅ hī phaiṅk diyā. Pānī ke zordār bahāw ne mujhe gher liyā, terī tamām lahreṅ aur maujeṅ mujh par se guzar gaīṅ."},{"book":"Yūnus","chapter":"2","verse":"4","text":"Tab maiṅ bolā, ‘Mujhe tere huzūr se ḳhārij kar diyā gayā hai, lekin maiṅ tere muqaddas ghar kī taraf taktā rahūṅgā.’"},{"book":"Yūnus","chapter":"2","verse":"5","text":"Pānī mere gale tak pahuṅch gayā, samundar kī gahrāiyoṅ ne mujhe chhupā liyā. Mere sar se samundarī paude lipaṭ gae."},{"book":"Yūnus","chapter":"2","verse":"6","text":"Pānī meṅ utarte utarte maiṅ pahāṛoṅ kī buniyādoṅ tak pahuṅch gayā. Maiṅ zamīn meṅ dhaṅs kar ek aise mulk meṅ ā gayā jis ke darwāze hameshā ke lie mere pīchhe band ho gae. Lekin ai Rab, mere Ḳhudā, tū hī merī jān ko gaṛhe se nikāl lāyā!"},{"book":"Yūnus","chapter":"2","verse":"7","text":"Jab merī jān nikalne lagī to tū, ai Rab mujhe yād āyā, aur merī duā tere muqaddas ghar meṅ tere huzūr pahuṅchī."},{"book":"Yūnus","chapter":"2","verse":"8","text":"Jo butoṅ kī pūjā karte haiṅ unhoṅ ne Allāh se wafādār rahne kā wādā toṛ diyā hai."},{"book":"Yūnus","chapter":"2","verse":"9","text":"Lekin maiṅ shukrguzārī ke gīt gāte hue tujhe qurbānī pesh karūṅga. Jo mannat maiṅ ne mānī use pūrā karūṅga. Rab hī najāt detā hai.”"},{"book":"Yūnus","chapter":"2","verse":"10","text":"Tab Rab ne machhlī ko hukm diyā ki wuh Yūnus ko ḳhushkī par ugal de."}]}