{"data":[{"book":"1 Samweli","chapter":"5","verse":"1","text":"Wafilisiti viwadisolile disanduku da lagano da Imulungu, wadipapa kulawa kuna ing'hambi ya Ebenezeli mbaka kudibuga da Ashidodi."},{"book":"1 Samweli","chapter":"5","verse":"2","text":"Abaho wadigala disanduku da lagano da Imulungu mng'anda ya dinyago da Dagoni na wadika behi na dinyago."},{"book":"1 Samweli","chapter":"5","verse":"3","text":"Imitondo, wanhu wa buga da Ashidodi viwalamuke wajona dija dinyago da Dagoni dilagala kingubanguba kuulongozi wa sanduku da lagano da Mndewa Imulungu. Wadinula na wadika kabili aho kudikalile."},{"book":"1 Samweli","chapter":"5","verse":"4","text":"Viwalamuke imitondo iyagwe, wajona dinyago da Dagoni dilagala kingubanguba kuulongozi wa sanduku da lagano da Mndewa Imulungu, kuno dipala na imikono ga dinyago vose vikanhigwa vikala hasi hana ikizingiti cha umulango, ditufi da Dagoni diiyeka dijo disigale."},{"book":"1 Samweli","chapter":"5","verse":"5","text":"Avo iwalava nhosa wa dinyago da Dagoni na wanhu wose ogwingila mng'anda ya Dagoni kuditambikila ako Ashidodi, viwokwingila mng'anda ya Dagoni hawakanyaga ikizingiti cha umulango mbaka lelo."},{"book":"1 Samweli","chapter":"5","verse":"6","text":"Udahi wa Mndewa Imulungu ukala mkulu kwa iwanhu wa buga da Ashidodi na ivijiji vikalile behi, na kawagalila utamu wa mipute."},{"book":"1 Samweli","chapter":"5","verse":"7","text":"Wanhu wa Ashidodi viwonile avo walonga, “Sanduku da lagano da Imulungu wa Izilaeli sikudikale na siye, kwavija mkono wa Imulungu utukoboza siye hamoja na imulungu wetu Dagoni.”"},{"book":"1 Samweli","chapter":"5","verse":"8","text":"Avo wawakema iwakulu wose wa Wafilisiti na wawalongela, “Tuditendeze sanduku dino da lagano da Imulungu wa Izilaeli?”"},{"book":"1 Samweli","chapter":"5","verse":"9","text":"Lakini viwadigalile ako kudibuga da Gati Mndewa Imulungu kawagela bwembwe iwanhu wa dibuga dijo. Kawakoboza iwanhu wa buga dijo, wabwanga na wavele, kawagalila mipute hagati yao."},{"book":"1 Samweli","chapter":"5","verse":"10","text":"Avo wadigala disanduku da lagano da Imulungu ako kudibuga da Ekiloni."},{"book":"1 Samweli","chapter":"5","verse":"11","text":"Abaho wachola kwika mting'hano na iwakulu wose wa Wafilisiti, walonga, “Dibwezeni disanduku da lagano da Imulungu wa Izilaeli haja kumdisolile kwiza dotukoma siye na wanhu zetu.” Iwanhu wa dibuga jose wengilwa bwembwe kwavija Imulungu kakala yowakoboza ng'hani."},{"book":"1 Samweli","chapter":"5","verse":"12","text":"Waja wahonyeke kudanganika wapata mipute na ndilo ya dibuga ivika mbaka kuulanga."}]}