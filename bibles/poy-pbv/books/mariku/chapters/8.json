{"data":[{"book":"Mariku","chapter":"8","verse":"1","text":"Lishaka limu, lipinga limonga lya wantu waliwona kayi, waweriti wahera shiboga. Su Yesu kawashema wafundwa wakuwi, kawagambira,"},{"book":"Mariku","chapter":"8","verse":"2","text":"“Nuwawonera lusungu wantu awa toziya wapamuhera na neni kwa mashaka matatu na vinu wahera shiboga."},{"book":"Mariku","chapter":"8","verse":"3","text":"Handa panawalekisiya wagendi ukaya kwawu na njala hawalembuki mnjira, toziya wamonga walawa kutali.”"},{"book":"Mariku","chapter":"8","verse":"4","text":"Wafundwa wakuwi wamkosiya, “Peni panu pantundu hagapatikani koshi mabumunda ga kuwawikutiziya wantu woseri awa?”"},{"book":"Mariku","chapter":"8","verse":"5","text":"Yesu kawakosiya, “Mwaga mabumunda maninga?”"},{"book":"Mariku","chapter":"8","verse":"6","text":"Yesu kawagambira wantu walivagi pasi. Katola mabumunda saba, kamgambira Mlungu mayagashii. Shakapanu kagamega mabumunda galiya, kawayupi wafundwa wakuwi wawayupi wantu, nawomberi wawagawira."},{"book":"Mariku","chapter":"8","verse":"7","text":"Kayi waweriti na wasomba vidika vididini. Yesu kavitekelera, kawahimiziya wawapanani wantu ntambu iraa."},{"book":"Mariku","chapter":"8","verse":"8","text":"Wantu waliya wikuta, wafundwa wakuwi wasola visigariti wamemeziya majamanda saba."},{"book":"Mariku","chapter":"8","verse":"9","text":"Wantu waliyiti waweriti elufu msheshi. Su Yesu kawagambira ne mbuka."},{"book":"Mariku","chapter":"8","verse":"10","text":"Pakamaliliti kuwagambira ne mbuka kakwena mumashuwa pamuhera na wafundwa wakuwi kagenda lushi lwa Dalumanita."},{"book":"Mariku","chapter":"8","verse":"11","text":"Mafalisayu wamu wiziti kwa Yesu, wanja kulishowerana nayomberi. Wafiriti kumjera kawatenderi lirangaliru lya liuzauza kulawa kumpindi."},{"book":"Mariku","chapter":"8","verse":"12","text":"Yesu kawawonera lusungu kumoyu, kalonga, “Iwera hashi shiyiwuku ashi shifira liuzauza? Nakaka nukugambirani, shiyiwuku ashi hapeni shipati lilangaliru lyoseri.”"},{"book":"Mariku","chapter":"8","verse":"13","text":"Su kawaleka, kakwena kayi mumashuwa, kagenda kumwambu kulitanda."},{"book":"Mariku","chapter":"8","verse":"14","text":"Wantumintumi waliyaluwiti kutola mabumunda, waweriti na libumunda limu hera mumashuwa."},{"book":"Mariku","chapter":"8","verse":"15","text":"Yesu kawaberiziya, “Mukali weri na vidodera vya Mafalisayu na vya Herodi.”"},{"book":"Mariku","chapter":"8","verse":"16","text":"Wantumintumi wanja kulitakuziyana weni kwa weni, “Kankutakula hangu toziya twahera mabumunda.”"},{"book":"Mariku","chapter":"8","verse":"17","text":"Yesu kavimaniti gawatakuliti, kawakosiiti, “Mbona mwankulitakuziya kuusu kuwera ndiri na mabumunda? Mwenivimani wala kupikinira? Yakali ikamala myoyu yenu?"},{"book":"Mariku","chapter":"8","verse":"18","text":"Mwana masu, hashi mwona ndiri? Mwanaga makutu, hashi mpikinira ndiri? Mlihola ndiri?"},{"book":"Mariku","chapter":"8","verse":"19","text":"Pamegiti mabumunda mhanu su na kuwayupa wantu elufu mhanu, mjojiniriti majamanda maninga ga yagasigariti?”"},{"book":"Mariku","chapter":"8","verse":"20","text":"“Pakagamegiti mabumunda saba na kawayupa wantu elufu msheshi, mjojiniriti majamanda maninga yagasigariti?”"},{"book":"Mariku","chapter":"8","verse":"21","text":"Su Yesu kawagambira, “Na vinu muvimana ndiri?”"},{"book":"Mariku","chapter":"8","verse":"22","text":"Yesu kasokiti Betisayida pamuhera na wantumintumi wakuwi. Aku wantu wamjega kanalwisi yumu, wamluwa Yesu kamkoli."},{"book":"Mariku","chapter":"8","verse":"23","text":"Yesu kamkola liwoku kanalwisi uliya, kamjega kunja kushijiji. Kamtemera mata mmasu kamtulila mawoku, kamkosiya, “Guweza kuwona shintu shoseri?”"},{"book":"Mariku","chapter":"8","verse":"24","text":"Kanalwisi uliya kalola, katakula, “Nawawona wantu wawonekana gambira mitera yankugendagenda.”"},{"book":"Mariku","chapter":"8","verse":"25","text":"Su Yesu kamtulila kayi mawoku mmasu, yomberi katumula masu. Uwezu wakuwi wa kulola umwuyira, kalola kila shintu weri."},{"book":"Mariku","chapter":"8","verse":"26","text":"Yesu kamgambira gugendi zaku ukaya na kumuhimiziya, naguwuya kushijiji shilii."},{"book":"Mariku","chapter":"8","verse":"27","text":"Shakapanu Yesu na wafundwa wakuwi wagenditi muvijiji vya Kaisariya Filipi. Pawaweriti munjira, Yesu kawakosiiti, “Wantu watakula neni na gaa?”"},{"book":"Mariku","chapter":"8","verse":"28","text":"Wamwankula, “Wamonga watakula gwenga gwa Yohani mbatiza na wamonga Eliya na wamonga watakula gwenga guwera yumu gwa wambuyi wa Mlungu.”"},{"book":"Mariku","chapter":"8","verse":"29","text":"Nayomberi kawakosiya, “Hashi, mwenga mlonga neni nagaa?”"},{"book":"Mariku","chapter":"8","verse":"30","text":"Shakapanu Yesu kawaberiziya pakawagambira, “Namumgambira muntu yoseri visoweru avi.” Litawu Kristu kwa Shigiriki mana yakuwi ndo Mlungu kamsyagula kuwera Mtuwa. Kwa Shiebulaniya litawu ali walishema Masiya."},{"book":"Mariku","chapter":"8","verse":"31","text":"Shakapanu Yesu kanjiti kuwafundiza wantumintumi wakuwi. Kawagambira, “Mwana gwa muntu mpaka katabiki nentu na kulemwa na wazewi na watambika wakulu wa numba ya Mlungu na wafunda wa malagaliru. Hawamlagi, kumbiti pamashaka matatu pagapita hakazyuki.”"},{"book":"Mariku","chapter":"8","verse":"32","text":"Yesu kawagambiriti vitwatira avi pota kufifa. Su, Peteru kamtola kumbwega, kanja kumkalipira."},{"book":"Mariku","chapter":"8","verse":"33","text":"Kumbiti Yesu kagalambuka, kawalola wafundwa wakuwi, kamkalipira Peteru pakalonga, “Guwuki kulongolu kwaneni, Shetani! Maholu gaku galawa ndiri kwa Mlungu ira ga muntu!”"},{"book":"Mariku","chapter":"8","verse":"34","text":"Su kalishema lipinga lya wantu na wafundwa wakuwi, kawagambira, “Handa muntu yoseri pakafira kunfata, kalilemi mweni na kalutoli lupingika lwakuwi kanfati. Luka 14.27."},{"book":"Mariku","chapter":"8","verse":"35","text":"Handa muntu yakafira kugalopoziya makaliru gakuwi mweni hakaagamiziyi, kumbiti muntu yakagamiziya ukomu wakuwi kwajili ya neni na kwajili ya Shisoweru Shiwagira hakalopoziyi."},{"book":"Mariku","chapter":"8","verse":"36","text":"Hashi, kwana mota gaa muntu kuyipata isi yoseri shakapanu hakaagamiziyi makaliru gakuwi? Hakapati ndiri shintu."},{"book":"Mariku","chapter":"8","verse":"37","text":"Ama muntu katendi hashi kupata kayi makaliru gakuwi?"},{"book":"Mariku","chapter":"8","verse":"38","text":"Muntu yoseri mushiyiwuku ashi shidoda na shashimtira ndiri Mlungu, yakamonera soni neni na mafundu gangu, neni Mwana gwa muntu hanumwoneri soni muntu uliya paniza muwukwisa wa Tati gwangu pamuhera na wantumintumi wa kumpindi wananagala wa Mlungu.”"}]}