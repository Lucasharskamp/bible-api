{"data":[{"book":"John","chapter":"8","verse":"1","text":"Takkha Jisu chu Olive chingbung khan aleisi."},{"book":"John","chapter":"8","verse":"2","text":"Halli ziingtiang ma-ah ama'n Biak-inn khan aheiwanook; mipui ngai'n amadiang inheiwa, halli ama'n alei in-ongnga inmani ngaikha aleiminchu."},{"book":"John","chapter":"8","verse":"3","text":"Dan Ocha ngai khat-um Pharisee ngai'n zool-inthai numeisa inkhat insurra inheiruoi, halli mipui karra inlei min-ngirra"},{"book":"John","chapter":"8","verse":"4","text":"inmani'n Jisu diang inleiti, “Karu, hiwa numeisanu hi zool-inthai chuon inleitho laitak inhongsur eii."},{"book":"John","chapter":"8","verse":"5","text":"Dan dungjuiya Moses in chongpeii aleida khachu hiwa ka-ang numeisa khachu lungnga deengthat ru. Nangleii hiwa jarra ang natime?” Levi 20:10; Innidan 22:22-24"},{"book":"John","chapter":"8","verse":"6","text":"Inmani'n hiwahi Jisu surna sik-ah inleiti eii, tichu inmani'n amadiang noonkung penasik eii. Takkha Jisu'n aleikuunna neipilla akut challa aleimajia."},{"book":"John","chapter":"8","verse":"7","text":"Halli Inmani'n amadiang inlet-ah inleirakel jarra, ama'n alu hongtangnga inmanidiang aleiti, “Nangni karra manu kalathomak miring khan numeisanu diang mansakhet-ah lungnga deengrase.”"},{"book":"John","chapter":"8","verse":"8","text":"Halli ama'n woikhat akuun rit-ah neipilla aleimajiarit."},{"book":"John","chapter":"8","verse":"9","text":"Takkha inmani'n inlei rangai phakhan, upakhet makheiya inphut-ah, inmani rakip in inkhat inkhat-ah insiwiakjei, halli numeisanu khabit Jisu maikuungnga a-ngirra aleiom."},{"book":"John","chapter":"8","verse":"10","text":"Jisu'n ahong-enna numeisanu diang aleiti, “Numeisa, inmani ngai huntiang insiwiak mejei? tuteii inkhat innum nangkha naminse mubejei?”"},{"book":"John","chapter":"8","verse":"11","text":"Numeisanu'n aleiti, “Tuteii um ommujei, Pumi.”"},{"book":"John","chapter":"8","verse":"12","text":"Jisu'n Pharisee ngaidiang inlet-ah aleirilrit-ah aleiti, “Kei manmasituol war kha ka-eii; kei kanajui miring khan akaziing khan sikhai nunijei, takkha ringna war kha amusik eii.” Matt 5:14; Jn 9:5"},{"book":"John","chapter":"8","verse":"13","text":"Pharisee ngai'n amadiang inleiti, “Nang napumtak jarra sakhi napeii; nang sakhi kha dikmak.” Jn 5:31"},{"book":"John","chapter":"8","verse":"14","text":"Jisu'n aleimasang, “Kei'n kapumtak jarra sakhi kape innum, kei sakhi hichu adik, ajarchu kei humakheiya kijuome halli kei'n hunme kisi kei'n kajet. Takkha nangni inchu kei humakheiya kijuome emakli hunme kisi jetmakchu."},{"book":"John","chapter":"8","verse":"15","text":"Nangnichu taksa lamma chong ningtan; keichu tuteii diang-um chong tanmong."},{"book":"John","chapter":"8","verse":"16","text":"Kei'n chong katan ngai suok-innum, kei chongtanchu adik, ajarchu kei katheinuo ah emong, takkha kei kanajuotir Kapa le kin eii."},{"book":"John","chapter":"8","verse":"17","text":"Nangni Sinadan khan injiajei khachu miring inni sakhi kha adik."},{"book":"John","chapter":"8","verse":"18","text":"Kei kapumtak jarra sakhi kapeii, halli kei kanajuotir Kapa'n kei jarra sakhi eii.” Innidan 19:15"},{"book":"John","chapter":"8","verse":"19","text":"Inmani'n amadiang inleiti “Nang napa hun omme?”"},{"book":"John","chapter":"8","verse":"20","text":"Hiwa chong ngaihi Biak-inn suungnga sialsum mintiingna munkhan Jisu'n aminchu pumma aleiril; takkha tuteii inkhat innum ama kha leisurmu, ajarchu ama phakha laheitungmak."},{"book":"John","chapter":"8","verse":"21","text":"Jisu'n inlet-ah inmani diang aleiti, “Kei kalasisik eii; nangni'n kei ningna-entoksik eii, halli ningmanu roonkhan nangni ningthisik eii; kei kasinasik khan nangni'n sitheinutun.”"},{"book":"John","chapter":"8","verse":"22","text":"Khawa jarra Jihudi ngai'n inleiti, “Kei kasinasik khan nangni'n sitheinutun itihi Ma atheinuo-ah thisik itibe?”"},{"book":"John","chapter":"8","verse":"23","text":"Jisu'n inmani diang aleimasang, “Nangnichu nuoi makheiya ning eii, Keichu chungtiang makheiya ka eii; nangnichu hiwa manmasituol makheiya ning eii, takkha keichu hiwa manmasituol makheiya emong."},{"book":"John","chapter":"8","verse":"24","text":"Kei'n nangnidiang katijei, khachu nangni ningmanu roonkhan ningthisik eii, nangni'n ‘KEIHI KEI KA-EII’ tia ningna-ngamnamak laiseng nangni ningmanu roonkhan ningthisik eii.”"},{"book":"John","chapter":"8","verse":"25","text":"Inmani'n amadiang inleiti, “Nang tu na-eme?”"},{"book":"John","chapter":"8","verse":"26","text":"Kei'n nangni jarra tamthei karilsik khat-um tamthei chong katansik om; takkha Kei kanajuotir ama kha akadik kha eii, halli kei'n amadiang makheiya kijet kha kei'n manmasituol diang karilsouk.”"},{"book":"John","chapter":"8","verse":"27","text":"Jisu'n Apa jarra inmani diang iril eii tikha inmani ngai'n leijetmu."},{"book":"John","chapter":"8","verse":"28","text":"Khawa jarra Jisu'n aleiti, “Nangni'n Miring Sapa kha ningkadomsaang phakhan, nangni'n KEIHI KEI KA-EII tikha nangni'n jetningte, khachu kei kapumtak kamatorna ranak-ah iteii thomong takkha Kapa'n keidiang rilro iti ngaikhabit karil."},{"book":"John","chapter":"8","verse":"29","text":"Halli kei kanajuotir ama kha keile omsuom; ama'n katheinuo ah nadamak, ajarchu ama lungdou kha kei'n amun rakip-ah katho.”"},{"book":"John","chapter":"8","verse":"30","text":"Jisu'n arilla ompumma mikatam tak-in amadiang inlei-ngamna."},{"book":"John","chapter":"8","verse":"31","text":"Jisu'n amadiang inngamnajei Jihudi ngaidiang aleiti, “Kei kachong ngaikha ningjuichei inchu, nangni inthiangnga kei siamruoi ning eii,"},{"book":"John","chapter":"8","verse":"32","text":"halli nangni'n akadik kha jetningte, halli akadik khan nangni anamasuosik eii.”"},{"book":"John","chapter":"8","verse":"33","text":"Inmani'n amadiang inleimasang, “Keini Abraham tu-suonngai kin eii, halli keini'n tuteii diang-um suok lahong inchangmung. Angjarra nang in, ‘Nangni anamasuosik eii’ nitime?” Matt 3:9; Luk 3:8"},{"book":"John","chapter":"8","verse":"34","text":"Jisu'n inmani diang aleimasang, “Kei'n inthiangnga nangnidiang kati, manu katho mi rakip manu suok in-eii."},{"book":"John","chapter":"8","verse":"35","text":"Suok khan kumsoot-ah insuungkhur mi emak; asapa kha kumsoot-ah insuungkhur mi eii."},{"book":"John","chapter":"8","verse":"36","text":"Asapa khan nangni anamasuojei inchu, nangni inthiangnga inamasuo kha esijei."},{"book":"John","chapter":"8","verse":"37","text":"Kei'n kajet nangni Abraham tu-suonngai ning eii; takkha nangni'n kei nathatnasik ningjong, ajarchu ningmalungnga kei kachong reiinasik ommak."},{"book":"John","chapter":"8","verse":"38","text":"Kapa in naminmu kha kei'n karil, halli nangnichu ningpa ngai naleiti kha nangni'n ningtho.”"},{"book":"John","chapter":"8","verse":"39","text":"Inmani'n amadiang inleimasang, “Abraham keini kinpa eii.”"},{"book":"John","chapter":"8","verse":"40","text":"Pathian diangnga akadik kajet-ah akaril keihi nangni'n thatsik ningjong. Takkha Abraham chu hiwa ka-ang iteii leithomak!"},{"book":"John","chapter":"8","verse":"41","text":"Ningpa ngaitak ileitho ngaikha nangni'n ningtho eii.”"},{"book":"John","chapter":"8","verse":"42","text":"Jisu'n inmani diang aleiti, “Pathian kha inthiangnga ningpa e-inchu, nangni'n kei ningnaminriang sik eii, ajarchu kei Pathian diang makheiya kijuo eii khat-um tuunhin kaom. Kei kalungdouwa kijuo emak; takkha ama'n innajuotir kha eii."},{"book":"John","chapter":"8","verse":"43","text":"Angtia nangni'n kei itihi ningjetmak me? ajarchu nangni'n kei kachong ning ra-ngaimak jarra eii."},{"book":"John","chapter":"8","verse":"44","text":"Nangnichu ningpa Seitan makheiya ning eii, khat-um ningpa imanuom kha nangni-um ningthozoot. Inphutna makheiya ama chu mi kathat eii khat-um akadik khan supngir ngirmak, ajarchu amadiang akadik kha ommak. Ma'n maleisei aril kaalkhan, a-ngaiya ama diangnga kaomkha iril eii, ajarchu maleiseipa eii khat-um maleisei rakipngai pa eii."},{"book":"John","chapter":"8","verse":"45","text":"Takkha, Kei'n akadik karil jarra, nangni'n keidiang na-ngamna makchu."},{"book":"John","chapter":"8","verse":"46","text":"Tume nangni karra keihi manu karoon eii kanati mator? Kei'n kadik kha karil-inle, angjarra nangni'n keidiang ngamna ningneimakme?"},{"book":"John","chapter":"8","verse":"47","text":"Pathian diang makheiya kajuo ama'n Pathian chongkha arangai; nangni'n ningra-ngai makna ajarchu nangni Pathian diang makheiya emak chuwa eii.”"},{"book":"John","chapter":"8","verse":"48","text":"Jihudi ngai'n amadiang inleimasang, “Nangchu Samaritan na-eii khat-um nang raikhuo kachoi na-eii kintihi dikmungbe?”"},{"book":"John","chapter":"8","verse":"49","text":"Jisu'n aleimasang, “Kei kapumma raikhuo ommak; kei'n Kapa khoya katho, takkha nangni'n kei khoya nathomakchu."},{"book":"John","chapter":"8","verse":"50","text":"Kei kapumtak lurna lianna sik-ah entokmong; takkha aka-entok inkhat aom halli ama'n chongkatanpa esik eii."},{"book":"John","chapter":"8","verse":"51","text":"Kei'n inthiangnga nangnidiang kanati, tu miring inkhat in Kei kachong ajui inchu, ama kha angtikseng akathi mununi.”"},{"book":"John","chapter":"8","verse":"52","text":"Jihudi ngai'n amadiang inleiti, “Tuunchu keini'n inthiangnga kinjetjei khachu nang napumma raikhuo om! Abraham um Pathian chongkachoi ngai-um inthijei; halli nang in tu miring inkhat in Kei kachong ajui-inchu, akathi supmu mununi nati."},{"book":"John","chapter":"8","verse":"53","text":"Akathijei kinpa Abraham neek-ah nang nalokwiai abe? halli Pathian chongkachoi ngai-um inthijei! Nangleii tu ka-eii na-intime?”"},{"book":"John","chapter":"8","verse":"54","text":"Jisu'n aleimasang, “Kei kapumtak kaminlur kaminlian inchu, kei lurna kha iteii emak; ning Pathian inchang Kapa tak-in naminlur naminlian eii."},{"book":"John","chapter":"8","verse":"55","text":"Takkha Nangni'n ama kha lajetmakchu; keichu ama kha kajet. Kei'n ama kha jetmong kati-inchu, kei-um nangni angnga maleisei karil kha ka eii; takkha kei'n ama kha kajet khat-um ama chongkha kei'n kajui."},{"book":"John","chapter":"8","verse":"56","text":"Ningpa Abraham khan kei juonasik aphakha kamusik eii tia aleirok; halli ama'n aleimuwa aleirokjei.”"},{"book":"John","chapter":"8","verse":"57","text":"Jihudi ngai'n amadiang inleiti, “Nang kumsoom ra-nga latungleiya nang in Abraham namuwabejei?”8:57: nang in Abraham namuwabejei? manuscript lekkhat in hin tia injia Abraham hi nang namu bejei?"},{"book":"John","chapter":"8","verse":"58","text":"Jisu'n inmani diang aleiti, “Kei'n inthiangnga nangnidiang kati, Abraham matiang Kei kalei-omjei.”"},{"book":"John","chapter":"8","verse":"59","text":"Khawa jarra inmani'n amadiang deengna sik-ah lung inleiruut; takkha Jisu'n inthup-ah Biak-inn kha aleimathaan."}]}