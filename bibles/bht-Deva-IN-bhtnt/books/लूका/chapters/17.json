{"data":[{"book":"लूका","chapter":"17","verse":"1","text":"फिरी यीशुऐ अपणे चेलयां बोलया, ऐ गल्ल ता पक्की है कि परिक्षां माणुऐ पर जरुर ओणियां न जड़ा उना जो पाप करणे दी बजा बणगा, पर हाय उसी माणुऐ पर, जिदिया बजा ने सै ओंदियां न।"},{"book":"लूका","chapter":"17","verse":"2","text":"पर जड़ा कोई इना छोटयां चे कुसी इकी जो भी भरोसे ला भटकांदा है या उना दे पाप करणे दी बजा बणदा है, उदे तांई तां खरा होंदा, कि उदे गले च बड्डे घराटे दा पथर लटकाया जाऐ, कने डुगे समुंद्रे च डोबया जाऐ।"},{"book":"लूका","chapter":"17","verse":"3","text":"“ध्यान रखा; अगर तेरा मसीह भाई गलत कम्म करे तां उसयो समजाआ, कने अगर सै पछतांगा तां उसयो माफ करी दे।”"},{"book":"लूका","chapter":"17","verse":"4","text":"“अगर सै दिन भर च सत बरी तिजो ने गलत करे कने सतों बरी तेरे बाल आई करी बोले, की मैं पछतादां है, तां उसयो माफ करी दे।”"},{"book":"लूका","chapter":"17","verse":"5","text":"तालू प्रेरितां प्रभु यीशु ने बोलया, “साड़े भरोसे जो होर जादा बढ़ा कने मजबूत करा।”"},{"book":"लूका","chapter":"17","verse":"6","text":"प्रभुऐ बोलया, अगर तुहाड़ा भरोसा राईया दे दांणे बराबर भी होंदा, तां अगर तुसां इस तुते दे रुखे जो बोलदे की तू जड़ा ला उखड़ी करी समुद्रे च लगी जा, तां उनी तुहाड़ी मनी लेणी।"},{"book":"लूका","chapter":"17","verse":"7","text":"अगर तुहाड़ा सेवक हल जोती करी, या भेडां चुगाई करी बापस घरे जो ओऐ, तां उसयो बोले, झट आ कने रोटी खाई ले?"},{"book":"लूका","chapter":"17","verse":"8","text":"ना, उनी तां इयां बोलणा, की मिंजो तांई रोटी बणा कने जालू दीकर मैं रोटी खां तालू दीकर मेरी सेबा करणे तांई तैयार रे इदे बाद तू भी खाई लियां?"},{"book":"लूका","chapter":"17","verse":"9","text":"क्या तुसां अपणे सेवके जो उस कम्मे जो करणे तांई धन्यबाद नी करगे जड़ा तुसां उसयो करणे तांई बोलया था?"},{"book":"लूका","chapter":"17","verse":"10","text":"“इयां ही जालू तुसां सै सब कुछ करी लिया हो जड़ा तुसां जो करणे तांई बोलया था, तां तुसां जो ऐ बोलणा चाईदा, असां निकम्मे सेवक न; की जड़ा सांझो करणा चाईदा था सेई असां कितया है।”"},{"book":"लूका","chapter":"17","verse":"11","text":"जालू यीशु कने उदे चेले यरूशलेम शेहरे जाणे बाले रस्ते पर चलयो थे, सै सामरियां कने गलील प्रदेश ला होईकरी जा दे थे।"},{"book":"लूका","chapter":"17","verse":"12","text":"कने कुसकी ग्रांऐ ला जांदे बेले उसयो दस कोढ़ी मिल्ले। 17:12 (लैव्य. 13:46)"},{"book":"लूका","chapter":"17","verse":"13","text":"कने उना दुरे ला ही खड़ोई करी, “जोरे ने बोलया, यीशु जी, मालिक जी, सांझो पर दया कर।”"},{"book":"लूका","chapter":"17","verse":"14","text":"यीशुऐ उना जो दिखीकरी बोलया, “यरूशलेम दे मंदिर च जाओ; कने अपणे आपे जो याजकां जो दस्सा कि तुसां खरे होई गियो न” कने सै जांदे-जांदे ही ठीक होई गे।"},{"book":"लूका","chapter":"17","verse":"15","text":"तालू उना चे इकी ऐ दिखया की मैं ठीक होई गिया है, सै जोरे ने बोली करी परमेश्वरे दी बड़ाई करदा यीशुऐ बाल बापस आया;"},{"book":"लूका","chapter":"17","verse":"16","text":"कने यीशुऐ दे पैरां पर झुकी करी धन्याबाद करणा लग्गा; कने सै सामरी था।"},{"book":"लूका","chapter":"17","verse":"17","text":"इसा गल्ला पर यीशुऐ बोलया, क्या सै दसो जणे ठीक नी होऐ, तां सै होर नौ जणे कतां न?"},{"book":"लूका","chapter":"17","verse":"18","text":"“क्या इस गैर यहूदी जो छडी करी कोई होर नी निकलया, जड़ा परमेश्वरे दी बड़ाई करदा है?”"},{"book":"लूका","chapter":"17","verse":"19","text":"तालू यीशुऐ उसला बोलया, “उठी करी चली जा; क्योंकि तू भरोसा कितया है की तु ठीक होई गिया है।”"},{"book":"लूका","chapter":"17","verse":"20","text":"जालू फरीसियां उसयो पुछया, की परमेश्वरे दा राज्य कालू ओणा है? तां यीशुऐ उना जो जबाब दिता, “परमेश्वरे दा राज्य इयोदिया नी है, जिसयो तुसां दिखी सकदे न।"},{"book":"लूका","chapter":"17","verse":"21","text":"कने लोकां ऐ नी बोलणा, की दिखा, ऐथू है, या ओथु है। क्योंकि दिखा, परमेश्वरे दा राज्य तुहाड़े बिच है।”"},{"book":"लूका","chapter":"17","verse":"22","text":"कने यीशुऐ चेलयां ने बोलया, सै दिन ओणे न, जिना च तुसां माणुऐ दे पुत्रे दे रोजां चे इकी रोजे जो दिखणा चाणा है, पर नी दिखी सकणा है।"},{"book":"लूका","chapter":"17","verse":"23","text":"लोकां तुसां ने बोलणा, दिखा मसीह ओथु है! या दिखा ऐथू है! पर तुसां चली मत जांदे कने पिच्छे ही मत होई जांदे।"},{"book":"लूका","chapter":"17","verse":"24","text":"क्योंकि जियां बिजली अम्बरे दे इकी छोरे ला दुए छोरे दीकर चमकदी है, तियां ही मैं माणुऐ दे पुत्रे भी अपणे रोजे च सामणे ओणा है।"},{"book":"लूका","chapter":"17","verse":"25","text":"पर पेहले बड़ा जरूरी है, की सै बड़े जादा दुख झेले, कने उसयो इसा पीढ़ी दे लोक निच बोलन।"},{"book":"लूका","chapter":"17","verse":"26","text":"जियां साड़े पूर्वज नूह दे रोजां च होया था, तियां ही माणुऐ दे पुत्रे दे रोजां च होणा है। 17:26 (इब्रा. 4:7, मत्ती 24:37-39, उत्प. 6:5-12)"},{"book":"लूका","chapter":"17","verse":"27","text":"जिस रोजे दीकर नूह जहाजे पर नी चढ़या, उस दिने दीकर लोक खांदे पिंदे थे, कने उना च बियाह शादियां होंदिया थियां; तालू जल-प्रलय आई कने सब कुछ खत्म करी दिता।"},{"book":"लूका","chapter":"17","verse":"28","text":"कने तियां रिती ला ही साड़े पूर्वज लूत दे रोजां च होया था जड़ा सदोम शेहरे च रे दा था, की लोक खांदे-पिंदे कने लेंण देंण करदे, कने पेड़ लागांदे कने घर बणादें थे;"},{"book":"लूका","chapter":"17","verse":"29","text":"पर जिस रोजे लूत सदोमे ला निकलया, उस रोजे अम्बरे ला अग्ग गन्धक बरसी कने सारे लोकां जो जड़े शेहर च रेंदे थे खत्म करी दिता। 17:29 (2 पत. 2:6, यहू. 1:7, उत्प. 19:24)"},{"book":"लूका","chapter":"17","verse":"30","text":"कने सै रोज भी इयोदिया होणा, जालू मैं माणुऐ दे पुत्रे इयां ही इकदम दोबारा बापिस ओणा है।"},{"book":"लूका","chapter":"17","verse":"31","text":"उस रोजे जड़ा छती पर होंगा, कने उदा समान घरे हो, तां सै उसयो लेंणे तांई थले ना उतरे, कने तियां ही जड़ा खेतरे जो गिया हो सै बापस नी ओऐ।"},{"book":"लूका","chapter":"17","verse":"32","text":"साड़े पूर्वज लूत दी घरे आली जो याद रखा, की उसा कने क्या होया था।17:32 (उत्प. 19:26, उत्प. 19:17)"},{"book":"लूका","chapter":"17","verse":"33","text":"जड़ा कोई अपणे प्राणा जो बचाणा चांहगा, उनी परमेश्वरे सोगी आत्मिक जिन्दगी जिणे दा मोका खोई देणा है। जड़ा कोई मेरे तांई अपणी जान गबांगा उसयो परमेश्वरे सोगी सदा तांई दी जिन्दगी मिलणी।"},{"book":"लूका","chapter":"17","verse":"34","text":"मैं तुसां ने बोलदा है, उसा राती दो माणु इकी मंझे पर होणे, पर इक लेई जाणा कने दुज्जे जो छडी देणा है।"},{"book":"लूका","chapter":"17","verse":"35","text":"“दो जनानिया सोगी चक्की पियाँ दियां होणियां, इक लेई जाणी कने दुई छडी देणी।"},{"book":"लूका","chapter":"17","verse":"36","text":"(दो जणे खेतरे च होणे न, इक लेई जाणा कने दूजा छडी देणा।)”"},{"book":"लूका","chapter":"17","verse":"37","text":"ऐ सुणीकरी उना उसला पुछया, हे प्रभु ऐ कुथु होणा है? उनी उना ने बोलया, हर कोई जाणदा है ऐ कुथु होणा है तियां सारे जाणदे न जिथू लाश है, ओथु इल्लां गिठियां होंदियां न। 17:37 (अय्यू. 39:30)"}]}