{"data":[{"book":"Lukáš","chapter":"23","verse":"1","text":"Celé shromáždění velerady povstalo a odvedli Ježíše k římskému místodržiteli Pilátovi."},{"book":"Lukáš","chapter":"23","verse":"2","text":"Tam ho začali obviňovat: „Tento člověk rozvrací náš národ, nabádá, aby se neplatily daně císaři, a sám se vydává za krále poslaného od Boha.“"},{"book":"Lukáš","chapter":"23","verse":"3","text":"Pilát se Ježíše zeptal: „Ty jsi židovský král?“ Ježíš řekl: „Chceš-li mne tak nazvat…“"},{"book":"Lukáš","chapter":"23","verse":"4","text":"Pilát namítl žalobcům: „Nezdá se mi, že by se ten člověk provinil něčím závažným.“"},{"book":"Lukáš","chapter":"23","verse":"5","text":"Ale oni naléhali: „Jeho učení působí nepokoje v celém Judsku. Nejdříve to začalo v Galileji, ale už je toho i tady plno.“"},{"book":"Lukáš","chapter":"23","verse":"6","text":"Když to Pilát uslyšel, zeptal se, zda je Ježíš Galilejec."},{"book":"Lukáš","chapter":"23","verse":"7","text":"Přisvědčili; Pilát se toho chopil a poslal Ježíše k Herodovi, vládci Galileje, který byl právě o svátcích v Jeruzalémě."},{"book":"Lukáš","chapter":"23","verse":"8","text":"Herodes tím byl nadšen, protože si už dávno přál Ježíše vidět. Mnoho o něm slyšel a doufal, že mu Ježíš předvede nějaký zázrak."},{"book":"Lukáš","chapter":"23","verse":"9","text":"Kladl mu řadu otázek, ale Ježíš na ně neodpovídal."},{"book":"Lukáš","chapter":"23","verse":"10","text":"Zato přítomní kněží a zákoníci se předháněli v obviňování."},{"book":"Lukáš","chapter":"23","verse":"11","text":"Herodes se od Ježíše pohrdavě odvrátil. Domluvil se se svými dvořany, že Ježíše zesměšní: dal ho obléci do bílého korunovačního roucha a tak ho poslal zpět k Pilátovi."},{"book":"Lukáš","chapter":"23","verse":"12","text":"Tehdy se Herodes a Pilát spřátelili, ačkoliv předtím si nemohli přijít na jméno."},{"book":"Lukáš","chapter":"23","verse":"13","text":"Pilát svolal přední kněze, členy velerady i lid"},{"book":"Lukáš","chapter":"23","verse":"14","text":"a řekl jim: „Přivedli jste mi tohoto člověka s obviněním, že pobuřuje lid proti Římu. Byli jste při tom, když jsem ho vyslýchal, a musíte mi dát za pravdu, že jsem ho neusvědčil ze žádného zločinu."},{"book":"Lukáš","chapter":"23","verse":"15","text":"Stejně jste dopadli se svou žalobou u Heroda, jinak by mi ho neposlal zpět. Nespáchal žádný hrdelní zločin,"},{"book":"Lukáš","chapter":"23","verse":"16","text":"a tak, abyste neřekli, dám ho zbičovat a pak ho propustím."},{"book":"Lukáš","chapter":"23","verse":"17","text":"Vždyť víte, že každý rok o Velikonocích uděluji milost jednomu vězni. Tentokrát propustím Ježíše.“"},{"book":"Lukáš","chapter":"23","verse":"18","text":"Ale dav křičel: „Pryč s ním, propusť Barabáše!“"},{"book":"Lukáš","chapter":"23","verse":"19","text":"Barabáš byl odsouzen k smrti pro pokus o povstání a pro vraždu."},{"book":"Lukáš","chapter":"23","verse":"20","text":"Pilát se znovu pokusil přesvědčit dav o Ježíšově nevině, aby ho mohl propustit."},{"book":"Lukáš","chapter":"23","verse":"21","text":"Ale lidé ho přehlušili: „Ukřižovat, ukřižovat!“"},{"book":"Lukáš","chapter":"23","verse":"22","text":"Zkusil to ještě do třetice: „Ale čím se provinil? Nedokázal jsem mu přece nic, za co je podle zákona trest smrti. Dám ho zbičovat a propustím ho.“"},{"book":"Lukáš","chapter":"23","verse":"23","text":"Volání davu, aby byl Ježíš ukřižován, se však stále stupňovalo,"},{"book":"Lukáš","chapter":"23","verse":"24","text":"a tak jim Pilát nakonec vyhověl."},{"book":"Lukáš","chapter":"23","verse":"25","text":"Propustil Barabáše a Ježíše poslal na popravu, jak žádali."},{"book":"Lukáš","chapter":"23","verse":"26","text":"Když vojáci Ježíše odváděli, přinutili cestou jednoho muže, aby nesl Ježíšův kříž. Byl to Šimon z Kyrény, který právě přicházel z pole."},{"book":"Lukáš","chapter":"23","verse":"27","text":"Odsouzeného sledoval zástup lidí a mnohé ženy nad ním plakaly a naříkaly."},{"book":"Lukáš","chapter":"23","verse":"28","text":"Ježíš se k nim otočil a řekl: „Ženy, nade mnou neplačte, ale nad sebou a svými dětmi."},{"book":"Lukáš","chapter":"23","verse":"29","text":"Jednou budete litovat, že jste do tohoto světa přivedly děti."},{"book":"Lukáš","chapter":"23","verse":"30","text":"Lidé budou prosit hory, aby se na ně sesuly a pohřbily je."},{"book":"Lukáš","chapter":"23","verse":"31","text":"Jestliže se takto nakládá se zeleným stromem, jak to může dopadnout se suchým? Když jdu na smrt já, co můžete čekat vy?“"},{"book":"Lukáš","chapter":"23","verse":"32","text":"Spolu s Ježíšem byli vedeni na popraviště ještě dva zločinci."},{"book":"Lukáš","chapter":"23","verse":"33","text":"Když je dovedli na místo, kterému se říká Golgota – Lebka, ukřižovali tam Ježíše i ty dva zločince; jednoho po Ježíšově pravici, druhého po levici."},{"book":"Lukáš","chapter":"23","verse":"34","text":"Ježíš se modlil za své nepřátele: „Otče, odpusť jim, vždyť nevědí, co dělají!“ Vojáci losovali o jeho šaty."},{"book":"Lukáš","chapter":"23","verse":"35","text":"Kolem stál a přihlížel dav. Ozval se i posměch, který podněcovali přítomní členové nejvyšší rady: „Pomáhal jiným, ať pomůže teď sobě. Mesiáš poslaný od Boha by to dokázal!“"},{"book":"Lukáš","chapter":"23","verse":"36","text":"Také vojáci se přidali k posměchu. Nabízeli mu svoje kyselé víno a říkali:"},{"book":"Lukáš","chapter":"23","verse":"37","text":"„Jsi-li skutečně židovský král, zachraň se sám!“"},{"book":"Lukáš","chapter":"23","verse":"38","text":"Nad jeho hlavou byl upevněn nápis v řečtině, latině a hebrejštině: „Král Židů.“"},{"book":"Lukáš","chapter":"23","verse":"39","text":"Také jeden z ukřižovaných zločinců se Ježíšovi posmíval: „Co jsi za Mesiáše, když nepomůžeš sobě ani nám!“"},{"book":"Lukáš","chapter":"23","verse":"40","text":"Ale ten druhý ho okřikl. „Ani ve chvíli smrti se nebojíš Boha?"},{"book":"Lukáš","chapter":"23","verse":"41","text":"My si to všechno zasloužíme, ale tenhle člověk určitě nespáchal nic špatného a trpí nevinně.“"},{"book":"Lukáš","chapter":"23","verse":"42","text":"Pak se obrátil k Ježíšovi a řekl: „Pane, vzpomeň si na mne, až přijdeš do svého království.“"},{"book":"Lukáš","chapter":"23","verse":"43","text":"Ježíš mu odpověděl: „Slibuji ti, dnes budeš se mnou v ráji.“"},{"book":"Lukáš","chapter":"23","verse":"44","text":"Kolem poledne se najednou setmělo a tma trvala do tří hodin."},{"book":"Lukáš","chapter":"23","verse":"45","text":"Chrámová opona, která oddělovala svatyni od nejsvatějšího místa, se v tu chvíli roztrhla od shora až dolů."},{"book":"Lukáš","chapter":"23","verse":"46","text":"Ježíš hlasitě zvolal: „Otče, odevzdávám svého ducha do tvých rukou!“ A s těmi slovy na rtech zemřel."},{"book":"Lukáš","chapter":"23","verse":"47","text":"Když důstojník velící popravě viděl, co se stalo, vzdal čest Bohu a řekl: „Je jasné, že tenhle člověk byl nevinný.“"},{"book":"Lukáš","chapter":"23","verse":"48","text":"Také v přihlížejícím davu se probudilo svědomí a lidé odcházeli otřesení."},{"book":"Lukáš","chapter":"23","verse":"49","text":"Nakonec tam zůstali v povzdálí jen Ježíšovi přátelé a ženy, které ho doprovázely z Galileje a všechno to viděly."},{"book":"Lukáš","chapter":"23","verse":"50","text":"Jeden z členů velerady, Josef z Arimatie, čestný a ušlechtilý člověk,"},{"book":"Lukáš","chapter":"23","verse":"51","text":"nesouhlasil s postupem a rozsudkem ostatních. Patřil k těm, kdo uvěřili zvěsti o Božím království."},{"book":"Lukáš","chapter":"23","verse":"52","text":"Ten teď navštívil Piláta a vyžádal si tělo mrtvého Ježíše."},{"book":"Lukáš","chapter":"23","verse":"53","text":"Sňal je z kříže, zavinul do plátna a uložil do hrobky vytesané ve skále, kde ještě nikdo nebyl pochován."},{"book":"Lukáš","chapter":"23","verse":"54","text":"To bylo v pátek večer, právě před začátkem soboty."},{"book":"Lukáš","chapter":"23","verse":"55","text":"Ženy, které provázely Ježíše z Galileje, se připojily k pohřbu. Viděly hrobku i způsob, jakým bylo tělo uloženo."},{"book":"Lukáš","chapter":"23","verse":"56","text":"Chtěly je ještě potřít vonnými oleji a mastmi, ale musely to odložit, aby neporušily zákon o sobotě."}]}