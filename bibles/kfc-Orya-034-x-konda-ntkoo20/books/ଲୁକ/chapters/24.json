{"data":[{"book":"ଲୁକ","chapter":"24","verse":"1","text":"ମାତର୍‌ ୱାରାଦି ଆଗିଡ଼ିରି ନାଣ୍ତିଙ୍ଗ୍‌ ଉଟ୍‌ଲା ନାଡ଼ାକାଦେ ୱାକ୍‍ ୱାନିକା ତିଆର୍‌କିତି ବାସ୍‌ନାଦିଜିନିସ୍‍କୁ ନି ନିୟୁ ଆସ୍‌ତେନୋ ମୁସ୍‌ତି ଲାକ୍‌ତୁ ସୋର୍‌ଏ ।"},{"book":"ଲୁକ","chapter":"24","verse":"2","text":"ମାରି, ୱାକ୍‍ ମୁସ୍‌ତିମାଣ୍‌କୁ କାଲୁ ପେଲେକିତି ମାର୍‌ଇକା ସୁଡ଼ୁତେ,"},{"book":"ଲୁକ","chapter":"24","verse":"3","text":"ମାତର୍‌ ଲୋଇ ସୋରେଏନୋ ପ୍ରବୁ ଜିସୁଦି ମାଡ଼ା ପୟ୍‌ଉତେ ।"},{"book":"ଲୁକ","chapter":"24","verse":"4","text":"ମାରି, ୱାକ୍‍ ଆୟା ବିସୟତାନ୍ ବାୟାବେମ୍ରି ୱାଜା ଆତେ, ଇୟାୱାଜା ସମୟତୁ ସୁଡ଼ୁଦୁ, ଜାୟ୍‌ତି ୱାତି ଆରାତିକେଙ୍ଗ୍‌ ରିଏର୍‌ ମୁସ୍‌କୁପୁର୍‌ତି ଦୁତ୍‌କୁ ୱାନିକା ଲାକ୍‌ତୁ ୱାତେ;"},{"book":"ଲୁକ","chapter":"24","verse":"5","text":"ଆବେଟ୍‌ ୱାକ୍‍ ତିଲାତେ ନୋ ତାଲା ଆଡ୍‍ଗି ପାଡ଼୍‍ତେ ମାର୍‌ଏ, ଦୁତ୍‌କୁ ୱାନିକାଙ୍ଗ୍‌ ଇର୍‌ଏ, “ସାତିୱାରି ମାଣାନ୍‌ ମିର୍‌ ଏନ୍ଧା ଜିତିୱାନିଙ୍ଗ୍‌ ପୋଇଜିନିଦେର୍‌ ?"},{"book":"ଲୁକ","chapter":"24","verse":"6","text":"୨୪:୬ ମାତିଉ ୧୬:୨୧; ୧୭:୨୨,୨୩; ୨୦:୧୮,୧୯; ମାର୍କ ୮:୩୧; ୯:୩୧; ୧୦:୩୩,୩୪; ଲୁକ ୯:୨୨; ୧୮:୩୧-୩୩.ୱାନ୍‌ ଇବେନୁ ସିଲେନ୍‌, ମାତର୍‌ ନିଙ୍ଗିଁତାମାନାନ୍‌ ? ୱାନ୍‌ ଗାଲିଲିଦୁ ମାର୍‍ଇୱାଲେ ମିଙ୍ଗିଁ ଇନିକା ଇର୍‌ଆମାର୍‌ଆନ୍‌ ଆକା ଏତ୍‍ କିଦୁ,"},{"book":"ଲୁକ","chapter":"24","verse":"7","text":"ମନୁସ୍ୟପୁତ୍ରଦିଙ୍ଗ୍‌ ଜେ ପାପି ଲୋକା କିୟୁଦୁ ସର୍ପେ ଆଜି କ୍ରୁସକାଟ୍‍ତୁ ସାଦେଙ୍ଗ୍‌ ଆନାତ୍‌ ମାରି ମୁଣ୍ତ୍ରି ଦିନ୍‌ତିନାଣ୍ତିଙ୍ଗ୍‌ ସାତିମାଣ୍‌ନା ଡେସିଜିବନ୍‌ ଆଜି ନିଙ୍ଗିଁତା ମାନାନ୍‌ ।”"},{"book":"ଲୁକ","chapter":"24","verse":"8","text":"ଆବେଟ୍‌ ୱାର୍‌ ୱାନି ବାକ୍ୟ ଏତ୍‌ କିତାର୍‌,"},{"book":"ଲୁକ","chapter":"24","verse":"9","text":"ମାରି ମୁସ୍‌ତିମାଣ୍‌ନା ଡେସିସୋର୍‌ଏନୋ ଏଗାର୍‌ ଲୋକାଙ୍ଗ୍‌ ନି ଆଇ ୱିଜେରିଙ୍ଗ୍‌ ଇୟାୱିଜୁ ମାଟା ୱେର୍‌ତେ ।"},{"book":"ଲୁକ","chapter":"24","verse":"10","text":"ଇୟାକେଙ୍ଗ୍‌ ମଗ୍‌ଦଲିନି ମରିୟମ୍‌, ଜୋହାନା, ଜାକୁବରି ଆଇସି ମରିୟମ୍‌ ମାରି ୱେନିକା ୱାଲେ ମାନି ଆଇ ଆଇମେକ୍‍, ଇୟାକେଙ୍ଗ୍‌ ସିସୁରିଙ୍ଗ୍‌ ଇୟାୱିଜୁ ବିସୟ୍‌ ୱେର୍‌ତେ ।"},{"book":"ଲୁକ","chapter":"24","verse":"11","text":"ମାତର୍‌ ଇୟାୱିଜୁ ମାଟା ୱାରି ଲାକ୍‌ତୁ ବାୟାଦିମାଟା ୱାଜା ଆତାତ୍‌, ମାରି ୱାର୍‌ ୱାନିକାଙ୍ଗ୍‌ ବିସ୍‍ବାସ୍‍ କିଏତାର୍‌ ।"},{"book":"ଲୁକ","chapter":"24","verse":"12","text":"ମାତର୍‌ ପିତର୍‌ ନିଙ୍ଗିଁତାନ୍‌ନୋ ମୁସ୍‌ତି ଲାକ୍‌ତୁ ଉରୁକ୍‌ସିସର୍ହାନ୍‌, ମାରି ପାଡ଼ିଗିଜି ବେସ୍‌ତାନ୍‌ନୋ ୱାର୍‌ଇ ୱାତିଙ୍ଗ୍‌ୱିଜୁ ସୁଡ଼ୁତାନ୍‌, ମାରି ୱାନ୍‌ ଆୟା ଗଟ୍‌ନା ବିସୟ୍‌ତାନ୍‌ ତିଲାତାନ୍‌ନୋ ନିଜେଦି ଇଣ୍ତ୍ର ସୋର୍ହାନ୍‌ ।"},{"book":"ଲୁକ","chapter":"24","verse":"13","text":"ମାରି ସୁଡ଼ୁଦୁ, ଆୟାନାଣ୍ତିଙ୍ଗ୍‌ ୱାରି ମାଣ୍‌ନା ରିଏର୍‌ ଲୋକୁ ଜିରୁସାଲମତାନ୍‌ ପୁରା ଏଗାର୍‌ କିଲମିଟ୍‌ରଦାନ୍‌ ଆକ ଇମ୍ମାୟୁଦି ନାଟ ସୋଲ୍‌ସିମାର୍‌ଆର୍‍"},{"book":"ଲୁକ","chapter":"24","verse":"14","text":"ମାରି ଇୟାୱିଜୁ ଗଟ୍‌ନା ବିସୟ୍‌ତାନ୍‌ ନିଜେ ନିଜେଦି ମାନୁ ୱାର୍‌ଗିଜିସାଜି ମାର୍ହାର୍‌ ।"},{"book":"ଲୁକ","chapter":"24","verse":"15","text":"ୱାର୍‌ ୱାର୍‌ଗିଜିସାନିକା ମାରି ଲୋଇ ଲୋଇ ୱାର୍‌ଗିଜିସାନିୱାଲେ ଜିସୁ ୱାନ୍‌ଣ୍ତ୍ରେ ୱାରି ଲାକ୍‌ତୁ ୱାଜି ୱାରି ୱାଲେ ଦାପେ ଦାପେନେ ବୁଲାଦେଙ୍ଗ୍‌ ଆସ୍‌ତାନ୍‌ ।"},{"book":"ଲୁକ","chapter":"24","verse":"16","text":"ମାତର୍‌ ୱାରି କାଣୁକୁ ଇୟାୱାଜା ନାମିତେ ମାର୍‌ଏ, ୱାର୍‌ ୱାନିଙ୍ଗ୍‌ ଚିନିସ୍‌ କିଦେଙ୍ଗ୍‌ ଆଟ୍‍ଏତାର୍‍ ।"},{"book":"ଲୁକ","chapter":"24","verse":"17","text":"ୱାନ୍‌ ୱାରିଙ୍ଗ୍‌ ୱେନ୍‌ବାତାନ୍‌, “ମିର୍‌ ବୁଲାଜି ବୁଲାଜି ଏମେ ୱିଜୁ ବିସୟ୍‌ ନିଜେ ନିଜେଦି ମାନୁ ୱାର୍‌ଗିଜି ସାଜିନିଦେର୍‌, ଆୟାୱିଜୁ ଇନିକା ? ଆବେଟ୍‌ ୱାର୍‌ ଦୁଃକ୍‌ତୁ ମୋକ୍‌ମତାନ୍‌ ନିର୍‌ଆର୍‌ରୋ ତେବାତାର୍‌ ।”"},{"book":"ଲୁକ","chapter":"24","verse":"18","text":"ମାରି, ୱାରି ମାଣ୍‌ନା କୟାପା ଦର୍‌ତିକାନ୍‌ ଅରେନ୍‍ ୱାନିଙ୍ଗ୍‌ ଇର୍‌ଆନ୍‌, “ଜିରୁସାଲମତି ଲୋକାରି ମାଣ୍‌କୁ ନିନ୍‌ ଇନିକା ଅରିନ୍ଦେ ଆୟାବାଡିଦି ଇୟା ଏସ ଦିନ୍‌ତି ଗଟ୍‌ନା ନେସେଇ ?”"},{"book":"ଲୁକ","chapter":"24","verse":"19","text":"ଜିସୁ ୱାରିଙ୍ଗ୍‌ ୱେନ୍‌ବାତାନ୍‌, “ଇନି ଇନି ୱାଜାଦି ଗଟ୍‌ନା ?” ୱାର୍‌ ୱାନିଙ୍ଗ୍‌ ଇର୍ହାର୍‌, “ନାଜରିତିୟ ଜିସୁଦି ବିସୟ୍‌; ୱାନ୍‌ ମାପୁରୁ ମାରି ୱିଜୁ ଲୋକାଦି ଆଗିଡ଼ି ପାଣିଦୁ ମାରି ବାକ୍ୟଦୁ ଅରେନ୍‍ ବପୁଦି ବାବବାଦି ମାର୍ହାନ୍‌,"},{"book":"ଲୁକ","chapter":"24","verse":"20","text":"ମାରି ମା ପେରି ଜାଜକର୍‌ ମାରି ପେରିକାର୍‌ ଏଣ୍ତେସ୍‌ ୱାନିଙ୍ଗ୍‌ ସାନି ଦଣ୍ତ୍‌ ବଗାଦେଙ୍ଗ୍‌ ସପ୍ରେ କିଜି ୱାନିଙ୍ଗ୍‌ କ୍ରୁସକାଟ୍‍ତୁ ସାପିସ୍‌ କିତାର୍‌, ଇୟାୱିଜୁ ବିସୟ୍‌ ।"},{"book":"ଲୁକ","chapter":"24","verse":"21","text":"ମାତର୍‌ ଏନ୍‌ ଇସ୍ରାଏଲତିଙ୍ଗ୍‌ ଡ଼ିସିସ୍‌ କିନାନ୍‌, ୱାନ୍‌ ଜେ ଇୟା ଲୋକୁ, ଆକା ମାପୁ ଆସା କିତା ମାର୍‌ଆପ୍‌; ଇରିଙ୍ଗ୍‌ ଇକା ଡ଼ିସ୍‌ତିଙ୍ଗ୍‌ ଇୟାୱିଜୁ ଗଟାତି ନେର୍‌ଆନ୍‌ ମୁନେନ୍‌ ଆତାତ୍‌ ।"},{"book":"ଲୁକ","chapter":"24","verse":"22","text":"ମାରି ବା, ମା ମାଣ୍‌କୁ ଏସ ଆଇମେକ୍‍ ମାଙ୍ଗିଁ କାବା କିତେମାନେ; ୱାକ୍‍ ଉଟ୍‌ଲା ନାଡ଼ାକାଦେ ମୁସ୍‌ତି ଲାକ୍‌ତୁ ସୋରେଏମାରେଏ,"},{"book":"ଲୁକ","chapter":"24","verse":"23","text":"ମାରି ୱାନି ସାତି ମାଡ଼ା ପୋଇଉତେନୋ ୱାଜି ଇରେଏ, ୱାକ୍‍ ଦୁତ୍‌କା ସୁଡ଼ୁତେ ମାରେଏ ମାରି ଆୟା ଦୁତ୍‌କୁ ଇରେଏ ଜେ, ୱାନ୍‌ ଜିବନ୍‌ ମାନାନ୍‌ ।"},{"book":"ଲୁକ","chapter":"24","verse":"24","text":"ମାରି, ମା ସଙ୍ଗ୍‌ତି ଲୋକା ମାଣ୍‌କୁ ଏର୍‌ ଏର୍‌ ମୁସ୍‌ତି ଲାକ୍‌ତୁ ସୋଲ୍‌ସି, ଆଇମେକ୍‍ ଏଣ୍ତେସ୍‌ ୱେର୍‌ତେମାରେଏ, ଆୟାୱାଜା ସୁଡ଼ୁତାର୍‌, ମାତର୍‌ ୱାନିଙ୍ଗ୍‌ ସୁଡ଼ୁଏତାର୍‌ ।”"},{"book":"ଲୁକ","chapter":"24","verse":"25","text":"ଆବେଟ୍‌ ଜିସୁ ୱାରିଙ୍ଗ୍‌ ଇର୍‌ଆନ୍‌, “ଏ କାବାଦିକାର୍‌, ବାବବାଦିରି ମାଣ୍‌କୁ ୱେର୍‌ତିମାର୍‌ଇ ୱିଜୁ ବାକ୍ୟଦିଙ୍ଗ୍ ବିସ୍‌ବାସ୍‌ କିଦେଙ୍ଗ୍‌ ଦିରେ ବୁଜାନିଲୋକ୍‍,"},{"book":"ଲୁକ","chapter":"24","verse":"26","text":"ଇୟାୱିଜୁ ଦୁଃକ୍‌ କାସ୍ଟୁ ବୋଗାଜି ନିଜେଦି ମହିମାଦାନ୍‌ ସୋନିକା ଇନିକା କ୍ରିସ୍ତଦିଙ୍ଗ୍‌ ଦର୍‌କାର୍‌ ସିଲେତାତ୍‍ ?”"},{"book":"ଲୁକ","chapter":"24","verse":"27","text":"ମାରି, ମୋସା ମାରି ୱିଜେରି ବାବବାଦିରିମାଣୁକୁ ଆରାମ୍‌ କିଜି ୱିଜୁ ଦାର୍ମୁସାସ୍ତ୍ରଦୁ ନିଜେଦି ବିସୟ୍‌ତି ମାଟା ୱାନ୍‌ ୱାରିଙ୍ଗ୍‌ ବୁଜାକିତାସିତାନ୍‌ ।"},{"book":"ଲୁକ","chapter":"24","verse":"28","text":"ମାରି, ୱାର୍‌ ଏମେ ନାଟ ସୋଲ୍‌ସି ମାର୍‌ଆର୍‌, ଆବେଣି ନାର୍‌ ଲାକ୍‌ତୁ ଇତାର୍‌, ୱାନ୍‌ ମାରି ଆଗିଡ଼ି ସନିୱାଜା ଆତାନ୍‌ ।"},{"book":"ଲୁକ","chapter":"24","verse":"29","text":"ମାତର୍‌ ୱାର୍‌ ଜିସୁଙ୍ଗୁଁ ତେବାକିଜି ଇର୍ହାର୍‌, “ମା ୱାଲେ ମାନ୍‌ଆ, ମାତର୍‌ ୱେଡ଼ା ଆଜି ୱାଜିନାତ୍ ମାରି ୱେଡ଼ା ସୋଲ୍‌ସିନାତ୍‌ ।” ଆବେଟ୍‌ ୱାନ୍‌ ୱାରି ୱାଲେ ମାନ୍‌ଣ୍ତ୍ରେଙ୍ଗ୍‌ ଇଲୁ ଲୋଇ ସୋର୍‌ଆନ୍‌ ।"},{"book":"ଲୁକ","chapter":"24","verse":"30","text":"ମାରି, ୱାରି ୱାଲେ ଉଣିମାନୁ ବାସ୍‌ତି ୱେନ୍‌କା ଜିସୁ ରୁଟି ଅତାନ୍‌ନୋ ମାପୁରୁଙ୍ଗୁଁ ଆସିର୍ବାଦ୍‌ କିତାନ୍‌, ମାରି ଆୟା ରୁଟିଦିଙ୍ଗ୍‌ ରୁକ୍‍ସି ୱାରିଙ୍ଗ୍‌ ସିଦେଙ୍ଗ୍‍ ଆସ୍‌ତାନ୍‌ ।"},{"book":"ଲୁକ","chapter":"24","verse":"31","text":"ଆବେନୁ ୱାରି କାଣୁକୁ ସୁଡ଼ୁଦେଙ୍ଗ୍‍ ଆଟ୍‌ତାର୍‌ ମାରି ୱାର୍‌ ୱାନିଙ୍ଗ୍‌ ସିନିସ୍‌କିଦେଙ୍ଗ୍‌ ଆଟ୍‌ତାର୍‌; ମାରି, ୱାନ୍‌ ୱାରି ଆଗିଡ଼ିରାନ୍‌ ସାଣେକ୍‌ତିଙ୍ଗ୍‌ ଏମେନୋ ଆତାନ୍‌ ।"},{"book":"ଲୁକ","chapter":"24","verse":"32","text":"ଆବେଟ୍‌ ୱାର୍‌ ନିଜେ ନିଜେଦିମାନୁ ୱାର୍‌ଗିଜି ସାତାର୍‌, “ଏସ୍ତିୱାଲେ ସାରିଦୁ ୱାନ୍‌ ମା ୱାଲେ ୱାର୍‌ଗିଜିସାଜି ମାର୍‌ଆନ୍‌ ମାରି ମାଙ୍ଗିଁ ଦାର୍ମୁସାସ୍ତ୍ର ବୁଜାକିଜି ମାର୍‌ଆନ୍‌, ନାସ୍ତିୱାଲେ ଇନିକା ମା ଜିବନ୍‌ ସିସୁ କାସ୍‌ନି ୱାଜା ଆଏଜି ମାର୍‌ଆତ୍‌ ନୋ ?”"},{"book":"ଲୁକ","chapter":"24","verse":"33","text":"ତାନେୱେନ୍‌କା ୱାର୍‌ ଆୟା ଦାପ୍ରେ ନିଙ୍ଗିଁତାର୍‌ ନୋ ଜିରୁସାଲମ୍‍ତୁ ଡ଼େସିସୋଲ୍‌ସି ଉଣ୍ତ୍ରେମାନୁ ଆତିମାନିକା ଏଗାର୍‌ ସିସୁରିଙ୍ଗ୍‌ ମାରି ୱାରି ସଙ୍ଗ୍‌ତିୱାରିଙ୍ଗ୍‌ ସୁଡ଼ୁତାର୍‌;"},{"book":"ଲୁକ","chapter":"24","verse":"34","text":"ସିସୁର୍‍ ଇଜି, “ପ୍ରବୁ ସତ୍‍ନେ ନିଙ୍ଗିଁତାମାନାନ୍‌ ମାରି ସିମୋନ୍‌ତିଙ୍ଗ୍‌ ତରାତାମାନାନ୍‌ ।”"},{"book":"ଲୁକ","chapter":"24","verse":"35","text":"ତାନେୱେନ୍‌କା ଇୟା ରିଏର୍‌ ଲୋକୁ ସାରିଦୁ ଆମାକା ୱିଜୁ ଗଟାତା ମାର୍‌ଆତ୍‌, ଆୟାୱିଜୁ ୱାରି ଆଗିଡ଼ି ୱେର୍‌ତାର୍‌, ୱାନ୍‌ ରୁଟି ରୁକ୍‌ନି ବେଡ଼ାଦୁ ୱାର୍‌ ଏଣ୍ତେସ୍‌ ୱାନିଙ୍ଗ୍‌ ସିନେକିଦେଙ୍ଗ୍‌ ଆଟ୍‌ତାର୍‌, ୱାର୍‌ ଆୟାୱିଜୁ ବିସୟ୍‌ ଇର୍ହାର୍‌ ।"},{"book":"ଲୁକ","chapter":"24","verse":"36","text":"ମାତର୍‌ ସିସୁର୍‍ ଆୟାୱିଜୁ ମାଟା ଇଜିମାର୍‌ଇ ବେଡ଼ାଦୁ ପ୍ରବୁ ଜିସୁ ନିଜେନେ ୱାରିମାନୁ ୱାତାନ୍‌, ମାରି ଇର୍‌ଆନ୍‌, “ମି ସାନ୍ତି ଆପିତ୍‌ ।”"},{"book":"ଲୁକ","chapter":"24","verse":"37","text":"ମାତର୍‌ ସିସୁର୍‍ କାବାଜି ମାରି ତିଲାଜି ଉଣ୍ତ୍ରି ଦୁବା ସୁଡ଼ୁଜିନାପ୍‌ ଇଜି ଅଡ଼୍‌ବିତାର୍‌ ।"},{"book":"ଲୁକ","chapter":"24","verse":"38","text":"ଆବେଟ୍‌ ୱାନ୍‌ ୱାରିଙ୍ଗ୍‌ ଇର୍‌ଆନ୍‌, “ଇନ୍‌ନ୍ଧାନିଙ୍ଗ୍‌ ତିଲାଜିନିଦେର୍‌ ? ମାରି ମି ମୋନ୍‌ତୁ ଏନ୍ଧା ନାମ୍‍ଏଣ୍‍ଗା ଲୋଇ ଲୋଇ ୱାର୍‌ଗିଜିନିଦେର୍‌ ?"},{"book":"ଲୁକ","chapter":"24","verse":"39","text":"ଇକାନ୍‌ ଜେ ନିଜେ ନାନ୍, ନା କିୟୁ ମାରି ପାଦାମ୍‌କୁ ସୁଡ଼ୁଦୁ, ନାଙ୍ଗିଁ ମୁଟ୍‌ସୋ ସୁଡ଼ୁଦୁ, ମାତର୍‌ ନାନ୍ ଏଣ୍ତେସ୍‌ ଜିବନ୍‌ମାନି ମେନ୍ଧଲ୍‍ ମାନିକା ସୁଡ଼ୁଜିନିଦେର୍‍, ଦୁବା ଆୟାୱାଜା ସିଲେ ।”"},{"book":"ଲୁକ","chapter":"24","verse":"40","text":"ମାରି, ଜିସୁ ଇକା ଇନ୍‌ଞ୍ଜି ୱାରିଙ୍ଗ୍‌ ନିଜେଦି କିୟୁ ମାରି ପାଦାମ୍‌କୁ ତର୍‌ତାନ୍‌ ।"},{"book":"ଲୁକ","chapter":"24","verse":"41","text":"ଆଦେଙ୍ଗ୍‌ ୱାର୍‌ ବିସ୍‍ବାସ୍‍ କିଏତାର୍‍, ଆତିଙ୍ଗ୍‌ବା କାବାଆଜି ୱେଡ଼ିକା ଆତାର୍‌ ଆରିଙ୍ଗ୍‌ ଜିସୁ ୱାରିଙ୍ଗ୍‌ ୱେନ୍‌ବାତାନ୍‌, ଇବେନୁ ମି ଲାକ୍‌ତୁ ଇନିକା ଉଣିକା ମାନାତ୍‌ ?"},{"book":"ଲୁକ","chapter":"24","verse":"42","text":"ଆବେଟ୍‌ ୱାର୍‌ ଜିସୁଙ୍ଗୁଁ କାଣ୍ତେକ୍‌ ୱାର୍‌ତି ମିନ୍‌କୁ ସିତାର୍‍ ।"},{"book":"ଲୁକ","chapter":"24","verse":"43","text":"ମାରି, ୱାନ୍‌ ଆୟା ମିନ୍‌କୁ ଅତାନ୍‌ନୋ ୱାରି ଆଗିଡ଼ି ତିର୍‌ଆନ୍‌ ।"},{"book":"ଲୁକ","chapter":"24","verse":"44","text":"ଜିସୁ ୱାରିଙ୍ଗ୍‌ ଇର୍‌ଆନ୍‌, “ମୋସାଦି ନିୟମ୍‌ତୁ ମାରି ବାବବାଦିରି ମାରି ଗୀତସଂହିତା ଦାର୍ମୁସାସ୍ତ୍ରଦୁ ନା ବିସୟ୍‌ତାନ୍‌ ଆମାକା ଆମାକା ରାସାତାମାନାତ୍‌, ଆୟାୱିଜୁ ପୁରା ଆଦେଙ୍ଗ୍‌ ଦର୍‌କାର୍‌, ନାନ୍ ମି ୱାଲେ ମାର୍‌ଇ ୱାଲେ ମିଙ୍ଗିଁ ଇୟାୱିଜୁ ମାଟା ଇର୍ହାମାର୍ହା ।”"},{"book":"ଲୁକ","chapter":"24","verse":"45","text":"ନାସ୍ତିୱାଲେ ୱାର୍‌ ଏଣ୍ତେସ୍‌ ଦାର୍ମୁସାସ୍ତ୍ରଦି ବିସୟ୍‌ ବୁଜାଦେଙ୍ଗ୍‌ ଆଟ୍‍ନାର୍‍, ଆୟାଉଣ୍ତିଙ୍ଗ୍‌ ୱାନ୍‌ ୱାରି ବୁଦିଦି ସେର୍‍ଲା ରେତାନ୍‍;"},{"book":"ଲୁକ","chapter":"24","verse":"46","text":"ମାରି, ଜିସୁ ସିସୁରି ଲାକ୍‌ତୁ ୱାଜି ଇର୍ହାନ୍‌, “ଇୟାୱାଜା ରାସାତାମାନାତ୍‌, କ୍ରିସ୍ତ ଦୁଃକ୍‌ ପୟ୍‌ନାନ୍‌ ମାରି ମୁନେଟାନ୍‍ ସାତି ଲୋକାମାଣାନ୍‌ ଡ଼େସି ନିଙ୍ଗିଁନାନ୍‍,"},{"book":"ଲୁକ","chapter":"24","verse":"47","text":"ମାରି ଜିରୁସାଲମ୍‍ତାନ୍‍ ଆରାମ୍‌ କିଜି ୱିଜୁ ଜାତି ଲାକ୍‌ତୁ ୱାନି ଦର୍‌ତାନ୍‌ ପାପ୍‌କେମା ଉଣ୍ତିଙ୍ଗ୍‌ ମନ୍‍ତିଙ୍ଗ୍‍ ଡ଼େପ୍‍ନି ବିସୟ୍‌ତାନ୍‌ ଲୋକୁ ୱିକ୍‍ନାର୍‍ ।"},{"book":"ଲୁକ","chapter":"24","verse":"48","text":"ମିର୍‌ ଇୟାୱିଜୁ ବିସୟତି ସାକି ଆନିଦେର୍‌ ।"},{"book":"ଲୁକ","chapter":"24","verse":"49","text":"୨୪:୪୯ ପ୍ରେରିତ ୧:୪.ମାରି ସୁଡ଼ୁଦୁ, ନା ବୁବା ଆମାକା ପାର୍‌ମାଣ୍‌ କିତାମାନାନ୍‍, ଆକା ନାନ୍ ମି ଲାକ୍‌ତୁ ପକ୍‍ନା, ମାତର୍‌ ମୁସ୍‌କୁରାନ୍‌ ସାକ୍ତି ପୁଟ୍‍ଇ ସାନ୍ଦି ମିର୍‌ ଇୟା ଗାଡ଼୍‍ତୁ ମାନ୍‌ଡ୍ରୁ ।”"},{"book":"ଲୁକ","chapter":"24","verse":"50","text":"ତାନିୱେନ୍‍କା ଜିସୁ ୱାରିଙ୍ଗ୍‌ ବେତନିୟାଦୁ ସନି ସାରି ସାନ୍ଦି ଅତାନ୍‍ ମାରି ନିଜେଦି କିୟୁ ପେର୍‌ଜି ୱାରିଙ୍ଗ୍‌ ଆସିର୍ବାଦ୍‌ କିତାନ୍‍ ।"},{"book":"ଲୁକ","chapter":"24","verse":"51","text":"ମାରି, ୱାରିଙ୍ଗ୍‌ ଆସିର୍ବାଦ୍‌ କିବୁ କିବୁ ୱାନ୍‌ ୱାରିମାଣାନ୍‌ ୱେର୍‌ଏ ଆଜି ମୁସ୍‌କୁପୁର୍‌ତୁ ସର୍‌ଆନ୍‌ ।"},{"book":"ଲୁକ","chapter":"24","verse":"52","text":"ମାରି, ୱାର୍‌ ୱାନିଙ୍ଗ୍‌ ମାଡ଼ିସ୍‌ କିଜି ନାଣ୍ତ ୱେଡ଼ିକାଦାନ୍‌ ଜିରୁସାଲାମ୍‍ତୁ ଡ଼େସିୱାତାର୍‍ ।"},{"book":"ଲୁକ","chapter":"24","verse":"53","text":"ମାରି ୱାର୍‌ ୱିଜୁଦିନ୍‌ ମନ୍ଦିର୍‌ତୁ ମାନ୍‌ଜି ମାପୁରୁଦି ଦନ୍ୟବାଦ୍‌ କିଦେଙ୍ଗ୍‌ ଆସ୍‌ତାର୍‌ ।"}]}