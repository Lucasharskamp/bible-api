{"data":[{"book":"Deuteronomo","chapter":"24","verse":"1","text":"Ngati mwamuna wakwatira mkazi amene sakukondwera naye chifukwa wapeza vuto pa mkaziyo, namulembera mkaziyo kalata ya chisudzulo, namupatsa ndi kumutulutsa mʼnyumba mwake,"},{"book":"Deuteronomo","chapter":"24","verse":"2","text":"mkaziyo ndi kukakwatiwa ndi mwamuna wina,"},{"book":"Deuteronomo","chapter":"24","verse":"3","text":"ndipo mwamuna wachiwiriyo nʼkuyipidwa nayenso ndi kumulemberanso kalata ya chisudzulo nʼkumutulutsa mʼnyumba mwake, kapena ngati mwamunayo amwalira,"},{"book":"Deuteronomo","chapter":"24","verse":"4","text":"mwamuna wake woyamba uja, amene anamuleka saloledwanso kumukwatira kachiwiri popeza mkaziyo wadetsedwa. Chimenechi ndi chonyansa pamaso pa Yehova. Musalowetse tchimo mʼdziko limene Yehova Mulungu wanu akukupatsani ngati cholowa chanu."},{"book":"Deuteronomo","chapter":"24","verse":"5","text":"Mwamuna akangokwatira kumene asamatumizidwe ku nkhondo kapena kupatsidwa ntchito ina iliyonse. Kwa chaka chathunthu akhale ndi ufulu wokhala pa khomo pake kumasangalatsa mkazi wakeyo."},{"book":"Deuteronomo","chapter":"24","verse":"6","text":"Munthu akakhala nanu ndi ngongole musamutengere mwala wake wa mphero ngati chikole, chifukwa kutero nʼkumutengera moyo kukhala chikole cha ngongole."},{"book":"Deuteronomo","chapter":"24","verse":"7","text":"Ngati munthu agwidwa akuba mʼbale wake wa Chiisraeli namamuzunza ngati kapolo kapena kumugulitsa, wogulitsa mnzakeyo ayenera kuphedwa. Muyenera kuchotsa choyipa pakati panu."},{"book":"Deuteronomo","chapter":"24","verse":"8","text":"Pakagwa matenda a khate, samalitsani kuchita zonse zimene ansembe, amene ndi Alevi, anakulangizani. Mutsatire mosamalitsa zimene ndinawalamula."},{"book":"Deuteronomo","chapter":"24","verse":"9","text":"Kumbukirani zimene Yehova Mulungu wanu anachita kwa Miriamu muli paulendo mutatuluka mu Igupto."},{"book":"Deuteronomo","chapter":"24","verse":"10","text":"Ukabwereketsa mnzako kanthu kena kalikonse, usalowe mʼnyumba mwake kukatenga chimene wachipereka ngati chikole."},{"book":"Deuteronomo","chapter":"24","verse":"11","text":"Uziyima kunja kwa nyumba kuti munthu amene wamubwereketsa kanthuyo akubweretsere kunja komweko."},{"book":"Deuteronomo","chapter":"24","verse":"12","text":"Ngati munthuyo ndi wosauka, usamutengere chikolecho mpaka kukagona nacho kwanu."},{"book":"Deuteronomo","chapter":"24","verse":"13","text":"Pomalowa dzuwa ukhale utamubwezera mkanjo wakewo kuti akafunde. Pamenepo adzakuthokoza, ndipo amenewa adzawerengedwa ngati machitidwe olungama kwa iweyo pamaso pa Yehova Mulungu wako."},{"book":"Deuteronomo","chapter":"24","verse":"14","text":"Osamapezera mwayi pa anthu aganyu osauka ndi aumphawi, kaya ndi Mwisraeli kapena mlendo wokhala mu umodzi mwa mizinda yanu."},{"book":"Deuteronomo","chapter":"24","verse":"15","text":"Mumulipire malipiro ake a tsiku dzuwa lisanalowe chifukwa ndi wosauka ndipo akudalira malipirowo. Kupanda kutero adzakudandaulirani kwa Yehova ndipo mudzapezeka ochimwa."},{"book":"Deuteronomo","chapter":"24","verse":"16","text":"Makolo asaphedwe chifukwa cha ana awo, ndipo ana asaphedwe chifukwa cha makolo awo, koma aliyense ayenera kufa chifukwa cha zolakwa zake."},{"book":"Deuteronomo","chapter":"24","verse":"17","text":"Musachitire mlendo kapena mwana wamasiye zoyipa, kapena kulanda mkazi wamasiye chovala ngati chikole cha ngongole."},{"book":"Deuteronomo","chapter":"24","verse":"18","text":"Kumbukirani kuti munali akapolo mʼdziko la Igupto ndipo Yehova Mulungu wanu anakuwombolani kumeneko. Nʼchifukwa chake ndikukulamulani kuti muzichita zimenezi."},{"book":"Deuteronomo","chapter":"24","verse":"19","text":"Mukamakolola mʼmunda mwanu ndipo zokolola zina zikasiyidwa, musamabwerere kukazitola. Muzilekere alendo, ana ndi akazi amasiye, kuti Yehova Mulungu wanu akudalitseni pa zochita zanu zonse."},{"book":"Deuteronomo","chapter":"24","verse":"20","text":"Mukathyola zipatso mu mtengo wa olivi, musamabwererenso kachiwiri ku mtengo womwewo. Zotsalazo zilekereni alendo, ana ndi akazi amasiye."},{"book":"Deuteronomo","chapter":"24","verse":"21","text":"Mukakolola mphesa mʼmunda mwanu musamabwereremonso kachiwiri. Zotsalazo muzilekere alendo, ana ndi akazi amasiye."},{"book":"Deuteronomo","chapter":"24","verse":"22","text":"Kumbukirani kuti munali akapolo mʼdziko la Igupto. Nʼchifukwa chake ndikukulamulani kuti muzichita zimenezi."}]}