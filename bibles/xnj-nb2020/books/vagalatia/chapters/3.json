{"data":[{"book":"Vagalatia","chapter":"3","verse":"1","text":"Nyenye Vagalatia vayimu! Ndi yani mweavahavili? Malovi ga kuvambiwa Yesu Kilisitu gajoviwi hotohoto palongolo yinu."},{"book":"Vagalatia","chapter":"3","verse":"2","text":"Nigana kumanya chindu chimonga kuhuma kwa nyenye, wu, mwapokili Mpungu wa Chapanga ndava ya kuyidakila malagizu amala ndava ya kuyuwana kusadika Lilovi la Bwina?"},{"book":"Vagalatia","chapter":"3","verse":"3","text":"Uyimu winu uvi wuli? Nyenye mwatumbwili goha kwa utangatila wa Mpungu wa Chapanga, wuli hinu mwigana kumalakisa kwa makakala ginu mwavene?"},{"book":"Vagalatia","chapter":"3","verse":"4","text":"Wu, mambu goha gegavakolili nyenye gawaka? Nakuhotoleka!"},{"book":"Vagalatia","chapter":"3","verse":"5","text":"Wu, Chapanga avapelili Mpungu waki na kukita chinamtiti pagati yinu ndava mwilanda malagizu, amala ndava mwiyuwana Lilovi la Bwina na kusadika?"},{"book":"Vagalatia","chapter":"3","verse":"6","text":"Mlola luhumu lwa Ibulahimu ngati Mayandiku Gamsopi chegijova, mwene amsadiki Chapanga, ndi mwene awonikini mbwina palongolo ya Chapanga."},{"book":"Vagalatia","chapter":"3","verse":"7","text":"Hinu mumanya kuvya vala vevakumsadika Chapanga ndi chakaka vana va Ibulahimu."},{"book":"Vagalatia","chapter":"3","verse":"8","text":"Mayandiku Gamsopi gijova kuhuma kadeni kuvya Chapanga yati akuvavalangila vandu vangali Vayawudi kuvya vabwina palongolo yaki mu njila ya sadika. Ndava Chapanga amkokosili hoti Lilovi la Bwina Ibulahimu, “Vandu va milima yoha yati vimotisiwa ndava ya veve.”"},{"book":"Vagalatia","chapter":"3","verse":"9","text":"Hinu, vala vevisadika yati vimotisiwa pamonga na Ibulahimu mweisadika."},{"book":"Vagalatia","chapter":"3","verse":"10","text":"Ndava muni vandu voha vevihuvalila kuyidakila gegiganikiwa na malagizu, vavi mulikoto muni Mayandiku Gamsopi gijova, “Yoyoha mwangakamula goha gegayandikwi muchitabu cha malagizu ndi avili mulikoto.”"},{"book":"Vagalatia","chapter":"3","verse":"11","text":"Ndi hotohoto kuvya kawaka mundu mweivalangiwa kulolekana mbwina palongolo kwa malagizu, ndava muni mweilolekana mbwina palongolo ya Chapanga yati itama kwa sadika."},{"book":"Vagalatia","chapter":"3","verse":"12","text":"Nambu malagizu yihumila lepi kusadika, nambu Mayandiku Gamsopi gijova, “Mweiyidakila gegiganikiwa mu Malagizu yati itama.”"},{"book":"Vagalatia","chapter":"3","verse":"13","text":"Kilisitu atigombwili tete kuhuma mulikoto la malagizu, mukujitolela likoto ndava yitu, muni Mayandiku Gamsopi gijova, “Mundu yeyoha mweavambiwi pamkongo ana likoto.”"},{"book":"Vagalatia","chapter":"3","verse":"14","text":"Lijambu lenili lahengiki muni mota yeapewili Ibulahimu yivahikila vandu vangali Vayawudi mu njila ya Kilisitu Yesu, muni musadika timpokela Mpungu Msopi mweatilagazili Chapanga."},{"book":"Vagalatia","chapter":"3","verse":"15","text":"Valongo vangu, yati nikuvapela luhumu lwa wumi witu wa magono goha, vandu vavili vakakita lilaganu kwa kulapa, kawaka mundu kudenya amala kuyonjokesa chindu mu lilaganu lenilo."},{"book":"Vagalatia","chapter":"3","verse":"16","text":"Hinu, Ibulahimu alagaziwi na Chapanga, mwene pamonga na “Vachiveleku vaki mayandiku gijova lepi, na chiveleku chaki,” Yani ndi mmonga ndi Kilisitu."},{"book":"Vagalatia","chapter":"3","verse":"17","text":"Chenichi ndi chenijova, Chapanga avikili lilaganu laki na Ibulahimu. Payapitili malagizu miyaka miya mcheche na selasini ndi malagizu peyaletiwi. Malagizu genago nakuhotola kulidenya amala kuhungula lilagizu la Chapanga."},{"book":"Vagalatia","chapter":"3","verse":"18","text":"Ngati njombi yeniyi ya Chapanga ngayihuvalili uyidakila wa Malagizu, hinu njombi yeniyo ngayihuvalili lepi lilaganu la Chapanga. Nambu Chapanga kwa ubwina waki ampelili Ibulahimu njombi yeniyi ndava ya lilaganu leampeli Ibulahimu."},{"book":"Vagalatia","chapter":"3","verse":"19","text":"Hinu malagizu gana lihengu loki? Yayonjokiswi muni kulangisa kubuda, mbaka peibwela chiveleku cha Ibulahimu yula mweapewili lilaganu lila. Malagizu gegaletiwi na mtumu wa kunani kwa Chapanga muchiwoko cha mtepulanisi Musa."},{"book":"Vagalatia","chapter":"3","verse":"20","text":"Nambu mtepulanisi iganikiwa lepi ngati lijambu lene likumvala mundu mmonga, na Chapanga ndi mmonga."},{"book":"Vagalatia","chapter":"3","verse":"21","text":"Wu, malagizu gibelana na lilaganu la Chapanga? Lepi hati padebe! Muni kuvya uhumili mu malagizu gegakuvapela vandu wumi, ndi ngatiwonikini vabwina palongolo ya Chapanga kwa kuyidakila malagizu."},{"book":"Vagalatia","chapter":"3","verse":"22","text":"Nambu lepi, Mayandiku Gamsopi gamali kujova kuvya mulima woha uvi uvanda wa kumbudila Chapanga. Muni vevisadika vapewayi njombi yila yeavalagazili Chapanga, mukumsadika Yesu Kilisitu."},{"book":"Vagalatia","chapter":"3","verse":"23","text":"Nambu kwakona kubwela sadika yila, nambu takungiwi na mhilu ngati vafungwa mbaka payabweli sadika yigubukuliwayi."},{"book":"Vagalatia","chapter":"3","verse":"24","text":"Hinu malagizu gavi na makakala panani yitu mbaka pahaikili Kilisitu, muni tilolekana vabwina palongolo ya Chapanga."},{"book":"Vagalatia","chapter":"3","verse":"25","text":"Nambu ndava sadika yimali kubwela, tete nakuvya kavili pahi ya uhotola panani yitu."},{"book":"Vagalatia","chapter":"3","verse":"26","text":"Mu njila ya sadika nyenye mwavoha ndi vana va Chapanga mukuwungana na Kilisitu Yesu."},{"book":"Vagalatia","chapter":"3","verse":"27","text":"Muni mwavoha nyenye mwemubatiziwi na kujiwunga na Kilisitu, mutama ngati Kilisitu cheigana mutama."},{"book":"Vagalatia","chapter":"3","verse":"28","text":"Kawaka kavili mbagulanu pagati ya Vayawudi amala Vandu vangali Vayawudi, vavanda amala vandu mwemlekekiwi, kawaka mgosi amala mdala, muni mwavoha ndi mwavamonga mukuwungana na Kilisitu Yesu."},{"book":"Vagalatia","chapter":"3","verse":"29","text":"Ngati nyenye ndi vandu va Kilisitu ndi chiveleku cha Ibulahimu ndi yati mwipewa lilaganu lila leajovili Chapanga."}]}