{"data":[{"book":"Markus","chapter":"4","verse":"1","text":"Har wa yau, Yesu ya fara koyarwa a bakin tafki. Domin taron da yake kewaye da shi mai girma ne sosai, sai ya shiga cikin jirgin ruwa, ya zauna a ciki a tafkin, dukan mutanen kuwa suna a gaɓar ruwan."},{"book":"Markus","chapter":"4","verse":"2","text":"Ya koya musu abubuwa da yawa da misalai. A koyarwarsa kuwa ya ce,"},{"book":"Markus","chapter":"4","verse":"3","text":"“Ku saurara! Wani manomi ya fita don yă shuka irinsa."},{"book":"Markus","chapter":"4","verse":"4","text":"Da yana yafa irin, sai waɗansu suka fāɗi a kan hanya, tsuntsaye suka zo suka cinye su."},{"book":"Markus","chapter":"4","verse":"5","text":"Waɗansu suka fāɗi a wuri mai duwatsu inda babu ƙasa sosai. Nan da nan, suka tsira domin ƙasar ba zurfi."},{"book":"Markus","chapter":"4","verse":"6","text":"Amma da rana ta taso, sai tsire-tsiren suka ƙone, suka yanƙwane, domin ba su da saiwa."},{"book":"Markus","chapter":"4","verse":"7","text":"Waɗansu irin suka fāɗi a cikin ƙaya. Da suka yi girma sai ƙaya suka shaƙe su, har ya sa ba su yi ƙwaya ba."},{"book":"Markus","chapter":"4","verse":"8","text":"Har yanzu, waɗansu irin suka fāɗi a ƙasa mai kyau. Suka tsira, suka yi girma, suka ba da amfani, suka yi riɓi talatin-talatin, waɗansu sittin-sittin, waɗansu kuma ɗari-ɗari.”"},{"book":"Markus","chapter":"4","verse":"9","text":"Sai Yesu ya ce, “Duk mai kunnen ji, yă ji.”"},{"book":"Markus","chapter":"4","verse":"10","text":"Lokacin da yake shi kaɗai, Sha Biyun, da kuma waɗanda suke kewaye da shi, suka tambaye shi game da misalan."},{"book":"Markus","chapter":"4","verse":"11","text":"Sai ya ce musu, “An ba ku sanin asirin mulkin Allah. Amma ga waɗanda suke waje kuwa, kome sai da misalai."},{"book":"Markus","chapter":"4","verse":"12","text":"Saboda,"},{"book":"Markus","chapter":"4","verse":"13","text":"Sai Yesu ya ce musu, “Ba ku fahimci wannan misali ba? Yaya za ku fahimci wani misali ke nan?"},{"book":"Markus","chapter":"4","verse":"14","text":"Manomi yakan shuka maganar Allah."},{"book":"Markus","chapter":"4","verse":"15","text":"Waɗansu mutane suna kama da irin da ya fāɗi a kan hanya, inda akan shuka maganar Allah. Da jin maganar, nan da nan sai Shaiɗan yă zo yă ɗauke maganar da aka shuka a zuciyarsu."},{"book":"Markus","chapter":"4","verse":"16","text":"Waɗansu suna kama da irin da aka shuka a wurare masu duwatsu, sukan ji maganar Allah, sukan kuma karɓe ta nan da nan da farin ciki."},{"book":"Markus","chapter":"4","verse":"17","text":"Amma da yake ba su da saiwa, ba sa daɗewa. Da wahala ko tsanani ya tashi saboda maganar, nan da nan, sai su ja da baya."},{"book":"Markus","chapter":"4","verse":"18","text":"Har yanzu, waɗansu kamar irin da aka shuka cikin ƙaya, sukan ji maganar,"},{"book":"Markus","chapter":"4","verse":"19","text":"amma damuwar wannan duniya, da son dukiya, da kuma kwaɗayin waɗansu abubuwa, sukan shiga, su shaƙe maganar, har su mai da ita marar amfani."},{"book":"Markus","chapter":"4","verse":"20","text":"Waɗansu mutane kuwa suna kama da irin da aka shuka a ƙasa mai kyau, sukan ji maganar Allah, su kuma karɓa, sa’an nan kuma su fid da amfani riɓi talatin-talatin, ko sittin-sittin, ko ɗari-ɗari.”"},{"book":"Markus","chapter":"4","verse":"21","text":"Sai ya ce musu, “Ko kukan kawo fitila ku rufe ta da murfi ko kuma ku sa ta a ƙarƙashin gado ne? Ba kukan sa ta a kan wurin ajiye fitila ba?"},{"book":"Markus","chapter":"4","verse":"22","text":"Duk abin da yake a ɓoye, dole za a fallasa shi. Duk abin da kuma yake a rufe, dole za a fitar da shi a fili."},{"book":"Markus","chapter":"4","verse":"23","text":"Duk mai kunnen ji, bari yă ji.”"},{"book":"Markus","chapter":"4","verse":"24","text":"Ya ci gaba da cewa, “Ku lura da abin da kuke ji da kyau. Mudun da ka auna da shi, da shi za a auna maka, har ma a ƙara."},{"book":"Markus","chapter":"4","verse":"25","text":"Duk wanda yake da shi, za a ƙara masa, duk wanda kuma ba shi da shi, ko abin da yake da shi ma, za a karɓe daga gare shi.”"},{"book":"Markus","chapter":"4","verse":"26","text":"Ya sāke cewa, “Mulkin Allah yana kama da haka. Wani mutum ya yafa iri a gona."},{"book":"Markus","chapter":"4","verse":"27","text":"A kwana a tashi har irin yă tsiro, yă yi girma, bai kuwa santa yadda aka yi ba."},{"book":"Markus","chapter":"4","verse":"28","text":"Ƙasar da kanta takan ba da ƙwaya, da farko takan fid da ƙara, sa’an nan ta fid da kai, sa’an nan kan yă fid da ƙwaya."},{"book":"Markus","chapter":"4","verse":"29","text":"Da ƙwayan ya nuna, sai yă sa lauje yă yanka, domin lokacin girbi ya yi.”"},{"book":"Markus","chapter":"4","verse":"30","text":"Ya kuma ce, “Da me za mu kwatanta mulkin Allah, ko kuwa da wane misali za mu bayyana shi?"},{"book":"Markus","chapter":"4","verse":"31","text":"Yana kama da ƙwayar mustad, wadda ita ce ƙwaya mafi ƙanƙanta da akan shuka a gona."},{"book":"Markus","chapter":"4","verse":"32","text":"Duk da haka, in aka shuka ƙwayar, sai tă yi girma, tă zama mafi girma a itatuwan lambu. Har itacen yă kasance da manyan rassa, inda tsuntsayen sararin sama sukan iya huta a inuwarsa.”"},{"book":"Markus","chapter":"4","verse":"33","text":"Da misalai da yawa irin waɗannan, Yesu ya yi magana da su, daidai yadda za su iya fahimta."},{"book":"Markus","chapter":"4","verse":"34","text":"Ba abin da ya faɗa musu, da ba da misali ba. Amma lokacin da yake shi kaɗai tare da almajiransa, sai yă bayyana kome."},{"book":"Markus","chapter":"4","verse":"35","text":"A wannan rana, da yamma, sai ya ce wa almajiransa, “Mu ƙetare zuwa wancan hayi.”"},{"book":"Markus","chapter":"4","verse":"36","text":"Da suka bar taron, sai suka tafi tare da shi yadda yake, a cikin jirgin ruwa. Akwai waɗansu jiragen ruwa kuma tare da shi."},{"book":"Markus","chapter":"4","verse":"37","text":"Sai babban hadari mai iska ya tashi, raƙuman ruwa suna ta bugun jirgin ruwan, har jirgin ruwan ya kusa yă cika da ruwa."},{"book":"Markus","chapter":"4","verse":"38","text":"Yesu kuwa yana can baya, yana barci a kan katifa. Sai almajiran suka tashe shi suka ce masa, “Malam, ba ka kula ba ko mu nutse?”"},{"book":"Markus","chapter":"4","verse":"39","text":"Sai ya farka ya tsawata wa iskar, ya ce wa raƙuman ruwan, “Shiru! Ku natsu!” Sai iskar ta kwanta, kome kuma ya yi tsit."},{"book":"Markus","chapter":"4","verse":"40","text":"Sai ya ce wa almajiransa, “Don me kuke tsoro haka? Har yanzu ba ku da bangaskiya ne?”"},{"book":"Markus","chapter":"4","verse":"41","text":"Suka tsorata, suka ce wa juna, “Wane ne wannan? Har iska da raƙuman ruwa ma suna masa biyayya!”"}]}