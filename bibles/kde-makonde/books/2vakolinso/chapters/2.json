{"data":[{"book":"2 Vakolinso","chapter":"2","verse":"1","text":"Bahi ngúkudungidile nnapanganike kavila mwanda unji umbentênda mwenu muyuvale."},{"book":"2 Vakolinso","chapter":"2","verse":"2","text":"Kwa kuva, ikàva nangu nìmbennyuvaja mwenu, hambi nnani ambenguhangalâja kavila nangu, ikànave chihi mwenu uninnyundahije?"},{"book":"2 Vakolinso","chapter":"2","verse":"3","text":"Njo mana nínnembidile baluwa aila kwa kuva nikanatamwije kwida kavila kwenu mwenu koka nguyuvajwe na vanu vachilembelewa vanguhangalaje. Nangu ǹnimala kuva panguhangalala, na mwenu mmammalele mùnahangalala."},{"book":"2 Vakolinso","chapter":"2","verse":"4","text":"Kwa kuva, nínnembidile akuno isungu yangu uipwateka na kuhinginika muntima wangu akuno ungukuta mihodi. Nangu nanga pannakudungidile ninnyuvaje, henga ngúlembela mupate kumala namuna chinintamwanga."},{"book":"2 Vakolinso","chapter":"2","verse":"5","text":"Pàvele munu atendîle mambo la kuyuvaja, henga aneyo munu nanga panguyundahije nangu namene kupunda channyundahije mwenu mmammalele, na nangu nikátamwa ngukalipe namene."},{"book":"2 Vakolinso","chapter":"2","verse":"6","text":"Asabu yapete munu aneyo kuhaloka kwa vanu vohe mmwenu, ìnantosa."},{"book":"2 Vakolinso","chapter":"2","verse":"7","text":"Bahi vino, wasa kunsamehe na kuntuja ntima uchinga anakate tama mwalehu ing'anya ya kuyuvala namene."},{"book":"2 Vakolinso","chapter":"2","verse":"8","text":"Bahi nannyuwanga namene munnanguje aneyo munu itamwi yenu."},{"book":"2 Vakolinso","chapter":"2","verse":"9","text":"Makudungilo langu la kunnembila baluwa aila ngúlembela ninninge uchinga ngupate kumala ikàva mùvele tayali ungupilikana kwa kila chinu."},{"book":"2 Vakolinso","chapter":"2","verse":"10","text":"Mukànsamehe munu kwa chinu chohecho, nanani uchocho ǹninsamehe munu aneyo. Kwa kuva, ikàva pàvele chinu chohecho cha kusamehe, nasamehe muyo mwanga Kilisto kwa faida yenu,"},{"book":"2 Vakolinso","chapter":"2","verse":"11","text":"uchinga Nanchindenga anapate indila ya kutukumba. Kwa kuva, tùnimala makudungilo lake."},{"book":"2 Vakolinso","chapter":"2","verse":"12","text":"Bahi pangukamwele kuimanga ya ku Tolowa unahubili Malove Lambone langa Kilisto, Nang'olo áning'ile wasa ukatapele wa kutumika aneko."},{"book":"2 Vakolinso","chapter":"2","verse":"13","text":"Henga pamo na anelyo, ńniyuvala namene ing'anya nanga pannankojije nkúkulupila nnyangu Tito. Bahi aneko nkulailana chihi na vanu va imanga aneyo, nangu nkuhwena chilambo cha ku Makedoniya."},{"book":"2 Vakolinso","chapter":"2","verse":"14","text":"Henga Nnungu ashukuliwe, kwa kuva kwa kulundanywa kwetu na Kilisto nang'e àtutendile hwetu kuva matwala vake na kutulongolelela mmaduva lammalele mmaandamano la ushindi wa Kilisto. Na nang'e àtutumila hwetu kuyanjaja habali dya kummala Kilisto kila pachinu, na habali anedyo dìvele muchi liumba lya mahuta la kunung'ila."},{"book":"2 Vakolinso","chapter":"2","verse":"15","text":"Kwa kuva, Nnungu àtwona hwetu kuva muchi liumba lya mahuta la kunung'ila livatênda vanu vammale Kilisto. Henga vanu vapôhwa na vanu vayahîka, vàpilikana chààke liumba anelyo."},{"book":"2 Vakolinso","chapter":"2","verse":"16","text":"Kwa vanu vayahîka hwetu tùvele muchi liumba lya kuhwa liîda na kuhwa, henga kwa vanu avala vapôhwa hwetu tùvele muchi liumba lya umi liîda na umi. Bahi nanga munu ahulûla kutimisa madengo la namuna aneyo kwa dimongo dyake mwene."},{"book":"2 Vakolinso","chapter":"2","verse":"17","text":"Bahi hwetu tukee muchi vanu vanji valisumîsa lilove lyanga Nnungu kwa ulamba kwajili ya faida yao. Henga kwa kuva Nnungu nni atutumîle, hwetu tùhubili chihi lilove lya Nnungu kwa ntima wambone na kwa mamulaka la Yesu Kilisto, akuno Nnungu watwona."}]}