{"data":[{"book":"Ntandiliko","chapter":"44","verse":"1","text":"Bahi Yusufu nkunnaija ayula nkwímilila ing'ande kuchidoni, “Umbaja vilyo mmagunila la anevo vanu kupapatana na chivahulula kunyakula, koka uvike madini la dihela la kila munu pannima ligunila lyake,"},{"book":"Ntandiliko","chapter":"44","verse":"2","text":"na uvike na chikombe changu chikatapajîjwe kwa madini la dihela, nnigunila lya ayula n'joko namene pamo na madini lake la dihela lachichiasumile vilyo lyake.” Bahi ayula nkwímilila nkutenda muchi chalaijijwe na Yusufu."},{"book":"Ntandiliko","chapter":"44","verse":"3","text":"Uhiku pauchele, akuluvake Yusufu na nnung'une, nkulekelewa uchinga vahweneng'ane chalumo na punda vao."},{"book":"Ntandiliko","chapter":"44","verse":"4","text":"Pavaukile chihi pamanga, kabla vakànambihwika kulehu, Yusufu nkunnaija nkwímilila wa ing'ande yake kuchidoni, “Vapapate avala vanu upehi! Pumbevakoja vauje uvila, ‘Ing'anya ntwani mùtendile lahakalenge akuno mutendewìjè lambone?"},{"book":"Ntandiliko","chapter":"44","verse":"5","text":"Ing'anya ntwani mùivite chikombe changa nkulu wangu chakumbilila na kulaujija? Chimutendile choo, chìnihakalanga.’ ”"},{"book":"Ntandiliko","chapter":"44","verse":"6","text":"Bahi ayula nkwímilila pavakojije nkuvahaulila malove anelo."},{"book":"Ntandiliko","chapter":"44","verse":"7","text":"Henga vanang'o nkummuja kuchidoni, “Nkulu, mwadachi ùtangola malove malinga anelo? Hwetu tuvatumishi vako, tukáhulula kutenda chinu malinga anecho!"},{"book":"Ntandiliko","chapter":"44","verse":"8","text":"Madini àlalá la dihela latunalakojije mmagunila letu tùnilauiha kuhaloka nchilambo cha ku Kanaani. Ìmbehululika dachi tuive madini la dihela au zahabu muing'ande ya nkulu wako?"},{"book":"Ntandiliko","chapter":"44","verse":"9","text":"Bahi chikombe anecho chikàonekana kwa munu yumo muhwetu, bahi awalalwe, na hwetu tuvanji tuvammalele tuchituve tuvatumwa vako.”"},{"book":"Ntandiliko","chapter":"44","verse":"10","text":"Ayula nkwímilila nkuchidoni, “Sawa, ììve uchocho muchi chimuhawile. Munu woheyo ambekôjwa na chikombe anecho àmbekuva ntumwa wangu, henga mwenu mmanji mukambekuva na likosa.”"},{"book":"Ntandiliko","chapter":"44","verse":"11","text":"Bahi kila munu nkupiyanya kusulupuha ligunila lyake pahi na kulihungula."},{"book":"Ntandiliko","chapter":"44","verse":"12","text":"Ayula nkwímilila nkukusumbulanga magunila lammalele. Átandilike ligunila lya nkulungwa wao, nkumalilila lya n'joko wao. Na anecho chikombe nkwonekana nnigunila lyanga Benjamini."},{"book":"Ntandiliko","chapter":"44","verse":"13","text":"Bahi ing'anya ya anelyo, anevo vanu nkupapulanga dinguwo dyavo kwa kuhinginika. Kila munu nkunnyakuha punda wake nsigo wake, nkuuyang'ana kumanga."},{"book":"Ntandiliko","chapter":"44","verse":"14","text":"Yuda pamo na anung'unuvake nkuhwika kuing'ande yanga Yusufu, na Yusufu ávele chihi pakaya. Bahi vammalele nkulimatohija pahi kwa kulisulupuha namene muyo mwake."},{"book":"Ntandiliko","chapter":"44","verse":"15","text":"Yusufu nkuvauja kuchidoni, “Ing'anya ntwani mùtendile uchocho? Dachi, mwenu mukámaite kuva munu malinga nangu anahulula kumala mambo kwa kulauja?”"},{"book":"Ntandiliko","chapter":"44","verse":"16","text":"Yuda nkunnyang'ula kuchidoni, “Tukuhaulile chamani nkulu? Tùmbetangola chamani kulanguja kuva tukávele na makosa? Nnungu àvenkutuasibu ing'anya ya makosa letu. Hambi hwetu tuvammalele nni tuvatumwa vako, hwetu pamo na ayula akojîjwe na chikombe chako.”"},{"book":"Ntandiliko","chapter":"44","verse":"17","text":"Henga Yusufu nkuchidoni, “Nanga! Nangu nikambetenda uchocho! Ayula akojîjwe na chikombe changu njo ambekûva ntumwa wangu. Mwenu mmanji mmammalele uyang'ana chihi kwa amani kwa atata wenu.”"},{"book":"Ntandiliko","chapter":"44","verse":"18","text":"Bahi Yuda nkunnyengelekela Yusufu, nkunnyaulila kuchidoni, “Chonde nkulu wangu, wako ùvele na mamulaka muchi mwene Falao, na nangu nintumishi wako chihi. Chonde ngùyuwa unanguvisije, henga unguluhusu ngutangole kadiki muyo mwako."},{"book":"Ntandiliko","chapter":"44","verse":"19","text":"Nkulu, wako wanituuja ikàva tùvele na atata au anung'unuvetu vanji."},{"book":"Ntandiliko","chapter":"44","verse":"20","text":"Hwetu nkukuyang'ula kuva tùvele na atata, na ànikongopala namene, na kuva, tùvele na nnung'unwetu yunji n'joko wammeleke atata wetu muusele wake. Na nkuluwe aneyo nnung'unwetu ànihila, na ayula wachihwangwa njo mwana aisalidîle nnitumbo lya anyokwe, na atata wetu ànantamwa namene."},{"book":"Ntandiliko","chapter":"44","verse":"21","text":"Nkulu, wako únitulaija hwetu tuvatumishi vako twide na nnung'unwetu uchinga upate kumwona."},{"book":"Ntandiliko","chapter":"44","verse":"22","text":"Na hwetu nkukuhaulila kuva, aneyo kijana nanga pahulula kulekana na atatake, kwa kuva akànneka chihi atatake, atata wetu achiahwe."},{"book":"Ntandiliko","chapter":"44","verse":"23","text":"Henga wako nkulu nkutuhaulila kuva, ‘Mukànaide na nnung'unwenu mukambengwona, wala kadiki.’"},{"book":"Ntandiliko","chapter":"44","verse":"24","text":"Patuuite kukaya kwa atata wetu, ntumishi wako, hwetu nkunnyaulila muchi chutulaijije."},{"book":"Ntandiliko","chapter":"44","verse":"25","text":"Na nang'e patuhaulidile kuva twide kavila akuno unasuma vilyo,"},{"book":"Ntandiliko","chapter":"44","verse":"26","text":"hwetu nkunnyaulila kuchidoni, ‘Hwetu tukambehwena mpaka nnung'unwetu alongane na hwetu. Akànalongane na hwetu, ayula munu tukambemwona, wala kadiki.’"},{"book":"Ntandiliko","chapter":"44","verse":"27","text":"Bahi atata wetu, ntumishi wako, nkutuhaulila kuchidoni, ‘Mwenu mùnimala kuva n'jangu Laheli ánguvelekedile chihi vana vavili vachilume."},{"book":"Ntandiliko","chapter":"44","verse":"28","text":"Yumo ániyahika, na nangu nkwona kuva muhiu ànihalangwa vipande-vipande na nnyama wa kuyoha, kwa kuva nikánamwona kavila."},{"book":"Ntandiliko","chapter":"44","verse":"29","text":"Na mukàntwala na ayu, koka nkunkoja mambo mabaya mmwanda umuhwena, nguchinguhwe na lihindambi.’"},{"book":"Ntandiliko","chapter":"44","verse":"30","text":"Bahi nkulu, nangu nikambehulula kuuya kwa atatangu, ntumishi wako, bila ayu kijana. Umi wa atata ùlisingila umi wa ayu kijana,"},{"book":"Ntandiliko","chapter":"44","verse":"31","text":"na pambekwona tukàlongene nawe, achiahwe! Na ikàva uchocho, hwetu tuvatumishi vako, ìmbekuva tùmmwalele atata wetu kwa lihindambi."},{"book":"Ntandiliko","chapter":"44","verse":"32","text":"Pamo na anelo, nangu ngúlivikidile nimwene poni kwa atatangu ya kunchunga ayu kijana unguchidoni, ‘Nikànauye nawe Benjamini kwakuwe, likosa anelyo lììve lyang'une maisha langu lammalele!’"},{"book":"Ntandiliko","chapter":"44","verse":"33","text":"Hambi nkulu, ngùyuwa nangu nintumishi wako, ngwisalile apano ngùùve ntumwa wako badala ya ayu kijana. Nneke ayu kijana auye kukaya pamo na akuluvake."},{"book":"Ntandiliko","chapter":"44","verse":"34","text":"Nangu nìmbehulula dachi kuuya kwa atatangu bila ayu kijana? Nangu nikambehulula kupililila kuyona ibaniki yambebanika atatangu.”"}]}