{"data":[{"book":"Tiuteronomi Kasege","chapter":"2","verse":"1","text":"Anantetira Ra Anumzamo'ma nasami'nea kante anteta ete rukrahe huta, Koranke Hagerima me'nerega ka'ma kokampi vano vano nehuta, rama'a kna Seiri agonamofona kagikagia hu'none."},{"book":"Tiuteronomi Kasege","chapter":"2","verse":"2","text":"Hagi anante Ra Anumzamo'a amanage huno nagrikura hu'ne,"},{"book":"Tiuteronomi Kasege","chapter":"2","verse":"3","text":"tamagra rama'a kna ama agonage kokampina kagikagi hazanki, rukrahe huta anagamu noti kaziga mareriho."},{"book":"Tiuteronomi Kasege","chapter":"2","verse":"4","text":"Hagi amanage hunka zamasamio huno nasami'ne, tamagra tamafuhe'i Iso naga'ma nemaniza Seiri mopafi ufreta nevanage'za, zamagra koro tamagrikura hugahazanki, kva hu'neta viho."},{"book":"Tiuteronomi Kasege","chapter":"2","verse":"5","text":"Hianagi tamagrafintira hara huozamanteho, na'ankure zamagri mopafintira magore hu'na mopa ontamitfa hugahue. Na'ankure Seiri agona mopa Isone hu'na ami'noe."},{"book":"Tiuteronomi Kasege","chapter":"2","verse":"6","text":"Hagi zamagri mopafi ufreta nevanuta, ne'zane tinena zamagripinti mizasegahaze."},{"book":"Tiuteronomi Kasege","chapter":"2","verse":"7","text":"Na'ankure Ra Anumzana tamagri Anumzamo'a ama tusi ka'ma kokampima vanazama'a antahi'neankino, maka zama hu'naza zana asomu huramante'ne. Ama'i 40'a zage kafufina Ra Anumzana tamagri Anumzamo'a tamagri'ene mani'negeta mago zankura atupara osu'naze."},{"book":"Tiuteronomi Kasege","chapter":"2","verse":"8","text":"E'ina higeta Iso naga'ma Seiri kumate'ma nemaniza tafuhe'ina ome zamagatereta Araba kamo'ma Elatine, Ezion-Gebama vu'nea kana atreta noti kaziga rukrahe huta Moapu ka'ma kokama me'nerega vu'none."},{"book":"Tiuteronomi Kasege","chapter":"2","verse":"9","text":"Hagi anante Ra Anumzamo'a amanage huno nasami'ne, Tamagra Moapu vahera zamarimpa nereta, tamagraregatira hara huozmanteho. Na'ankure Ar mopa Loti naga zami'noanki'na, magore hu'na ana mopa ontamitfa hugahue."},{"book":"Tiuteronomi Kasege","chapter":"2","verse":"10","text":"(Hagi e'i ana mopafima ko'ma Moapu vahe'ma omani'nazarera, Emi vahe'mo'za Anaki vahekna hu'za za'za hu'za tusinasi vahe rama'a fore hu'nazane."},{"book":"Tiuteronomi Kasege","chapter":"2","verse":"11","text":"Hagi Anaki vahe'ene Emi vahekura mago'a vahe'mo'za Rafaimi vahere hu'za nehaze. Hianagi Moapu vahe'mo'za, Emi vahere hu'za nehaze."},{"book":"Tiuteronomi Kasege","chapter":"2","verse":"12","text":"Hagi Seiri mopafina Hori vahe kora nemanizane. Hianagi Ra Anumzamo'ma Israeli vahe'ma zamige'za mopama eri'nazaza hu'za, Iso naga'mo'za Hori vahe ome zamahenati'za, ana mopa omeri'za mani'naze.)"},{"book":"Tiuteronomi Kasege","chapter":"2","verse":"13","text":"Hagi menina otita vuta Zareti agupofi viho, huno Ra Anumzamo higeta vu'none."},{"book":"Tiuteronomi Kasege","chapter":"2","verse":"14","text":"Kades Baniama atreta e'nontetima eno Zareti tima takahe'nonte'ma e'neana, 38'a zagekfu manita ehanati'none. Ana hunkeno maka ha'ma huga vahe'tmina Ra Anumzamo'ma huvempama hu'nea kante ante'za fri vagare'naze."},{"book":"Tiuteronomi Kasege","chapter":"2","verse":"15","text":"Tamage huno seli noma ki'zama maniterema hu'za neazafi, Ra Anumzamo ha'rezamanteno ana vahera zamahetere hume eno eme zamahe vagare'ne."},{"book":"Tiuteronomi Kasege","chapter":"2","verse":"16","text":"Ana'ma higeno'ma maka ha'ma huga vahe'ma fri vagaregeno'a,"},{"book":"Tiuteronomi Kasege","chapter":"2","verse":"17","text":"Ra Anumzamo'a amanage huno nasami'ne,"},{"book":"Tiuteronomi Kasege","chapter":"2","verse":"18","text":"Tamagra menina Ar rankumapinti rugitagita Moapu vahe mopafi vugahaze."},{"book":"Tiuteronomi Kasege","chapter":"2","verse":"19","text":"Hagi Amoni vahe mopafima ufresuta, zamazeri zamarimpamahe zana osinke'za, hara huoramanteho. Na'ankure Amoni vahe mopa tamagrira ontamigahue. Na'ankure e'i Loti mofavre naga zami'noa mopa me'ne."},{"book":"Tiuteronomi Kasege","chapter":"2","verse":"20","text":"(Korapara ana mopafina Refaim vahe mani'nazageno, Refaimi mopa vahere hu'za nehazane. Hianagi Amoni vahe'mo'za ana vahekura Zamzumu vahere hu'za nehaze."},{"book":"Tiuteronomi Kasege","chapter":"2","verse":"21","text":"E'ina Zamzumu vahe'mo'za Anaki vahe kna hu'za zaza hu'za tusinasi vahetami fore hu'za hanave vahe fore hu'za rama'a mani'naze. Hianagi Ra Anumzamo'a zamahe hana hige'za Amoni vahe'mo'za menina ana mopafina mani'naze."},{"book":"Tiuteronomi Kasege","chapter":"2","verse":"22","text":"Hori vahe'ma Ra Anumzamo'ma zamahe hana hige'za, Iso naga'mo'za Seiri mopafima mani'naza kna hu'za mani'naze. Hagi ananteti'ma eno'ma meninema e'neana, ana mopafina Iso naga'mo'za mani'naze."},{"book":"Tiuteronomi Kasege","chapter":"2","verse":"23","text":"Hagi Avi vahe'ma mani'za Gazama uhanati'naza vahera, Kaftori vahe'ma Kritima nemaniza vahe'mo'za eme zamahe hana hu'za ana mopafina mani'naze.)"},{"book":"Tiuteronomi Kasege","chapter":"2","verse":"24","text":"Anante Mosese'a mago'ane huno, Ra Anumzamo'a amanage huno nasami'ne, otita Anoni agupofi viho. Keho, Hesboni kinia Amori ne' Sihonina tamazampi avrenente'na, mopa'anena tamazampi nentoe. Hanki vuta hara ome huzmanteta mopazamia eriho."},{"book":"Tiuteronomi Kasege","chapter":"2","verse":"25","text":"Ama knareti'ma vaniana agafa hu'na kokankokama mani'naza vahepina, koroza anta'nenke'za tusi koro tamagrikura nehu'za, tamagenkema antahisu'za zamahirahikura nehu'za, zamanogu hugahaze."},{"book":"Tiuteronomi Kasege","chapter":"2","verse":"26","text":"Anante Ketemoti ka'ma kokampi mani'neta mago rimpama nehuno, knare'ma huno mani nanekea Hesboni kumate kini ne' Sihonintega anage hu'na kea atre'noe,"},{"book":"Tiuteronomi Kasege","chapter":"2","verse":"27","text":"tatregeta mopaka'afina rugitagita vamaneno. Kama nevanuta anteganti antegama osuta, kante vu fatgo huta vugahune."},{"book":"Tiuteronomi Kasege","chapter":"2","verse":"28","text":"Ne'zane tinena zagore atrenketa mizaseta neneta, mopatamifina ufreta amne vamaneno."},{"book":"Tiuteronomi Kasege","chapter":"2","verse":"29","text":"Iso naga'ma Seiri kumate'ma nemaniza naga'mo'zane, Moapu vahe'ma Ari kumate'ma nemaniza vahe'mo'zama hu'nazaza huta tatrenketa mopatamifina rugitagita vuta Jodani tina ome takaheta Ra Anumzamo'ma tami'nea mopa omerimaneno hu'naze."},{"book":"Tiuteronomi Kasege","chapter":"2","verse":"30","text":"Hianagi Hesboni kini ne' Sihoni'a mopa'afima rugitagitama vuzankura i'o huno hurante'ne. Na'ankure Ra Anumzana tamagri Anumzamo'a menima tazampima avrentesigeta ha' hugateresunku antahintahi'a eri hanaveti'ne."},{"book":"Tiuteronomi Kasege","chapter":"2","verse":"31","text":"Anante Ra Anumzamo'a amanage huno nasami'ne, Antahiho! Sihonine mopa'anena tamazampi nentoe. Hanki ana mopa erita maniho."},{"book":"Tiuteronomi Kasege","chapter":"2","verse":"32","text":"Hagi anante Sihoni'ene naga'amo'zanena Zahasi mopafi hara eme hurante'naku e'nazanagi,"},{"book":"Tiuteronomi Kasege","chapter":"2","verse":"33","text":"Ra Anumzana tagri Anumzamo'a Sihonine mofavre naga'ane, maka vahe'anena avreramigeta, zamahe hana hu'none."},{"book":"Tiuteronomi Kasege","chapter":"2","verse":"34","text":"Hagi mika Sihoni'ma kegavama hu'nea kumara eri haviza nehuta, mika vene'nene, a'nene mofavreraminena magore huta ozmatreta zamahe hana hu'none."},{"book":"Tiuteronomi Kasege","chapter":"2","verse":"35","text":"Anama ha'ma hupintira afu'zagane, mago'a zantaminena eri'none."},{"book":"Tiuteronomi Kasege","chapter":"2","verse":"36","text":"Hagi Arnoni agupomofo atumparega Aroeri kumateti vuno Kireatima uhanatigeno, ana amu'nompima me'nea kumazmimofo vihumo'a ha' vahe'timofona zamagura ovazi'ne. Hagi Ra Anumzana tagri Anumzamo taza higeta zamahe vagare'none."},{"book":"Tiuteronomi Kasege","chapter":"2","verse":"37","text":"Hianagi Amoni vahe'mofo mopa tava'ontera, Jaboki ti ankenare'ene, agona kumatamimpinena Ra Anumzana tagri Anumzamo'a zamatreho hu'nea kante anteta ovu'none."}]}