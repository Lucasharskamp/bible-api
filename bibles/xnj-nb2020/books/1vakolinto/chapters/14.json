{"data":[{"book":"1 Vakolinto","chapter":"14","verse":"1","text":"Mukangamala kuvya na uganu. Mewawa mkangamala kupata hipanji hingi vya chimpungu, neju chipanji cha kujova ujumbi kuhuma kwa Chapanga"},{"book":"1 Vakolinto","chapter":"14","verse":"2","text":"Mundu mweijova kwa luga ya chiyehe ijova lepi na vandu, nambu ilongela na Chapanga, mwene ijova kwa makakala ga Mpungu Msopi mambu gegafiyiki."},{"book":"1 Vakolinto","chapter":"14","verse":"3","text":"Nambu yula mweijova kwa ujumbi kuhuma kwa Chapanga akuvajenga vandu, kwa kuvakangamalisa mitima na kuvapolesa mitima vandu."},{"book":"1 Vakolinto","chapter":"14","verse":"4","text":"Mwailongela luga ya chiyehe akujijenga mwene. Nambu mweijova ujumbi kuhuma kwa vandu akuujenga msambi wa vandu vevakumsadika Kilisitu."},{"book":"1 Vakolinto","chapter":"14","verse":"5","text":"Hinu nigana mwavoha nyenye mujovai kwa luga ya chiyehe nambu niganili neju muvyai na uhotola wa kujova Ujumbi kuhuma kwa Chapanga, ikita chabwina neju kuliku yula mundu yula mweijova luga ya chiyehe, mbaka avyaa mundu mweihotola kudandaula mambu ago gegijoviwa, ndi msambi wa vandu vevakumsadika Kilisitu yijengewa."},{"book":"1 Vakolinto","chapter":"14","verse":"6","text":"Hinu valongo vangu, ngati nibwela kwinu na kulongela na nyenye kwa luga ya chiyehe yikuvaganisa kyani? Nakuvaganisa chindu chochoha, nambu ngati nikavadandaulila ujumbi kuhuma kwa Chapanga amala mawuliwu nunuyu."},{"book":"1 Vakolinto","chapter":"14","verse":"7","text":"Ndi chayivii kwa vindu vyangali kuvya na wumi nambu vyaviwusa lwami ngati chitolilo amala kanjeke, wu, mundu ihotola wuli kumanya lunyimbu lwelukinwa ngati vindu vyenivyo viwusa lwami hotohoto pevitoviwa."},{"book":"1 Vakolinto","chapter":"14","verse":"8","text":"Kangi lipenenga likavembayi changali kulanda uyovalelu yaki, ndi linjolinjoli yoki mweakujitendekeha kwa ngondo?"},{"book":"1 Vakolinto","chapter":"14","verse":"9","text":"Mewawa na nyenye, ngati lulimi lwinu lujova lepi chindu changamanyikana yani mweihotola kumanya gemwijova? Malovi ginu yati giyaga pawaka."},{"book":"1 Vakolinto","chapter":"14","verse":"10","text":"Zivii luga zamahele pamulima na kawaka hati yimonga yangali mana."},{"book":"1 Vakolinto","chapter":"14","verse":"11","text":"Nambu yikavya nene nakumanya chailongela mundu yungi, nene myehe kwaki mewa mundu mwenuyo mewa ndi myehe kwangu."},{"book":"1 Vakolinto","chapter":"14","verse":"12","text":"Mewawa vandu nyenye, mwinogela kupewa njombi ya Mpungu, mkangamalayi kupata njombi za Mpungu Msopi muni kutangatila kujenga msambi wa vandu vevakumsadika Kilisitu."},{"book":"1 Vakolinto","chapter":"14","verse":"13","text":"Hinu, mweilongela luga ya chiyehe ayupayi apatayi uhotola wa kuvadandaulila vandu gala geajovili."},{"book":"1 Vakolinto","chapter":"14","verse":"14","text":"Penilongela kwa luga ya chiyehe mpungu wangu ndi weukumuyupa Chapanga, nambu luhala lwangu nakuhengeka."},{"book":"1 Vakolinto","chapter":"14","verse":"15","text":"Hinu nikita kyani? Yati nikumuyupa Chapanga kwa mpungu wangu, yati nimuyupa chapanga kangi kwa luhala, yati niyimba kwa mpungu wangu, mewa yati niyimba kangi kwa luhala lwangu."},{"book":"1 Vakolinto","chapter":"14","verse":"16","text":"Ukamsengusa Chapanga kwa mpungu waku, ihotola wuli mundu mwangali sadika mweavimngonganu kuyidikila luyupu lwaku lwa kusengusa kwa kujova “Ena,” Ngati nakumanya chewijova?"},{"book":"1 Vakolinto","chapter":"14","verse":"17","text":"Hati ngati wihotola kumuyupa Chapanga chakaka kuvya kwa bwina, nambu kwa yungi kawaka chiyonjokesu."},{"book":"1 Vakolinto","chapter":"14","verse":"18","text":"Nikumsengusa Chapanga kuvya nene nilongela kwa luga ya chiyehe kuliku mwavoha nyenye."},{"book":"1 Vakolinto","chapter":"14","verse":"19","text":"Nambu mungonganu wa msambi wa vandu vevakumsadika Kilisitu nigana kujova malovi mhanu gegimanyikana ndi nivawulayi vangi, kuliku kujova malovi gamahele neju ga luga ya chiyehe."},{"book":"1 Vakolinto","chapter":"14","verse":"20","text":"Valongo vangu, mkoto kuhololeala ngati vana vadebe. Kuuvala uhakau, muvyai ngati vana vadebe, nambu pemwiholalela muvyai ngati vandu vavaha."},{"book":"1 Vakolinto","chapter":"14","verse":"21","text":"Mayandiku Gamsopi gijova. “BAMBU ijova,"},{"book":"1 Vakolinto","chapter":"14","verse":"22","text":"Hinu ndi, njombi ya kujova luga ya chiyehe ndi ulangisu, lepi ndava ya vandu vevisadika. Nambu kwa vala vangasadika, nambu njombi ya kujova ujumbi kuhuma kwa Chapanga ndi ndava ya vala vevisadiki ndi lepi ndava ya vangasadika."},{"book":"1 Vakolinto","chapter":"14","verse":"23","text":"Hinu, ngati msambi wa vandu vevakumsadika Kilisitu voha vakakonganeka pamonga, na voha vakatumbula kujova kwa luga za chiyehe, ngati vabwelili vangamanya na vandu vangali sadika, wu, yati vijova lepi kuvya nyenye mwipenga?"},{"book":"1 Vakolinto","chapter":"14","verse":"24","text":"Nambu, voha ngati mwijova ujumbi kuhuma kwa Chapanga, akabwela mundu mwangasadika, goha geiyuwana yati gakumlangisa uhakau waki mwene, na goha geiyuwana yati gemuhamula."},{"book":"1 Vakolinto","chapter":"14","verse":"25","text":"Gegafiyiki mumtima waki yati gihumbuliwa, mwene yati akumfugamila na kumuyupa Chapanga ijova, “Chakaka Chapanga avi pamonga na nyenye apa!”"},{"book":"1 Vakolinto","chapter":"14","verse":"26","text":"Valongo vangu hinu nijova kyani? Pemwikonganeka pamonga kumuyupa Chapanga, mmonga ayimba lunyimbu na yungi awulayi na yungi avyai na ugubukulilu kuhuma kwa Chapanga na yungi avyai na luga ya chiyehe na yungi adandawulayi gegijovewa. Goha gavyai ndava ya kujenga msambi wa vandu vevakumsadika Kilisitu."},{"book":"1 Vakolinto","chapter":"14","verse":"27","text":"Ngati mundu yoyo ijova kwa luga ya chiyehe, hinu vajovayi vandu vavili amala vadatu, ndi vajova mmonga mmonga, na avyayi mundu wa kudandaula geijova."},{"book":"1 Vakolinto","chapter":"14","verse":"28","text":"Nambu ngati kawaka mundu mwihotola kudandaula chila chechijoviwi mu msambi wa vandu vevakumsadika Kilisitu, nambu mwaijova luga ya chiyehe aguna pamngonganu, ndi ajovai na mtima waki mwene na Chapanga."},{"book":"1 Vakolinto","chapter":"14","verse":"29","text":"Kuvala vala vevavi na chipanji kujova ujumbi kuhuma kwa Chapanga, vajova vavili amala vadatu, na vangi vagalinga malovi ago."},{"book":"1 Vakolinto","chapter":"14","verse":"30","text":"Yikavya mundu mmonga peijova na yungi mweiyuwanila akapewayi ugubukulilu kuhuma kwa Chapanga, ndi yula mweatumbwili kujova aguna."},{"book":"1 Vakolinto","chapter":"14","verse":"31","text":"Muni mwavoha mwihotola kukokosa ujumbi kuhuma kwa Chapanga, mmonga mmonga, muni mwavoha mujiwula na kukungamaliswa mtima."},{"book":"1 Vakolinto","chapter":"14","verse":"32","text":"Njombi ya kukokosa ujumbi wa Chapanga ndi yiganikiwa utalaliwayi na yula mweavi na chipanji chenicho."},{"book":"1 Vakolinto","chapter":"14","verse":"33","text":"Muni Chapanga lepi wa ngondo nambu ndi wa uteke."},{"book":"1 Vakolinto","chapter":"14","verse":"34","text":"Vadala viganikiwa kutama nuu mumsambi wa vandu vevakumsadika Kilisitu, pevikonganeka vene viyidakiliwa lepi kujova. Nambu viganikiwa kuyidakila ngati chegijova malagizu ga Vayawudi."},{"book":"1 Vakolinto","chapter":"14","verse":"35","text":"Ngati vavi na makotesi ga kukota vavakotayi vagosi vavi kunyumba, muni soni kwa mdala kujova mungonganu wa msambi vandu vevakumsadika Kilisitu."},{"book":"1 Vakolinto","chapter":"14","verse":"36","text":"Wu, muholalela Lilovi la Chapanga lihumili kwinu nyenye amala livabwelili nyenye ndu?"},{"book":"1 Vakolinto","chapter":"14","verse":"37","text":"Ngati mundu yoyoha iholalela kuvya mwene ndi mjumbi wa Chapanga amala avi na chipanji cha Mpungu Msopi, amanya aga genikuvayandikila nyenye ndi malagizu ga BAMBU."},{"book":"1 Vakolinto","chapter":"14","verse":"38","text":"Nambu ngati mundu nakumanya genago, ndi, mundu akotoka kumtangatila mundu mwenuyo."},{"book":"1 Vakolinto","chapter":"14","verse":"39","text":"Hinu ndi, valongo vangu mganikiwa kuvya na mnogo neju wa kujova ujumbi wa Chapanga, nambu mkoto kumbesa mundu kujova kwa luga ya chiyehe."},{"book":"1 Vakolinto","chapter":"14","verse":"40","text":"Nambu mwavoha mkitayi kwa utopesa na kwa kulanda uyovelu."}]}