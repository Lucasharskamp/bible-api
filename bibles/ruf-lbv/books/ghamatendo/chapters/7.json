{"data":[{"book":"Ghamatendo","chapter":"7","verse":"1","text":"Kuya Imtambika mkulu kamghutsa Stefani, “Pfii mbuli tsino tsolongesa?”"},{"book":"Ghamatendo","chapter":"7","verse":"2","text":"Naye Stefani kedika, “Ndughu tsangu ne aba tsangu mnitegheletse! Aba wetu Abrahamu hayang'ali ng'ana yaghende kukala Harani, Imulungu we utunitso tsakamlawila akula Mesopotamiya."},{"book":"Ghamatendo","chapter":"7","verse":"3","text":"Imulungu kamlongela, ‘Ileke isi yako, waleke iwanu wa lukolo lwako, ughende kune isi yanitsokulangusa.’"},{"book":"Ghamatendo","chapter":"7","verse":"4","text":"Baho Abrahamu kaileka isi ya Kalidayo, kaghenda kukala Harani. Aba wake hayafile, Imulungu kamlapfa Harani katsa kukala mne isi ino yamkala sambi."},{"book":"Ghamatendo","chapter":"7","verse":"5","text":"Imulungu ng'amwing'ile bae hata hanu hadoghodogho he isi ino hawe hanu hake, hata apfo tsakamlongela katsomwing'a isi ino iwe yake na iwe ye iwanaghe, hata ka matsuwa agho ng'akalile ne imwana bae."},{"book":"Ghamatendo","chapter":"7","verse":"6","text":"Imulungu kamlongela pfino, ‘Iwana wako watsoghalighwa kune isi iitawalighwa ne iwanu wangi, ako watsotendighwa iwatumwa, na kutendighwa ghehile kwa miyaka maghana mane."},{"book":"Ghamatendo","chapter":"7","verse":"7","text":"Lekeni nene nitsowahigha iwanu we isi ayo iitsowatenda mwemwe iwatumwa. Kuya nitsowalapfa mne isi ayo watse hanu ano wanitamanile.’"},{"book":"Ghamatendo","chapter":"7","verse":"8","text":"Kuya Imulungu kamwing'a Abrahamu chihendo cha kwingitsa ngoma chiwe chitango che laghano lyake. Apfo Abrahamu kamwingitsa ngoma imwanaghe Isaka litsuwa lya nane kulawa hayoneke. Na Isaka pfipfila kamwingitsa ngoma imwanaghe Yakobu. Naye Yakobu kawatendela pfipfo awala iwabala wetu kumi na weli."},{"book":"Ghamatendo","chapter":"7","verse":"9","text":"“Kwaapfila awala iwabala wetu tsawamwonela chepfu Yosefu, wamhutsa yawe mtumwa mne isi ya Misiri. Lekeni Imulungu tsakakala hamwe naye,"},{"book":"Ghamatendo","chapter":"7","verse":"10","text":"kamlapfa mne maghayo ghake ghose. Imulungu kamwing'a ihekima, kamtenda amnoghele Farao imndewa wa Misiri, na imndewa ayo kamwika Yosefu yawe imbala we isi na ing'anda yake ya undewa."},{"book":"Ghamatendo","chapter":"7","verse":"11","text":"Kuya kulawila nzala ng'ulu mne isi yose ya Misiri na Kanani, nzala ayo itenda iwanu wadununzike ng'ani. Iwabala wetu ng'awadahile bae kupata ichijo chochose."},{"book":"Ghamatendo","chapter":"7","verse":"12","text":"Yakobu hayahulike ka ako Misiri tsakukala ne ichijo, kawatuma iwanaghe, iwabala wetu, waghende ako Misiri kwa ghumwanza ghwa mwanduso."},{"book":"Ghamatendo","chapter":"7","verse":"13","text":"Mne ghumwanza ghwa kabili, Yosefu tsakawalongela ndughu tsake yeye tsakakala nani, na mndewa wa Misiri kawamanya iwandughu wa Yosefu."},{"book":"Ghamatendo","chapter":"7","verse":"14","text":"Yosefu tsakatuma iwanu wamkeme Yakobu, aba wake ne iwandughu tsake watse Misiri, iwanu wose tsawakala sabini na watano."},{"book":"Ghamatendo","chapter":"7","verse":"15","text":"Apfo Yakobu tsakaghenda Misiri, yeye ne iwabala wetu wangi tsawafila kuko."},{"book":"Ghamatendo","chapter":"7","verse":"16","text":"Imitufi yawo ighalighwa mbaka Shekemu, itsikighwa mne likabuli lyaghulile Abrahamu kwa sendi kulawa kwa kabila lya Hamori."},{"book":"Ghamatendo","chapter":"7","verse":"17","text":"“Ghamatsuwa haghapfikile Imulungu kutimitsa laghano lyamwing'ile Abrahamu, iwanu tsawongetseka na kuwa wengi ng'ani akula Misiri."},{"book":"Ghamatendo","chapter":"7","verse":"18","text":"Kuya imndewa yungi, yang'ammanyile bae Yosefu kanza kutawala ako Misiri."},{"book":"Ghamatendo","chapter":"7","verse":"19","text":"Tsakawatendela iwanu wetu pfihile, na kawonela iwabala wetu kwa kuwalaghitsa wawase kunze iwana wawo pfing'ele wafe."},{"book":"Ghamatendo","chapter":"7","verse":"20","text":"Musa tsakelekighwa mna ghamatsuwa agho. Tsakakala imwana yanoghile ng'ani. Tsakalelighwa mkaye kwa miyetsi midatu,"},{"book":"Ghamatendo","chapter":"7","verse":"21","text":"na hayalapfighwe kunze, neghe Farao kamsola, kamlela ka imwanaghe."},{"book":"Ghamatendo","chapter":"7","verse":"22","text":"Musa tsakalangulitsighwa ipfinu pfose na ihekima yose ya Wamisiri na yang'ali yomanyika kwa kulonga na kwa kusang'ana."},{"book":"Ghamatendo","chapter":"7","verse":"23","text":"“Hayakalile ne imiyaka alubaini, kalamla kughenda kuwona ndughu tsake Waisiraeli."},{"book":"Ghamatendo","chapter":"7","verse":"24","text":"Ako kamwona ndughu yake yumwe kotendighwa pfihile na Mmisiri, kaghenda kumwapfila na kwa kuliha chisasi, kamkoma Mmisiri yula."},{"book":"Ghamatendo","chapter":"7","verse":"25","text":"Tsakapfikitsa Waisiraeli weyaghe wang'amanyile ka Imulungu tsakakala komtumila yeye kuwakombola, lekeni ng'awamanyile bae."},{"book":"Ghamatendo","chapter":"7","verse":"26","text":"Litsuwa liwinzile kawona Waisiraeli weli wetowa, kabama kuwalamlitsa, kawalongela, ‘Wayangu, mwemwe mwa wandughu, ebali lelo mwobama kwilagha?’"},{"book":"Ghamatendo","chapter":"7","verse":"27","text":"“Lekeni imunu yula iyang'ali yomlagha myaghe kamkunughitsa Musa kalonga, ‘Angu nani yakwikile ghweghwe uwe ichilongotsi na mlamutsi wetu?"},{"book":"Ghamatendo","chapter":"7","verse":"28","text":"Pfii lelo kwobama ung'ome ka pfumkomile Mmisiri yula ligholo?’"},{"book":"Ghamatendo","chapter":"7","verse":"29","text":"Musa hahulike apfo, katsuma kaghenda kukala mne isi ya Midiyani. Ako tsakapata iwana weli."},{"book":"Ghamatendo","chapter":"7","verse":"30","text":"“Haibitile imiyaka alubaini, malaika we Imtwatsa kamlawila Musa mne chibagho iching'ali chakwaka ghumoto akula kunyika, habehi na chidunda cha Sinai."},{"book":"Ghamatendo","chapter":"7","verse":"31","text":"Musa tsakakangawala ukona ichinu acho, kasoghela habehi alolese ghoya, lekeni kahulika litsi lye Imtwatsa."},{"book":"Ghamatendo","chapter":"7","verse":"32","text":"‘Nene na Imulungu wa aba tsako, Nene na Imulungu we Abrahamu, Isaka na Yakobu.’ Musa kadedema kwa ukupfuka, kuya ng'aghendelele kulola keli."},{"book":"Ghamatendo","chapter":"7","verse":"33","text":"Imtwatsa kamlongela, ‘Tsula imikwabatsa yako kwaapfila hanu ano hawimile haenzeluka."},{"book":"Ghamatendo","chapter":"7","verse":"34","text":"Nighona ghendo ghehile ghawotendighwa iwanu wangu akula Misiri. Nihulika chililo chawo, na nene nitsa kuwakombola. Lelo nitsokutuma uye Misiri.’"},{"book":"Ghamatendo","chapter":"7","verse":"35","text":"“Ayuno Musa yuyula yawamlemile iwanu we Isiraeli, hawamlongele, ‘Angu nani yakwikile ghweghwe uwe ichilongotsi na mlamutsi wetu?’ Kubitila malaika yuyula iyamlawile Musa mne chibagho iching'ali chakwaka ghumoto, Imulungu kamtuma Musa yuyo yawe ichilongotsi na mkombotsi."},{"book":"Ghamatendo","chapter":"7","verse":"36","text":"Yeye iyawalongotse iwanu wala walawe Misiri kwa kutenda pfihulo na pfinu pfa kukangawatsa mne isi ya Misiri, mne ibahali ya Shamu, na kwa miyaka alubaini kunyika."},{"book":"Ghamatendo","chapter":"7","verse":"37","text":"Musa yuyo iyawalongele iwanu we Isiraeli, ‘Imulungu katsowaghalilani nabii wake ka nene kulawa mghati mwe iwandughu tsenu.’"},{"book":"Ghamatendo","chapter":"7","verse":"38","text":"Yeye iyo iyakalile ne mtingano akula kunyika, na ayula malaika iyalongile naye akula kune chidunda cha Sinai, kuya hamwe ne iwabala tsetu, yuyo iyabokele mbuli tse ughima yatwing'e twetwe."},{"book":"Ghamatendo","chapter":"7","verse":"39","text":"“Lekeni iwabala wetu tsawalema kumuhulikitsa, wamkunughitsila kutali, mmoyo mwawo wabama kuya Misiri."},{"book":"Ghamatendo","chapter":"7","verse":"40","text":"Wamlongela Aruni, ‘Ututendele milungu iidaha kutulongosa mnzila, kwaapfila ng'atumanyile bae ghayampatile Musa iyatulongotse kulawa Misiri.’"},{"book":"Ghamatendo","chapter":"7","verse":"41","text":"Baho watenda ichinyagho che imwana wa ng'ombe, wachilapfila nambiko na kuchitendela ichihungo ichinu chawatendile kwa ghamoko ghawo wenyegho."},{"book":"Ghamatendo","chapter":"7","verse":"42","text":"Lekeni Imulungu kahunduka koka mghati mwawo, kawaleka watsitamanile tsinondo tsa kulanga ka pfayandikighwe mne ichitabu che manabii we Imulungu."},{"book":"Ghamatendo","chapter":"7","verse":"43","text":"Mwemwe tsa mchighala ichibumbulika cha mlungu Moleki,"},{"book":"Ghamatendo","chapter":"7","verse":"44","text":"“Hakula kunyika iwabala wetu wakala na ichibumbulika chila che ukalangama. Tsachitsengighwa ka Imulungu pfayamlongele Musa achitsenge, chighale na achila chayalangusighwe Musa"},{"book":"Ghamatendo","chapter":"7","verse":"45","text":"Kuya iwabala wetu webokela chibumbulika acho, iwenyegho kwe iwenyegho mbaka ichipindi cha Yoshua, hawaisolile isi ila kulawa kune isi tsila Imulungu iyatsiwingile hambele hawo. Chikala baho mbaka ghamatsuwa gha Daudi."},{"book":"Ghamatendo","chapter":"7","verse":"46","text":"Daudi tsakanoghelighwa ne Imulungu, naye Daudi kamlomba Imulungu amleke amtsengele ing'anda yeye Imulungu wa Yakobu."},{"book":"Ghamatendo","chapter":"7","verse":"47","text":"Lekeni iyamtsengele ing'anda Imulungu tsakakala Selemani."},{"book":"Ghamatendo","chapter":"7","verse":"48","text":"“Lekeni Imulungu Yali Mkulu ng'okala bae mne tsing'anda itsitsengighwe ne iwanu, ka nabii wake pfayalongile,"},{"book":"Ghamatendo","chapter":"7","verse":"49","text":"‘Imtwatsa kalonga,"},{"book":"Ghamatendo","chapter":"7","verse":"50","text":"Si nene imwenyegho bae nitendile ghano ghose?’ ”"},{"book":"Ghamatendo","chapter":"7","verse":"51","text":"Stefani tsakaghendelela kulonga, “Mwemwe mwa wasughu! Maghutwi ne imimoyo yenu pfighala ne iwanu ing'awammanyile Imulungu, mwemwe ka iwabala tsenu. Ghamatsuwa ghose mwotsilema mbuli tse Ghumuhe Mwenzeluka."},{"book":"Ghamatendo","chapter":"7","verse":"52","text":"Angu kuna nabii wowose we Imulungu iwabala tsenu yang'awamdununze bae? Tsawawakoma awala Mulungu yawatumile umwande walonge ukutsa kwa yula yane haki, yamumuhunduke na kumkoma."},{"book":"Ghamatendo","chapter":"7","verse":"53","text":"Mwemwe iwo imbokele laghitso lye Imulungu imghalilighwe ne wamalaika lekeni ng'amtenda ka pfalilonga.”"},{"book":"Ghamatendo","chapter":"7","verse":"54","text":"Iwabala wala wa libaratsa hawahulike agho, ghawahoma mmoyo, waghudubuka wadafuna matsino kwa kona maya."},{"book":"Ghamatendo","chapter":"7","verse":"55","text":"Lekeni Stefani aku kamema Ghumuhe Mwenzeluka, kalola kulanga kawona utunitso we Imulungu na Yesu kema lubali lwe kujilo lwe Imulungu."},{"book":"Ghamatendo","chapter":"7","verse":"56","text":"Kalonga, “Loleni! Nakona kulanga kupfughuka, ne imwana we Imunu kema lubali lwa kujilo lwe Imulungu!”"},{"book":"Ghamatendo","chapter":"7","verse":"57","text":"Baho, iwanu wose iwakalile mne libaratsa lila waghadiwa maghutwi ghawo na kukemelela. Kuya wose wamghendela hamwe,"},{"book":"Ghamatendo","chapter":"7","verse":"58","text":"wamlapfa kunze mwe ghumji wandusa kumtowa na ghamabwe. Iwakalangama tsaweka ghamaghwanda ghawo mne ghamaghulu ghe imsongolo yumwe iyakemighwe Sauli aghalolese."},{"book":"Ghamatendo","chapter":"7","verse":"59","text":"Hawang'ali womtowa na ghamabwe, Stefani kalomba, “Imtwatsa Yesu, ubokele muhe wangu.”"},{"book":"Ghamatendo","chapter":"7","verse":"60","text":"Tsakatowa ghamaghoti, kakemelela, “Imtwatsa! Uwaleghusile nzambi ino.” Hayamalitse kulonga apfo, kafa."}]}