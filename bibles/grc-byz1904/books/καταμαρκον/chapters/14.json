{"data":[{"book":"ΚΑΤΑ ΜΑΡΚΟΝ","chapter":"14","verse":"1","text":"Ἦν δὲ τὸ πάσχα καὶ τὰ ἄζυμα μετὰ δύο ἡμέρας. καὶ ἐζήτουν οἱ ἀρχιερεῖς καὶ οἱ γραμματεῖς πῶς αὐτὸν ἐν δόλῳ κρατήσαντες ἀποκτείνωσιν."},{"book":"ΚΑΤΑ ΜΑΡΚΟΝ","chapter":"14","verse":"2","text":"ἔλεγον δὲ μὴ ἐν τῇ ἑορτῇ, μήποτε θόρυβος ἔσται τοῦ λαοῦ."},{"book":"ΚΑΤΑ ΜΑΡΚΟΝ","chapter":"14","verse":"3","text":"Καὶ ὄντος αὐτοῦ ἐν Βηθανίᾳ ἐν τῇ οἰκίᾳ Σίμωνος τοῦ λεπροῦ, κατακειμένου αὐτοῦ ἦλθε γυνὴ ἔχουσα ἀλάβαστρον μύρου νάρδου πιστικῆς πολυτελοῦς, καὶ συντρίψασα τὸ ἀλάβαστρον κατέχεεν αὐτοῦ κατὰ τῆς κεφαλῆς."},{"book":"ΚΑΤΑ ΜΑΡΚΟΝ","chapter":"14","verse":"4","text":"ἦσαν δέ τινες ἀγανακτοῦντες πρὸς ἑαυτοὺς λέγοντες· εἰς τί ἡ ἀπώλεια αὕτη τοῦ μύρου γέγονεν;"},{"book":"ΚΑΤΑ ΜΑΡΚΟΝ","chapter":"14","verse":"5","text":"ἠδύνατο γὰρ τοῦτο τὸ μύρον πραθῆναι ἐπάνω τριακοσίων δηναρίων καὶ δοθῆναι τοῖς πτωχοῖς· καὶ ἐνεβριμῶντο αὐτῇ."},{"book":"ΚΑΤΑ ΜΑΡΚΟΝ","chapter":"14","verse":"6","text":"ὁ δὲ Ἰησοῦς εἶπεν· ἄφετε αὐτήν· τί αὐτῇ κόπους παρέχετε; καλὸν ἔργον εἰργάσατο ἐν ἐμοί."},{"book":"ΚΑΤΑ ΜΑΡΚΟΝ","chapter":"14","verse":"7","text":"πάντοτε γὰρ τοὺς πτωχοὺς ἔχετε μεθ᾽ ἑαυτῶν, καὶ ὅταν θέλητε δύνασθε αὐτοὺς εὖ ποιῆσαι· ἐμὲ δὲ οὐ πάντοτε ἔχετε."},{"book":"ΚΑΤΑ ΜΑΡΚΟΝ","chapter":"14","verse":"8","text":"ὃ ἔσχεν αὕτη ἐποίησε· προέλαβε μυρίσαι μου τὸ σῶμα εἰς τὸν ἐνταφιασμόν."},{"book":"ΚΑΤΑ ΜΑΡΚΟΝ","chapter":"14","verse":"9","text":"ἀμὴν λέγω ὑμῖν, ὅπου ἐὰν κηρυχθῇ τὸ εὐαγγέλιον τοῦτο εἰς ὅλον τὸν κόσμον, καὶ ὃ ἐποίησεν αὕτη λαληθήσεται εἰς μνημόσυνον αὐτῆς."},{"book":"ΚΑΤΑ ΜΑΡΚΟΝ","chapter":"14","verse":"10","text":"Καὶ Ἰούδας ὁ Ἰσκαριώτης, εἷς τῶν δώδεκα, ἀπῆλθε πρὸς τοὺς ἀρχιερεῖς ἵνα παραδῷ αὐτὸν αὐτοῖς."},{"book":"ΚΑΤΑ ΜΑΡΚΟΝ","chapter":"14","verse":"11","text":"οἱ δὲ ἀκούσαντες ἐχάρησαν, καὶ ἐπηγγείλαντο αὐτῷ ἀργύρια δοῦναι· καὶ ἐζήτει πῶς εὐκαίρως αὐτὸν παραδῷ."},{"book":"ΚΑΤΑ ΜΑΡΚΟΝ","chapter":"14","verse":"12","text":"Καὶ τῇ πρώτῃ ἡμέρᾳ τῶν ἀζύμων, ὅτε τὸ πάσχα ἔθυον, λέγουσιν αὐτῷ οἱ μαθηταὶ αὐτοῦ· ποῦ θέλεις ἀπελθόντες ἑτοιμάσωμεν ἵνα φάγῃς τὸ πάσχα;"},{"book":"ΚΑΤΑ ΜΑΡΚΟΝ","chapter":"14","verse":"13","text":"καὶ ἀποστέλλει δύο τῶν μαθητῶν αὐτοῦ καὶ λέγει αὐτοῖς· ὑπάγετε εἰς τὴν πόλιν, καὶ ἀπαντήσει ὑμῖν ἄνθρωπος κεράμιον ὕδατος βαστάζων· ἀκολουθήσατε αὐτῷ,"},{"book":"ΚΑΤΑ ΜΑΡΚΟΝ","chapter":"14","verse":"14","text":"καὶ ὅπου ἐὰν εἰσέλθῃ, εἴπατε τῷ οἰκοδεσπότῃ ὅτι ὁ διδάσκαλος λέγει· ποῦ ἐστι τὸ κατάλυμά μου ὅπου τὸ πάσχα μετὰ τῶν μαθητῶν μου φάγω;"},{"book":"ΚΑΤΑ ΜΑΡΚΟΝ","chapter":"14","verse":"15","text":"καὶ αὐτὸς ὑμῖν δείξει ἀνώγαιον μέγα ἐστρωμένον ἕτοιμον· ἐκεῖ ἑτοιμάσατε ἡμῖν."},{"book":"ΚΑΤΑ ΜΑΡΚΟΝ","chapter":"14","verse":"16","text":"καὶ ἐξῆλθον οἱ μαθηταὶ αὐτοῦ καὶ ἦλθον εἰς τὴν πόλιν, καὶ εὗρον καθὼς εἶπεν αὐτοῖς, καὶ ἡτοίμασαν τὸ πάσχα."},{"book":"ΚΑΤΑ ΜΑΡΚΟΝ","chapter":"14","verse":"17","text":"Καὶ ὀψίας γενομένης ἔρχεται μετὰ τῶν δώδεκα·"},{"book":"ΚΑΤΑ ΜΑΡΚΟΝ","chapter":"14","verse":"18","text":"καὶ ἀνακειμένων αὐτῶν καὶ ἐσθιόντων εἶπεν ὁ Ἰησοῦς· ἀμὴν λέγω ὑμῖν ὅτι εἷς ἐξ ὑμῶν παραδώσει με, ὁ ἐσθίων μετ᾽ ἐμοῦ."},{"book":"ΚΑΤΑ ΜΑΡΚΟΝ","chapter":"14","verse":"19","text":"οἱ δὲ ἤρξαντο λυπεῖσθαι καὶ λέγειν αὐτῷ εἷς καθ᾽ εἷς· μήτι ἐγώ; καὶ ἄλλος· μήτι ἐγώ;"},{"book":"ΚΑΤΑ ΜΑΡΚΟΝ","chapter":"14","verse":"20","text":"ὁ δὲ ἀποκριθεὶς εἶπεν αὐτοῖς· εἷς ἐκ τῶν δώδεκα, ὁ ἐμβαπτόμενος μετ᾽ ἐμοῦ εἰς τὸ τρυβλίον."},{"book":"ΚΑΤΑ ΜΑΡΚΟΝ","chapter":"14","verse":"21","text":"ὁ μὲν υἱὸς τοῦ ἀνθρώπου ὑπάγει καθὼς γέγραπται περὶ αὐτοῦ· οὐαὶ δὲ τῷ ἀνθρώπῳ ἐκείνῳ, δι᾽ οὗ ὁ υἱὸς τοῦ ἀνθρώπου παραδίδοται· καλὸν ἦν αὐτῷ εἰ οὐκ ἐγεννήθη ὁ ἄνθρωπος ἐκεῖνος."},{"book":"ΚΑΤΑ ΜΑΡΚΟΝ","chapter":"14","verse":"22","text":"Καὶ ἐσθιόντων αὐτῶν λαβὼν ὁ Ἰησοῦς ἄρτον εὐλογήσας ἔκλασε καὶ ἔδωκεν αὐτοῖς καὶ εἶπε· λάβετε [φάγετε]· τοῦτό ἐστι τὸ σῶμά μου."},{"book":"ΚΑΤΑ ΜΑΡΚΟΝ","chapter":"14","verse":"23","text":"καὶ λαβὼν [τὸ] ποτήριον εὐχαριστήσας ἔδωκεν αὐτοῖς, καὶ ἔπιον ἐξ αὐτοῦ πάντες."},{"book":"ΚΑΤΑ ΜΑΡΚΟΝ","chapter":"14","verse":"24","text":"καὶ εἶπεν αὐτοῖς· τοῦτό ἐστι τὸ αἷμά μου τὸ τῆς καινῆς διαθήκης τὸ περὶ πολλῶν ἐκχυνόμενον."},{"book":"ΚΑΤΑ ΜΑΡΚΟΝ","chapter":"14","verse":"25","text":"ἀμὴν λέγω ὑμῖν ὅτι οὐκέτι οὐ μὴ πίω ἐκ τοῦ γενήματος τῆς ἀμπέλου ἕως τῆς ἡμέρας ἐκείνης ὅταν αὐτὸ πίνω καινὸν ἐν τῇ βασιλείᾳ τοῦ Θεοῦ."},{"book":"ΚΑΤΑ ΜΑΡΚΟΝ","chapter":"14","verse":"26","text":"Καὶ ὑμνήσαντες ἐξῆλθον εἰς τὸ ὄρος τῶν ἐλαιῶν."},{"book":"ΚΑΤΑ ΜΑΡΚΟΝ","chapter":"14","verse":"27","text":"καὶ λέγει αὐτοῖς ὁ Ἰησοῦς ὅτι πάντες σκανδαλισθήσεσθε ἐν ἐμοὶ ἐν τῇ νυκτὶ ταύτῃ· ὅτι γέγραπται, πατάξω τὸν ποιμένα καὶ διασκορπισθήσονται τὰ πρόβατα·"},{"book":"ΚΑΤΑ ΜΑΡΚΟΝ","chapter":"14","verse":"28","text":"ἀλλὰ μετὰ τὸ ἐγερθῆναί με προάξω ὑμᾶς εἰς τὴν Γαλιλαίαν."},{"book":"ΚΑΤΑ ΜΑΡΚΟΝ","chapter":"14","verse":"29","text":"ὁ δὲ Πέτρος ἔφη αὐτῷ· καὶ εἰ πάντες σκανδαλισθήσονται, ἀλλ᾽ οὐκ ἐγώ."},{"book":"ΚΑΤΑ ΜΑΡΚΟΝ","chapter":"14","verse":"30","text":"καὶ λέγει αὐτῷ ὁ Ἰησοῦς· ἀμὴν λέγω σοι ὅτι σὺ σήμερον ἐν τῇ νυκτὶ ταύτῃ πρὶν ἢ δὶς ἀλέκτορα φωνῆσαι τρὶς ἀπαρνήσῃ με."},{"book":"ΚΑΤΑ ΜΑΡΚΟΝ","chapter":"14","verse":"31","text":"ὁ δὲ Πέτρος ἐκ περισσοῦ ἔλεγε μᾶλλον· ἐάν με δέῃ συναποθανεῖν σοι, οὐ μή σε ἀπαρνήσομαι. ὡσαύτως δὲ καὶ πάντες ἔλεγον."},{"book":"ΚΑΤΑ ΜΑΡΚΟΝ","chapter":"14","verse":"32","text":"Καὶ ἔρχονται εἰς χωρίον οὗ τὸ ὄνομα Γεθσημανῆ, καὶ λέγει τοῖς μαθηταῖς αὐτοῦ· καθίσατε ὧδε ἕως προσεύξωμαι."},{"book":"ΚΑΤΑ ΜΑΡΚΟΝ","chapter":"14","verse":"33","text":"καὶ παραλαμβάνει τὸν Πέτρον καὶ Ἰάκωβον καὶ Ἰωάννην μεθ᾽ ἑαυτοῦ, καὶ ἤρξατο ἐκθαμβεῖσθαι καὶ ἀδημονεῖν"},{"book":"ΚΑΤΑ ΜΑΡΚΟΝ","chapter":"14","verse":"34","text":"καὶ λέγειν αὐτοῖς· περίλυπός ἐστιν ἡ ψυχή μου ἕως θανάτου· μείνατε ὧδε καὶ γρηγορεῖτε."},{"book":"ΚΑΤΑ ΜΑΡΚΟΝ","chapter":"14","verse":"35","text":"καὶ προελθὼν μικρὸν ἔπεσεν ἐπὶ πρόσωπον ἐπὶ τῆς γῆς, καὶ προσηύχετο ἵνα, εἰ δυνατόν ἐστι, παρέλθῃ ἀπ᾽ αὐτοῦ ἡ ὥρα,"},{"book":"ΚΑΤΑ ΜΑΡΚΟΝ","chapter":"14","verse":"36","text":"καὶ ἔλεγεν· ἀββᾶ ὁ πατήρ, πάντα δυνατά σοι· παρένεγκε τὸ ποτήριον ἀπ᾽ ἐμοῦ τοῦτο· ἀλλ᾽ οὐ τί ἐγὼ θέλω, ἀλλ᾽ εἴ τι σύ."},{"book":"ΚΑΤΑ ΜΑΡΚΟΝ","chapter":"14","verse":"37","text":"καὶ ἔρχεται καὶ εὑρίσκει αὐτοὺς καθεύδοντας, καὶ λέγει τῷ Πέτρῳ· Σίμων, καθεύδεις; οὐκ ἰσχύσατε μίαν ὥραν γρηγορῆσαι;"},{"book":"ΚΑΤΑ ΜΑΡΚΟΝ","chapter":"14","verse":"38","text":"γρηγορεῖτε καὶ προσεύχεσθε, ἵνα μὴ εἰσέλθητε εἰς πειρασμόν· τὸ μὲν πνεῦμα πρόθυμον, ἡ δὲ σὰρξ ἀσθενής."},{"book":"ΚΑΤΑ ΜΑΡΚΟΝ","chapter":"14","verse":"39","text":"καὶ πάλιν ἀπελθὼν προσηύξατο τὸν αὐτὸν λόγον εἰπών."},{"book":"ΚΑΤΑ ΜΑΡΚΟΝ","chapter":"14","verse":"40","text":"καὶ ὑποστρέψας εὗρεν αὐτοὺς πάλιν καθεύδοντας· ἦσαν γὰρ οἱ ὀφθαλμοὶ αὐτῶν καταβαρυνόμενοι, καὶ οὐκ ᾔδεισαν τί ἀποκριθῶσιν αὐτῷ."},{"book":"ΚΑΤΑ ΜΑΡΚΟΝ","chapter":"14","verse":"41","text":"καὶ ἔρχεται τὸ τρίτον καὶ λέγει αὐτοῖς· καθεύδετε λοιπὸν καὶ ἀναπαύεσθε! ἀπέχει· ἦλθεν ἡ ὥρα· ἰδοὺ παραδίδοται ὁ υἱὸς τοῦ ἀνθρώπου εἰς τὰς χεῖρας τῶν ἁμαρτωλῶν·"},{"book":"ΚΑΤΑ ΜΑΡΚΟΝ","chapter":"14","verse":"42","text":"ἐγείρεσθε, ἄγωμεν· ἰδοὺ ὁ παραδιδούς με ἤγγικε."},{"book":"ΚΑΤΑ ΜΑΡΚΟΝ","chapter":"14","verse":"43","text":"Καὶ εὐθέως, ἔτι αὐτοῦ λαλοῦντος, παραγίνεται Ἰούδας ὁ Ἰσκαριώτης, εἷς τῶν δώδεκα, καὶ μετ᾽ αὐτοῦ ὄχλος πολὺς μετὰ μαχαιρῶν καὶ ξύλων, ἀπεσταλμένοι παρὰ τῶν ἀρχιερέων καὶ γραμματέων καὶ τῶν πρεσβυτέρων."},{"book":"ΚΑΤΑ ΜΑΡΚΟΝ","chapter":"14","verse":"44","text":"δεδώκει δὲ ὁ παραδιδοὺς αὐτὸν σύσσημον αὐτοῖς λέγων· ὃν ἂν φιλήσω, αὐτός ἐστι· κρατήσατε αὐτὸν καὶ ἀπαγάγετε ἀσφαλῶς."},{"book":"ΚΑΤΑ ΜΑΡΚΟΝ","chapter":"14","verse":"45","text":"καὶ ἐλθὼν εὐθέως προσελθὼν αὐτῷ λέγει· χαῖρε, ῥαββί, καὶ κατεφίλησεν αὐτόν."},{"book":"ΚΑΤΑ ΜΑΡΚΟΝ","chapter":"14","verse":"46","text":"οἱ δὲ ἐπέβαλον ἐπ᾽ αὐτὸν τὰς χεῖρας αὐτῶν καὶ ἐκράτησαν αὐτόν."},{"book":"ΚΑΤΑ ΜΑΡΚΟΝ","chapter":"14","verse":"47","text":"Εἷς δέ τις τῶν παρεστηκότων σπασάμενος τὴν μάχαιραν ἔπαισε τὸν δοῦλον τοῦ ἀρχιερέως καὶ ἀφεῖλεν αὐτοῦ τὸ ὠτίον."},{"book":"ΚΑΤΑ ΜΑΡΚΟΝ","chapter":"14","verse":"48","text":"καὶ ἀποκριθεὶς ὁ Ἰησοῦς εἶπεν αὐτοῖς· ὡς ἐπὶ λῃστὴν ἐξήλθετε μετὰ μαχαιρῶν καὶ ξύλων συλλαβεῖν με·"},{"book":"ΚΑΤΑ ΜΑΡΚΟΝ","chapter":"14","verse":"49","text":"καθ᾽ ἡμέραν πρὸς ὑμᾶς ἤμην ἐν τῷ ἱερῷ διδάσκων, καὶ οὐκ ἐκρατήσατέ με. ἀλλ᾽ ἵνα πληρωθῶσιν αἱ γραφαί."},{"book":"ΚΑΤΑ ΜΑΡΚΟΝ","chapter":"14","verse":"50","text":"καὶ ἀφέντες αὐτὸν ἔφυγον πάντες."},{"book":"ΚΑΤΑ ΜΑΡΚΟΝ","chapter":"14","verse":"51","text":"Καὶ εἷς τις νεανίσκος ἠκολούθησεν αὐτῷ, περιβεβλημένος σινδόνα ἐπὶ γυμνοῦ· καὶ κρατοῦσιν αὐτὸν οἱ νεανίσκοι."},{"book":"ΚΑΤΑ ΜΑΡΚΟΝ","chapter":"14","verse":"52","text":"ὁ δὲ καταλιπὼν τὴν σινδόνα γυμνὸς ἔφυγεν ἀπ᾽ αὐτῶν."},{"book":"ΚΑΤΑ ΜΑΡΚΟΝ","chapter":"14","verse":"53","text":"Καὶ ἀπήγαγον τὸν Ἰησοῦν πρὸς τὸν ἀρχιερέα· καὶ συνέρχονται αὐτῷ πάντες οἱ ἀρχιερεῖς καὶ οἱ πρεσβύτεροι καὶ οἱ γραμματεῖς."},{"book":"ΚΑΤΑ ΜΑΡΚΟΝ","chapter":"14","verse":"54","text":"καὶ ὁ Πέτρος ἀπὸ μακρόθεν ἠκολούθησεν αὐτῷ ἕως ἔσω εἰς τὴν αὐλὴν τοῦ ἀρχιερέως, καὶ ἦν συγκαθήμενος μετὰ τῶν ὑπηρετῶν καὶ θερμαινόμενος πρὸς τὸ φῶς."},{"book":"ΚΑΤΑ ΜΑΡΚΟΝ","chapter":"14","verse":"55","text":"Οἱ δὲ ἀρχιερεῖς καὶ ὅλον τὸ συνέδριον ἐζήτουν κατὰ τοῦ Ἰησοῦ μαρτυρίαν εἰς τὸ θανατῶσαι αὐτόν, καὶ οὐχ εὕρισκον·"},{"book":"ΚΑΤΑ ΜΑΡΚΟΝ","chapter":"14","verse":"56","text":"πολλοὶ γὰρ ἐψευδομαρτύρουν κατ᾽ αὐτοῦ, καὶ ἴσαι αἱ μαρτυρίαι οὐκ ἦσαν."},{"book":"ΚΑΤΑ ΜΑΡΚΟΝ","chapter":"14","verse":"57","text":"καί τινες ἀναστάντες ἐψευδομαρτύρουν κατ᾽ αὐτοῦ λέγοντες"},{"book":"ΚΑΤΑ ΜΑΡΚΟΝ","chapter":"14","verse":"58","text":"ὅτι ἡμεῖς ἠκούσαμεν αὐτοῦ λέγοντος, ὅτι ἐγὼ καταλύσω τὸν ναὸν τοῦτον τὸν χειροποίητον καὶ διὰ τριῶν ἡμερῶν ἄλλον ἀχειροποίητον οἰκοδομήσω."},{"book":"ΚΑΤΑ ΜΑΡΚΟΝ","chapter":"14","verse":"59","text":"καὶ οὐδὲ οὕτως ἴση ἦν ἡ μαρτυρία αὐτῶν."},{"book":"ΚΑΤΑ ΜΑΡΚΟΝ","chapter":"14","verse":"60","text":"καὶ ἀναστὰς ὁ ἀρχιερεὺς εἰς τὸ μέσον ἐπηρώτα τὸν Ἰησοῦν λέγων· οὐκ ἀποκρίνῃ οὐδέν; τί οὗτοί σου καταμαρτυροῦσιν;"},{"book":"ΚΑΤΑ ΜΑΡΚΟΝ","chapter":"14","verse":"61","text":"ὁ δὲ ἐσιώπα καὶ οὐδὲν ἀπεκρίνατο. πάλιν ὁ ἀρχιερεὺς ἐπηρώτα αὐτὸν καὶ λέγει αὐτῷ· σὺ εἶ ὁ Χριστὸς ὁ υἱὸς τοῦ εὐλογητοῦ;"},{"book":"ΚΑΤΑ ΜΑΡΚΟΝ","chapter":"14","verse":"62","text":"ὁ δὲ Ἰησοῦς εἶπεν· ἐγώ εἰμι· καὶ ὄψεσθε τὸν υἱὸν τοῦ ἀνθρώπου ἐκ δεξιῶν καθήμενον τῆς δυνάμεως καὶ ἐρχόμενον ἐπὶ τῶν νεφελῶν τοῦ οὐρανοῦ."},{"book":"ΚΑΤΑ ΜΑΡΚΟΝ","chapter":"14","verse":"63","text":"ὁ δὲ ἀρχιερεὺς διαρρήξας τοὺς χιτῶνας αὐτοῦ λέγει· τί ἔτι χρείαν ἔχομεν μαρτύρων;"},{"book":"ΚΑΤΑ ΜΑΡΚΟΝ","chapter":"14","verse":"64","text":"ἠκούσατε πάντως τῆς βλασφημίας· τί ὑμῖν φαίνεται; οἱ δὲ πάντες κατέκριναν αὐτὸν εἶναι ἔνοχον θανάτου."},{"book":"ΚΑΤΑ ΜΑΡΚΟΝ","chapter":"14","verse":"65","text":"Καὶ ἤρξαντό τινες ἐμπτύειν αὐτῷ καὶ περικαλύπτειν τὸ πρόσωπον αὐτοῦ καὶ κολαφίζειν αὐτὸν καὶ λέγειν αὐτῷ· προφήτευσον ἡμῖν τίς ἐστιν ὁ παίσας σε. καὶ οἱ ὑπηρέται ῥαπίσμασιν αὐτὸν ἔβαλον."},{"book":"ΚΑΤΑ ΜΑΡΚΟΝ","chapter":"14","verse":"66","text":"Καὶ ὄντος τοῦ Πέτρου κάτω ἐν τῇ αὐλῇ ἔρχεται μία τῶν παιδισκῶν τοῦ ἀρχιερέως,"},{"book":"ΚΑΤΑ ΜΑΡΚΟΝ","chapter":"14","verse":"67","text":"καὶ ἰδοῦσα τὸν Πέτρον θερμαινόμενον ἐμβλέψασα αὐτῷ λέγει· καὶ σὺ μετὰ τοῦ Ἰησοῦ τοῦ Ναζαρηνοῦ ἦσθα."},{"book":"ΚΑΤΑ ΜΑΡΚΟΝ","chapter":"14","verse":"68","text":"ὁ δὲ ἠρνήσατο λέγων· οὐκ οἶδα οὐδὲ ἐπίσταμαι τί σὺ λέγεις. καὶ ἐξῆλθεν ἔξω εἰς τὸ προαύλιον, καὶ ἀλέκτωρ ἐφώνησε."},{"book":"ΚΑΤΑ ΜΑΡΚΟΝ","chapter":"14","verse":"69","text":"καὶ ἡ παιδίσκη ἰδοῦσα αὐτὸν πάλιν ἤρξατο λέγειν τοῖς παρεστηκόσιν ὅτι οὗτος ἐξ αὐτῶν ἐστιν."},{"book":"ΚΑΤΑ ΜΑΡΚΟΝ","chapter":"14","verse":"70","text":"ὁ δὲ πάλιν ἠρνεῖτο. καὶ μετὰ μικρὸν πάλιν οἱ παρεστῶτες ἔλεγον τῷ Πέτρῳ· ἀληθῶς ἐξ αὐτῶν εἶ· καὶ γὰρ Γαλιλαῖος εἶ καὶ ἡ λαλιά σου ὁμοιάζει."},{"book":"ΚΑΤΑ ΜΑΡΚΟΝ","chapter":"14","verse":"71","text":"ὁ δὲ ἤρξατο ἀναθεματίζειν καὶ ὀμνύναι ὅτι οὐκ οἶδα τὸν ἄνθρωπον τοῦτον ὃν λέγετε. καὶ ἐκ δευτέρου ἀλέκτωρ ἐφώνησε."},{"book":"ΚΑΤΑ ΜΑΡΚΟΝ","chapter":"14","verse":"72","text":"καὶ ἀνεμνήσθη ὁ Πέτρος τὸ ῥῆμα ὃ εἶπεν αὐτῷ ὁ Ἰησοῦς ὅτι πρὶν ἀλέκτορα φωνῆσαι δίς, ἀπαρνήσῃ με τρίς· καὶ ἐπιβαλὼν ἔκλαιε."}]}