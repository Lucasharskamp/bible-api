{"data":[{"book":"Zekaria","chapter":"2","verse":"1","text":"Ne atingʼo wangʼa kendo angʼicho mi naneno ngʼat moro motingʼo tond pimo e lwete!"},{"book":"Zekaria","chapter":"2","verse":"2","text":"Eka napenjo niya, “Idhi kanye?”"},{"book":"Zekaria","chapter":"2","verse":"3","text":"Eka malaika mane loso koda noa, kendo malaika machielo nobiro mondo oromne"},{"book":"Zekaria","chapter":"2","verse":"4","text":"kendo nowachone niya, “Ringi inyis wuowi matin cha ni, ‘Jerusalem biro bedo dala ma ok ochiel gi ohinga nikech ji kod jamni mabiro dak e iye biro bedo mangʼeny mohinge."},{"book":"Zekaria","chapter":"2","verse":"5","text":"Kendo an awuon abiro bedone ohinga mar mach molwore kendo abiro bedone duongʼ maler e diere,’ ” Jehova Nyasaye ema owacho."},{"book":"Zekaria","chapter":"2","verse":"6","text":"Jehova Nyasaye nowacho niya, “Ringi ia e piny man yo nyandwat, nikech asekeyou nyaka e tunge angʼwen mag polo."},{"book":"Zekaria","chapter":"2","verse":"7","text":"“Un joma odak e piny nyar Babulon ringuru utony udhi Sayun!”"},{"book":"Zekaria","chapter":"2","verse":"8","text":"Nimar ma e gima Jehova Nyasaye Maratego owacho, “Bangʼ ka osemiya duongʼ kendo oseora mondo arad gi pinje mosepeyou, kendo mondo anyisgi ni ngʼato angʼata momulou osoko mana tong wangʼ Nyasaye,"},{"book":"Zekaria","chapter":"2","verse":"9","text":"to abiro kumogi mi wasumbini mag-gi giwegi pegi. Eka unungʼe ni Jehova Nyasaye Maratego ema oseora.”"},{"book":"Zekaria","chapter":"2","verse":"10","text":"Jehova Nyasaye wachone nyar Sayun niya, “Koguru matek kendo beduru mabor nikech abiro dak e dieru."},{"book":"Zekaria","chapter":"2","verse":"11","text":"Pinje mangʼeny noriwre gi Jehova Nyasaye e odiechiengʼno kendo ginibed joga. Anadag e dieru kendo unungʼe ni Jehova Nyasaye Maratego ema oseora iru."},{"book":"Zekaria","chapter":"2","verse":"12","text":"Jehova Nyasaye nokaw Juda kaka girkeni mare e piny maler, kendo enochak oyier Jerusalem."},{"book":"Zekaria","chapter":"2","verse":"13","text":"Ji duto mondo olingʼ thi e nyim Jehova Nyasaye, nikech osewuok oa kar dakne maler.”"}]}