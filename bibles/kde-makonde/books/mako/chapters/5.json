{"data":[{"book":"Mako","chapter":"5","verse":"1","text":"Yesu na vakuhundwa vake nkuhwika m'bali wavili wa Litanda lya Galilaya, kuchilambo cha Vagelasi.5:1 Malemba lanji la kala vanji vàlembile Vagadala va vanji vàlembile Vagelasi na vanji vàlembile Vagelagesi."},{"book":"Mako","chapter":"5","verse":"2","text":"Yesu pasulupwike muingalava, upala nkukojana na munu yumo ánavele na nanndenga, munu aneyo áhaleke ya kumisati."},{"book":"Mako","chapter":"5","verse":"3","text":"Maduva lammalele munu aneyo áikala chihi kumisati na wala nanga munu anahulwile kuntava kavila mididi ya chitale."},{"book":"Mako","chapter":"5","verse":"4","text":"Myanda yohe vánintava mididi ya chitale na dipingu, henga nang'e nkukadulanga aila mididi ya chitale na kulumulanga adila dipingu, na wala nanga munu anahulwile unkamula."},{"book":"Mako","chapter":"5","verse":"5","text":"Chilo na muhi áikala kumisati na myanda inji áva kumachinga wakuta ding'uto akuno walicheketanga mayanga."},{"book":"Mako","chapter":"5","verse":"6","text":"Pammwene Yesu kwa kulehu, nkuntukutila nkutindivala malundi."},{"book":"Mako","chapter":"5","verse":"7","text":"Nkunonoha lidi wachidoni, “Yesu Mwana wa Nnungu Nkulu, ùndambela chani? Nakuyuwa uapile kwa Nnungu kuva ukambengubaniha!”"},{"book":"Mako","chapter":"5","verse":"8","text":"Átangwele uchocho kwa kuva, Yesu ánnyaulidile kuva, “Wako nanndenga, mmuke ayu munu!”"},{"book":"Mako","chapter":"5","verse":"9","text":"Bahi Yesu nkummuja kuchidoni, “Wako lina lyako nnani?”"},{"book":"Mako","chapter":"5","verse":"10","text":"Avala anamindenga nkunnyuwa Yesu kavila uchinga anavayamile nchilambo achila."},{"book":"Mako","chapter":"5","verse":"11","text":"Pepi na anepo pávele na likuwa likulu lya dinguluve dichisosanya chakulya nnyenje lichinga."},{"book":"Mako","chapter":"5","verse":"12","text":"Bahi avala anamindenga nkumpembeja Yesu uvachidoni, “Tuamulise tuhwene padinguluve adila, ùtuluhusu tuvende.”"},{"book":"Mako","chapter":"5","verse":"13","text":"Yesu nkuvaluhusu. Anepo anevo anamindenga nkummuka ayula munu, nkunavenda avala anguluve. Alila likuwa lyammalele lya dinguluve dínavele malinga alufu mbili, nkuhelelekela kumakobikobi, nkutubukila nnitanda na vammalele nkuhwa mmedi."},{"book":"Mako","chapter":"5","verse":"14","text":"Vachúnga va adila dinguluve nkutukuta, nkunavahaulila vanu vavêle kumanga na kumawelu kwamba mambo lammalele lavahumidîle. Vanu nkuhwena unalola lahumidîle."},{"book":"Mako","chapter":"5","verse":"15","text":"Pavahwikile kwanga Yesu, nkumwona ayula munu ánavele na likuwa lya anamindenga aikèlè pahi, awètè dinguwo dyake na ding'ano dyake dimmuidìlè, vanu vammalele nkuyopa."},{"book":"Mako","chapter":"5","verse":"16","text":"Vanu valawêne àlalá latendêke na lavapête anguluve, nkuhwena unavahaulila vanu vanji."},{"book":"Mako","chapter":"5","verse":"17","text":"Bahi nkutandilika kunnyuwa Yesu auke nchilambo chavo."},{"book":"Mako","chapter":"5","verse":"18","text":"Yesu pánavele nkukwela muingalava, ayula munu ánavele na anamindenga nkunnyuwa Yesu apapatane nawe."},{"book":"Mako","chapter":"5","verse":"19","text":"Henga Yesu nkunnyitila. Nkunnyaulila kuchidoni, “Wako hwena kukaya kwa alangavako ukavahaulile lammalele lakutendedîle Nang'olo na namuna chakuvikidile chididi.”"},{"book":"Mako","chapter":"5","verse":"20","text":"Bahi ayula munu nkuhwena n'dimanga kumi dichêmwa Dikapoli, wayanjaja habali dya mambo àlalá lammalele lántendedìlè Yesu. Na vanu vammalele vanapilikene, nkukangana."},{"book":"Mako","chapter":"5","verse":"21","text":"Yesu nkuyombokela kavila m'bali wavili wa litanda. Pánavele nnyenje litanda, vanu vohe nkun'dinguka."},{"book":"Mako","chapter":"5","verse":"22","text":"Anepo nkwida munu yumo ánavele nkulu wa ing'ande ya kunnyuwila Nnungu, uvanchema Yailo. Pammwene Yesu nkulimatohija mmadodo mwanga Yesu,"},{"book":"Mako","chapter":"5","verse":"23","text":"nkunnyuwa wachidoni, “Nahaku wangu ànabwahela namene na àvele pepi na kuhwa. Nakuyuwa uide, ukammikile makono lako, apate kulama na kuva mumi.”"},{"book":"Mako","chapter":"5","verse":"24","text":"Bahi Yesu nkulongana nawe. Na vanu vohe nkumpapata, akuno uvan'gumaguma kila m'bali."},{"book":"Mako","chapter":"5","verse":"25","text":"Umula nnikuwa múvele na mmahe yumo achiuula ugonjo wa kuhuma myadi vyaka kumi na mbili."},{"book":"Mako","chapter":"5","verse":"26","text":"Mmahe aneyo ánibanika namene wavahwenela vaganga. Ánimalila dihela dyake dyammalele waliuuja, henga wala nanga panapete wasa, nkuhalija chihi kupwateka."},{"book":"Mako","chapter":"5","verse":"27","text":"Mmahe aneyo papilikene habali dyanga Yesu, nkuvapunda vanu vammalele va nnikuwa alila, nkummwenela Yesu kwa nnyuma, nkunagusa lijoho lyawete Yesu."},{"book":"Mako","chapter":"5","verse":"28","text":"Átendile uchocho kwa kuva ánilitongolela mwene kuva, “Nikàgusa chihi lijoho lyake nguchingulame.”"},{"book":"Mako","chapter":"5","verse":"29","text":"Pagusije chihi inguwo ya Yesu, upala myadi nkuleka kuhuma, mwene nkulyona mummili mwake kuva ànilama."},{"book":"Mako","chapter":"5","verse":"30","text":"Upala Yesu nkumala kuva dimongo dyake dìnimmuka. Nkulilaukila alila likuwa lya vanu, nkuuja kuchidoni, “Nnani angugusîje inguwo yangu?”"},{"book":"Mako","chapter":"5","verse":"31","text":"Vakuhundwa vake nkunnyang'ula kuchidoni, “Ùvenkulola vanu chivakuguma-guma, mwadachi ùuja kuva nnani akugusîje?”"},{"book":"Mako","chapter":"5","verse":"32","text":"Henga Yesu nkuhalija kulola mipata yammalele uchinga amwone ayula atendîle uchocho."},{"book":"Mako","chapter":"5","verse":"33","text":"Ayula mmahe nkuyopa na nkutandilika kutetemela, ing'anya ánimala lammalele lannyumidile. Nkuhwena unaliyaha mmadodo langa Yesu, nkunnyaulila lammalele."},{"book":"Mako","chapter":"5","verse":"34","text":"Yesu nkunnyaulila kuchidoni, “Mwanangu, ing'ulupa yako ìnikulamya. Hwena kwa amani, na ulame mwelehu ugonjo wako.”"},{"book":"Mako","chapter":"5","verse":"35","text":"Yesu pánavele nkutongola anelo, nkwida vanu kuhaloka kukaya kwanga Yailo nkulu wa ing'ande ya kunnyuwila Nnungu, nkunnyaulila ayula nkulu kuchidoni, “Nahaku wako ànihwa. Chamani chuhalija chihi unkambyakambya Nkúhunda?”"},{"book":"Mako","chapter":"5","verse":"36","text":"Henga Yesu nanga panapilikanidile malove lavo, nkunnyaulila Yailo kuchidoni, “Unayope, wako kulupila chihi.”"},{"book":"Mako","chapter":"5","verse":"37","text":"Yesu nanga panalembedile apelekelwe na munu yunji, henga nkuhwena chihi na Petulo na Yakobo na Yohana nnung'une Yakobo."},{"book":"Mako","chapter":"5","verse":"38","text":"Pavahwikile pakaya pa Yailo, Yesu nkupilikana vanu uvakuta na kulikutangila."},{"book":"Mako","chapter":"5","verse":"39","text":"Yesu nkuinjila nng'ande, nkuvahaulila vanu kuchidoni, “Mwadachi mùnanyakonya na kukutanga? Mwana nanga pahwile, àlele chihi luwono.”"},{"book":"Mako","chapter":"5","verse":"40","text":"Henga vanang'o nkunnyeka. Bahi Yesu nkuvahumya vanu vammalele panda, nkuntwala chihi atatake na anyokwe mwali na avala vakuhundwa vake vatatu vanalangene navo, nkuinjila nchumba chanalele aneyo mwali."},{"book":"Mako","chapter":"5","verse":"41","text":"Yesu nkunkamula nkono ayula nahaku, nkunnyaulila kuchidoni, “Talita kumi!” Mana lake, “Nahaku nìkuhaulila imila!”"},{"book":"Mako","chapter":"5","verse":"42","text":"Upala, ayula mwali nkuimila, nkutandilika uhwena. Ayula mwali ávele na vyaka kumi na mbili. Anepo vanu pavalawene anelo latendêke, nkukangana namene."},{"book":"Mako","chapter":"5","verse":"43","text":"Yesu nkuvaduma vananyaulile munu woheyo kwamba àlalá latendêke. Anepo nkuvahaulila vamwing'e ayula mwali chakulya alye."}]}