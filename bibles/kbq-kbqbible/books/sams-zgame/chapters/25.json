{"data":[{"book":"Sams-Zgame","chapter":"25","verse":"1","text":"Ra Anumzamoka kagrite nagu namena eri'na e'na ama nunamuna nehue."},{"book":"Sams-Zgame","chapter":"25","verse":"2","text":"Kagra nagri Anumza mani'nanke'na, kagrite namentintia nehue. Kagra natrege'na nagazegura osaneno. Hanki ha' vaheni'a zamatrege'za, hara hu nagate'nere'za musena osiho."},{"book":"Sams-Zgame","chapter":"25","verse":"3","text":"Kagrite'ma amuha nehu'za zamentintima nehaza vahera zmatresnanke'za, zamagazegura osugahaze. Hianagi kagri'ma ha'ma renegantaza vahe'mo'za, osuga zamavu zamava'ma hu'naza zanku zamagesa nentahi'za zamagazegura hugahaze."},{"book":"Sams-Zgame","chapter":"25","verse":"4","text":"Ra Anumzamoka knare kavukva zana naveri nehunka, Kagri'ma kavaririnua kana rempi hunamio."},{"book":"Sams-Zgame","chapter":"25","verse":"5","text":"Tamage nanekeka'afi kegava hunka navrenka nevunka, anankema amage'ma antesnua zana rempi hunamio. Na'ankure kagra nagri Anumza mani'nenka, nagu'vazinka ete nenavrane. Ana nehanku maka knafina Kagrama nazama hananku, amuhara nehue."},{"book":"Sams-Zgame","chapter":"25","verse":"6","text":"Ra Anumzamoka kasunku zanku'ene vagaore kavesi zankura kageraokanio. Na'ankure ana kavukva zana korapa knareti hume enka, meninena ana kavukvara nehane."},{"book":"Sams-Zgame","chapter":"25","verse":"7","text":"Ra Anumzamoka, ko'ma mofavrema mani'nenama hu'noa kumi'ene kefo avu'ava zani'a, vagaore kavesizanku kagesa nentahinka kumini'a atrenanto. Na'ankure Ra Anumzana Kagra kasunku Anumza mani'nane."},{"book":"Sams-Zgame","chapter":"25","verse":"8","text":"Ra Anumzamo'a knare hu'neno fatgo hu'neankino, kumi'ma nehaza vahera rempi huzamige'za, agri avesi'zana amage nentaze."},{"book":"Sams-Zgame","chapter":"25","verse":"9","text":"Zamavufgama anteramiza maniza vahera, fatgo avu'ava huno kegava huzmanteno zamavareno nevuno, Agra'a avu'ava zana rempi hunezamie."},{"book":"Sams-Zgame","chapter":"25","verse":"10","text":"Ra Anumzamofo kasegene trakenema amage'ma nentaza vahera, agra vagaore avesi zanteti zamavesi nezamanteno, hugahue huno'ma huzmante'nea ke'are oti'neno anaza nehia Anumza mani'ne."},{"book":"Sams-Zgame","chapter":"25","verse":"11","text":"Ra Anumzamoka, nagri kumira rama'a me'neanagi kagri kagimofo knare zanku kagesa nentahinka, muse hugantoanki kumini'a eri atrenanto."},{"book":"Sams-Zgame","chapter":"25","verse":"12","text":"Iza'o Ra Anumzamofonku'ma koro'ma hunte'nesnia vahera, Agra'a huhampri'nesia kante vuo huno huntenigeno vugahie."},{"book":"Sams-Zgame","chapter":"25","verse":"13","text":"Ana vahe'mo'za knare nomani'zampi nemanisnage'za, zamagrama kase zamantesnaza vahe'mo'za ama mopa erisanti hare'za so'e hu'za manigahaze."},{"book":"Sams-Zgame","chapter":"25","verse":"14","text":"Ra Anumzamo'a agriku'ma koro nehu'za, agri agoragama nemaniza vahera, zamatrege'za agri rone'a nemanizageno, oku'a me'nea kasege'a eri ama huno nezamasamie."},{"book":"Sams-Zgame","chapter":"25","verse":"15","text":"Maka zupa nazama hanigu Ra Anumzamofonteke navua nentoe. Na'ankure nagri'ma nazeri traka'ma hunaku'ma hania kukompintira nazeri atregahie."},{"book":"Sams-Zgame","chapter":"25","verse":"16","text":"Ra Anumzamoka rukrahe hunka nenagenka, kasunkura hunanto. Na'ankure nasuzampi mani'noe."},{"book":"Sams-Zgame","chapter":"25","verse":"17","text":"Nagri nagu'afima me'nea knazamo'a ome ra huno nevie. Ana knafima manine'na antahintahi hakarema nehua zampintira, katufenka navre atro."},{"book":"Sams-Zgame","chapter":"25","verse":"18","text":"Knazamo nazeri havizama nehige'na, narimpa knafima mani'noa zana nenagenka, maka kumini'a eri atrenanto."},{"book":"Sams-Zgame","chapter":"25","verse":"19","text":"Nagri ha' vahera rama'a efore nehu'za, nagri'ma ha'ma renenante'za zamavesrama hunantaza zana kagra ko."},{"book":"Sams-Zgame","chapter":"25","verse":"20","text":"Kagra nagu'nevazinka kegava hunka navrenka vuo. Natrege'za nazeri nagaze osiho. Na'ankure Kagripi e'na eme franekue."},{"book":"Sams-Zgame","chapter":"25","verse":"21","text":"Fatgo avu'avazamo'ene, mani fatgoma huno mani avu'azamo kegava hunantegahie. Na'ankure nagra nazama hanankura kagriku amuhara nehue."},{"book":"Sams-Zgame","chapter":"25","verse":"22","text":"Anumzamoka maka Israeli vahe'ma mani'naza kna zampintira kasunku huzmantenka ete zamagu'vazinka zamavro."}]}