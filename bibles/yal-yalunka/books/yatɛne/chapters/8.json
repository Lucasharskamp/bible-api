{"data":[{"book":"Yatɛne","chapter":"8","verse":"1","text":"Alatala yi a fala Musa xa,"},{"book":"Yatɛne","chapter":"8","verse":"2","text":"a xa a fala Haruna xa, a naxa, “I na lɛnpu soloferene dɔxɔ waxatin naxan yi, e lan e yi lɛnpu dɔxɔ seen yɛtagini yalan.”"},{"book":"Yatɛne","chapter":"8","verse":"3","text":"Haruna yi na liga. A lɛnpune dɔxɔ alogo e xa e dɔxɔ seen yɛtagini yalan alo Alatala a yamari Musa ma kii naxan yi."},{"book":"Yatɛne","chapter":"8","verse":"4","text":"Lɛnpune dɔxɔ seen yi rafalaxi xɛma bɔnbɔxin nan na, keli a sanna ma han a fuge sawurane, alo Alatala a yita Musa ra kii naxan yi."},{"book":"Yatɛne","chapter":"8","verse":"5","text":"Alatala yi a fala Musa xa, a naxa,"},{"book":"Yatɛne","chapter":"8","verse":"6","text":"“Lewi bɔnsɔnna muxune ba Isirayila kaan bonne yɛ, i yi e rasariɲan."},{"book":"Yatɛne","chapter":"8","verse":"7","text":"I xa e rasariɲan ikiini: I xa marasariɲan igen xuya e ma, na xanbi ra e xa e fati ma xabene birin bi, e yi e dugine xa, alogo e xa sariɲan."},{"book":"Yatɛne","chapter":"8","verse":"8","text":"E xa tura bulan keden tongo, e nun murutu fuɲin naxan namulanxi turen na a bogise saraxan na, i yi tura bulan gbɛtɛ tongo yulubi xafari saraxan na."},{"book":"Yatɛne","chapter":"8","verse":"9","text":"I yi Isirayila yamaan birin malan, i yi Lewi bɔnsɔnna muxune xili Naralan Bubun yɛtagi."},{"book":"Yatɛne","chapter":"8","verse":"10","text":"I xa Lewi bɔnsɔnna muxune maso Alatala yɛtagi, Isirayila kaane yi e yiine sa e fari."},{"book":"Yatɛne","chapter":"8","verse":"11","text":"Haruna xa Lewi bɔnsɔnna muxune yita Alatala ra se ralixin na Isirayila kaane tagi alogo e xa Alatala wanla fɔlɔ."},{"book":"Yatɛne","chapter":"8","verse":"12","text":"Na xanbi ra, Lewi bɔnsɔnna muxune xa e yiine sa tura firinna xunne fari. Na keden xa ba Alatala xa yulubi xafari saraxan na, bonna saraxa gan daxin na, Ala solona seen na Lewi bɔnsɔnna muxune xa."},{"book":"Yatɛne","chapter":"8","verse":"13","text":"I xa Lewi bɔnsɔnna muxune ti Haruna nun a diine yɛtagi, e yi e yita Alatala ra se ralixin na."},{"book":"Yatɛne","chapter":"8","verse":"14","text":"Na kiini, i xa Lewi bɔnsɔnna muxune ba Isirayila kaan bonne tagi, Lewi bɔnsɔnna muxune yi findi n gbeen na."},{"book":"Yatɛne","chapter":"8","verse":"15","text":"I na Lewi bɔnsɔnna muxune rasariɲan i yi e yita n na se ralixin na, e xa fa e wanle kɛ Naralan Bubuni."},{"book":"Yatɛne","chapter":"8","verse":"16","text":"Amasɔtɔ e bata findi n gbeen na mumɛ! N bata e tongo n gbeen na Isirayila dii xɛmɛ singene birin ɲɔxɔn na."},{"book":"Yatɛne","chapter":"8","verse":"17","text":"Amasɔtɔ n gbeen nan Isirayila dii xɛmɛ singene birin na, a muxune nun a subene. Xabu n Misiran yamanan dii singene faxa lɔxɔni, n bata Isirayila dii singene ramara n yɛtɛ xa."},{"book":"Yatɛne","chapter":"8","verse":"18","text":"Koni n Lewi bɔnsɔnna muxune nan tongoxi alogo e xa Isirayila dii xɛmɛ singene ɲɔxɔ yibira."},{"book":"Yatɛne","chapter":"8","verse":"19","text":"N ne nan soma Haruna nun a diine yii Isirayila kaane tagi, alogo e xa Naralan Bubun wanle kɛ Isirayila kaane xa, e yi Ala solona e xa. Nayi, fitina fe mi Isirayila kaane sɔtɔma, e na e maso yire sariɲanxin na.”"},{"book":"Yatɛne","chapter":"8","verse":"20","text":"Musa nun Haruna nun Isirayila yamaan birin yi na liga Lewi bɔnsɔnna muxune xa alo Alatala a yamari Musa ma kii naxan yi."},{"book":"Yatɛne","chapter":"8","verse":"21","text":"Lewi bɔnsɔnna muxune yi e yɛtɛ rasariɲan, e e dugine xa. Haruna yi e yita Alatala ra se ralixin na, a yi Ala solona e xa alogo e xa sariɲan."},{"book":"Yatɛne","chapter":"8","verse":"22","text":"Na xanbi ra, Lewi bɔnsɔnna muxune yi fa e wanla fɔlɔ Naralan Bubuni, Haruna nun a diine yamarin bun. E yi a liga Lewi bɔnsɔnna muxune xa alo Alatala a yamari Musa ma kii naxan yi."},{"book":"Yatɛne","chapter":"8","verse":"23","text":"Alatala yi a fala Musa xa, a naxa,"},{"book":"Yatɛne","chapter":"8","verse":"24","text":"“Lewi bɔnsɔnna muxune luma ikiini: Xɛmɛn naxanye barin bata dangu ɲɛɛ mɔxɔɲɛn nun suulunna ra, ne xa fa walideni Naralan Bubuni."},{"book":"Yatɛne","chapter":"8","verse":"25","text":"Koni, e na ɲɛɛ tonge suulunna sɔtɔ siimayaan na, e xa wanla dan."},{"book":"Yatɛne","chapter":"8","verse":"26","text":"E nɔɛ e ngaxakedenne maliyɛ nɛn walideni Naralan Bubuni, koni e yɛtɛɛn nama a wanla kɛ. I xa wanle taxu Lewi bɔnsɔnna muxune ra na kiini.”"}]}