{"data":[{"book":"Uumama","chapter":"26","verse":"1","text":"Beela isa bara Abrahaam biyyichatti buʼe sana malee beelli biraa tokko ammas biyya sanatti buʼe; Yisihaaqis gara Geraaraa gara Abiimelek mooticha Filisxeem dhaqe."},{"book":"Uumama","chapter":"26","verse":"2","text":"Waaqayyos Yisihaaqitti mulʼatee akkana jedhe; “Biyya ani akka ati keessa jiraattuuf sitti himu keessa jiraadhu malee Gibxitti gad hin buʼin."},{"book":"Uumama","chapter":"26","verse":"3","text":"Biyyuma kana jiraadhu; ani si wajjin nan taʼa; sin eebbisas; biyya kana hunda sii fi sanyii keetiif nan kennaatii. Ani kakuun abbaa kee Abrahaamiif kakadhe sana nan guuta."},{"book":"Uumama","chapter":"26","verse":"4","text":"Ani akkuma urjiiwwan samii sanyii kee nan baayʼisa; biyya kana hundas isaaniif nan kenna; saboonni lafa irra jiran hundinuus karaa sanyii keetiitiin eebbifamu."},{"book":"Uumama","chapter":"26","verse":"5","text":"Kunis waan Abrahaam dubbii koo dhagaʼee fedhii koo, ajaja koo, labsii kootii fi seera koo eegeef.”"},{"book":"Uumama","chapter":"26","verse":"6","text":"Yisihaaqis Geraaraa keessa jiraate."},{"book":"Uumama","chapter":"26","verse":"7","text":"Innis yommuu namoonni biyya sanaa waaʼee niitii isaa isa gaafatanitti waan Ribqaan bareedduu taateef, “Namoonni naannoo kanaa sababii isheetiif na ajjeesu taʼa” jedhee yaaduudhaan, “Isheen niitii koo ti” jechuu sodaatee, “Isheen obboleettii koo ti” jedhe."},{"book":"Uumama","chapter":"26","verse":"8","text":"Erga Yisihaaq yeroo dheeraa achi jiraatee booddee, Abiimelek mootichi Filisxeemii foddaa keessaan gad ilaale; utuu Yisihaaq niitii isaa Ribqaa hooqsuu arge."},{"book":"Uumama","chapter":"26","verse":"9","text":"Abiimelekis Yisihaaqin ofitti waamee, “Isheen dhugumaan niitii kee ti! Yoos ati maaliif, ‘Isheen obboleettii koo ti’ jette ree?” jedheen."},{"book":"Uumama","chapter":"26","verse":"10","text":"Abiimelek immoo, “Wanni ati nutti hojjette kun maali? Utuu namoota kanneen keessaa tokko niitii kee wajjin ciisee jiraatee silaa ati yakka nutti fiddee turte” jedheen."},{"book":"Uumama","chapter":"26","verse":"11","text":"Kana irratti Abiimelek, “Namni namicha kana yookaan niitii isaa tuqu kam iyyuu dhugumaan ajjeefamuu qaba” jedhee nama hundaaf ajaja kenne."},{"book":"Uumama","chapter":"26","verse":"12","text":"Yisihaaqis biyya sanatti midhaan facaafatee waan Waaqayyo isa eebbiseef baruma sana keessa dachaa dhibba galfate."},{"book":"Uumama","chapter":"26","verse":"13","text":"Innis ni hore; hamma akka malee sooromuttis qabeenyi isaa ittuma fufee baayʼate."},{"book":"Uumama","chapter":"26","verse":"14","text":"Innis bushaayee, loowwanii fi hojjettoota hedduu qaba ture; Filisxeemonnis isatti hinaafan."},{"book":"Uumama","chapter":"26","verse":"15","text":"Kanaafuu Filisxeemonni boolla bishaanii hojjettoonni abbaa isaa bara Abrahaam keessa qotan hundatti biyyoo naqanii duuchan."},{"book":"Uumama","chapter":"26","verse":"16","text":"Abiimelekis Yisihaaqiin, “Ati baayʼee nu caalaa jabaatteertaatii nurraa deemi” jedhe."},{"book":"Uumama","chapter":"26","verse":"17","text":"Yisihaaq achii kaʼee sulula Geraaraa keessa qubatee achi jiraate."},{"book":"Uumama","chapter":"26","verse":"18","text":"Yisihaaqis boollawwan bishaanii bara abbaa isaa bara Abrahaam keessa qotaman kanneen Filisxeemonni erga Abrahaam duʼee booddee duuchan sana deebisee bane; innis maquma abbaan isaa kenneefii ture sanaan isaan waame."},{"book":"Uumama","chapter":"26","verse":"19","text":"Tajaajiltoonni Yisihaaq sulula sana keessatti lafa qotanii boolla bishaan burquu argatan."},{"book":"Uumama","chapter":"26","verse":"20","text":"Tiksoonni Geraaraa, “Bishaan kun kan keenya!” jedhanii tiksoota Yisihaaq wajjin wal lolan. Kanaafuu inni sababii wal falmaniif boolla bishaanii sana, “Eeseeq” jedhee moggaase."},{"book":"Uumama","chapter":"26","verse":"21","text":"Ergasiis boolla bishaanii biraa qotan; isaan garuu boolla bishaanii sana irrattis wal lolan; kana irratti Yisihaaq boolla bishaanii sana “Sixinaa” jedhee moggaase."},{"book":"Uumama","chapter":"26","verse":"22","text":"Innis achii kaʼee iddoo biraa dhaqee boolla bishaanii biraa achitti qote; namni tokko iyyuu isa irratti wal hin lolle. Innis, “Waaqayyo amma iddoo balʼaa nuu kenneera; nu biyyattii keessatti ni baayʼanna” jechuudhaan Rehooboot jedheen."},{"book":"Uumama","chapter":"26","verse":"23","text":"Innis achii kaʼee gara Bersheebaatti ol baʼe."},{"book":"Uumama","chapter":"26","verse":"24","text":"Waaqayyos halkanuma sana isatti mulʼatee akkana jedheen; “Ani Waaqa abbaa kee Abrahaam; ani waan si wajjin jiruuf hin sodaatin. Garbicha koo Abrahaamiif jedhees ani sin eebbisa; sanyii kees nan baayʼisa.”"},{"book":"Uumama","chapter":"26","verse":"25","text":"Yisihaaq achitti iddoo aarsaa ijaaree maqaa Waaqayyoo waammate. Dunkaana isaas achi dhaabbate; tajaajiltoonni isaas iddoo sanatti boolla bishaanii qotatan."},{"book":"Uumama","chapter":"26","verse":"26","text":"Ergasiis Abiimelek gorsaa isaa Ahuzaatii fi ajajaa loltoota isaa Fiikool wajjin Geraaraadhaa kaʼee gara Yisihaaq dhufe."},{"book":"Uumama","chapter":"26","verse":"27","text":"Yisihaaq immoo, “Isin erga na jibbitanii of biraa na ariitanii maaliif gara koo dhuftan?” isaaniin jedhe."},{"book":"Uumama","chapter":"26","verse":"28","text":"Isaanis akkana jedhanii deebisan; “Nu akka Waaqayyo si wajjin jiru ifaan ifatti argineerra; kanaafuu nu, ‘Kakuun walii galtee gidduu keenya jechuunis nuu fi si gidduu jiraachuu qaba’ jenne; mee kottu si wajjin walii galtee godhannaa."},{"book":"Uumama","chapter":"26","verse":"29","text":"Kunis akkuma nu utuu waan gaarii malee waan hamaa sirraan hin gaʼin nagaan of irraa si geggeessine sana akka atis nu hin miineef. Ati amma illee nama Waaqayyo eebbisee dha.”"},{"book":"Uumama","chapter":"26","verse":"30","text":"Yisihaaqis nyaata isaaniif qopheesse; isaanis ni nyaatan; ni dhuganis."},{"book":"Uumama","chapter":"26","verse":"31","text":"Namoonni sun guyyaa itti aanu ganama barraaqa kaʼanii walii kakatan. Yisihaaqis isaan geggeesse; jarris nagumaan isa biraa deeman."},{"book":"Uumama","chapter":"26","verse":"32","text":"Guyyuma sana hojjettoonni Yisihaaq dhufanii waaʼee boolla bishaanii qotan sanaa isaatti himan. Isaanis, “Nu bishaan arganneerra!” jedhan."},{"book":"Uumama","chapter":"26","verse":"33","text":"Innis boolla bishaanii sana, “Shibeʼaa” jedhee moggaase. Hamma harʼaatti maqaan magaalaa sanaa Bersheebaa jedhama."},{"book":"Uumama","chapter":"26","verse":"34","text":"Esaawu yeroo umuriin isaa waggaa afurtama guuteetti Yoodiiti intala Biʼeer namicha gosa Heeti akkasumas Baasmati intala Eeloon namicha gosa Heeti fuudhe."},{"book":"Uumama","chapter":"26","verse":"35","text":"Isaanis Yisihaaqii fi Ribqaa gaddisiisan."}]}