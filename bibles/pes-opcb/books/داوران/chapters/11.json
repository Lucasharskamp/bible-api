{"data":[{"book":"داوران","chapter":"11","verse":"1-2","text":"یَفتاح جلعادی، جنگجویی بسیار شجاع، و پسر زنی بدکاره بود. پدرش (که نامش جلعاد بود) از زن عقدی خود چندین پسر دیگر داشت. وقتی برادران ناتنی یفتاح بزرگ شدند، او را از شهر خود رانده، گفتند: «تو پسر زن دیگری هستی و از دارایی پدر ما هیچ سهمی نخواهی داشت.»"},{"book":"داوران","chapter":"11","verse":"3","text":"پس یفتاح از نزد برادران خود گریخت و در سرزمین طوب ساکن شد. دیری نپایید که عده‌ای از افراد ولگرد دور او جمع شده، او را رهبر خود ساختند."},{"book":"داوران","chapter":"11","verse":"4","text":"پس از مدتی عمونی‌ها با اسرائیلی‌ها وارد جنگ شدند."},{"book":"داوران","chapter":"11","verse":"5","text":"رهبران جلعاد به سرزمین طوب نزد یفتاح رفتند"},{"book":"داوران","chapter":"11","verse":"6","text":"و از او خواهش کردند که بیاید و سپاه ایشان را در جنگ با عمونی‌ها رهبری نماید."},{"book":"داوران","chapter":"11","verse":"7","text":"اما یفتاح به ایشان گفت: «شما آنقدر از من نفرت داشتید که مرا از خانهٔ پدرم بیرون راندید. چرا حالا که در زحمت افتاده‌اید پیش من آمده‌اید؟»"},{"book":"داوران","chapter":"11","verse":"8","text":"آنها گفتند: «ما آمده‌ایم تو را همراه خود ببریم. اگر تو ما را در جنگ با عمونی‌ها یاری کنی، تو را فرمانروای جلعاد می‌کنیم.»"},{"book":"داوران","chapter":"11","verse":"9","text":"یفتاح گفت: «چطور می‌توانم سخنان شما را باور کنم؟»"},{"book":"داوران","chapter":"11","verse":"10","text":"ایشان پاسخ دادند: «خداوند در میان ما شاهد است که این کار را خواهیم کرد.»"},{"book":"داوران","chapter":"11","verse":"11","text":"پس یفتاح این مأموریت را پذیرفت و مردم او را سردار لشکر و فرمانروای خود ساختند. همهٔ قوم اسرائیل در مصفه جمع شدند و در حضور خداوند با یفتاح پیمان بستند."},{"book":"داوران","chapter":"11","verse":"12","text":"آنگاه یفتاح قاصدانی نزد پادشاه عمون فرستاد تا بداند به چه دلیل با اسرائیلی‌ها وارد جنگ شده است."},{"book":"داوران","chapter":"11","verse":"13","text":"پادشاه عمون جواب داد: «هنگامی که اسرائیلی‌ها از مصر بیرون آمدند، سرزمین ما را تصرف کردند. آنها تمام سرزمین ما را از رود ارنون تا رود یبوق و اردن گرفتند. اکنون شما باید این زمینها را بدون جنگ و خونریزی پس بدهید.»"},{"book":"داوران","chapter":"11","verse":"14-15","text":"یفتاح قاصدان را با این پاسخ نزد پادشاه عمون فرستاد: «اسرائیلی‌ها این زمینها را به زور تصرف نکرده‌اند،"},{"book":"داوران","chapter":"11","verse":"16","text":"بلکه وقتی قوم اسرائیل از مصر بیرون آمده، از دریای سرخ عبور کردند و به قادش رسیدند،"},{"book":"داوران","chapter":"11","verse":"17","text":"برای پادشاه ادوم پیغام فرستاده، اجازه خواستند که از سرزمین او عبور کنند. اما خواهش آنها پذیرفته نشد. سپس از پادشاه موآب همین اجازه را خواستند. او هم قبول نکرد. پس اسرائیلی‌ها به ناچار در قادش ماندند."},{"book":"داوران","chapter":"11","verse":"18","text":"سرانجام از راه بیابان، ادوم و موآب را دور زدند و در مرز شرقی موآب به راه خود ادامه دادند تا اینکه بالاخره در آن طرف مرز موآب در ناحیهٔ رود ارنون اردو زدند ولی وارد موآب نشدند."},{"book":"داوران","chapter":"11","verse":"19","text":"آنگاه اسرائیلی‌ها قاصدانی نزد سیحون پادشاه اموری‌ها که در حشبون حکومت می‌کرد فرستاده، از او اجازه خواستند که از سرزمین وی بگذرند و به جانب مقصد خود بروند."},{"book":"داوران","chapter":"11","verse":"20","text":"ولی سیحون پادشاه به اسرائیلی‌ها اعتماد نکرد، بلکه تمام سپاه خود را در یاهص بسیج کرد و به ایشان حمله برد."},{"book":"داوران","chapter":"11","verse":"21-22","text":"اما یهوه خدای ما به بنی‌اسرائیل کمک نمود تا سیحون و تمام سپاه او را شکست دهند. بدین طریق بنی‌اسرائیل همهٔ زمینهای اموری‌ها را از رود ارنون تا رود یبوق، و از بیابان تا رود اردن تصرف نمودند."},{"book":"داوران","chapter":"11","verse":"23","text":"«اکنون که خداوند، خدای اسرائیل زمینهای اموری‌ها را از آنها گرفته، به اسرائیلی‌ها داده است شما چه حق دارید آنها را از ما بگیرید؟"},{"book":"داوران","chapter":"11","verse":"24","text":"آنچه را که کموش، خدای تو به تو می‌دهد برای خود نگاه دار و ما هم آنچه را که خداوند، خدای ما به ما می‌دهد برای خود نگاه خواهیم داشت."},{"book":"داوران","chapter":"11","verse":"25","text":"آیا فکر می‌کنی تو از بالاق، پادشاه موآب بهتر هستی؟ آیا او هرگز سعی نمود تا زمینهایش را بعد از شکست خود از اسرائیلی‌ها پس بگیرد؟"},{"book":"داوران","chapter":"11","verse":"26","text":"اینک تو پس از سیصد سال این موضوع را پیش کشیده‌ای؟ اسرائیلی‌ها در تمام این مدت در اینجا ساکن بوده و در سراسر این سرزمین از حشبون و عروعیر و دهکده‌های اطراف آنها گرفته تا شهرهای کنار رود ارنون زندگی می‌کرده‌اند. پس چرا تا به حال آنها را پس نگرفته‌اید؟"},{"book":"داوران","chapter":"11","verse":"27","text":"من به تو گناهی نکرده‌ام. این تو هستی که به من بدی کرده آمده‌ای با من بجنگی، اما خداوند که داور مطلق است امروز نشان خواهد داد که حق با کیست اسرائیل یا عمون.»"},{"book":"داوران","chapter":"11","verse":"28","text":"ولی پادشاه عمون به پیغام یفتاح توجهی ننمود."},{"book":"داوران","chapter":"11","verse":"29","text":"آنگاه روح خداوند بر یفتاح قرار گرفت و او سپاه خود را از سرزمینهای جلعاد و منسی عبور داد و از مصفه واقع در جلعاد گذشته، به جنگ سپاه عمون رفت."},{"book":"داوران","chapter":"11","verse":"30-31","text":"یفتاح نزد خداوند نذر کرده بود که اگر اسرائیلی‌ها را یاری کند تا عمونی‌ها را شکست دهند وقتی که به سلامت به منزل بازگردد، هر چه را که از در خانه‌اش به استقبال او بیرون آید به عنوان قربانی سوختنی به خداوند تقدیم خواهد کرد."},{"book":"داوران","chapter":"11","verse":"32","text":"پس یفتاح با عمونی‌ها وارد جنگ شد و خداوند او را پیروز گردانید."},{"book":"داوران","chapter":"11","verse":"33","text":"او آنها را از عروعیر تا منیت که شامل بیست شهر بود و تا آبیل کرامیم با کشتار فراوان شکست داد. بدین طریق عمونی‌ها به دست قوم اسرائیل سرکوب شدند."},{"book":"داوران","chapter":"11","verse":"34","text":"هنگامی که یفتاح به خانهٔ خود در مصفه بازگشت، دختر وی یعنی تنها فرزندش در حالی که از شادی دف می‌زد و می‌رقصید به استقبال او از خانه بیرون آمد."},{"book":"داوران","chapter":"11","verse":"35","text":"وقتی یفتاح دخترش را دید از شدت ناراحتی لباس خود را چاک زد و گفت: «آه، دخترم! تو مرا غصه‌دار کردی؛ زیرا من به خداوند نذر کرده‌ام و نمی‌توانم آن را ادا نکنم.»"},{"book":"داوران","chapter":"11","verse":"36","text":"دخترش گفت: «پدر، تو باید آنچه را که به خداوند نذر کرده‌ای بجا آوری، زیرا او تو را بر دشمنانت عمونی‌ها پیروز گردانیده است."},{"book":"داوران","chapter":"11","verse":"37","text":"اما اول به من دو ماه مهلت بده تا به کوهستان رفته، با دخترانی که دوست من هستند گردش نمایم و به خاطر اینکه هرگز ازدواج نخواهم کرد، گریه کنم.»"},{"book":"داوران","chapter":"11","verse":"38","text":"پدرش گفت: «بسیار خوب، برو.»"},{"book":"داوران","chapter":"11","verse":"39","text":"سپس نزد پدرش برگشت و یفتاح چنانکه نذر کرده بود عمل نمود.11‏:39 معلوم نیست یفتاح او را قربانی کرده یا فقط مقرر داشته که او تا آخر عمر ازدواج نکند. بنابراین آن دختر هرگز ازدواج نکرد. پس از آن در اسرائیل رسم شد"},{"book":"داوران","chapter":"11","verse":"40","text":"که هر ساله دخترها به مدت چهار روز بیرون می‌رفتند و به یاد دختر یفتاح ماتم می‌گرفتند."}]}