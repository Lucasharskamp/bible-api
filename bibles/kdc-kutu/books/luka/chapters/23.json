{"data":[{"book":"Luka","chapter":"23","verse":"1","text":"Abaho wanhu wose wenuka, wamgala Yesu kwa Pilato,"},{"book":"Luka","chapter":"23","verse":"2","text":"wasonga kumulavila vitala, walonga, “Tumvika munhu ino kowagiza wanhu zetu, kowagomesa wanhu sekewalipe kodi kwa mndewa mkulu wa Lumi na koikema heyo ayo Kilisito Mkombola na koikema Mndewa.”"},{"book":"Luka","chapter":"23","verse":"3","text":"Pilato kamuuza, “Gweye ayo Mndewa wa Wayahudi?”"},{"book":"Luka","chapter":"23","verse":"4","text":"Abaho Pilato kawalongela wakulu wa walava nhosa na ulunhu lwa wanhu, “Siyonile mbuli ya kumtagusa munhu ino.”"},{"book":"Luka","chapter":"23","verse":"5","text":"Lakini wao wagangamiza ng'hani, walonga, “Kwa mafundizo gake kowading'hula wanhu wose wa mwiisi ya Yudea. Kasongela Galilaya na sambi keza hano.”"},{"book":"Luka","chapter":"23","verse":"6","text":"Pilato viyahulike avo kauza, “Vino munhu ino mwenekae wa Galilaya?”"},{"book":"Luka","chapter":"23","verse":"7","text":"Viyajuwile kamba Yesu kalawa mwiisi ilongozigwa na Helode, kamgala kwa Helode, yakalile Yelusalemu kipindi acho."},{"book":"Luka","chapter":"23","verse":"8","text":"Helode viyamone Yesu kadeng'helela ng'hani, kwavija kahulika mbuli zake na toka mwaka kakala yolonda kumona. Kakala kobetela kona unzonza utendigwa na Yesu."},{"book":"Luka","chapter":"23","verse":"9","text":"Avo Helode kamuuza Yesu mbuli nyingi, lakini hamwidike mbuli."},{"book":"Luka","chapter":"23","verse":"10","text":"Wakulu wa walava nhosa na wafundiza Malagizo ga Musa walawilila kuulongozi wamulavila vitala Yesu vikulu vikulu."},{"book":"Luka","chapter":"23","verse":"11","text":"Helode na wakalizi zake wamzeha Yesu na kumwehula, abaho wamvaza kiwalo cha undewa wambweza kwa Pilato."},{"book":"Luka","chapter":"23","verse":"12","text":"Kipindi kikija Helode na Pilato wakala mbwiga, kwavija ako umwaka wakala waihile."},{"book":"Luka","chapter":"23","verse":"13","text":"Pilato kawakema hamoja wakulu wa walava nhosa, walangulizi na wanhu,"},{"book":"Luka","chapter":"23","verse":"14","text":"kawalongela, “Mumgala munhu ino kumwangu mulonga kakala kowagiza wanhu. Lelo nimuuza mgameso genu na siyonile mbuli yoyose ihile yumumtagusile."},{"book":"Luka","chapter":"23","verse":"15","text":"Vivija Helode hachonile kiyabanange, lekaavo kambweza kumwetu. Kwavija kuduhu mbuli yoyose yaitendile munhu ino imtende yakomigwe."},{"book":"Luka","chapter":"23","verse":"16","text":"Avo nolagiza yatoigwe mbalati na kumuleka yachole.”"},{"book":"Luka","chapter":"23","verse":"17","text":"Chahavikaga kipindi cha Nyimwili nyimwili ya Pasaka, Pilato kalondeka yamfungulile mfungwa imoja."},{"book":"Luka","chapter":"23","verse":"18","text":"Lunhu lose lukemelela, “Mkome munhu ayo! Tufungulile Balaba!”"},{"book":"Luka","chapter":"23","verse":"19","text":"Balaba kakala yagodekigwe mkifungo mbuli ya kuwading'hula wanhu kudibuga, na mbuli ya ukomaji."},{"book":"Luka","chapter":"23","verse":"20","text":"Pilato kalonda kumulekesa Yesu, avo kalulongela ulunhu kabili."},{"book":"Luka","chapter":"23","verse":"21","text":"Lakini wagendelela kukemelela, “Muwambe mumsalaba! Muwambe mumsalaba!”"},{"book":"Luka","chapter":"23","verse":"22","text":"Pilato kawalongela mwanza wa kadatu, “Vino, mbuli gani ihile yaitendile munhu ino? Siyonile mbuli yoyose yaitendile munhu ino imtende yakomigwe! Nolagiza yatoigwe mbalati na kumulekesa.”"},{"book":"Luka","chapter":"23","verse":"23","text":"Wagendelela kukemelela ng'hani, wolonga Yesu yawambigwe mumsalaba, kukimambukizo nyangi zao zihuma."},{"book":"Luka","chapter":"23","verse":"24","text":"Avo Pilato katogola kija kiwalondile kumtendela Yesu."},{"book":"Luka","chapter":"23","verse":"25","text":"Kamfungulila munhu iwamulondile, ija yagodekigwe mbuli ya kuwading'hula wanhu na ukomaji, na kamgela Yesu mmakono gao wamtendele kamba viwalondile."},{"book":"Luka","chapter":"23","verse":"26","text":"Wakalizi wamulongoza Yesu, viwakalile womgala, wamting'hana munhu imoja kulawa Kilene, twaga jake Simoni, kakala kolawa kumgunda, wamgoga wamdikwa umsalaba, na wamulagiza yaupape kukisogo cha Yesu."},{"book":"Luka","chapter":"23","verse":"27","text":"Lunhu mkulu lwa wanhu lumkweleleza, mmwanza awo wakala watwanzi wayagwe wakalile womulilila na kuiyalala."},{"book":"Luka","chapter":"23","verse":"28","text":"Yesu kahinduka kawalongela, “Mweye kina mama wa Yelusalemu! Sekemunililile niye, lakini ililileni wenyego na wanenu."},{"book":"Luka","chapter":"23","verse":"29","text":"Kwavija kipindi chokwiza wanhu wolonga, ‘Wamweda watwanzi hawalelile wana na hawakong'heze!’"},{"book":"Luka","chapter":"23","verse":"30","text":"Kipindi acho wanhu wovilongela vigongo, ‘Tulagalile!’ na wovilongela visugulu, ‘Tufiseni!’"},{"book":"Luka","chapter":"23","verse":"31","text":"kwavija kamba wanhu wotenda mbuli zino kipindi mbiki ung'hali mbisi, vino yokuwaze kipindi mbiki wahanyala?”"},{"book":"Luka","chapter":"23","verse":"32","text":"Wanhu wabili wayagwe wakalile wabananzi, wagaligwa wakomigwe hamoja na Yesu."},{"book":"Luka","chapter":"23","verse":"33","text":"Viwavikile hanhu hakemigwe, “Fumvu da Pala,” wamuwamba Yesu mumsalaba, hamoja na waja wabananzi wabili, imoja mwambu wa mkono wake wa kudila na iyagwe mwambu wa mkono wake wa kumoso."},{"book":"Luka","chapter":"23","verse":"34","text":"Yesu kalonga, “Tata, gela kumgongo nzambi zao, kwavija hawakijuwa kiwotenda.”"},{"book":"Luka","chapter":"23","verse":"35","text":"Wanhu wema aho wolola, kuno wakulu wa Wayahudi womzeha Yesu, walonga, “Kawakombola wayagwe, leka yaikombole mwenyego, kamba heyo ayo Kilisito, yasaguligwe na Mulungu!”"},{"book":"Luka","chapter":"23","verse":"36","text":"Vivija wakalizi wamzeha, wamcholela wamgwaa divai ya ugwadu,"},{"book":"Luka","chapter":"23","verse":"37","text":"kuno wolonga, “Kamba gweye kwa Mndewa wa Wayahudi, ikombole mwenyego!”"},{"book":"Luka","chapter":"23","verse":"38","text":"Uchanha ya msalaba wake wandika vino, “Ino ayo Mndewa wa Wayahudi.”"},{"book":"Luka","chapter":"23","verse":"39","text":"Imoja wa waja wabananzi yawambigwe mumsalaba, kamuliga Yesu, kalonga, “Vino gweye siyo Kilisito Mkombola? Ikombole mwenyego na tweye!”"},{"book":"Luka","chapter":"23","verse":"40","text":"Lakini ija iyagwe kamkomhokela miyage, kalonga, “Vino, gweye humdumba Mulungu bule? Na gweye kutagusigwa kamba heyo."},{"book":"Luka","chapter":"23","verse":"41","text":"Gweye na niye totagusigwa goya, kwavija tobokela fungu da sang'hano zetu, lakini munhu ino hatendile mbuli yoyose ihile.”"},{"book":"Luka","chapter":"23","verse":"42","text":"Abaho munhu ija kamulongela Yesu, “Yesu, ung'humbuke wahengila Muundewa wako!”"},{"book":"Luka","chapter":"23","verse":"43","text":"Yesu kamulongela, “Nokulongela ukweli, lelo kokuwa na niye Paladiso.”"},{"book":"Luka","chapter":"23","verse":"44","text":"Ikala saa sita imisi, ziza diigubika isi yose mbaka saa tisa,"},{"book":"Luka","chapter":"23","verse":"45","text":"kwavija zuwa dileka kumwemwesa. Panziya da Ng'anda ya Mulungu digola gati da Ng'anda ya Mulungu na hanhu hong'ala ng'hani, didegeka mhande mbili."},{"book":"Luka","chapter":"23","verse":"46","text":"Yesu kalila kwa sauti ng'hulu, “Tata, noika mmakono gako loho yangu!” Viyalongile avo, kafa."},{"book":"Luka","chapter":"23","verse":"47","text":"Mkulu wa wakalizi wa Lumi viyagone gago galawilile, kamgwaa nhogolwa Mulungu, kalonga, “Munhu ino kweli kakala yanogile!”"},{"book":"Luka","chapter":"23","verse":"48","text":"Wanhu wose wakalile waiting'hane aho kulola mbuli azo, viwagone gago galawilile, wabwela ukayao, kuno wotowa mhambaga zao kwa kunyunyuwala."},{"book":"Luka","chapter":"23","verse":"49","text":"Wanhu wose wamjuwile Yesu na watwanzi wamuwinzile kulawa Galilaya, wema kwa kutali wolola mbuli azo."},{"book":"Luka","chapter":"23","verse":"50","text":"Kukala na munhu imoja twaga jake Yusufu, munhu wa Mkitala, kakala munhu yanogile na kutenda goyolonda Mulungu."},{"book":"Luka","chapter":"23","verse":"51","text":"Keza kulawa Yudea buga da Alimataya na kakala kobeta kwiza kwa Undewa wa Mulungu. Hamoja kakala imoja wa wakulu wa mkitala, hagatogole gaja gawalondile wayage na gaja gawakalile wotenda."},{"book":"Luka","chapter":"23","verse":"52","text":"Kachola kwa Pilato, kampula lukuli lwa Yesu."},{"book":"Luka","chapter":"23","verse":"53","text":"Abaho kaluhumulusa hasi ulukuli, kaluzingiliza sitili, kalwika mdipanga disongoligwe mdibwe, dikalile hadinazikiligwa munhu."},{"book":"Luka","chapter":"23","verse":"54","text":"Ikala ijumaa, siku ayo ikala siku ya kuitanda siku ya Kubwihila ikalile behi kusonga."},{"book":"Luka","chapter":"23","verse":"55","text":"Watwanzi waja wamkweleleze Yesu kulawa Galilaya wachola na Yusufu, na wajona dipanga na vija vilwikigwe lukuli lwa Yesu."},{"book":"Luka","chapter":"23","verse":"56","text":"Abaho wabwela ukae, watanda mavuta gonung'hila goya walubake lukuli lwa Yesu."}]}