{"data":[{"book":"LUGUBULO","chapter":"9","verse":"1","text":"Msenga wa Mulungu wa Kuulanga wa tano kaitoa mhalati yake, niyona nhondo ikalile ilagale muisi kulawa kuulanga. Nhondo hiyo igweleligwa kivugulilo cha kolongo dilibule nziga."},{"book":"LUGUBULO","chapter":"9","verse":"2","text":"Viyadifungule idikolongo dilibule nziga, yosi dikwela kulawa himo kamba yosi da tanuli kulu. Zua na ulanga vigeligwa ziza na yosi dilawile mdikolongo dilibule nziga."},{"book":"LUGUBULO","chapter":"9","verse":"3","text":"Na kulawa mdiyosi walawa nzige, wahumuluke muisi, na wagweleligwa mhiko kamba zija za inge wa isi."},{"book":"LUGUBULO","chapter":"9","verse":"4","text":"Walongeligwa sambiwabanange jani jojose dili muisi ama m'biki wowose ama mche wowose, ila wawabanange wanhu waja walibule utango wa Mulungu hana ivihanga vao."},{"book":"LUGUBULO","chapter":"9","verse":"5","text":"Waja iwanzige hawalongeligwe weze kuwakoma wanhu wano, ila kuwagaza mkipigiti cha milenge mitano. Na usungu wao wa kamba usungu wa inge kipigiti voyomfulila munhu."},{"book":"LUGUBULO","chapter":"9","verse":"6","text":"Mkipigiti kino cha milenge mitano wanhu woizahila ifa, ila hawayona. Wosulukila kudanganhika, ila ifa yowakimbila."},{"book":"LUGUBULO","chapter":"9","verse":"7","text":"Nzige hiwo woneka kamba falasi waisasale na ng'hondo. Mmapala gao wakala na vinhu vilingile kamba mikungo ya zahabu, na vihanga vao vilinga kamba vihanga va wanhu."},{"book":"LUGUBULO","chapter":"9","verse":"8","text":"Mvili zao zikala nhali kamba mvili za watwanzi, na meno gao galinga kamba meno ga simba."},{"book":"LUGUBULO","chapter":"9","verse":"9","text":"Mhambaga zao wakala na vinhu vilingile kamba vikoti va zuma, na dizwi da mbawa zao dilinga kamba m'bumo wa mikwama bwando ya falasi wokimbilila kuna ing'hondo."},{"book":"LUGUBULO","chapter":"9","verse":"10","text":"Wakala na mikila na wofulila kamba inge, na mmikila yao wakala na mhiko za kuwalumiza wanhu mkipigiti cha milenge mitano."},{"book":"LUGUBULO","chapter":"9","verse":"11","text":"Wakala na mndewa yowatawala, iyo msenga mkulu wa idikolongo dilibule nziga, ayo Mkieblania yokemigwa Abadoni, na Mkigiliki yokemigwa Apolioni."},{"book":"LUGUBULO","chapter":"9","verse":"12","text":"Mgayo wa ichanduso ubita, ila migayo iyagwe mibili yokwiza."},{"book":"LUGUBULO","chapter":"9","verse":"13","text":"Msenga wa Mulungu wa kuulanga wa sita kaitoa mhalati yake, na nihulika dizwi kulawa mzimhembe nne za ikilingo cha zahabu cha kulavila nhosa kili haulongozi wa Mulungu,"},{"book":"LUGUBULO","chapter":"9","verse":"14","text":"domulongela ija imsenga wa Mulungu wa kuulanga wa sita yali na mhalati, “Walekese waja iwasenga wa Mulungu wa kuulanga wane wafungigwe hana Ulwanda mkulu lwa Yuflati!”"},{"book":"LUGUBULO","chapter":"9","verse":"15","text":"Waja wasenga wa Mulungu wa kuulanga wane wakalile wasasaligwe sama ya saa iija ya zua didija da mulenge uuja wa mulao uuja wafunguligwa wawakome selusi ya wanhu wose wa muisi."},{"book":"LUGUBULO","chapter":"9","verse":"16","text":"Niihulika mheta ya asikali wakwelile falasi ikala 200,000,000."},{"book":"LUGUBULO","chapter":"9","verse":"17","text":"Mnzozi yangu niwona falasi na wakwela falasi wakalile uchana ya iwafalasi. Waja iwakwela falasi wakala wavalile vikoti vitendigwe na mizuma vikalile vidung'hu na buluu ifitile na njano kamba baluti. Mapala ga iwafalasi gakala galingile kamba mapala ga simba, na kulawa mmilomo yao vilawa moto, yosi, na baluti."},{"book":"LUGUBULO","chapter":"9","verse":"18","text":"Selusi ya wanhu wakomigwa na migayo ihile ng'hani isongezwe na moto, yosi, na baluti vilawile mmilomo ya waja iwafalasi."},{"book":"LUGUBULO","chapter":"9","verse":"19","text":"Mhiko za falasi hiwo zikala mmilomo yao na mmikila yao. Kwavija mikila yao ikala na mapala galingile na nyoka, na gakala na mhiko za kuwalumiza wanhu."},{"book":"LUGUBULO","chapter":"9","verse":"20","text":"Wanhu wasigale, waja wose walekile kukomigwa na migayo ino ihile ng'hani, hawavilekile vinhu viwavitendile wenyego. Hawalekile kuvitambikila vinyamkela, ama miwegu ya zahabu, feza, shaba, mibwe, na mibiki, ayo haidaha kulola, kuhulika, ama kutembela."},{"book":"LUGUBULO","chapter":"9","verse":"21","text":"Na hawaiyalalile ukomaji wao ama uhawi wao ama ugoni wao ama ubavi wao."}]}