{"data":[{"book":"Figoli","chapter":"11","verse":"1","text":"Vandundami na valongu vavelili Yudeya vapikanili kucha vandu vangajila kuva Vayawudi na veni vachiyangili chilongu cha Chapanga."},{"book":"Figoli","chapter":"11","verse":"2","text":"Topi, Petili pawuyili Yelusalemu, Vayawudi vamjumilili vakadayileyi vandu vangajila kuva Vayawudi vayingishiwi jandu,"},{"book":"Figoli","chapter":"11","verse":"3","text":"vakadeteyi, “Yuwi vayendili kuyikala kwa vandu vangajila jandu na kulya na veni!”"},{"book":"Figoli","chapter":"11","verse":"4","text":"Petili akandili kuvawombela kwa chiganu chindu chigolikili kufumila pa kwandi,"},{"book":"Figoli","chapter":"11","verse":"5","text":"“Lijuva limu pandimudadavila Chapanga mbwani ya Yopa, ng'ona milotu, chindu kucha yingwa ngomi yiveli na mbembi mchechi yikusunushiwa kufuma kumbindi yiwoloka pawulongolu yangu."},{"book":"Figoli","chapter":"11","verse":"6","text":"Panolili chindu chila mugati nivawona vang'ongolu va mkaya vaveli na mawulu mchechi na vang'ongolu va mudasi, vala vakwava na vambongu va kululanga."},{"book":"Figoli","chapter":"11","verse":"7","text":"Pambeli mbikanila lishu likung'ombela, ‘Petili toli, uyendi ukavasinji, wuvalyi.’"},{"book":"Figoli","chapter":"11","verse":"8","text":"Lakini nenga nyangula, ‘Ng'odu Bambu! Mana chindu chamwiku awu chawafu chiweshi ng'odu kuyingila mumulomu wangu.’"},{"book":"Figoli","chapter":"11","verse":"9","text":"Lishu lila lyanyangulili kandi kufuma kumbindi, ‘Fyawumbili Chapanga kafigola fing'alili kotoo kufikema findu fyawafu.’"},{"book":"Figoli","chapter":"11","verse":"10","text":"Chindu achi chigoleka myanja mitatu, pambeli findu fyosi fibikuliwa kandi kumbindi."},{"book":"Figoli","chapter":"11","verse":"11","text":"Tepu, vandu vatatu vayisili pawulongolu ya nyumba yindiyikaleyi, valayishwa kufuma Kayisalia vayisi kwa nenga."},{"book":"Figoli","chapter":"11","verse":"12","text":"Mfuki Mng'alili kang'ombela nyendi na veni, ngotoo kuva na hoshu. Valongu ava sita yivajumilili tuyilongosha pamu kuyenda Kaisalea tuyingila munyumba ya Kolineli."},{"book":"Figoli","chapter":"11","verse":"13","text":"Mweni katuwombela ndambu amuwonili makungu yawolukili panyumba yaki na kumuwombela, ‘Valayishi vandu vayendi Yopa vakamukemi Simoni, litawa lyaki lingi Petili."},{"book":"Figoli","chapter":"11","verse":"14","text":"Dakuwombeli filongu fyeni dafikulowoli yuwi na vandu vosi va kayaku.’"},{"book":"Figoli","chapter":"11","verse":"15","text":"Pangandeyi kudeta, Mfuki Mng'alili kavasunukila kucha patusunukilili yufwi pa kwandi."},{"book":"Figoli","chapter":"11","verse":"16","text":"Ngumbuka chilongu chadetili Bambu, ndambu adetili, ‘Yohani Mbatisha abatishili kwa machi, lakini yumwi damubatishwi kwa Mfuki Mng'alili.’"},{"book":"Figoli","chapter":"11","verse":"17","text":"Mani Chapanga kavapa veni fupu yiyila yila kucha yatugayilili yufwi patumujumila Bambu Yesu Kilistu, nenga ghani mbaka nyesi kumulimba Chapanga?”"},{"book":"Figoli","chapter":"11","verse":"18","text":"Pavapikanishili filongu afi valeka kulimba vamujuma Chapanga, pavadeta, “Chapanga kavatanga Vangutungu vapomeli na vapati unofu!”"},{"book":"Figoli","chapter":"11","verse":"19","text":"Vala yivajumilili chipindi achi vapwililikili kwanongwa ya kugoboliwa na kuwulayiwa kwa Stefwani, vayendili mbaka Foiniki na Kupilu na Antiyokiya, pavalandula unjagila wula kwa Vayawudi weka hela."},{"book":"Figoli","chapter":"11","verse":"20","text":"Lakini yivajumilili vamonga vaveli vandu vafumili Kupilu na Kileni, veni pavafikili Antiyokiya valandulili Chilongu cha Nyanyi cha Bambu Yesu kwa vangutungu."},{"book":"Figoli","chapter":"11","verse":"21","text":"Liwoku lya Bambu lyaveli pamu na veni, vandu vatangalili nendu vamujumilili na kumughalambukila Bambu."},{"book":"Figoli","chapter":"11","verse":"22","text":"Milandu ayi yapikanikili kwa lipinga lya vandu yivamjumilili Kilistu aku Yelusalemu, vamulayishili Banabasi ayendi mbaka Antiyokiya."},{"book":"Figoli","chapter":"11","verse":"23","text":"Pafikili kula awuwonili usangi wa Chapanga asekililili, avakuvilishili vandu vosi vayikali muujumilwa wa Bambu kwa ndima shawu shosi."},{"book":"Figoli","chapter":"11","verse":"24","text":"Banabasi aveli mundu msangi yamemili Mfuki Mng'alili na ujumilwa na vandu vatangalili vayongisheka na kumuwuyila Bambu."},{"book":"Figoli","chapter":"11","verse":"25","text":"Pambeli, Banabasi kayenda Talisu kumusaka Sauli,"},{"book":"Figoli","chapter":"11","verse":"26","text":"Pamuwonili kala kamuyegha Antiyokiya, vosi vavili kwa chipindi cha mwaka vayikalili pamu na lipinga lya vandu yivamjumilili Kilistu kunyumba ya Chapanga na pavawula lipinga likomi lya vandu. Kula Antiyokiya vavelili vandundami va kwaa kukanda kuvakema Vakilistu."},{"book":"Figoli","chapter":"11","verse":"27","text":"Vayisili vambuyi vamu va Chapanga yivafumili Yelusalemu kuyenda Antiyokiya."},{"book":"Figoli","chapter":"11","verse":"28","text":"Muyawu yumu litawa lyaki Agabasi, awolukili kadeta kwa Mfuki Mng'alili kucha dayiyisi njala ngomi mlima wosi awu. Yeni dayiyisi chipindi cha wutwa wa Kilawudiu."},{"book":"Figoli","chapter":"11","verse":"29","text":"Vala vandundami, kila mundu ndambu yaweshili, avatangili vala yivamjumilili Kilistu yivayikaleyi Yudeya."},{"book":"Figoli","chapter":"11","verse":"30","text":"Vagolili nawula, pambeli, vavayeghilili mbiya vagogolu va vandu va Chapanga kwa mawoku va Banabasi na Sauli."}]}