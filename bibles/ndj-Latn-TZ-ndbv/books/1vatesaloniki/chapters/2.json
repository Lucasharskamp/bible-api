{"data":[{"book":"1 Vatesaloniki","chapter":"2","verse":"1","text":"Valongu, mwaveni baha mumanya kucha mwanja wetu kwa yumwi waveli hela ha."},{"book":"1 Vatesaloniki","chapter":"2","verse":"2","text":"Lakini ngimu wula wumumanyili ndambu yivatusulumili na kujowuliwa kula Filipi patuveyi tukalihela kufika kwa yumwi. Hata naha kwaveli na ngingamu sitangalili, Chapanga wetu atugayilili uhwadali wa kuvalandulila Chilongu chaki cha Nyanyi chifumili kwa mweni."},{"book":"1 Vatesaloniki","chapter":"2","verse":"3","text":"Chilongu chitukuvilisha kwa yumwi chilongu ha chiyidumba ufyangu awu ndambu ya wafu, wala tukudayila ha kumujanga mundu yoyosi."},{"book":"1 Vatesaloniki","chapter":"2","verse":"4","text":"Topi majuva vosi yufwi tukudeta ngimu wadayilili Chapanga kwanongwa mweni ndi yatuwonili kucha tujakwa, kugayiliwa Chilongu achi cha Nyanyi. Tukudayila ha kuvanowesha vandu, ila kumunowesha Chapanga yamanyili ndima shetu."},{"book":"1 Vatesaloniki","chapter":"2","verse":"5","text":"Nongwa ngimu wumumanyili na Chapanga ndi mtovilela wetu! Yufwi tudeta ha filongu fya kusiva wala filongu fya kujanga fya kufifa unenga wuutunga."},{"book":"1 Vatesaloniki","chapter":"2","verse":"6","text":"Twasakili ha kujumiwa na vandu, yumwi, wala mundu yoyonda,"},{"book":"1 Vatesaloniki","chapter":"2","verse":"7","text":"Hata mani wutuveli vandundami va Kilistu, tungaweshili kuhigha findu fiwutunga kwa yumwi. Lakini yufwi twavelili vashishamoyu gati ya yumwi ngimu wavelili mawu kwa vana vaki."},{"book":"1 Vatesaloniki","chapter":"2","verse":"8","text":"Twavatamili yumwi munu, mbaka twanovishiliwi kuvapa Chilongu cha Chapanga weka ha, ila hata ngalilu yetu. Nongwa muva vatami vetu!"},{"book":"1 Vatesaloniki","chapter":"2","verse":"9","text":"Valongu, yumwi mukukumbuka wutugolili chichuku na kugobuleka. Twagolili chichuku pamusi na pamihi ili tukotoo kuva msiwu kwa mundu yoyosi, patuvayeghilili Chilongu cha Nyanyi cha Chapanga."},{"book":"1 Vatesaloniki","chapter":"2","verse":"10","text":"Yumwi mukuwesha kuva vatovilela na Chapanga wuwowu ndi mtovilela, kucha ngalilu yetu gati ya yumwi yimujumila wavelili munofu na goleki ngajila lawama."},{"book":"1 Vatesaloniki","chapter":"2","verse":"11","text":"Mumanya kucha yufwi twavagolili kila mundu gati ya yumwi ngimu wula Tati wavagolela vana vaki mweni."},{"book":"1 Vatesaloniki","chapter":"2","verse":"12","text":"Tukuvakola mawoku yumwi na twavagolili mufwamuki, tuvavika muyikali ngalilu yimunowesha Chapanga, yumwi yavakemili muwutwa na ukomi waki."},{"book":"1 Vatesaloniki","chapter":"2","verse":"13","text":"Kwa nongwa ayi tukumulumba jola Chapanga kucha patuvayeghilili chilongu cha Chapanga muchipikana na muchiyanga ha kucha chilongu cha mundu hela, ila chilongu cha Chapanga, Cheni chaveli nakaka. Nongwa Chapanga akugola chichuku mugati ya yumwi yimujumila."},{"book":"1 Vatesaloniki","chapter":"2","verse":"14","text":"Valongu, filongu fila fivafumbukilili yumwi fifilafila fivafumbukila vandu yivamjumilili Kilistu kupitila Yesu Kilistu kula Yudeya, Yumwi mwagobuliwili na vanamlima vayenu kucha wula wuvagobuliwili na Vayawudi,"},{"book":"1 Vatesaloniki","chapter":"2","verse":"15","text":"veni ndi yivamuwulayili Bambu Yesu na Vambuyi, vatugobola yufwi wuwowu. Vandu ava vakumvifya Chapanga! Kandi ndi vachimdwama wa kila mumdu!"},{"book":"1 Vatesaloniki","chapter":"2","verse":"16","text":"Hata vayeshili kutukanisha tukotoo kuvalandulila vandu vangajila kuva Vayawudi lulayilayi daluvayegheli ulowolu. Nahawu ndi wuvagolili lulalanda lwa sambi shawu shosi sivagolili majuva vala. Lakini pambeli maya va Chapanga davavafikili."},{"book":"1 Vatesaloniki","chapter":"2","verse":"17","text":"Valongu, kulekana na yumwi kwavelili kwa majuva madokwa hela, kandi kulekana aku kwavelili kwa njimba hela kwa Mfuki ha. Pavapitili majuva madokwa twadayilili nendu kutang'ana kandi na yumwi!"},{"book":"1 Vatesaloniki","chapter":"2","verse":"18","text":"Topi twalamulili kuvatyangila kandi. Na nenga Pauli myanja yitangalili ngadayileyi kwisa kwa yumwi, lakini Lijangavandu lyatulimbili."},{"book":"1 Vatesaloniki","chapter":"2","verse":"19","text":"Wuli, pambeli datwidumbili liki, patuwoloka pawulongolu ya Bambu Yesu chipindi payisa? Dayivi mwaveni baha, yumwi ndi damuvi shuvililu yetu na seku yetu."},{"book":"1 Vatesaloniki","chapter":"2","verse":"20","text":"Yina, yumwi ndi ukomi wetu na seku yetu!"}]}