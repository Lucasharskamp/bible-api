{"data":[{"book":"Annabi Yeremi","chapter":"39","verse":"1","text":"Darisalamu suxu yi ki nɛ: Sedekiya Yudaya mangɛ xa mangɛya ɲɛ solomanaani nde kike fu nde kui, Babilɔn mangɛ Nebukadansari nun a xa sɔɔri gali naxa Darisalamu rabilin."},{"book":"Annabi Yeremi","chapter":"39","verse":"2","text":"Sedekiya xa mangɛya ɲɛ fu nun keren kike naani xi solomanaani nde kui, Babilɔnkae naxa taa tɛtɛ yire nde kana."},{"book":"Annabi Yeremi","chapter":"39","verse":"3","text":"Na kui Babilɔn kuntigie naxa so, e dɔxɔ taa naadɛ xungbe ra, Nerigali Sareseri, Sangari Nebo, Saresekimi sɔɔri yareratie xa mangɛ, a nun Babilɔn kuntigi gbɛtɛe."},{"book":"Annabi Yeremi","chapter":"39","verse":"4","text":"Yudaya mangɛ Sedekiya nun a xa sɔɔrie to e to, e naxa e gi. E naxa mini taa kui kɔɛ ra mangɛ xa laakɔɛ yire, naadɛ ra naxan na tɛtɛ firin tagi, Araba kira xɔn ma."},{"book":"Annabi Yeremi","chapter":"39","verse":"5","text":"Kalidi sɔɔrie naxa bira e fɔxɔ ra, e naxa Sedekiya li Yeriko gulunba yire. E to a suxu, e naxa a xanin Babilɔn mangɛ Nebukadansari xɔn ma Ribila Xamata bɔxi ma. Nebukadansari naxa yaamari nde fi a xa fe ra."},{"book":"Annabi Yeremi","chapter":"39","verse":"6","text":"Babilɔn mangɛ naxa Sedekiya xa die nun Yudaya kuntigi birin kɔn naxaba Ribila, Sedekiya ya xɔri."},{"book":"Annabi Yeremi","chapter":"39","verse":"7","text":"Na dangi xanbi a naxa Sedekiya tan yae sɔxɔ, a fa yɔlɔnxɔnyi sa a ma a xaninfe ra Babilɔn."},{"book":"Annabi Yeremi","chapter":"39","verse":"8","text":"Kalidikae naxa tɛ sa mangɛ nun ɲama xa banxie ma, e fa Darisalamu tɛtɛ birin nabira."},{"book":"Annabi Yeremi","chapter":"39","verse":"9","text":"Sɔɔri mangɛ Nebusaradan naxa mixi dɔnxɔɛe xanin Babilɔn, naxee nu bara e yɛtɛ ragbilen a ma a nun naxee nu bara lu taa kui."},{"book":"Annabi Yeremi","chapter":"39","verse":"10","text":"Kɔnɔ a naxa setaree lu Yudaya bɔxi ma, alako e xa mɛɛni wɛni bilie nun daaxae ma."},{"book":"Annabi Yeremi","chapter":"39","verse":"11","text":"Babilɔn mangɛ Nebukadansari nu bara yaamari fi sɔɔri mangɛ Nebusaradan ma Annabi Yeremi xa fe ra,"},{"book":"Annabi Yeremi","chapter":"39","verse":"12","text":"«I xa mɛɛni Yeremi ma, i naxa fe ɲaaxi yo raba a ra. I xa a waxɔnfe birin naba a bɛ.»"},{"book":"Annabi Yeremi","chapter":"39","verse":"13","text":"Sɔɔri mangɛ Nebusaradan, kuntigi Nebusasiban, mandurulae xa mangɛ Nerigali Sareseri, nun Babilɔn mangɛ xa kuntigie,"},{"book":"Annabi Yeremi","chapter":"39","verse":"14","text":"e naxa Yeremi tongo geeli tɛtɛ kui, e a so Axikama xa di Gɛdalaya yi ra, Safan xa mamadi, alako e xa a xanin a xɔnyi. Na ki Annabi Yeremi naxa lu a xa mixie ya ma."},{"book":"Annabi Yeremi","chapter":"39","verse":"15","text":"Annabi Yeremi nu na geeli tɛtɛ kui tɛmui naxɛ, Alatala naxa a masen a bɛ,"},{"book":"Annabi Yeremi","chapter":"39","verse":"16","text":"«Sa a fala Ebedi Meleki Etiyopika bɛ, ‹Isirayila Marigi Alatala xa masenyi nan ya: N fama nɛ gbaloe ra yi taa xili ma alɔ n a masenxi ki naxɛ. Na findima fe ɲaaxi nan na wo bɛ, fe fanyi mu a ra. Na birin nabama i ya xɔri nɛ."},{"book":"Annabi Yeremi","chapter":"39","verse":"17","text":"Alatala xa masenyi nan ya: Na lɔxɔɛ n i ratangama nɛ i yaxuie ma."},{"book":"Annabi Yeremi","chapter":"39","verse":"18","text":"N i rakisima nɛ, alako i naxa faxa santidɛgɛma ra. Alatala xa masenyi nan na ki.›»"}]}