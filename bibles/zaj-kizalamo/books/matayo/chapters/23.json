{"data":[{"book":"MATAYO","chapter":"23","verse":"1","text":"Abaho, Yesu kalonga na didale da wanhu na wanahina zake,"},{"book":"MATAYO","chapter":"23","verse":"2","text":"“Wafundiza Malagizo ga Musa na Mafalisayo wana udaho wa kugatapita Malagizo ga Musa."},{"book":"MATAYO","chapter":"23","verse":"3","text":"Avo, gatendeni na kugagoga gaja gose gowowafundiza mweye, ila sambimtende vija vowotenda hewo, kwavija hewo hawagatenda gaja gowofundiza."},{"book":"MATAYO","chapter":"23","verse":"4","text":"Wowafungila wanhu mibahasha mikulu na kuwadikwa mmaega, ila hewo wenyego hawalonda hata kugolosa kidole waipape."},{"book":"MATAYO","chapter":"23","verse":"5","text":"Wotenda mbuli zao zose giladi woneke na wanhu. Avo, wofudika mifundo mikulu mgati yandikigwe Nyandiko za Malagizo ga Musa uchana mwa ikihanga na mmakono! Na wokwika minyemvule mitali ng'hani mmikanzu yao!"},{"book":"MATAYO","chapter":"23","verse":"6","text":"Wonogelwa kukala m'vigoda va haulongozi mulusona na kukala m'vigoda va haulongozi mzing'anda za nhambiko,"},{"book":"MATAYO","chapter":"23","verse":"7","text":"na kulamsigwa na hishima mmasoko na kukemigwa, ‘Mkulufunzi.’"},{"book":"MATAYO","chapter":"23","verse":"8","text":"Ila mweye sambimkemigwe ‘Mkulufunzi,’ kwavija muna mkulufunzi imwe, na mweye mose mwa kinhu kimwe kamba ndugu."},{"book":"MATAYO","chapter":"23","verse":"9","text":"Na sambimumkeme munhu yoyose ‘tata’ muisi, kwavija Tataenu iyo imwe yali kuulanga."},{"book":"MATAYO","chapter":"23","verse":"10","text":"Ama sambimkemigwe ‘Vilangizi,’ kwavija muna kilangizi imwe, iyo Kilisto."},{"book":"MATAYO","chapter":"23","verse":"11","text":"Yali mkulu mmwanza wenu yawe mtumigwa wenu."},{"book":"MATAYO","chapter":"23","verse":"12","text":"Ila yoyose yokiinula kohumuluswa, na yoyose yokiihumulusa kokwinuligwa."},{"book":"MATAYO","chapter":"23","verse":"13","text":"“Mojona, wafundiza Malagizo ga Musa na Mafalisayo, mweye videlenya! Moluhinda lwivi lwa Undewa wa Kuulanga haulongozi wa wanhu, na mweye wenyego hamwingila ama hamuwatogoza kwingila waja wolonda kwingila!"},{"book":"MATAYO","chapter":"23","verse":"14","text":"Mojona, wafundiza Malagizo ga Musa na Mafalisayo, mweye videlenya! Mowabulunya vizuka na kutenda nhambiko nhali za uzenzeleganye. Avo nhaguso yenu yowa ng'hulu ng'hani!23:14 Nyandiko ziyagwe za umwaka zabule mnhongo wa 14."},{"book":"MATAYO","chapter":"23","verse":"15","text":"“Mojona, wafundiza Malagizo ga Musa na Mafalisayo, videlenya! Mofunga mwanza kuchola muisi inyalile na m'bahali giladi kumzahila munhu imwe yawinze nhamanila yenu. Na muhampata, momtenda yawe mwana wa kuzimu mianza mibili kubanza mweye wenyego."},{"book":"MATAYO","chapter":"23","verse":"16","text":"“Mojona, vilangizi vimbugumbugu! Mweye mulonga, ‘Ihawa munhu yahaiduilila Ng'anda ya Mulungu, jaga bule. Ila munhu yahaiduilila zahabu ya muna Ing'anda ya Mulungu, kakiifunga na ikiduilo chake.’"},{"book":"MATAYO","chapter":"23","verse":"17","text":"Mweye vimbugumbugu wabozi! Kilihi kili kikulu, izahabu ama Ing'anda ya Mulungu iitenda izahabu ing'ale?"},{"book":"MATAYO","chapter":"23","verse":"18","text":"Vivija mulonga, ‘Ihawa munhu yahaiduilila kilingo cha kulavila nhosa, jaga bule. Ila munhu yahaiduilila nhunza ili hachana ya ikilingo hicho, kakiifunga na ikiduilo chake.’"},{"book":"MATAYO","chapter":"23","verse":"19","text":"Mweye vimbugumbugu! Kilihi kili kikulu, inhunza ama ikilingo cha kulavila nhosa kiitenda inhunza ing'ale?"},{"book":"MATAYO","chapter":"23","verse":"20","text":"Avo, heyo yoiduilila ikilingo cha kulavila nhosa, kaiduilila ikilingo hicho hamoja na kila kinhu kili hachana yake."},{"book":"MATAYO","chapter":"23","verse":"21","text":"Na heyo yoiduilila Ng'anda ya Mulungu, kaiduilila Ing'anda hiyo hamoja na Mulungu yokala himo."},{"book":"MATAYO","chapter":"23","verse":"22","text":"Na heyo yoiduilila ulanga, kakiiduilila kigoda cha undewa cha Mulungu hamoja na ija yakikalile."},{"book":"MATAYO","chapter":"23","verse":"23","text":"“Mojona, wafundiza Malagizo ga Musa na Mafalisayo, videlenya! Kwavija molava zaka za vinhu va kulungila mandia na mboga kamba vija matepo ga kunung'hila, binzali, na jila. Ila muleka mafundo makulu ga Malagizo ga Musa, kamba vija bazi, nhamanila, na kuwa bule uzenzeleganye. Gano gago mulondigwa kutenda, na bila kuleka gaja gayagwe."},{"book":"MATAYO","chapter":"23","verse":"24","text":"Mweye vilangizi vimbugumbugu! Molenguza nzuguni, ila momeza ngamia! Ngamia"},{"book":"MATAYO","chapter":"23","verse":"25","text":"“Mojona, wafundiza Malagizo ga Musa na Mafalisayo, videlenya! Mweye mwa kamba munhu yosuluza hanze ya kikasi na sahani, ila mgati vimema vinhu m'vipatile muubavi na ugila."},{"book":"MATAYO","chapter":"23","verse":"26","text":"Gweye Mfalisayo kimbugumbugu! Tanhu suluza mgati mwa ikikasi, abaho, vivija na hanze chong'ala!"},{"book":"MATAYO","chapter":"23","verse":"27","text":"“Mojona, wafundiza Malagizo ga Musa na Mafalisayo, videlenya! Kwavija mulinga na mapanga gabakazigwe chokaa, hanze gokoneka mazelu ila mgati gamema mizege na vinhu vose vihile."},{"book":"MATAYO","chapter":"23","verse":"28","text":"Vivo na mweye, kunze mokoneka na wanhu kamba mnoga, ila mgati mmema udelenya na mbuli zihile."},{"book":"MATAYO","chapter":"23","verse":"29","text":"“Mojona, wafundiza Malagizo ga Musa na Mafalisayo, videlenya! Mozenga mapanga ga wahokozi na kugahamba mapanga ga wanhu wanogile."},{"book":"MATAYO","chapter":"23","verse":"30","text":"Abaho, molonga, ‘Kamba tuhawile baho mkipigiti hicho cha wahenga zetu, sambituilumbe nao mkuwakoma wahokozi.’"},{"book":"MATAYO","chapter":"23","verse":"31","text":"Avo, mweye wenyego mosindila kamba mweye mwa lukolo lwa wanhu waja wawakomile wahokozi!"},{"book":"MATAYO","chapter":"23","verse":"32","text":"Avo, mambukizileni gaja gawasongile wahenga zenu!"},{"book":"MATAYO","chapter":"23","verse":"33","text":"Mweye nyoka, wana wa nyoka! Moikimbila vilihi nhaguso ya kuzimu?"},{"book":"MATAYO","chapter":"23","verse":"34","text":"Avo, nowalagizila wahokozi, wanhu wali na nzewele, na wafundiza Malagizo ga Musa. Ila wayagwe mowakoma na kuwawamba mumsalaba, na wayagwe mowalanha mbalati mzing'anda zenu za nhambiko na kuwawinga kulawa kiwambo kimwe mbaka kiwambo kiyagwe."},{"book":"MATAYO","chapter":"23","verse":"35","text":"Nhaguso ya mulopa wa wanhu wose watendile ganogile muisi iwapate mweye, kulawa mulopa wa Abeli mbaka mulopa wa Zakalia, mwanage Balakia, mumkomile hagatigati ya Ing'anda ya Mulungu na ikilingo cha kulavila nhosa."},{"book":"MATAYO","chapter":"23","verse":"36","text":"Nowalongela ikweli, nhaguso ya wakomaji wano wose yowapata wanhu wa mulelo uno!"},{"book":"MATAYO","chapter":"23","verse":"37","text":"“Yelusalemu, Yelusalemu! Gweye uwakoma wahokozi na kuwatoa na mabwe waja watumigwe kumwako! Mianza mingahi nilonda kuwakunzanya hamoja wanago kamba nguku viyowafagatila wanage hasi ya mbawa zake, ila hutogole!"},{"book":"MATAYO","chapter":"23","verse":"38","text":"Na ng'anda yako yolekigwa na yowa ukiwa."},{"book":"MATAYO","chapter":"23","verse":"39","text":"Nokulongela, hunyona nie kabili mbaka vondaulonge, ‘Kamota ayo yokwiza mditwaga da Mndewa.’ ”"}]}