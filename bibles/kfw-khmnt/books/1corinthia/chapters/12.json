{"data":[{"book":"1 Corinthia","chapter":"12","verse":"1","text":"Tuun, Ratha lamtiang kutchoi ngai jarra, ule naingai,"},{"book":"1 Corinthia","chapter":"12","verse":"2","text":"Nangni'n Pathian ningjetmaklai, karingmak ramil ngaidiang chubei thonasik-ah lamleiitiang katamlang naleikeiruoi."},{"book":"1 Corinthia","chapter":"12","verse":"3","text":"Khawa jarra kei'n nangni kanaminjetzoot khachu, Pathian Ratha in inruoipui tuteii miring kha'n “Jisu diang khomaak saamnuni!” khat-um Ratha Inthiang in inruoipui miring khan elekleiya “Jisu hi Pumi eii” tinuni."},{"book":"1 Corinthia","chapter":"12","verse":"4","text":"Kutchoi katamtak om, takkha Ratha chu inkhatbit eii;"},{"book":"1 Corinthia","chapter":"12","verse":"5","text":"halli phamtang chu atam, takkha Pumi chu inkhatbit eii;"},{"book":"1 Corinthia","chapter":"12","verse":"6","text":"chuonlam chu atam, takkha Pathian inkhatbit khan inchuon inchuonlam kha mi rakipdiang apeii."},{"book":"1 Corinthia","chapter":"12","verse":"7","text":"Mi rakip thanasik Ratha khan mirakip diang inlar."},{"book":"1 Corinthia","chapter":"12","verse":"8","text":"Ratha khan miring inkhat diang lungsing lungwar chongkha apeii, khawa Ratha takkhan aleiilaak miring inkhatdiang jetna theina kha apeii."},{"book":"1 Corinthia","chapter":"12","verse":"9","text":"Inkhatbit ka eii khat-um in-angrip Ratha khan miring inkhatdiang ngamna apeii, khat-um aleiilaak miring inkhatdiang mindam matorna kutchoi apeii."},{"book":"1 Corinthia","chapter":"12","verse":"10","text":"Ratha khan miring inkhatdiang chuon inlak thomatorna, aleiilaak miringdiang akahongsik rilmatorna, aleiilaak miringdiang ratha ngai thenmatorna, aleiilaak miringdiang inliak chong rilmatorna, halli aleiilaak midiang inliak chongngai maletmatorna apeii."},{"book":"1 Corinthia","chapter":"12","verse":"11","text":"Hiwa ngai rakip hi inkhatbit khat-um in-angrip Ratha khan itho kha eii; mi rakip diang ama'n ipezoot alak alak kutchoi kha apeii. Rom 12:6-8"},{"book":"1 Corinthia","chapter":"12","verse":"12","text":"Pum chu inkhatbit eii takkha saram katamtak in-om, halli saram katamtak khan pum inkhatbit inbool angnga, Christa diang-um eii. Rom 12:4,5"},{"book":"1 Corinthia","chapter":"12","verse":"13","text":"Ajarchu Jihudi erase Greek erase, emakli suok khat-um suok ka-emak erase, Ratha inkhatbit khan eini rakip pum inkhatbit enasik-ah baptize anamintho; halli eini rakip Ratha inkhatbit diangnga inphut namin-injei."},{"book":"1 Corinthia","chapter":"12","verse":"14","text":"Pum kha saram khatbit emak takkha saram katamtak eii."},{"book":"1 Corinthia","chapter":"12","verse":"15","text":"Keii khan “Keichu kut ki-emak keengnga keichu pum emong” ti-inchu, khawa khan ama kha pum e-emakjei emak."},{"book":"1 Corinthia","chapter":"12","verse":"16","text":"Halli kuor khan “Keichu mit ki-emak keengnga, keichu pum emong” ti-inchu, khawa khan ama kha pum emongjei titheinuni."},{"book":"1 Corinthia","chapter":"12","verse":"17","text":"Taksa pumpui mitbit e-inle, hunme nira-ngainasik? Taksa pumpui kuorbit e-inle, hunme arim nimanim nasik?"},{"book":"1 Corinthia","chapter":"12","verse":"18","text":"Takkha pumma kaom saram rakip kha in-omnasik munna ama lungdou nuoiya abool."},{"book":"1 Corinthia","chapter":"12","verse":"19","text":"Saram ngai rakip in-angrip inle, pum khaleii hun omsikme?"},{"book":"1 Corinthia","chapter":"12","verse":"20","text":"Takkha tuunchu, saram intam innum pum khachu inkhatbit eii."},{"book":"1 Corinthia","chapter":"12","verse":"21","text":"Khawa jarra, mit khan kut diang, “Nangchu keisik-ah iteii narei ommak titheinuni,” khat-um lu khan keii diang “Nangchu keisik-ah iteii narei ommak titheinuni.”"},{"book":"1 Corinthia","chapter":"12","verse":"22","text":"Eini'n saram ngai karra kasuol ngaikha inchel lekleiya iteii thothei numin,"},{"book":"1 Corinthia","chapter":"12","verse":"23","text":"halli saram ngai karra eini'n nirawat nongmak ngaikha eii eini'n katha doomma nibool; khat-um saram ngai karra enzoot kaommak ngaikha eii eini'n kalurra khoya nitho,"},{"book":"1 Corinthia","chapter":"12","verse":"24","text":"akathajei saram ngaikha khoya thosik ommak, takkha Pathian in saram ngai rakip aminchun halli insam saram ngaikha kheeldoomma khoya thonasik apeii,"},{"book":"1 Corinthia","chapter":"12","verse":"25","text":"ajarchu, pumkha inkhoithen ommaknasik, takkha saram rakip ngai'n khat-in inkhat sik-ah in-angrip ngaidon nasik eii."},{"book":"1 Corinthia","chapter":"12","verse":"26","text":"Saram inkhat in apoongpha khan saram rakip in poongna innei; saram inkhat khoya inthopha khan, saram rakip ngai'n inroksuom."},{"book":"1 Corinthia","chapter":"12","verse":"27","text":"Tuunchu nangni Christa taksapum kha ning eii, halli nangni rakip, khawa taksapumma kaom saram ngaikha ning eii."},{"book":"1 Corinthia","chapter":"12","verse":"28","text":"Halli koisuok suungnga Pathian in mansakhet-ah tirton ngaikha insangkhet-ah akadang, inni huuina-ah Pathian chongkachoi ngai, inthum huuina-ah ocha ngai, halli inlak chuonkatho ngai, halli kana kamindam mator ngai, mi kasan ngai, chuon karoon ngai, khat-um inliak chongkaril ngai. Eph 4:11"},{"book":"1 Corinthia","chapter":"12","verse":"29","text":"Mi rakip tirton in-ebe? Mi rakip Pathian chongkachoi in-ebe? Mi rakip ocha in-ebe? Mi rakip inlak chuon inthobe?"},{"book":"1 Corinthia","chapter":"12","verse":"30","text":"Mi rakip kana mindam matorna kutchoi inneibe? Mi rakip inliak chong inrilbe? Mi rakip in chong inmaletbe?"},{"book":"1 Corinthia","chapter":"12","verse":"31","text":"Takkha akathadoom kutchoi ngaikha nangni'n manuomru."}]}