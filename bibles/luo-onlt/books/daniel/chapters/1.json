{"data":[{"book":"Daniel","chapter":"1","verse":"1","text":"E higa mar adek mar loch Jehoyakim, ruodh Juda, Nebukadneza ruodh Babulon nobiro Jerusalem molwore gi jolweny mondo okawe."},{"book":"Daniel","chapter":"1","verse":"2","text":"Bangʼe Jehova Nyasaye nochiwo Jehoyakim ruodh Juda e lwete, kaachiel gi gik moko mitiyogo e hekalu mar Nyasaye. Notingʼo gigi motero nyaka e hekalu mar nyasache, man Babulon, kendo noketogi ei od kano mwandu mar nyasache."},{"book":"Daniel","chapter":"1","verse":"3","text":"Eka ruoth nogolo chik ni Ashpenaz, ma jatelo maduongʼ mar jotij od ngʼado bura mondo okelne jo-Israel moko mogen mane oa e anywola joka ruoth,"},{"book":"Daniel","chapter":"1","verse":"4","text":"ma gin yawuowi matindo man-gi chia maonge songa, molony e migepe duto mag rieko, mosomo malach, ma wach donjonegi piyo kendo mowinjore gi tiyo e od ruoth. Ne onego opuonjgi dho jo-Babulon kaachiel gi weche mamoko mag jo-Babulon."},{"book":"Daniel","chapter":"1","verse":"5","text":"Ruoth noketonigi chiemo mar odiechiengʼ kodiechiengʼ moromogi kod kongʼo moa e mesane. Ne onego otieggi kuom higni adek bangʼe gichak tiyo ka ruoth."},{"book":"Daniel","chapter":"1","verse":"6","text":"Kuom joma noa e dhood Juda ne gin: Daniel, Hanania, Mishael gi Azaria."},{"book":"Daniel","chapter":"1","verse":"7","text":"Jatelo maduongʼ nomiyogi nying manyien machal kama: Daniel nochako ni Belteshazar; Hanania nochako ni Shadrak; Mishael nochako ni Meshak; to Azaria nochako ni Abednego."},{"book":"Daniel","chapter":"1","verse":"8","text":"Daniel to nongʼado e chunye ni ok nobed mogak kuom chamo chiemo kendo madho divai moa e od ruoth, omiyo nokwayo jatelo maduongʼ thuolo mondo oweye kik ocham chiemo mogakgo."},{"book":"Daniel","chapter":"1","verse":"9","text":"Nyasaye nosemiyo jatelo maduongʼ obedo mangʼwon gi Daniel,"},{"book":"Daniel","chapter":"1","verse":"10","text":"to kata kamano jatelono nowachone Daniel niya, “Aluoro ruodha nikech en ema ogolo chik ni mondo uchiem kendo umethi. Angʼo dimi inenri matin moloyo mbesini mamoko? Ka ok atimoni kamano, to onyalo nega.”"},{"book":"Daniel","chapter":"1","verse":"11","text":"Eka Daniel nowachone jarit mane jatelo maduongʼ oketo mondo orit Daniel, Hanania, Mishael gi Azaria niya,"},{"book":"Daniel","chapter":"1","verse":"12","text":"“Kiyie to tem ane jotichni kuom ndalo apar; ka ok imiyowa gimoro amora makmana alot gi pi modho."},{"book":"Daniel","chapter":"1","verse":"13","text":"Bangʼ mano to ipimwa gi yawuowi mamoko machamo chiemo moa e od ruoth mondo ineane ka bende nitie pogruok, eka itim ne jotichni kaluwore gi gima ineno.”"},{"book":"Daniel","chapter":"1","verse":"14","text":"Omiyo ne oyie gi wachno mi otemogi kuom ndalo apar."},{"book":"Daniel","chapter":"1","verse":"15","text":"Bangʼ ndalo apargo ndendgi ne ber moloyo mar yawuowi mane chamo chiemo moa e od ruoth."},{"book":"Daniel","chapter":"1","verse":"16","text":"Kuom mano, jaritono ne ok omiyogi chiemb od ruoth kod divai, to ne omiyogi mana alot kende."},{"book":"Daniel","chapter":"1","verse":"17","text":"Nyasaye nomiyo yawuowi angʼwen-go, ngʼeyo gi lony mar winjo tiend kit ndiko duto gi puonjruok. Kendo Daniel ne nigi rieko matut mar loko tiend fweny ka fweny kod lek ka lek."},{"book":"Daniel","chapter":"1","verse":"18","text":"Kane ochopo kinde mane onego ter yawuowigo ir ruoth, jatelo maduongʼ nokelogi e nyim Nebukadneza."},{"book":"Daniel","chapter":"1","verse":"19","text":"Ruoth nowuoyo kodgi, kendo ne ok oyudo ngʼama ne nyalo romo gi Daniel, Hanania, Mishael kod Azaria, omiyo yawuowi angʼwen-go nochako tiyo ne ruoth."},{"book":"Daniel","chapter":"1","verse":"20","text":"E kit rieko duto gi lony kuom winjo tiend weche matek mane ruoth otemogie gi penjo, noyudo ka giriek moloyo ajuoke gi jokor wach duto mane ni e pinyruodhe duto nyadipar."},{"book":"Daniel","chapter":"1","verse":"21","text":"Kendo Daniel nodhi nyime katiyo kanyo nyaka higa mokwongo mar loch mar ruoth miluongo ni Sairas."}]}