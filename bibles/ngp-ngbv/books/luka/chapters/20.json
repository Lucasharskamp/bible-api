{"data":[{"book":"Luka","chapter":"20","verse":"1","text":"Zuwa dimwenga Yesu umwo andaga mwe nyumba ya Mnungu akahiniza want'hu, hamwenga na kubilikiza Mbuli Yedi ya Mnungu, wakulu wa walava nt'hambiko hamwenga na wahinizi we miko, na wadala vilongozi niyo weza."},{"book":"Luka","chapter":"20","verse":"2","text":"Niyo wagamba, “Kigambile, wadamanya mbuli izi kwa udahi waani?”"},{"book":"Luka","chapter":"20","verse":"3","text":"Yesu niyo awahitula, “Name neniwauzeni mbuli imwenga. Nigambileni,"},{"book":"Luka","chapter":"20","verse":"4","text":"Yohana naakabatiza kwa udahi kulawa kwo ulanga hegu kwa want'hu?”"},{"book":"Luka","chapter":"20","verse":"5","text":"Mna niyo wakonga kulafya woho wenye, “Nemkigeeze? ‘Kinagamba yalawa kwa Mnungu,’ yehe naye naakiuze, ‘Nii hamwamhuwilaga?’"},{"book":"Luka","chapter":"20","verse":"6","text":"Naho kinagamba noulawa kwa want'hu, want'hu awa wadaha kukitoa maiwe, Kwaviya nawamhuwila Yohana kugamba ni Mlotezi.”"},{"book":"Luka","chapter":"20","verse":"7","text":"Mna niyo wamhitula, “Hakimanyize uko ulaile.”"},{"book":"Luka","chapter":"20","verse":"8","text":"Yesu niyo awagamba, “Name hikuwagambilani nadamanya aya, kwa udahi wa ani.”"},{"book":"Luka","chapter":"20","verse":"9","text":"Yesu niyo agendeela kuwagambila mliganyizo uno, “Mnt'hu yumwenga nakalima mgunda wakwe we mizabibu, niyo aikiza kwa wandima, yehe mwenye niyo atamba kwiita isi ya hale na kwikala uko kwa lupisi mtali."},{"book":"Luka","chapter":"20","verse":"10","text":"Lupisi uvuni wize ubuze, yudya mnt'hu niyo amsigila mtumwa ywakwe kwa wadya wandima akaguhe ulozo yapatikane. Mna wadya wandima niyo wamtoa yudya mtumwa na kumleka auye haheina kumwink'ha kint'hu chochose."},{"book":"Luka","chapter":"20","verse":"11","text":"Yudya mnt'hu niyo amsigila mtumwa mtuhu, yudya nae niyo wamtoa enga viya wamtoile yudya wa nk'hongo, na kumtendela viihile na kumvuza heheina kumwink'ha kint'hu chochose."},{"book":"Luka","chapter":"20","verse":"12","text":"Niyo asigila mtuhu wa katatu, uyu naye niyo wamtoa na kumgela nkwenge niyo naho wamdula kuse."},{"book":"Luka","chapter":"20","verse":"13","text":"Yudya zumbe mta mgunda niyo afanyanya, ‘Nentende vivihi? Nenimsigiile mwanangu humwungisa, wadaha wakamwiva.’"},{"book":"Luka","chapter":"20","verse":"14","text":"Wadya wandima weze wamuwone yudya mwana niyo wagambilana, ‘Uyu nuyo mkipe, haluse kimkome vileke uno ulisi unde wetu.’ ”"},{"book":"Luka","chapter":"20","verse":"15","text":"Niyo wamlava mwe idya ink'honde, wamkoma."},{"book":"Luka","chapter":"20","verse":"16","text":"“Neeze awakome wadya wandima na kuwenk'ha wandima watuhu idya ink'honde.”"},{"book":"Luka","chapter":"20","verse":"17","text":"Yesu niyo awakaula na kuwauza, “Haluse uno Mawandiko Akukile yanakibwani?"},{"book":"Luka","chapter":"20","verse":"18","text":"Mnt'hu yeyose anagwa mnanga mwe diya idiiwe naakant'hike vitilitili, naho dinamgwela mnt'hu yeyose nemdimtigint'he tiki tiki.”"},{"book":"Luka","chapter":"20","verse":"19","text":"Wahinyi we miko hamwenga na wakulu wa walava nt'hambiko niyo wazungula kumgwila lupidi ludya mna niyo wogoha want'hu Kwaviya nawamanya mliganyo udya naukawalonga woho."},{"book":"Luka","chapter":"20","verse":"20","text":"Mna niyo wazungula mizungu ya kumgwila Yesu, nawasigila want'hu waketendile enga want'hu wedi vileke wamgwile mwo kulonga kwakwe uleke wamwigale kwe uzumbe na kwa wata udahi."},{"book":"Luka","chapter":"20","verse":"21","text":"Wadya wasigilwe niyo wamgamba Yesu, “Mhinizi kimanya kugamba walonga na kuhiniza mbuli za kindedi, naho hukukaula ukulu wa mnt'hu mna wahiniziza mbuli ya Mnungu."},{"book":"Luka","chapter":"20","verse":"22","text":"Hake kigambile, ni vedi kuliha kodi kwa Seuta ywa Kilumi?”"},{"book":"Luka","chapter":"20","verse":"23","text":"Mna Yesu nakamanya ubala wawe niyo awagamba,"},{"book":"Luka","chapter":"20","verse":"24","text":"nilagiseni iditundu. Ifuta ne dizina ni va ani?"},{"book":"Luka","chapter":"20","verse":"25","text":"Yesu niyo awagamba, “Vedi, mwink'heni Seuta ywa Kilumi va Kaisali na Mnungu mwink'heni vakwe.”"},{"book":"Luka","chapter":"20","verse":"26","text":"Niyo elo, hawadahile kumgwila kwa mbuli yoyose hadya ha want'hu, nawekehelwa na viya endile akawahitula niyo wanyamala."},{"book":"Luka","chapter":"20","verse":"27","text":"Mna masadukayo, wadya wakugamba hakuhali kuuyuka, niyo wamuuza Yesu,"},{"book":"Luka","chapter":"20","verse":"28","text":"Mhinizi, “Musa nakakiwandikila kugamba, ‘Uneva mnt'hu anabanikilwa na nduguye mta mvele mna hana mwana yudya mnt'hu adaha kumguha yudya mvele uleke ampatile nduguye mwana.’"},{"book":"Luka","chapter":"20","verse":"29","text":"No kunda na wandugu mfungate, wa nk'hongo nakalomba mvele niyo abanika hana mwana."},{"book":"Luka","chapter":"20","verse":"30","text":"Wakaidi niyo amguha yudya mvele nae niyo abanika haheina kwasa mwana,"},{"book":"Luka","chapter":"20","verse":"31","text":"na wakatatu. Niyo vanda ivo kwa ndugu wose mfungate. Wose niyo wafa haheina kweleka mwana."},{"book":"Luka","chapter":"20","verse":"32","text":"Niyo yudya mvele naye abanika."},{"book":"Luka","chapter":"20","verse":"33","text":"Haluseelo, mwe dizuwa dyo kuuyuka kwa wabanike, yudya mvele na ande mkazaani Kwaviya wose nawamlomba.”"},{"book":"Luka","chapter":"20","verse":"34","text":"Yesu niyo awahitula, “Want'hu mwe ino isi walomba na kulombigwa,"},{"book":"Luka","chapter":"20","verse":"35","text":"mna wadya wakunga wauyulwe kulawa kwe file na kwikala kwa Mnungu, hawakulomba na kulombigwa."},{"book":"Luka","chapter":"20","verse":"36","text":"Naho hawabanike vituhu, Kwaviya na watende enga mtumigwa ywa kwe Mbingu. Na wende wana wa Mnungu Kwaviya wauyuka kulawa kwe file."},{"book":"Luka","chapter":"20","verse":"37","text":"Mna mbuli ya kuuyuka nk'hindedi, hata Musa kailonga mwa maandiko Akukile wakwe. Mwe mbuli idya ya kadya kaziti kakuhya, hadya amwitange Zumbe kugamba ni ‘Mnungu wa Ibulahimu, na Mnungu wa Isaka na Yakobo.’"},{"book":"Luka","chapter":"20","verse":"38","text":"Yehe ni Mnungu wa wadya wa wagima hiyo wadya wabanike Kwaviya kwa yehe wose wana ugima.”"},{"book":"Luka","chapter":"20","verse":"39","text":"Wahinyi watuhu we miko iyo wamhitula no kugamba, “Mhinizi kuhitula vedi vidala.”"},{"book":"Luka","chapter":"20","verse":"40","text":"Niyo hawamuuzile vituhu."},{"book":"Luka","chapter":"20","verse":"41","text":"Yesu niyo awauza, “Want'hu wagaaze kugamba Kilisito ni mwana wa Daudi?"},{"book":"Luka","chapter":"20","verse":"42","text":"‘Kwaviya Daudi ye mwenye nakalonga mwe ikitabu chakwe che zabuli,"},{"book":"Luka","chapter":"20","verse":"43","text":"Mpaka niwatende wadya waihi wako kunda kint'hu che kwiikila iviga vako.’"},{"book":"Luka","chapter":"20","verse":"44","text":"Daudi amwitanga Yesu ‘Zumbe’ naatende vivihi mwanawe?”"},{"book":"Luka","chapter":"20","verse":"45","text":"Umwo want'hu wandaga mwo kumtegeleza niyo awagamba wanamp'hina wakwe,"},{"book":"Luka","chapter":"20","verse":"46","text":"“Wakauliseni wahinizi we miko wakuungisa kugenda wavaile nk'hanzu na kulamswa mwa magwilo hamwenga na kwikala mwe nyumba za Mnungu na mwo ukalo wakulongole mwe zifugo."},{"book":"Luka","chapter":"20","verse":"47","text":"Wakudya mwe zinyumba za wabanikilwe ni wagosi wawe. Kwa udant'hi wawe wamlombeza Mnungu kwa milosi mingi, woho nawasengelwe.”"}]}