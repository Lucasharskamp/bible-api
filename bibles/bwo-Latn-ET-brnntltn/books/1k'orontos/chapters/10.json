{"data":[{"book":"1 K'orontos","chapter":"10","verse":"1","text":"Tieshuwotso! Nonihots daawno bo abaatse wotdek't boon b́ jishfere b́teshok'o jametswots aatsk'ar biro bokimtsok'o itsh gawiyo geefe."},{"book":"1 K'orontos","chapter":"10","verse":"2","text":"Musenton ikwotoshat daawnanat aats k'aranits bogupeyi."},{"book":"1 K'orontos","chapter":"10","verse":"3","text":"10:3 Kesh. 16:35  Únetswotsu ik naari shayiri mishman máárne, bo únetswere Shayiri úshman úshrnee,"},{"book":"1 K'orontos","chapter":"10","verse":"4","text":"10:4 Kesh. 17:6; Taaw. 25:1-18  Únetswotswor iknaari shayiri úshe boúshi, bo úshtsonwere boon shoyidek't sha'efetst teshts shayiri s'almanitse t'úúp'ke b́tesh, s'almanuwere b́tookon Krstosiye b́teshi."},{"book":"1 K'orontos","chapter":"10","verse":"5","text":"10:5 Taaw. 14:29-30  Man b́woteferor ayuwotsn Ik'o genee'úweratse, mansh bo duuno woruwots juweyat b́oori."},{"book":"1 K'orontos","chapter":"10","verse":"6","text":"10:6 Taaw. 11:14  Bo gond keewo botewntsok'o noowere gond keewo notewunrawok'o jaman noosh ats kotiyosh ariyetso wotere."},{"book":"1 K'orontos","chapter":"10","verse":"7","text":"10:7 Kesh. 32:6  «Ashuwots móónat úshosh beebodek'i, weeralonowere duubosh botuwi» ett bo jangosh guut'etsok'on, bo woteraw Ik'o bo ik'itsok'o it were bokok'o woteraw ik'uwotsi Ik'i k'ayere."},{"book":"1 K'orontos","chapter":"10","verse":"8","text":"10:8 Taaw. 25:1-18  Boyitsere ik ikuwots widi morro bofintsok'o noowere widi morro finonowa? Bo han bok'altsotse boyitse hiye keez kum ashuwots ik aawon k'irrne."},{"book":"1 K'orontos","chapter":"10","verse":"9","text":"10:9 Taaw. 21:5-6  Boyitsi ik ikuwots fadt dawunzoon shaas'eyat bok'irtsok'o noowere Krstosi fadk'ayone."},{"book":"1 K'orontos","chapter":"10","verse":"10","text":"Boyitse ik ikuwots mumundat úd'iru melakiyon bot'aftsok'o itwere mumund k'ayere."},{"book":"1 K'orontos","chapter":"10","verse":"11","text":"Keew jaman boats b́bod noosh no ats kotiyosh ariyeyi, guut'ewwere dúri s'uwaatse fa'úwotssh noosh dano b́wotishe."},{"book":"1 K'orontos","chapter":"10","verse":"12","text":"Eshe need'iruwok'o ariru asho b́ dihrawok'o bí atso korde'e."},{"book":"1 K'orontos","chapter":"10","verse":"13","text":"Ashaats bodiru fadewoniyere k'osh fadewo itats boratse, Ik'o amaneke, it angoniyere bog wotts fadewo it ats b́ bodetuwok'o eekeratse, it fadeworo bín it k'amit ango imr fademanitse it keshet weero itsh k'anitwe."},{"book":"1 K'orontos","chapter":"10","verse":"14","text":"Mansh eshe shuneetswotso! woteraw ik'uwotsi ik'iyatse wokoore."},{"book":"1 K'orontos","chapter":"10","verse":"15","text":"Hanowre itsh t'iwintsirwotsi itwottsotsne, hansh taa tkeewirwo it itokon aab angshuwere."},{"book":"1 K'orontos","chapter":"10","verse":"16","text":"10:16 Mat. 26:26-28; Mar. 14:22-24; Luk'. 22:19-20  Noo Ik'o udat nokayirwo deerets úshi wanc'o Krstos s'atsonton ik woto detsfoshna? Notitsiru mishonwere Krstos meetsenton ik woto detsfoshna?"},{"book":"1 K'orontos","chapter":"10","verse":"17","text":"Meeyiru mishman ik b́wottsotse noowere ikánatse kayiruwotsi nowottsotse aywotsi nowotiyalor ik ats noone."},{"book":"1 K'orontos","chapter":"10","verse":"18","text":"Aab Israe'el ashaashwots bok'altso s'iilere, tiiniru wosho meyiruwots wosht'intseyiru t'arap'ezonton ikwoto deshatsnowa boteshi?"},{"book":"1 K'orontos","chapter":"10","verse":"19","text":"Eshe hank'o t etor woshosh t'intsets meetso wotk keewa eteya tieti? Himó woteraw Ik'o wotk keewa etya tieti?"},{"book":"1 K'orontos","chapter":"10","verse":"20","text":"10:20 Iwi. 32:17  Mank'owiyaliye! Ik' ash woterawwots wosho bot'ntsir Ik'osh b́ woterawo fo'erawwotsshe, eshe it fo'erawwotsnton ik woto itdetsetuwok'o geeratse,"},{"book":"1 K'orontos","chapter":"10","verse":"21","text":"Doonzo úshi wanc'o úyifetsr aani fo'erawwots úshi wanc'o úsho falatste, doonzo mishi marats kayefetsr fo'erawwots mishi maratse kayiruwotsi woto falatste,"},{"book":"1 K'orontos","chapter":"10","verse":"22","text":"10:22 Iwi. 32:21  Eshe hank'o k'alr doonzo okoriwonowa? No bíyere bogo kúp'efnwa?"},{"book":"1 K'orontos","chapter":"10","verse":"23","text":"Jam keewo baziyekaliye, ernmó jam keewo t'ak'amitkaliye, jam keewo baziyekaliye, ernmó jam keewo agetkaliye."},{"book":"1 K'orontos","chapter":"10","verse":"24","text":"Asho ik ikon k'oshuwotssh b́ sheengetwok'owa bako b́ took t'k'miyo geek'aye."},{"book":"1 K'orontos","chapter":"10","verse":"25","text":"It nibots tuwiru amank'azo okjuk'rar gawuyatse kemeyiru meetso eega eega iterawon moore."},{"book":"1 K'orontos","chapter":"10","verse":"26","text":"10:26 Dub. 24:1  «Datsunat biitse fa'a jamo Doonzoke.»"},{"book":"1 K'orontos","chapter":"10","verse":"27","text":"Krstiyani woteraw asho iti móósh b́s'eegal móósh iti b́s'eegtsmanok itametka wotiyal itsh t'inetu mish jamo it tookotse tuwit amank'azjamo okjuk'rar eega eega iterawon moore."},{"book":"1 K'orontos","chapter":"10","verse":"28","text":"Ernmó ash iko «Meetsan woteraw ik'osh shukeeke» bíetal ash man han b́ keewtsonat nibo b́dantsotse meetsman maak'ayere."},{"book":"1 K'orontos","chapter":"10","verse":"29","text":"Niba ti etorowere asho niboni eta bako it niboniyaliye tietiriye."},{"book":"1 K'orontos","chapter":"10","verse":"30","text":"Taa Ik'o údefetśr tmáal Ik'o bín túdiru keewatse tuutson eegoshe taan k'ooreti?"},{"book":"1 K'orontos","chapter":"10","verse":"31","text":"Eshe it moor wotowa it úshor wotowa jamkeewo it k'alor jamkeewo Ik' mangosh k'alwere."},{"book":"1 K'orontos","chapter":"10","verse":"32","text":"Ayhudiwotsi wotowá, Ik' ash woterawwotsi wotowá, Ik'i moonor b́wotiyal, kon shoor t'ug wotk'ayere."},{"book":"1 K'orontos","chapter":"10","verse":"33","text":"Taa jametsuwots bokashituwok'o jametswotssh b́shengisha bako ttookosh b́sheengetuwok'o tgeerawotse, ash jamo tk'aliru k'alon tgene'úshiruwok'o itwoor mank'o k'aluwere."}]}