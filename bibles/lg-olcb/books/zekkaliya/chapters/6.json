{"data":[{"book":"Zekkaliya","chapter":"6","verse":"1","text":"Ne nyongera okuyimusa amaaso gange, era laba, amagaali g’embalaasi ana nga gava wakati w’ensozi bbiri, n’ensozi ezo zaali nsozi za bikomo."},{"book":"Zekkaliya","chapter":"6","verse":"2","text":"Eggaali esooka ng’esikibwa embalaasi za lukunyu, eyookubiri nga nzirugavu."},{"book":"Zekkaliya","chapter":"6","verse":"3","text":"Eggaali eyokusatu ng’esikibwa mbalaasi njeru, eyokuna yo ng’esikibwa za kikuusikuusi atabikiddwamu n’obwoya obweru. Embalaasi ezo zonna zaali z’amaanyi."},{"book":"Zekkaliya","chapter":"6","verse":"4","text":"Ne ndyoka mbuuza malayika eyali ayogera nange nti, “Bino bitegeeza ki mukama wange?”"},{"book":"Zekkaliya","chapter":"6","verse":"5","text":"Malayika n’anziramu nti, “Ezo z’empewo ennya ez’omu ggulu; ziva kweyanjula mu maaso ga Mukama ow’ensi yonna."},{"book":"Zekkaliya","chapter":"6","verse":"6","text":"Ekigaali eky’embalaasi enzirugavu kigenda mu nsi ey’omu bukiikakkono, ate ekyo eky’enjeru mu bugwanjuba, ekyo ekyali kisikibwa embalaasi ez’obwoya obweru, kiraga mu nsi ey’omu bukiikaddyo.”"},{"book":"Zekkaliya","chapter":"6","verse":"7","text":"Awo embalaasi ezo ez’amaanyi nga zivudde mu maaso ga Mukama, ne zifuba okutambulatambula mu nsi yonna; n’azigamba nti, “Mugende, mutambuletambule mu nsi yonna.” Awo ne zitambulatambula mu nsi yonna."},{"book":"Zekkaliya","chapter":"6","verse":"8","text":"Awo n’ampita n’aŋŋamba nti, “Laba, ezo eziraga mu nsi ey’obukiikakkono ziwummuzza Omwoyo wange mu nsi ey’omu bukiikakkono.”"},{"book":"Zekkaliya","chapter":"6","verse":"9","text":"Ekigambo kya Mukama ne kijja gye ndi nga kigamba nti,"},{"book":"Zekkaliya","chapter":"6","verse":"10","text":"“Genda eri bano: Kerudayi, ne Tobiya, ne Yedaya, abaakomawo okuva mu buwaŋŋanguse mu Babulooni, olunaku olwo lwennyini olage mu nnyumba ya Yosiya, mutabani wa Zeffaniya, mwe bali."},{"book":"Zekkaliya","chapter":"6","verse":"11","text":"Ddira effeeza ne zaabu okole engule ogitikkire ku mutwe gwa Yoswa, kabona asinga obukulu, omwana wa Yekozadaaki."},{"book":"Zekkaliya","chapter":"6","verse":"12","text":"Mugambe nti, bw’ati bw’ayogera Mukama ow’Eggye nti, ‘Laba omuntu erinnya lye ye Ttabi; alirokera mu kifo kye, azimbe yeekaalu ya Mukama."},{"book":"Zekkaliya","chapter":"6","verse":"13","text":"Oyo y’alizimba yeekaalu ya Mukama, era alijjula ekitiibwa. Alituula ku ntebe ye ey’obwakabaka, n’afuga. Era y’aliba Kabona ku ntebe ye ey’obwakabaka; walibaawo okutegeeragana okw’emirembe wakati wa Ttabi ne Yoswa.’"},{"book":"Zekkaliya","chapter":"6","verse":"14","text":"Era n’engule ya kubeera mu yeekaalu ya Mukama ng’ekijjukizo eri Keremu, ne Tobiya ne Keeni omwana wa Zeffaniya."},{"book":"Zekkaliya","chapter":"6","verse":"15","text":"Era n’abo abali ewala balijja okuyamba okuzimba yeekaalu ya Mukama, era mulimanya nga Mukama ow’Eggye yantuma gye muli. Bino tebirirema kubaawo singa munaagondera eddoboozi lya Mukama Katonda wammwe n’obumalirivu.”"}]}