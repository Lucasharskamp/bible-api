{"data":[{"book":"Mariku","chapter":"13","verse":"1","text":"Yesu pakaweriti kankulawa Mnumba nkulu ya Mlungu, mfundwa yumu kamgambiriti, “Mfunda Guloli mabuwi aga na numba azi ntambu yaziwera za kulikangashira!”"},{"book":"Mariku","chapter":"13","verse":"2","text":"Yesu kamgambira, “Hashi, guziwona numba azi ngulu? Kwahera ata libuwi limu halisigali panani pa limonga, kila shintu hashibomolwi.”"},{"book":"Mariku","chapter":"13","verse":"3","text":"Yesu pakaweriti kalivaga kulugongu lwa Mizeyituni kulolana na Numba nkulu ya Mlungu, su Peteru na Yakobu na Yohani na Andereya wamkosiya pambwega gweka yawu."},{"book":"Mariku","chapter":"13","verse":"4","text":"“Gutugambiri vitwatira avi havilawili ndii? Lilanguliru gaa halilanguziyi handa vitwatira avi vyapakwegera kulawira?”"},{"book":"Mariku","chapter":"13","verse":"5","text":"Yesu kanja kuwagambira, “Mlikali weri muntu nakiza kukuzyangani."},{"book":"Mariku","chapter":"13","verse":"6","text":"Wantu wavuwa hawizi pawalitumiya litawu lyaneni, pawalishema, ‘Neni na Kristu!’ Womberi hawawapotuziyi wantu wavuwa."},{"book":"Mariku","chapter":"13","verse":"7","text":"Pampikinira ngondu na tetesutetesu zya ngondu, namuwera na lyoga. Vitwatira avi mpaka vilawiri, kumbiti upeleru weni wankali."},{"book":"Mariku","chapter":"13","verse":"8","text":"Isi yimu hailikomi na isi imonga, ufalumi wumu haulikomi na ufalumi umonga, pahala pavuwa hapaweri na malendemeru na njala. Vitwatira avi gambira pakwanja kutama kwa kulera nonu."},{"book":"Mariku","chapter":"13","verse":"9","text":"“Mwenga mlikali weri! Mana wantu hawawajegeni kumahakama, na kuwakomanga munumba ya Mlungu, Hawawajegi palongolu pa utuwa na wafalumi toziya munjimiriti neni, su mpati kuwagambira visoweru viwagila."},{"book":"Mariku","chapter":"13","verse":"10","text":"Mpaka huti shisoweru shiwagira shibwerwi kwa Maisi goseri."},{"book":"Mariku","chapter":"13","verse":"11","text":"Nawomberi pawakubateni na kuwajega kumahakama, namlihola kwa galiya gamfira kutakula, shipindi shilii pashiyiza, mtakuli shoseri shakakupananeni, mana mwenga ndiri mwamfira kutakula, ira Rohu Mnanagala."},{"book":"Mariku","chapter":"13","verse":"12","text":"Mlongu hakamgalambuki mlongu gwakuwi kalagwi na tati hakamgalambuki mwana gwakuwi na wana hawawatenduwi walera wawu na kuwalaga."},{"book":"Mariku","chapter":"13","verse":"13","text":"Wantu woseri hawawakalalireni mwenga toziya ya litawu lyaneni. Kumbiti ulii yakahepelera mpaka upeleru ndo hakalopoziwi."},{"book":"Mariku","chapter":"13","verse":"14","text":"“Pamwona ‘Likalaliru lihalibisiya’ ligoloka pahala pakuwi ndiri, muntu yakabetula kavimani mana yakuwi, panu wantu wawawera Yudeya watugili mumigongu."},{"book":"Mariku","chapter":"13","verse":"15","text":"Muntu yakaweriti pampindi pashitwiku sha numba nakasuluka kwingira mnumba mwakuwi kutola shintu."},{"book":"Mariku","chapter":"13","verse":"16","text":"Yakawera mlirambu nakawuya ukaya kutola lihabiti lyakuwi."},{"book":"Mariku","chapter":"13","verse":"17","text":"Shondi shondi wamawu yawawera na yinda na walii yawanoniziya mumashaka galii!"},{"book":"Mariku","chapter":"13","verse":"18","text":"Mmuluwi Mlungu vitwatira avi navilawira mashaka ga mbepu."},{"book":"Mariku","chapter":"13","verse":"19","text":"Mana kupeluwa kwa shipindi ashi hakongeleki nentu kweni lawiri kwanjira Mlungu pakanyawiti isi mpaka leru, hapeni ilawiri kayi."},{"book":"Mariku","chapter":"13","verse":"20","text":"Handa Mtuwa mekapunguli ndiri mashaka aga kwahera muntu hakalopolwi. Kumbiti su kwajili ya wasyagulwa wakuwi, Mtuwa kapungula mashaka aga."},{"book":"Mariku","chapter":"13","verse":"21","text":"“Su muntu pakawagambirani, ‘Guloli, Kristu kapanu!’ Ama ‘Ka palii!’ Namjimira."},{"book":"Mariku","chapter":"13","verse":"22","text":"Mana hawalawili ashina Kristu wa upayira na mambuyi wa upayira, hawatendi malangaliru na mauzauza, su kuwapotuziya wasyagulwa wa Mlungu handa payiwezikana."},{"book":"Mariku","chapter":"13","verse":"23","text":"Su mwenga mlikali weri. Neni nukugambirani vitwatira vyoseri pamberi vyenilawiri."},{"book":"Mariku","chapter":"13","verse":"24","text":"“Mashaka aga, pagapera kala, mshenji hagutulwi luwindu na lyezi hapeni lilangali."},{"book":"Mariku","chapter":"13","verse":"25","text":"Ntondu hazituluki kulawa kumpindi na makakala ga kumpindi hagazitikiziyi."},{"book":"Mariku","chapter":"13","verse":"26","text":"Panu hawamwoni Mwana gwa muntu pakiza mumawundi na likakala likulu pamuhera na ukwisa."},{"book":"Mariku","chapter":"13","verse":"27","text":"Shakapanu hakawatumi wantumintumi wa kumpindi wawajojiniri wasyagulwa wakuwi kulawa wega zoseri zya musheshi za pasipanu, kulawa upeleru wa pasipanu mpaka upeleru wa mpindi."},{"book":"Mariku","chapter":"13","verse":"28","text":"“Mleki mtera gwa mkuyu guwafundi. Mitambi ya mitera payanja kunama na kutomola mahamba, muvimani kuwera shipindi sha kutowa vula shapakwegera."},{"book":"Mariku","chapter":"13","verse":"29","text":"Ntambu iraa ayi mwenga pamwona vitwatira avi vyankulawira, muvimani handa shipindi shapakwegera nentu."},{"book":"Mariku","chapter":"13","verse":"30","text":"Nakaka nukugambirani, shiyiwuku ashi shankupita ndiri pamberi pa vitwatira vyoseri avi kulawira."},{"book":"Mariku","chapter":"13","verse":"31","text":"Mpindi na isi hapeni zipiti, kumbiti visoweru vyangu su hapeni vipiti."},{"book":"Mariku","chapter":"13","verse":"32","text":"“Kumbiti kwahera muntu yakavimana lishaka wala shipindi, ama ntumintumi gwa kumpindi, ama Mwana, ira Tati gweka yakuwi ndo mweni yakavimana."},{"book":"Mariku","chapter":"13","verse":"33","text":"Mloli weri na mshenjeri, mana muvimana ndiri shipindi hashi hashisoki ndii."},{"book":"Mariku","chapter":"13","verse":"34","text":"Hayiweri handa muntu yakawuka ukaya kugenda mwanja pakawalekera wantumintumi wakuwi, kila yumu na lihengu lyakuwi. Shakapanu kamgambira mlolera mlyangu kaweri masu."},{"book":"Mariku","chapter":"13","verse":"35","text":"Su mulikali masu, toziya muvimana ndiri mweni kaya hakawuyi ndii, pamonga pamii ama pashiru ama mandawira putiputi."},{"book":"Mariku","chapter":"13","verse":"36","text":"Handa pakiza lindimu nakawawona mgonja."},{"book":"Mariku","chapter":"13","verse":"37","text":"Ganawagambirani mwenga, nuwagambira wantu woseri, ‘Mshenjeri!’ ”"}]}