{"data":[{"book":"Walumi","chapter":"12","verse":"1","text":"Avo, ndugu zangu, kwavija Imulungu kana bazi ng'hani, nowapula ng'hani, ilaveni wenyego kwa Imulungu kamba nhosa ili ngima. Ilaveni wenyego kamba wanhu mung'alile na kumnogeza Imulungu. Ino ayo nzila inogile ya kumtambikila Imulungu."},{"book":"Walumi","chapter":"12","verse":"2","text":"Sikumukweleleze vowotenda wanhu wa mwiisi ino, lakini mulekeni Imulungu yaigaluse mizoyo yenu kwa kugalusa vija vimugesa. Baho modaha kugajuwa goyolonda Imulungu, gaja ganogile na gomnogela heyo na kija kitimilike."},{"book":"Walumi","chapter":"12","verse":"3","text":"Kwavija Imulungu kanigwaa ng'hekewa, avo nowalongela mweye mose, sikumuitende munoga ng'hani kubanza vija vimulondigwa kuwa, lakini nzewele zenu ziigale na tamanilo diyawagwelele Imulungu."},{"book":"Walumi","chapter":"12","verse":"4","text":"Avo, mulukuli kuna maungo mengi, kila maungo gana sang'hano yake."},{"book":"Walumi","chapter":"12","verse":"5","text":"Vivo ili kumwetu siye, hamoja twa wengi, twa maungo mulukuli lwa Kilisito, na kila imoja wetu ni maungo ga miyage."},{"book":"Walumi","chapter":"12","verse":"6","text":"Avo kila munhu vitwili kana nhunza yake, kamba Imulungu viyatugwee ng'hekewa. Kamba munhu kagweleligwa nhunza ya kulagula usenga wa Imulungu yatende vivo kamba viyomtamanila Imulungu."},{"book":"Walumi","chapter":"12","verse":"7","text":"Munhu yagweleligwe nhunza ya kusang'hana yasang'hane, na munhu yagweleligwe nhunza ya kufundiza yafundize."},{"book":"Walumi","chapter":"12","verse":"8","text":"Munhu yagweleligwe nhunza ya kuwagangamiza wayagwe yatende vivo. Munhu yomgolela miyage kinhu, yatende vivo kwa moyo unogile. Munhu yowalongoza wanhu, yawalongoze goya. Munhu yowonela bazi wanhu, yatende vivo kwa kusamhuka."},{"book":"Walumi","chapter":"12","verse":"9","text":"Unogelwa wenu uwe wa ukweli, gehileni gehile, gagogeni ganogile."},{"book":"Walumi","chapter":"12","verse":"10","text":"Mwiinogele ng'hani kamba ndugu, kila munhu tanhu yamgese miyage kubanza mwenyego."},{"book":"Walumi","chapter":"12","verse":"11","text":"Sang'haneni ng'hani, sikumuwe wanyeke. Msang'hanileni Mndewa kwa kuwamba."},{"book":"Walumi","chapter":"12","verse":"12","text":"Kumtamanila kwenu Imulungu kuwatende mudeng'helele, mwahagaya beteleni kwa kufunga umoyo, mpuleni Imulungu siku zose."},{"book":"Walumi","chapter":"12","verse":"13","text":"Wagweleleni vinhu wanhu wa Imulungu walibule, na wabokeleni wageni kwa moyo unogile."},{"book":"Walumi","chapter":"12","verse":"14","text":"Mpuleni Imulungu yawatendele ganogile wanhu wose owadununza mweye, ona, mpuleni Imulungu yawatendele ganogile siyo yawaduwile."},{"book":"Walumi","chapter":"12","verse":"15","text":"Deng'heleleni hamoja na waja odeng'helela, lileni hamoja na waja olila."},{"book":"Walumi","chapter":"12","verse":"16","text":"Kaleni goya mweye kwa mweye, sikumuigode, togoleni kusang'hana na wanhu okoneka siyo kinhu. Sikumuyone muna nzewele ng'hani."},{"book":"Walumi","chapter":"12","verse":"17","text":"Kamba munhu kakutendela gehile, sikuumbwezele gehile. Tenda ganogile mgameso ga wanhu wose."},{"book":"Walumi","chapter":"12","verse":"18","text":"Mweye wenyego wambeni ng'hani mukale na wanhu wose kwa moyo uholile."},{"book":"Walumi","chapter":"12","verse":"19","text":"Mbwiga zangu, sikumulihe gehile, lakini lekeni ng'hasiliki ya Imulungu itende vivo. Kwavija Maandiko Gang'alile golonga, “Mndewa kolonga, niye ayo yonda nilihe gehile.”"},{"book":"Walumi","chapter":"12","verse":"20","text":"Lakini, vivija Maandiko Gang'alile golonga, “Kamba munhu yakwihile kokona nzala mgwee ndiya yaje, yahakona ng'hilu mgwee mazi yang'we, kwavija kwa kutenda avo komtenda yagwe kinyala na kohulika usungu muumoyo wake kamba usungu wa kumkutulila makala ga moto mdipala.”"},{"book":"Walumi","chapter":"12","verse":"21","text":"Sikuutogole uhumwe na gehile, lakini gahume gehile kwa ganogile."}]}