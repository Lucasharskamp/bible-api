{"data":[{"book":"Imisebenzi","chapter":"10","verse":"1","text":"EKhesariya kwakulendoda eyayithiwa nguKhoneliyasi, yayingumlawuli webutho lekhulu elalithiwa liViyo lase-Ithaliya."},{"book":"Imisebenzi","chapter":"10","verse":"2","text":"Yena lendlu yakhe yonke babekhonza njalo bemesaba uNkulunkulu. Wayenika ngesihle labo abaswelayo njalo ekhuleka kuNkulunkulu kokuphela."},{"book":"Imisebenzi","chapter":"10","verse":"3","text":"Ngelinye ilanga, sokungaba lihola lesithathu emini waba lombono. Wabona kamhlophe ingilosi kaNkulunkulu, eyeza kuye yathi, “Khoneliyasi!”"},{"book":"Imisebenzi","chapter":"10","verse":"4","text":"UKhoneliyasi wayiqhuzulela amehlo ngokwesaba. Wabuza wathi, “Kuyini, Nkosi?”"},{"book":"Imisebenzi","chapter":"10","verse":"5","text":"Ngakho-ke, thumela amadoda eJopha ayebuya lendoda ethiwa nguSimoni owaziwa ngokuthi nguPhethro."},{"book":"Imisebenzi","chapter":"10","verse":"6","text":"Ihlala loSimoni ongumtshuki wezikhumba, olendlu okhunjini lolwandle.”"},{"book":"Imisebenzi","chapter":"10","verse":"7","text":"Ingilosi eyakhuluma laye isihambile, uKhoneliyasi wabiza izinceku zakhe ezimbili kanye loyedwa owayengumncedisi webutho owayeyindoda ekhonzayo."},{"book":"Imisebenzi","chapter":"10","verse":"8","text":"Wabatshela konke okwakwenzakele, wasebathuma eJopha."},{"book":"Imisebenzi","chapter":"10","verse":"9","text":"Sekungaba phakathi laphakathi kwemini sebebanga edolobheni, uPhethro wakhwela ophahleni ukuyakhuleka."},{"book":"Imisebenzi","chapter":"10","verse":"10","text":"Wezwa eselambile esefuna ulutho lokudla, kwathi ukudla kusalungiswa wehlelwa yisiyeziphupho."},{"book":"Imisebenzi","chapter":"10","verse":"11","text":"Wabona izulu livulekile, kusehliselwa emhlabeni ulutho olwalunjengelembu elikhulu libanjwe ngamagumbi alo womane."},{"book":"Imisebenzi","chapter":"10","verse":"12","text":"Lalithwele yonke imihlobo yezinyamazana ezilenyawo ezine, kanye lezinanakazana ezihuquzelayo emhlabeni lezinyoni zemoyeni."},{"book":"Imisebenzi","chapter":"10","verse":"13","text":"Ilizwi laselimtshela lathi, “Vuka Phethro. Hlaba udle.”"},{"book":"Imisebenzi","chapter":"10","verse":"14","text":"UPhethro waphendula wathi, “Hatshi, Nkosi! Kangikaze ngidle lutho olungahlanzekanga lolungcolileyo.”"},{"book":"Imisebenzi","chapter":"10","verse":"15","text":"Laphinda ilizwi lakhuluma okwesibili kuye lathi, “Ungabokuthi ulutho oseluhlanjululwe nguNkulunkulu kaluhlanzekanga.”"},{"book":"Imisebenzi","chapter":"10","verse":"16","text":"Lokhu kwenzakala kathathu, kwasekusithi masinyane ilembu labuyiselwa ezulwini."},{"book":"Imisebenzi","chapter":"10","verse":"17","text":"Kwathi uPhethro esamangele ngokuthi umbono lowo wawusitshoni, amadoda ayethunywe nguKhoneliyasi ayibona indlu kaSimoni, ema entubeni."},{"book":"Imisebenzi","chapter":"10","verse":"18","text":"Akhuleka abuza ingabe uSimoni owayethiwa nguPhethro wayehlala khonapho yini."},{"book":"Imisebenzi","chapter":"10","verse":"19","text":"Kwathi uPhethro elokhu esacabanga ngombono, uMoya wathi kuye, “Simoni, kulamadoda amathathu akudingayo."},{"book":"Imisebenzi","chapter":"10","verse":"20","text":"Ngakho-ke, phakama wehlele phansi. Ungathandabuzi ukuhamba lawo, ngoba ngiwathumile.”"},{"book":"Imisebenzi","chapter":"10","verse":"21","text":"UPhethro wehla wathi emadodeni lawo, “Nginguye lowo elimdingayo. Lilandeni?”"},{"book":"Imisebenzi","chapter":"10","verse":"22","text":"Amadoda aphendula athi, “Sivela kuKhoneliyasi umlawuli wekhulu lamabutho. Ungumuntu olungileyo owesaba uNkulunkulu, ohlonitshwa yibo bonke abangamaJuda. Ingilosi engcwele imtshele ukuthi kakulethe endlini yakhe ukuze ezwe lokho ongabe uyakutsho.”"},{"book":"Imisebenzi","chapter":"10","verse":"23","text":"UPhethro wasewangenisa endlini amadoda lawo njengezethekeli zakhe."},{"book":"Imisebenzi","chapter":"10","verse":"24","text":"Ngelanga elilandelayo wafika eKhesariya. UKhoneliyasi wayesebalindele esebize izihlobo zakhe labangane abaseduze."},{"book":"Imisebenzi","chapter":"10","verse":"25","text":"Kuthe uPhethro engena, uKhoneliyasi wamhlangabeza, wazilahla phansi ezinyaweni zakhe ngenhlonipho."},{"book":"Imisebenzi","chapter":"10","verse":"26","text":"Kodwa uPhethro wamsukumisa. Wathi, “Sukuma, mina ngingumuntu nje.”"},{"book":"Imisebenzi","chapter":"10","verse":"27","text":"UPhethro wangena endlini elokhu ekhuluma laye, wafumana ixuku labantu elikhulu."},{"book":"Imisebenzi","chapter":"10","verse":"28","text":"Wathi kubo, “Liyakwazi ukuthi kungaphandle komthetho wethu ukuthi umJuda ahlanganyele loweZizwe loba ukuthi amethekelele. Kodwa uNkulunkulu usengitshengisile ukuthi kangingakutsho ukuthi omunye umuntu kahlanzekanga loba ungcolile."},{"book":"Imisebenzi","chapter":"10","verse":"29","text":"Yikho kuthe lapho ngibizwa lapha, ngahle ngeza ngingazange ngibalise lokhu lalokhuyana. Sengibuza-ke manje, ungibizelani?”"},{"book":"Imisebenzi","chapter":"10","verse":"30","text":"UKhoneliyasi waphendula wathi, “Ensukwini ezintathu ezedluleyo bengisendlini yami ngikhuleka ngasonalesi isikhathi, ngehola lesithathu emini. Masinyane indoda ebigqoke izigqoko ezikhazimulayo yema phambi kwami,"},{"book":"Imisebenzi","chapter":"10","verse":"31","text":"yathi, ‘Khoneliyasi, uNkulunkulu usewuzwile umkhuleko wakho wakhumbula lezipho zakho kwabaswelayo."},{"book":"Imisebenzi","chapter":"10","verse":"32","text":"Thumela ilizwi eJopha ubize uSimoni owaziwa ngokuthi nguPhethro. Wethekelele emzini kaSimoni umtshuki wezikhumba, ohlala malungana lolwandle.’"},{"book":"Imisebenzi","chapter":"10","verse":"33","text":"Yikho ngihle ngathuma abantu kuwe ngokuphangisa, kwaba kuhle ukuthi lawe uze. Manje sonke sesikhona lapha phambi kukaNkulunkulu ukuthi sizwe konke iNkosi ekuyale ukuthi usitshele khona.”"},{"book":"Imisebenzi","chapter":"10","verse":"34","text":"UPhethro waseqalisa ukukhuluma wathi: “Sengibona khathesi ukuthi ngeqiniso uNkulunkulu kalabandlululo,"},{"book":"Imisebenzi","chapter":"10","verse":"35","text":"kodwa wamukela abantu benhlanga zonke abamesabayo, abenza okulungileyo."},{"book":"Imisebenzi","chapter":"10","verse":"36","text":"Yilo leli ilizwi uNkulunkulu alithumela ebantwini bako-Israyeli, elikhuluma ngezindaba ezinhle zokuthula ngoJesu Khristu oyiNkosi yabo bonke."},{"book":"Imisebenzi","chapter":"10","verse":"37","text":"Liyakwazi osekwenzakele kulolonke elaseJudiya, kusukela eGalile ngemva kobhaphathizo olwatshunyayelwa nguJohane,"},{"book":"Imisebenzi","chapter":"10","verse":"38","text":"ukuthi uNkulunkulu wamgcoba kanjani uJesu waseNazaretha ngoMoya oNgcwele langamandla, lokuthi wahamba izindawana zonke esenza ubuhle njalo esilisa bonke ababesemandleni omubi, ngoba uNkulunkulu wayelaye."},{"book":"Imisebenzi","chapter":"10","verse":"39","text":"Singofakazi bakho konke akwenzayo elizweni lamaJuda laseJerusalema. Bambulala ngokumlengisa esiphambanweni,"},{"book":"Imisebenzi","chapter":"10","verse":"40","text":"kodwa uNkulunkulu wamvusa kwabafileyo ngosuku lwesithathu, wakwenza ukuthi abonakale."},{"book":"Imisebenzi","chapter":"10","verse":"41","text":"Kabonwanga ngabantu bonke, kodwa ngofakazi uNkulunkulu ayevele esebakhethile, yithi thina esadla sanatha laye ngemva kokuvuka kwakhe kwabafileyo."},{"book":"Imisebenzi","chapter":"10","verse":"42","text":"Wasilaya ukuba sitshumayele ebantwini bonke njalo sifakaze ukuthi unguye uNkulunkulu ambekayo ukuba ngumahluleli wabaphilayo labafileyo."},{"book":"Imisebenzi","chapter":"10","verse":"43","text":"Bonke abaphrofethi bafakaza ngaye ukuthi bonke abakholwa kuye baphiwa ukuthethelelwa kwezono ngebizo lakhe.”"},{"book":"Imisebenzi","chapter":"10","verse":"44","text":"UPhethro elokhu esakhuluma amazwi la uMoya oNgcwele wehlela kubo bonke abalizwayo ilizwi."},{"book":"Imisebenzi","chapter":"10","verse":"45","text":"AmaJuda, amakholwa asokiweyo ayeze loPhethro amangaliswa yikuthi uMoya oNgcwele wawuthululelwe lakwabeZizwe."},{"book":"Imisebenzi","chapter":"10","verse":"46","text":"Ngoba babezwa bekhuluma ngendimi bedumisa uNkulunkulu."},{"book":"Imisebenzi","chapter":"10","verse":"47","text":"“Kambe ukhona yini umuntu ongalela abantu laba ukuba babhaphathizwe ngamanzi na? Sebemukele uMoya oNgcwele njengathi.”"},{"book":"Imisebenzi","chapter":"10","verse":"48","text":"Wasesithi kababhaphathizwe ebizweni likaJesu Khristu. Basebecela uPhethro ukuthi ahlale labo okwensukwana ezithile."}]}