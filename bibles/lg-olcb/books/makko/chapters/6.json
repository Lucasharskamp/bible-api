{"data":[{"book":"Makko","chapter":"6","verse":"1","text":"Yesu n’ava mu kitundu ekyo n’abayigirizwa be n’addayo mu kibuga ky’ewaabwe.6:1 Ekibuga ky’ewaabwe ekyogerwako ky’ekibuga ky’e Nazaaleesi"},{"book":"Makko","chapter":"6","verse":"2","text":"Olunaku lwa Ssabbiiti bwe lwatuuka n’agenda mu kkuŋŋaaniro okuyigiriza, abantu bangi abaaliwo ne beewuunya nnyo bwe baawulira bw’ayigiriza, ne bawuniikirira ne beebuuza nti, “Bino byonna yabiyigira wa era magezi ga ngeri ki ono ge yaweebwa n’eby’amagero ebyenkanidde wano by’akola?”"},{"book":"Makko","chapter":"6","verse":"3","text":"Ne beebuuza nti, “Ono si ye mwana w’omubazzi? Maliyamu si ye nnyina, ne baganda be si be ba Yakobo, ne Yose, ne Yuda ne Simooni? Ne bannyina tetubeera nabo kuno?” Ekyo ne kibatawanya mu mutima."},{"book":"Makko","chapter":"6","verse":"4","text":"Yesu n’abagamba nti, “Nnabbi aweebwa ekitiibwa buli wantu okuggyako mu nsi y’ewaabwe ne mu bantu be ne mu maka ge waabwe.”"},{"book":"Makko","chapter":"6","verse":"5","text":"Naye teyakolerayo byamagero bingi okuggyako abalwadde abatonotono be yakwatako n’abawonya."},{"book":"Makko","chapter":"6","verse":"6","text":"N’awuniikirira nnyo okulaba nga tebamukkirizza. Awo n’agenda ng’ayigiriza mu byalo ebiriraanyeewo."},{"book":"Makko","chapter":"6","verse":"7","text":"Awo Yesu n’ayita abayigirizwa be ekkumi n’ababiri n’abatuma babiri babiri era n’abawa obuyinza okugoba emyoyo emibi ku bantu."},{"book":"Makko","chapter":"6","verse":"8","text":"N’abakuutira obutatwala kantu konna okuggyako omuggo ogw’okutambuza gwokka nti, “Temutwala mmere wadde akagugu newaakubadde ensimbi mu lukoba."},{"book":"Makko","chapter":"6","verse":"9","text":"Mwambale engatto naye temutwala kkanzu yakubiri.”"},{"book":"Makko","chapter":"6","verse":"10","text":"N’abagamba nti, “Era buli nnyumba gye munaayingirangamu musulanga omwo okutuusa lwe muliva mu kibuga ekyo."},{"book":"Makko","chapter":"6","verse":"11","text":"Era bwe mutuukanga mu kifo ne batabaaniriza yadde okubawuliriza, bwe mubanga muvaayo mukunkumuliranga mu kifo omwo enfuufu ey’omu bigere byammwe, okuba akabonero gye bali.”"},{"book":"Makko","chapter":"6","verse":"12","text":"Awo abayigirizwa ne bagenda nga babuulira buli muntu nti, “Mwenenye.”"},{"book":"Makko","chapter":"6","verse":"13","text":"Ne bagoba baddayimooni bangi ku bantu, ne basiiga abalwadde amafuta ne babawonya."},{"book":"Makko","chapter":"6","verse":"14","text":"Awo Kabaka Kerode n’awulira ettutumu lya Yesu, kubanga yali ayogerwako wonna olw’ebyamagero bye yakolanga. Naye Kerode n’alowooza nti Yokaana Omubatiza y’azuukidde, kubanga abantu baayogeranga nti, “Tewali muntu mulala ayinza kukola byamagero nga bino.”"},{"book":"Makko","chapter":"6","verse":"15","text":"Naye abalala ne balowooza nti, “Eriya.”"},{"book":"Makko","chapter":"6","verse":"16","text":"Kerode bwe yabiwulira ye n’agamba nti, “Oyo Yokaana, omusajja gwe natemako omutwe, y’azuukide mu bafu.”"},{"book":"Makko","chapter":"6","verse":"17","text":"Kubanga Kerode yennyini ye yatuma abaserikale be ne bakwata Yokaana Omubatiza ne bamuggalira mu kkomera, olwa Kerudiya muka muganda we Firipo, Kerode gwe yali awasizza."},{"book":"Makko","chapter":"6","verse":"18","text":"Yokaana yagamba Kerode nti, “Si kituufu okutwala Kerudiya muka muganda wo Firipo.”"},{"book":"Makko","chapter":"6","verse":"19","text":"Kerudiya n’ayagala okutta Yokaana yeesasuze, naye nga tayinza."},{"book":"Makko","chapter":"6","verse":"20","text":"Kubanga Kerode yatyanga Yokaana Omubatiza, ng’amuwa ekitiibwa ng’omuntu wa Katonda ow’amazima era omutukuvu, era ng’amukuuma. Era Kerode bwe yayogeranga ne Yokaana ng’emmeeme ye tetereera, so nga yali ayagala nnyo okuwuliriza by’amugamba."},{"book":"Makko","chapter":"6","verse":"21","text":"Naye olwali olwo, Kabaka Kerode n’afumba embaga ku lunaku lw’amazaalibwa ge, n’ayita abakungu be n’abakulu b’abaserikale n’abaami bonna abatutumufu mu Ggaliraaya."},{"book":"Makko","chapter":"6","verse":"22","text":"Awo muwala wa Kerudiya yennyini n’ajja n’azina nnyo, n’asanyusa Kerode n’abagenyi be yali atudde nabo ku mbaga."},{"book":"Makko","chapter":"6","verse":"23","text":"Era n’ayongera okumulayirira nti, “Kyonna kyonna ky’ononsaba yadde ekitundu ky’obwakabaka bwange nnaakikuwa!”"},{"book":"Makko","chapter":"6","verse":"24","text":"Awo omuwala n’afuluma ne yeebuuza ku nnyina. Nnyina n’amugamba nti, “Saba omutwe gwa Yokaana Omubatiza!”"},{"book":"Makko","chapter":"6","verse":"25","text":"Omuwala n’addayo mangu eri kabaka n’amusaba nti, “Njagala ompe kaakano, ku ssowaani, omutwe gwa Yokaana Omubatiza!”"},{"book":"Makko","chapter":"6","verse":"26","text":"Kino ne kinakuwaza nnyo kabaka, n’anyiikaala nnyo, kyokka olwokubanga yali amaze okulayira n’okweyama ng’abagenyi be bawulira, n’atya okumenya obweyamo bwe."},{"book":"Makko","chapter":"6","verse":"27","text":"Bw’atyo n’ayita omuserikale we, n’amulagira agende aleete omutwe gwa Yokaana. Omuserikale n’agenda mu kkomera, n’atemako Yokaana omutwe,"},{"book":"Makko","chapter":"6","verse":"28","text":"n’aguleeteera ku lutiba, n’aguwa omuwala n’omuwala n’agutwalira nnyina."},{"book":"Makko","chapter":"6","verse":"29","text":"Abayigirizwa ba Yokaana bwe baategeera ne bajja ne baggyawo omulambo gwe, ne bagutwala ne baguziika."},{"book":"Makko","chapter":"6","verse":"30","text":"Awo abatume ne bakomawo awali Yesu ne bamunnyonnyola byonna bye baakola ne bye baayigiriza."},{"book":"Makko","chapter":"6","verse":"31","text":"N’abagamba nti, “Mujje tugende mu kifo eteri bantu tuwummuleko.” Kubanga baali babuliddwa n’akaseera ak’okuliiramu ku mmere olw’abantu abangi abajjanga gye bali; bano baabanga baakavaawo ate ng’abalala bajja."},{"book":"Makko","chapter":"6","verse":"32","text":"Bwe batyo ne balinnya mu lyato ne bagenda mu kifo ekiwolerevu eteri bantu."},{"book":"Makko","chapter":"6","verse":"33","text":"Naye abantu bangi abaava mu bibuga bingi ne babalaba nga bagenda ne bategeera gye baali bagenda ne badduka okwetooloola ku lukalu ne babeesookayo."},{"book":"Makko","chapter":"6","verse":"34","text":"Yesu bwe yava mu lyato n’alaba ekibiina ky’abantu bangi abaali bakuŋŋaanye n’abasaasira nga bali ng’endiga ezitalina musumba. Awo n’atandika okubayigiriza ebintu bingi."},{"book":"Makko","chapter":"6","verse":"35","text":"Awo obudde bwe bwawungeera abayigirizwa ne bajja awali Yesu ne bamugamba nti, “Ekifo kino kya ddungu ate n’obudde buwungedde."},{"book":"Makko","chapter":"6","verse":"36","text":"Abantu basiibule bagende beegulire emmere mu byalo ne mu bibuga ebiriraanye wano.”"},{"book":"Makko","chapter":"6","verse":"37","text":"Naye Yesu n’abaddamu nti, “Mmwe mubawe ekyokulya.” Ne bamubuuza nti, “Tugende tubagulire emmere nga ya dinaali ebikumi bibiri, tugibawe balye?”"},{"book":"Makko","chapter":"6","verse":"38","text":"Yesu n’ababuuza nti, “Mulina emigaati emeka? Mugende mulabe.” Bwe baamala okwetegereza ne bamugamba nti, “Waliwo emigaati etaano n’ebyennyanja bibiri.”"},{"book":"Makko","chapter":"6","verse":"39","text":"Awo Yesu n’alagira abantu bonna batuule wansi ku muddo mu bibinja."},{"book":"Makko","chapter":"6","verse":"40","text":"Awo ne batuula mu bibinja, eby’abantu ataano ataano, awalala kikumi kikumi."},{"book":"Makko","chapter":"6","verse":"41","text":"Yesu n’atoola emigaati etaano n’ebyennyanja ebibiri n’ayimusa amaaso ge eri eggulu ne yeebaza Katonda. N’amenyaamenya emigaati n’ebyennyanja ebibiri, n’abiwa abayigirizwa be ne bagabula abantu bonna ne babuna."},{"book":"Makko","chapter":"6","verse":"42","text":"Bonna ne balya ne bakkuta."},{"book":"Makko","chapter":"6","verse":"43","text":"Ne bakuŋŋaanya obukunkumuka bw’emigaati n’obw’ebyennyanja ebisero kkumi na bibiri."},{"book":"Makko","chapter":"6","verse":"44","text":"Abasajja abaalya emigaati baali enkumi ttaano."},{"book":"Makko","chapter":"6","verse":"45","text":"Amangwago Yesu n’alagira abayigirizwa be basaabale mu lyato bawunguke bagende emitala w’ennyanja e Besusayida abasange eyo, ng’amaze okusiibula ebibiina by’abantu."},{"book":"Makko","chapter":"6","verse":"46","text":"Bwe yamala okubasiibula n’alinnya ku lusozi okusaba."},{"book":"Makko","chapter":"6","verse":"47","text":"Awo obudde bwe bwawungeera, Yesu ng’asigadde yekka ku lukalu,"},{"book":"Makko","chapter":"6","verse":"48","text":"n’abalengera nga bategana n’eryato kubanga waaliwo omuyaga mungi n’amayengo amagulumivu ebyabafuluma mu maaso gye baali balaga. Awo obudde bwali bunaatera okukya nga ku ssaawa mwenda ez’ekiro, n’ajja gye bali ng’atambulira ku mazzi, n’aba ng’ayagala okubayitako."},{"book":"Makko","chapter":"6","verse":"49","text":"Naye bwe baamulaba ng’atambulira ku nnyanja ne baleekaana nnyo, bonna, nga batidde, kubanga baalowooza nti muzimu,"},{"book":"Makko","chapter":"6","verse":"50","text":"kubanga bonna baamulaba ne batya."},{"book":"Makko","chapter":"6","verse":"51","text":"Awo n’alinnya mu lyato, omuyaga ne gulekeraawo okukunta! Abayigirizwa be ne bawuniikirira nnyo."},{"book":"Makko","chapter":"6","verse":"52","text":"Tebategeera kyamagero eky’emigaati kubanga emitima gyabwe gyali mikakanyavu."},{"book":"Makko","chapter":"6","verse":"53","text":"Awo eryato lyabwe bwe lyagoba ku lubalama lw’ennyanja Genesaleeti,"},{"book":"Makko","chapter":"6","verse":"54","text":"ne bavaamu. Abantu bwe balaba Yesu, amangwago ne bamutegeererawo."},{"book":"Makko","chapter":"6","verse":"55","text":"Ne babuna mu bitundu ebyali biriraanyeewo nga bamuleetera abalwadde nga basituliddwa ku butanda."},{"book":"Makko","chapter":"6","verse":"56","text":"Wonna wonna gye yagendanga, mu byalo, mu bibuga, mu butale ne ku nguudo ne baleeta abalwadde ne bamwegayirira waakiri bakwateko bukwasi ku lukugiro lw’ekyambalo kye. Era bonna abaakikwatako ne bawona."}]}