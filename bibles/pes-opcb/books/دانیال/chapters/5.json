{"data":[{"book":"دانیال","chapter":"5","verse":"1","text":"یک شب بلشصر پادشاه ضیافت بزرگی ترتیب داد و هزار نفر از بزرگان مملکت را به باده‌نوشی دعوت کرد."},{"book":"دانیال","chapter":"5","verse":"2-4","text":"وقتی بلشصر سرگرم شرابخواری بود، دستور داد که جامهای طلا و نقره را که جدش نِبوکَدنِصَّر از خانهٔ خدا در اورشلیم به بابِل آورده بود، بیاورند. وقتی آنها را آوردند، پادشاه و بزرگان و زنان و کنیزان پادشاه در آنها شراب نوشیدند و بتهای خود را که از طلا و نقره، مفرغ و آهن، چوب و سنگ ساخته شده بود، پرستش کردند."},{"book":"دانیال","chapter":"5","verse":"5","text":"اما در حالی که غرق عیش و نوش بودند، ناگهان انگشتهای دست انسانی بیرون آمده شروع کرد به نوشتن روی دیواری که در مقابل چراغدان بود. پادشاه با چشمان خود دید که آن انگشتها می‌نوشتند"},{"book":"دانیال","chapter":"5","verse":"6","text":"و از ترس رنگش پرید و چنان وحشتزده شد که زانوهایش به هم می‌خورد و نمی‌توانست روی پاهایش بایستد."},{"book":"دانیال","chapter":"5","verse":"7","text":"سپس، فریاد زد: «جادوگران، طالع‌بینان و منجمان را بیاورید! هر که بتواند نوشتهٔ روی دیوار را بخواند و معنی‌اش را به من بگوید، لباس ارغوانی سلطنتی را به او می‌پوشانم، طوق طلا را به گردنش می‌اندازم و او شخص سوم مملکت خواهد شد.»"},{"book":"دانیال","chapter":"5","verse":"8","text":"اما وقتی حکیمان آمدند، هیچ‌کدام نتوانستند نوشتهٔ روی دیوار را بخوانند و معنی‌اش را بگویند."},{"book":"دانیال","chapter":"5","verse":"9","text":"ترس و وحشت پادشاه بیشتر شد! بزرگان نیز به وحشت افتاده بودند."},{"book":"دانیال","chapter":"5","verse":"10","text":"اما وقتی ملکهٔ مادر از جریان باخبر شد، با شتاب خود را به تالار ضیافت رساند و به بلشصر گفت: «پادشاه تا به ابد زنده بماند! ترسان و مضطرب نباش."},{"book":"دانیال","chapter":"5","verse":"11","text":"در مملکت تو مردی وجود دارد که روح خدایان مقدّس در اوست. در زمان جدت، نِبوکَدنِصَّر، او نشان داد که از بصیرت و دانایی و حکمت خدایی برخوردار است و جدت او را به ریاست منجمان و جادوگران و طالع‌بینان و رمالان منصوب کرد."},{"book":"دانیال","chapter":"5","verse":"12","text":"این شخص دانیال است که پادشاه او را بلطشصر نامیده بود. او را احضار کن، زیرا او مرد حکیم و دانایی است و می‌تواند خوابها را تعبیر کند، اسرار را کشف نماید و مسائل دشوار را حل کند. او معنی نوشتهٔ روی دیوار را به تو خواهد گفت.»"},{"book":"دانیال","chapter":"5","verse":"13","text":"پس دانیال را به حضور پادشاه آوردند. پادشاه از او پرسید: «آیا تو همان دانیال از اسرای یهودی هستی که نِبوکَدنِصَّر پادشاه از سرزمین یهودا به اینجا آورد؟"},{"book":"دانیال","chapter":"5","verse":"14","text":"شنیده‌ام روح خدایان در توست و شخصی هستی پر از حکمت و بصیرت و دانایی."},{"book":"دانیال","chapter":"5","verse":"15","text":"حکیمان و منجمان من سعی کردند آن نوشتهٔ روی دیوار را بخوانند و معنی‌اش را به من بگویند، ولی نتوانستند."},{"book":"دانیال","chapter":"5","verse":"16","text":"دربارهٔ تو شنیده‌ام که می‌توانی اسرار را کشف نمایی و مسائل مشکل را حل کنی. اگر بتوانی این نوشته را بخوانی و معنی آن را به من بگویی، به تو لباس ارغوانی سلطنتی را می‌پوشانم، طوق طلا را به گردنت می‌اندازم و تو را شخص سوم مملکت می‌گردانم.»"},{"book":"دانیال","chapter":"5","verse":"17","text":"دانیال جواب داد: «این انعام‌ها را برای خود نگاه دار یا به شخص دیگری بده؛ ولی من آن نوشته را خواهم خواند و معنی‌اش را به تو خواهم گفت."},{"book":"دانیال","chapter":"5","verse":"18","text":"ای پادشاه، خدای متعال به جدت نِبوکَدنِصَّر، سلطنت و عظمت و افتخار بخشید."},{"book":"دانیال","chapter":"5","verse":"19","text":"چنان عظمتی به او داد که مردم از هر قوم و نژاد و زبان از او می‌ترسیدند. هر که را می‌خواست می‌کشت و هر که را می‌خواست زنده نگاه می‌داشت؛ هر که را می‌خواست سرافراز می‌گرداند و هر که را می‌خواست پست می‌ساخت."},{"book":"دانیال","chapter":"5","verse":"20","text":"اما او مستبد و متکبر و مغرور شد، پس خدا او را از سلطنت برکنار کرد و شکوه و جلالش را از او گرفت."},{"book":"دانیال","chapter":"5","verse":"21","text":"از میان انسانها رانده شد و عقل انسانی او به عقل حیوانی تبدیل گشت. با گورخران به سر می‌برد و مثل گاو علف می‌خورد و بدنش از شبنم آسمان تر می‌شد تا سرانجام فهمید که دنیا در تسلط خدای متعال است و او حکومت بر ممالک دنیا را به هر که اراده کند، می‌بخشد."},{"book":"دانیال","chapter":"5","verse":"22","text":"«اما تو ای بلشصر که بر تخت نِبوکَدنِصَّر نشسته‌ای، با اینکه این چیزها را می‌دانستی، ولی فروتن نشدی."},{"book":"دانیال","chapter":"5","verse":"23","text":"تو به خداوند آسمانها بی‌حرمتی کردی و جامهای خانهٔ او را به اینجا آورده، با بزرگان و زنان و کنیزانت در آنها شراب نوشیدی و بتهای خود را که از طلا و نقره، مفرغ و آهن، چوب و سنگ ساخته شده‌اند که نه می‌بینند و نه می‌شنوند و نه چیزی می‌فهمند، پرستش کردی؛ ولی آن خدا را که زندگی و سرنوشتت در دست اوست تمجید ننمودی."},{"book":"دانیال","chapter":"5","verse":"24-25","text":"پس خدا آن دست را فرستاد تا این پیام را بنویسد: منا، منا، ثقیل، فرسین."},{"book":"دانیال","chapter":"5","verse":"26","text":"معنی این نوشته چنین است: منا یعنی ”شمرده شده“. خدا روزهای سلطنت تو را شمرده است و دورهٔ آن به سر رسیده است."},{"book":"دانیال","chapter":"5","verse":"27","text":"ثقیل یعنی ”وزن شده“. خدا تو را در ترازوی خود وزن کرده و تو را ناقص یافته است."},{"book":"دانیال","chapter":"5","verse":"28","text":"فرسین یعنی ”تقسیم شده“. مملکت تو تقسیم می‌شود و به مادها و پارس‌ها داده خواهد شد.»"},{"book":"دانیال","chapter":"5","verse":"29","text":"پس به فرمان بلشصر، لباس ارغوانی سلطنتی را به دانیال پوشانیدند، طوق طلا را به گردنش انداختند و اعلان کردند که شخص سوم مملکت است."},{"book":"دانیال","chapter":"5","verse":"30","text":"همان شب بلشصر، پادشاه بابِل کشته شد"},{"book":"دانیال","chapter":"5","verse":"31","text":"و داریوش مادی که در آن وقت شصت و دو ساله بود بر تخت سلطنت نشست."}]}