{"data":[{"book":"1 Samaʼila","chapter":"17","verse":"1","text":"To, fa, Filistiyawa suka tattara mayaƙansu suka haɗu a Soko cikin Yahuda domin yaƙi. Suka yi sansani a Efes-Dammim, tsakanin Soko da Azeka."},{"book":"1 Samaʼila","chapter":"17","verse":"2","text":"Shawulu da Isra’ilawa suka taru suka yi sansani a Kwarin Ela suka ja dāgā don su yi yaƙi da Filistiyawa."},{"book":"1 Samaʼila","chapter":"17","verse":"3","text":"Filistiyawa suka zauna a tudu guda, Isra’ilawa kuma suka zauna a ɗaya tudun. Kwari yana a tsakaninsu."},{"book":"1 Samaʼila","chapter":"17","verse":"4","text":"Wani jarumin da ake kira Goliyat wanda ya fito daga Gat, ya fita daga sansanin Filistiyawa. Tsawonsa ya fi ƙafa tara."},{"book":"1 Samaʼila","chapter":"17","verse":"5","text":"Ya sa hular kwanon da aka yi da tagulla, da rigar ƙarfe mai sulke, nauyin rigar ya kai shekel dubu biyar."},{"book":"1 Samaʼila","chapter":"17","verse":"6","text":"A ƙafafunsa kuwa ya sa ƙarafar tagulla, rataye a bayansa kuma māshi ne na tagulla."},{"book":"1 Samaʼila","chapter":"17","verse":"7","text":"Ƙotar kibiyarsa kuwa kamar sandar saƙar igiya take, ƙarfen kibiyar kuma nauyinsa ya kai shekel ɗari shida. Mai riƙe masa garkuwa yana tafe a gabansa."},{"book":"1 Samaʼila","chapter":"17","verse":"8","text":"Goliyat ya tsaya ya tā da murya wa hafsoshin Isra’ila ya ce, “Me ya sa kuka fito kuna layi don yaƙi? Ni ba Bafilistin ba ne? Ku kuma ba bayin Shawulu ba ne? Ku zaɓi waninku yă zo nan."},{"book":"1 Samaʼila","chapter":"17","verse":"9","text":"In zai iya yin faɗa har yă kashe ni, to, za mu zama bayinku. Amma in na fi ƙarfinsa na kashe shi, to, sai ku zama bayinmu, ku kuma yi mana bauta.”"},{"book":"1 Samaʼila","chapter":"17","verse":"10","text":"Sai Bafilistin ya ce, “A wannan rana, na kalubalanci sojojin Isra’ila, ku ba ni mutum ɗaya mu yi faɗa.”"},{"book":"1 Samaʼila","chapter":"17","verse":"11","text":"Da jin maganganun Bafilistin, sai Shawulu da dukan Isra’ila suka damu suka kuma ji tsoro."},{"book":"1 Samaʼila","chapter":"17","verse":"12","text":"To, Dawuda dai ɗan wani mutumin Efratawa ne mai suna Yesse, shi mutumin Betlehem ne a cikin Yahudiya. Yesse yana da yara maza takwas, a zamanin Shawulu kuwa, Yesse ya riga ya tsufa."},{"book":"1 Samaʼila","chapter":"17","verse":"13","text":"Manyan ’ya’yansa maza uku, sun bi Shawulu wajen yaƙi. Ɗansa na fari shi ne Eliyab, na biyu shi ne Abinadab, na uku kuwa shi ne Shamma."},{"book":"1 Samaʼila","chapter":"17","verse":"14","text":"Dawuda shi ne ɗan autansu. Manyan ’yan mazan nan uku suka bi Shawulu."},{"book":"1 Samaʼila","chapter":"17","verse":"15","text":"Amma Dawuda yakan tafi sansanin Shawulu lokaci-lokaci yă kuma koma Betlehem don yă yi kiwon tumakin mahaifinsa."},{"book":"1 Samaʼila","chapter":"17","verse":"16","text":"Kwana arba’in cif, Bafilistin nan ya yi ta fitowa kowane safe da kuma kowace yamma."},{"book":"1 Samaʼila","chapter":"17","verse":"17","text":"Yesse ya ce wa ɗansa Dawuda, “Ka ɗauki wannan gasasshen hatsi da waɗannan curin burodi goma, ka kai wa ’yan’uwanka a sansani da sauri."},{"book":"1 Samaʼila","chapter":"17","verse":"18","text":"Ka haɗa da waɗannan cuku guda goma, ka kai wa komandan rundunarsu. Ka ga lafiyar ’yan’uwanka, ka kawo mini labari daga wurinsu."},{"book":"1 Samaʼila","chapter":"17","verse":"19","text":"Suna tare da Shawulu da kuma dukan mutanen Isra’ila a Kwarin Ela, suna can suna yaƙi da Filistiyawa.”"},{"book":"1 Samaʼila","chapter":"17","verse":"20","text":"Kashegari da sassafe, Dawuda ya tashi ya bar tumakinsa wa wani yă lura da su, sai ya ɗauki kayansa, ya kama hanya kamar yadda Yesse ya umarce shi. Ya isa sansanin daidai sa’ad da rundunar tana fitowa zuwa bakin dāgā, suna kirarin yaƙi."},{"book":"1 Samaʼila","chapter":"17","verse":"21","text":"Isra’ila da Filistiyawa suka ja dāgā suna fuskantar junansu."},{"book":"1 Samaʼila","chapter":"17","verse":"22","text":"Dawuda ya bar kayansa a wajen wani mai lura da kaya, sai ya ruga zuwa bakin dāgā yă gai da ’yan’uwansa."},{"book":"1 Samaʼila","chapter":"17","verse":"23","text":"Da yana magana da su sai Goliyat, jarumin nan Bafilistin daga Gat ya fito daga rundunar Filistiyawa, ya tā da murya kamar yadda ya saba. Dawuda kuwa ya ji shi."},{"book":"1 Samaʼila","chapter":"17","verse":"24","text":"Da Isra’ilawa suka ga mutumin, sai dukansu suka gudu saboda tsananin tsoro."},{"book":"1 Samaʼila","chapter":"17","verse":"25","text":"Isra’ilawa suka yi ta cewa, “Kun ga yadda wannan mutum yana ta fitowa? Yana fitowa ne don yă kalubalanci Isra’ila. Sarki zai sāka wa mutumin da ya kashe wannan da dukiya mai yawa. Zai kuma ba shi ’yarsa yă aura, yă cire suna mahaifinsa daga biyan kuɗin haraji cikin Isra’ila.”"},{"book":"1 Samaʼila","chapter":"17","verse":"26","text":"Dawuda ya tambayi mutanen da suke tsaye kusa da shi ya ce, “Me za a yi wa wanda ya kashe Bafilistin nan, ya kuma cire wannan kunya daga Isra’ila? Wane ne wannan bafilistin marar kaciya da yake kalubalantar rundunar yaƙi na Allah mai rai?”"},{"book":"1 Samaʼila","chapter":"17","verse":"27","text":"Sai suka sāke gaya masa abin da suka faɗa cewa, “Ga abin da zai faru da wanda ya kashe shi.”"},{"book":"1 Samaʼila","chapter":"17","verse":"28","text":"Da wansa Eliyab, ya ji yana magana da mutanen, sai ransa ya ɓace ƙwarai saboda fushi, sai ya ce wa Dawuda, “Me ka zo yi a nan? Wa kuma ka bar wa ’yan tumakin a jeji? Na san ka da taurinkai, da kuma mugun hali. Ka zo nan ne don ka yi kallon yaƙi kawai.”"},{"book":"1 Samaʼila","chapter":"17","verse":"29","text":"Dawuda ya ce, “To, yanzu me na yi? Ba zan ma yi magana ba?”"},{"book":"1 Samaʼila","chapter":"17","verse":"30","text":"Sai ya juya wajen wani kuma ya sāke kawo zancen, mutanen kuwa suka amsa masa kamar dā."},{"book":"1 Samaʼila","chapter":"17","verse":"31","text":"Aka ji abin da Dawuda ya ce, aka kuwa gaya wa Shawulu, Shawulu kuma ya aika a kawo shi."},{"book":"1 Samaʼila","chapter":"17","verse":"32","text":"Da Shawulu ya tambayi Dawuda, sai Dawuda ya ce masa, “Kada kowa yă damu saboda wannan Bafilistin. Bawanka zai je yă yi faɗa da shi.”"},{"book":"1 Samaʼila","chapter":"17","verse":"33","text":"Shawulu ya ce, “Ba za ka iya yin faɗa da wannan Bafilistin ba, ya daɗe yana yaƙi, ya yi yaƙi tun yana saurayi. Ga shi kuwa kai ɗan yaro ne kawai.”"},{"book":"1 Samaʼila","chapter":"17","verse":"34","text":"Amma Dawuda ya ce wa Shawulu, “Bawanka yana kiwon tumakin mahaifinsa. Sa’ad da zaki ko beyar ta zo ta kama tunkiya, ta tafi da ita."},{"book":"1 Samaʼila","chapter":"17","verse":"35","text":"Nakan bi ta a baya in buga ta in kuma ƙwato tunkiyar daga bakinta. In kuma ta taso mini, nakan cafke ta a gashinta in buga ta in kashe."},{"book":"1 Samaʼila","chapter":"17","verse":"36","text":"Bawanka ya kashe zaki da beyar, wannan Bafilistin marar kaciya zai zama kamar ɗaya daga cikinsu, domin ya rena rundunar Allah mai rai."},{"book":"1 Samaʼila","chapter":"17","verse":"37","text":"Ubangiji wanda ya cece ni daga kumbar zaki da kuma kumbar beyar, zai cece ni daga hannun wannan Bafilistin.”"},{"book":"1 Samaʼila","chapter":"17","verse":"38","text":"Sai Shawulu ya kawo kayan yaƙinsa ya sa wa Dawuda. Ya sa masa hular kwanon da aka yi da tagulla a kansa, ya kuma sa masa rigar ƙarfensa."},{"book":"1 Samaʼila","chapter":"17","verse":"39","text":"Dawuda ya ɗaura māshin Shawulu a sulken, ya yi ƙoƙari yă zaga, sai ya ji ba zai iya ba saboda bai saba ba."},{"book":"1 Samaʼila","chapter":"17","verse":"40","text":"Sai ya ɗauki sandansa, ya zaɓi duwatsu guda biyar masu sulɓi daga cikin rafi, ya sa su a ’yar jakarsa ta makiyaya; ya kuma ɗauki majajjawarsa, ya tafi, yă fuskanci Bafilistin."},{"book":"1 Samaʼila","chapter":"17","verse":"41","text":"Ana ciki haka, sai Bafilistin nan shi ma ya fita yana gusowa zuwa wurin Dawuda. Mai riƙe masa garkuwar yaƙi kuwa yana tafe a gabansa."},{"book":"1 Samaʼila","chapter":"17","verse":"42","text":"Bafilistin ya dubi Dawuda daga sama har ƙasa, ya gan dai ɗan yaro ne kawai, kyakkyawa kuma mai ƙoshin lafiya, sai ya rena shi."},{"book":"1 Samaʼila","chapter":"17","verse":"43","text":"Ya ce masa, “Kana tsammani ni kare ne da za ka zo mini da sanda?” Sai ya la’anci Dawuda da sunayen allolin Filistiyawa."},{"book":"1 Samaʼila","chapter":"17","verse":"44","text":"Ya ce, “Zo nan, ni kuwa zan ba da naman jikinka ga tsuntsayen sama da namun jeji su ci.”"},{"book":"1 Samaʼila","chapter":"17","verse":"45","text":"Dawuda ya ce wa Bafilistin, “Kana zuwa ka yaƙe ni da māshi da takobi da kere, amma ni ina zuwa in yaƙe ka a cikin sunan Ubangiji Maɗaukaki, Allah na rundunar Isra’ila, wanda ka rena."},{"book":"1 Samaʼila","chapter":"17","verse":"46","text":"Yau nan, Ubangiji zai bashe ka a hannuna, zan kuwa kashe ka, in datse kanka. Yau, zan ba da gawawwakin rundunar Filistiyawa ga tsuntsayen sama da namun jeji, da haka duniya za tă sani lalle akwai Allah a cikin Isra’ila."},{"book":"1 Samaʼila","chapter":"17","verse":"47","text":"Duk waɗanda suka taru a nan za su san cewa ba da māshi ko takobi ne Ubangiji yake ceto ba, gama yaƙin nan na Ubangiji ne, shi kuwa zai bashe ku duka a hannuwanmu.”"},{"book":"1 Samaʼila","chapter":"17","verse":"48","text":"Yayinda Bafilistin yana matsowa kusa domin yă fāɗa wa Dawuda, sai Dawuda ya ruga a guje zuwa bakin dāgā don yă same shi."},{"book":"1 Samaʼila","chapter":"17","verse":"49","text":"Ya sa hannu a jakarsa ya ɗauki dutse, ya sa cikin majajjawa ya wurga, dutsen kuwa ya bugi Bafilistin a goshi, dutsen ya shiga cikin goshinsa, sai Bafilistin ya fāɗi rubda ciki."},{"book":"1 Samaʼila","chapter":"17","verse":"50","text":"Da majajjawa da dutse kawai Dawuda ya ci nasara a kan Bafilistin. Ya buge shi, ya kashe shi ba tare da takobi a hannunsa ba."},{"book":"1 Samaʼila","chapter":"17","verse":"51","text":"Dawuda ya ruga ya tsaya a bisan Bafilistin, ya zare takobin Bafilistin daga kubensa, ya datse masa kai da shi."},{"book":"1 Samaʼila","chapter":"17","verse":"52","text":"Mutanen Isra’ila da na Yahuda suka rugo gaba da babbar murya, suka fafari Filistiyawa har zuwa mashigin Gat da kuma ƙofofin Ekron. Gawawwakin Filistiyawa suka bazu a hanyar Sha’arayim zuwa Gat da kuma Ekron."},{"book":"1 Samaʼila","chapter":"17","verse":"53","text":"Da Isra’ilawa suka komo daga bin Filistiyawa sai suka washe sansanin Filistiyawa."},{"book":"1 Samaʼila","chapter":"17","verse":"54","text":"Dawuda ya ɗauki kan Bafilistin zuwa Urushalima. Sai Dawuda ya ajiye kayan yaƙin Bafilistin a tentinsa."},{"book":"1 Samaʼila","chapter":"17","verse":"55","text":"Yayinda Shawulu yake kallon Dawuda sa’ad da za shi yă yaƙi Bafilistin, sai ya tambayi Abner, komandan rundunarsa ya ce, “Abner, ɗan wane ne wannan saurayi?”"},{"book":"1 Samaʼila","chapter":"17","verse":"56","text":"Sarki ya ce, “Ka tambaya mini ko yaron wane ne wannan saurayi.”"},{"book":"1 Samaʼila","chapter":"17","verse":"57","text":"Dawuda yana dawowa daga karkashe Filistiyawa ke nan, sai Abner ya kai shi gaban Shawulu, riƙe da kan Bafilistin."},{"book":"1 Samaʼila","chapter":"17","verse":"58","text":"Sai Shawulu ya ce, “Kai ɗan wane ne, saurayi?”"}]}