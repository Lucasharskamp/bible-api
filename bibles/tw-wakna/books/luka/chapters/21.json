{"data":[{"book":"Luka","chapter":"21","verse":"1","text":"Yesu te asɔredan mu hɔ no, ohuu asikafo bi a wɔde wɔn afɔrebɔde akɛseakɛse regu afɔrebɔ adaka no mu."},{"book":"Luka","chapter":"21","verse":"2","text":"Ohuu okunafo hiani bi nso sɛ ɔde sika kakraa bi too afɔre adaka no mu."},{"book":"Luka","chapter":"21","verse":"3","text":"Yesu ka kyerɛɛ nnipa a na wɔwɔ asɔredan mu hɔ no se, “Nokware ni, afɔre a okunafo hiani yi bɛbɔɔ no som bo sen afɔre akɛseakɛse a asikafo no bɛbɔɔ no nyinaa."},{"book":"Luka","chapter":"21","verse":"4","text":"Wɔn nyinaa de nea wɔanya ama aboro so no bi na ɛbɛbɔɔ afɔre, na oyi de, ofi ne hia mu de ne sika a ɔwɔ nyinaa na abegu mu yi.”"},{"book":"Luka","chapter":"21","verse":"5","text":"Yesu akyidifo no bi kamfoo abo fɛfɛ a wɔde sii asɔredan no ne adwinni ahorow a wɔadi agu ɔdan no ho no. Nanso Yesu kae se,"},{"book":"Luka","chapter":"21","verse":"6","text":"“Bere bi bɛba a, wobedwiriw nneɛma a morekamfo yi nyinaa agu a hwee renka.”"},{"book":"Luka","chapter":"21","verse":"7","text":"Wobisaa no se, “Kyerɛkyerɛfo, bere bɛn na asɛm a woreka yi besi, na ho nsɛnkyerɛnne bɛyɛ dɛn?”"},{"book":"Luka","chapter":"21","verse":"8","text":"Yesu buae se, “Monhwɛ mo ho so yiye na obi annaadaa mo, efisɛ nnipa pii bɛsɔre aka se, ‘Mene Kristo no’ na bere no abɛn, nanso monnnye wɔn nni!"},{"book":"Luka","chapter":"21","verse":"9","text":"Sɛ mote akokoakoko ne sɛ wɔsɔre tia aman a, munnsuro efisɛ ɛsɛ sɛ saa nneɛma yi di kan ba nanso na ɛnkyerɛ sɛ awiei no abɛn.”"},{"book":"Luka","chapter":"21","verse":"10","text":"Ɔkaa bio se, “Aman bɛsɔre aman so na ahenni asɔre ahenni so."},{"book":"Luka","chapter":"21","verse":"11","text":"Asasewosow a ɛyɛ hu bɛba, ɔkɔm bɛba na nneɛma a ɛyɛ hu befi wim asisi."},{"book":"Luka","chapter":"21","verse":"12","text":"“Nanso ansa na eyinom nyinaa besisi no, me din nti, wɔbɛtaa mo akyekyere mo, de mo akɔ hyiadan mu ne afiase ne ahemfo ne atumfo anim."},{"book":"Luka","chapter":"21","verse":"13","text":"Eyi bɛma moanya kwan adi me ho adanse."},{"book":"Luka","chapter":"21","verse":"14","text":"Nanso, monnnwene nsɛm a mobɛka de ayi mo ho ano no ho;"},{"book":"Luka","chapter":"21","verse":"15","text":"Efisɛ mɛma mo nsɛm ne nyansa a mode beyi mo ho ano a mo atamfo rentumi nnyina mo anim."},{"book":"Luka","chapter":"21","verse":"16","text":"Mo awofo, mo nuanom, mo abusuafo ne mo nnamfonom beyi mo ama na wobekum mo mu bi."},{"book":"Luka","chapter":"21","verse":"17","text":"Na me nti nnipa bɛtan mo."},{"book":"Luka","chapter":"21","verse":"18","text":"Nanso mo tinwi baako pɛ mpo renyera."},{"book":"Luka","chapter":"21","verse":"19","text":"Na sɛ mutumi gyina pintinn a, mubenya nkwa a enni awiei.”"},{"book":"Luka","chapter":"21","verse":"20","text":"“Sɛ muhu sɛ asraafo atwa Yerusalem ho ahyia a, na ɛkyerɛ sɛ ne sɛe abɛn."},{"book":"Luka","chapter":"21","verse":"21","text":"Saa bere no wɔn a wɔte Yudea nguan nkɔ mmepɔw no so; wɔn a wɔwɔ kurow no mu no nguan mfi mu, na wɔn nso a wɔwɔ nkuraa ne mfuw mu no ntena hɔ ara."},{"book":"Luka","chapter":"21","verse":"22","text":"Saa bere yi mu na Onyankopɔn asotwe a adiyifo no hyɛɛ ho nkɔm wɔ Kyerɛwsɛm no mu no bɛba mu."},{"book":"Luka","chapter":"21","verse":"23","text":"Wɔn a wɔafa afuru ne wɔn a wɔma mma nufu no nnue. Amanehunu a enni kabea bɛba ɔman no so na Onyankopɔn abufuwhyew nso aba nnipa no so."},{"book":"Luka","chapter":"21","verse":"24","text":"Ebinom bɛtotɔ wɔ afoa ano na wɔafa ebinom nso nnommum de wɔn akɔ amanaman so na amanaman bɛsɛe Yerusalem, adi so akosi bere a Onyankopɔn ahyehyɛ sɛ amanaman nni wɔn so no betwa mu.”"},{"book":"Luka","chapter":"21","verse":"25","text":"“Nsɛnkyerɛnne bɛba owia, ɔsram ne nsoromma mu na po asorɔkye bɛbobɔ mu, aworo so ama ne nnyigyei dennen no de ahoyeraw aba aman nyinaa so."},{"book":"Luka","chapter":"21","verse":"26","text":"Esiane nneɛma a ɛyɛ hu a ɛbɛba asase so no nti, nnipa pii bɛtotɔ piti na abɔde a ɛwɔ wim nso awosow ahoɔden so."},{"book":"Luka","chapter":"21","verse":"27","text":"Saa bere no na wobehu Onipa Ba no sɛ ɔde tumi ne anuonyam a ɛso nam omununkum mu reba."},{"book":"Luka","chapter":"21","verse":"28","text":"Sɛ saa asɛm yi fi ase sisi a, momfa gyidi nnyina pintinn, efisɛ na mo nkwagye bere abɛn.”"},{"book":"Luka","chapter":"21","verse":"29","text":"Yesu buu wɔn bɛ bi se, “Monhwɛ borɔdɔma ne nnua nyinaa."},{"book":"Luka","chapter":"21","verse":"30","text":"Sɛ eyiyi nhaban foforo a na ɛkyerɛ sɛ asusow bere adu."},{"book":"Luka","chapter":"21","verse":"31","text":"Saa ara nso na sɛ muhu nsɛnkyerɛnne a mereka ho asɛm yi a, munhu sɛ Onyankopɔn ahenni no abɛn."},{"book":"Luka","chapter":"21","verse":"32","text":"“Nokware mise mo sɛ, awo ntoatoaso yi rentwa mu, gye sɛ saa nneɛma yi nyinaa aba mu ansa."},{"book":"Luka","chapter":"21","verse":"33","text":"Ɔsoro ne asase betwa mu akɔ, nanso me nsɛm de, ɛrentwa mu da."},{"book":"Luka","chapter":"21","verse":"34","text":"“Monhwɛ mo ho so yiye! Mommma adiditraso ne asabow ne asetena mu dadwen nni mo so, anyɛ saa a, me ba a mɛba bio no befu mo mu."},{"book":"Luka","chapter":"21","verse":"35","text":"Efisɛ me ba a mɛba no befu nnipa a wɔte asase so nyinaa mu."},{"book":"Luka","chapter":"21","verse":"36","text":"Monwɛn. Bere biara mommɔ mpae na moanya ahoɔden de agyina saa nneɛma yi nyinaa ano na mesan ba bio a, moatumi agyina mʼanim.”"},{"book":"Luka","chapter":"21","verse":"37","text":"Da biara, na Yesu kɔ asɔredan mu hɔ kɔkyerɛkyerɛ, na sɛ edu anwummere biara a, Yesu kɔ Ngo Bepɔw no so kɔhome."},{"book":"Luka","chapter":"21","verse":"38","text":"Na nnipa pii sɔre anɔpahema biara kotie no wɔ asɔredan mu."}]}