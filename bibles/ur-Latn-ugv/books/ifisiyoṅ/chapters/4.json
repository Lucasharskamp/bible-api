{"data":[{"book":"Ifisiyoṅ","chapter":"4","verse":"1","text":"Chunāṅche maiṅ jo Ḳhudāwand meṅ qaidī hūṅ āp ko tākīd kartā hūṅ ki us zindagī ke mutābiq chaleṅ jis ke lie Ḳhudā ne āp ko bulāyā hai."},{"book":"Ifisiyoṅ","chapter":"4","verse":"2","text":"Har waqt halīm aur narmdil raheṅ, sabar se kām leṅ aur ek dūsre se muhabbat rakh kar use bardāsht kareṅ."},{"book":"Ifisiyoṅ","chapter":"4","verse":"3","text":"Sulah-salāmatī ke bandhan meṅ rah kar Rūh kī yagāngat qāym rakhne kī pūrī koshish kareṅ."},{"book":"Ifisiyoṅ","chapter":"4","verse":"4","text":"Ek hī badan aur ek hī Rūh hai. Yoṅ āp ko bhī ek hī ummīd ke lie bulāyā gayā."},{"book":"Ifisiyoṅ","chapter":"4","verse":"5","text":"Ek Ḳhudāwand, ek īmān, ek baptismā hai."},{"book":"Ifisiyoṅ","chapter":"4","verse":"6","text":"Ek Ḳhudā hai, jo sab kā wāhid Bāp hai. Wuh sab kā mālik hai, sab ke zariye kām kartā hai aur sab meṅ maujūd hai."},{"book":"Ifisiyoṅ","chapter":"4","verse":"7","text":"Ab ham sab ko Allāh kā fazl baḳhshā gayā. Lekin Masīh har ek ko muḳhtalif paimāne se yih fazl atā kartā hai."},{"book":"Ifisiyoṅ","chapter":"4","verse":"8","text":"Is lie kalām-e-muqaddas farmātā hai, “Us ne bulandī par chaṛh kar qaidiyoṅ kā hujūm giriftār kar liyā aur ādmiyoṅ ko tohfe die.”"},{"book":"Ifisiyoṅ","chapter":"4","verse":"9","text":"Ab ġhaur kareṅ ki chaṛhnī kā zikr kiyā gayā hai. Is kā matlab hai ki pahle wuh zamīn kī gahrāiyoṅ meṅ utrā."},{"book":"Ifisiyoṅ","chapter":"4","verse":"10","text":"Jo utrā wuh wuhī hai jo tamām āsmānoṅ se ūṅchā chaṛh gayā tāki tamām kāynāt ko apne āp se māmūr kare."},{"book":"Ifisiyoṅ","chapter":"4","verse":"11","text":"Usī ne apnī jamāt ko tarah tarah ke ḳhādimoṅ se nawāzā. Bāz rasūl, bāz nabī, bāz mubashshir, bāz charwāhe aur bāz ustād haiṅ."},{"book":"Ifisiyoṅ","chapter":"4","verse":"12","text":"In kā maqsad yih hai ki muqaddasīn ko ḳhidmat karne ke lie taiyār kiyā jāe aur yoṅ Masīh ke badan kī tāmīr-o-taraqqī ho jāe."},{"book":"Ifisiyoṅ","chapter":"4","verse":"13","text":"Is tarīqe se ham sab īmān aur Allāh ke Farzand kī pahchān meṅ ek ho kar bāliġh ho jāeṅge, aur ham mil kar Masīh kī māmūrī aur balūġhat ko mun'akis kareṅge."},{"book":"Ifisiyoṅ","chapter":"4","verse":"14","text":"Phir ham bachche nahīṅ raheṅge, aur tālīm ke har ek jhoṅke se uchhalte phirte nahīṅ raheṅge jab log apnī chālākī aur dhokebāzī se hameṅ apne jāloṅ meṅ phaṅsāne kī koshish kareṅge."},{"book":"Ifisiyoṅ","chapter":"4","verse":"15","text":"Is ke bajāe ham muhabbat kī rūh meṅ sachchī bāt karke har lihāz se Masīh kī taraf baṛhte jāeṅge jo hamārā sar hai."},{"book":"Ifisiyoṅ","chapter":"4","verse":"16","text":"Wuhī nasoṅ ke zariye pūre badan ke muḳhtalif hissoṅ ko ek dūsre ke sāth joṛ kar muttahid kar detā hai. Har hissā apnī tāqat ke muwāfiq kām kartā hai, aur yoṅ pūrā badan muhabbat kī rūh meṅ baṛhtā aur apnī tāmīr kartā rahtā hai."},{"book":"Ifisiyoṅ","chapter":"4","verse":"17","text":"Pas maiṅ Ḳhudāwand ke nām meṅ āp ko āgāh kartā hūṅ ki ab se ġhairīmāndāroṅ kī tarah zindagī na guzāreṅ jin kī soch bekār hai"},{"book":"Ifisiyoṅ","chapter":"4","verse":"18","text":"aur jin kī samajh andhere kī girift meṅ hai. Un kā us zindagī meṅ koī hissā nahīṅ jo Allāh detā hai, kyoṅki wuh jāhil haiṅ aur un ke dil saḳht ho gae haiṅ."},{"book":"Ifisiyoṅ","chapter":"4","verse":"19","text":"Behis ho kar unhoṅ ne apne āp ko aiyāshī ke hawāle kar diyā. Yoṅ wuh na bujhne wālī pyās ke sāth har qism kī nāpāk harkateṅ karte haiṅ."},{"book":"Ifisiyoṅ","chapter":"4","verse":"20","text":"Lekin āp ne Masīh ko yoṅ nahīṅ jānā."},{"book":"Ifisiyoṅ","chapter":"4","verse":"21","text":"Āp ne to us ke bāre meṅ sun liyā hai, aur us meṅ ho kar āp ko wuh sachchāī sikhāī gaī jo Īsā meṅ hai."},{"book":"Ifisiyoṅ","chapter":"4","verse":"22","text":"Chunāṅche apne purāne insān ko us ke purāne chāl-chalan samet utār denā, kyoṅki wuh apnī dhokebāz shahwatoṅ se bigaṛtā jā rahā hai."},{"book":"Ifisiyoṅ","chapter":"4","verse":"23","text":"Allāh ko āp kī soch kī tajdīd karne deṅ"},{"book":"Ifisiyoṅ","chapter":"4","verse":"24","text":"aur nae insān ko pahan leṅ jo yoṅ banāyā gayā hai ki wuh haqīqī rāstbāzī aur quddūsiyat meṅ Allāh ke mushābeh hai."},{"book":"Ifisiyoṅ","chapter":"4","verse":"25","text":"Is lie har shaḳhs jhūṭ se bāz rah kar dūsroṅ se sach bāt kare, kyoṅki ham sab ek hī badan ke āzā haiṅ."},{"book":"Ifisiyoṅ","chapter":"4","verse":"26","text":"Ġhusse meṅ āte waqt gunāh mat karnā. Āp kā ġhussā sūraj ke ġhurūb hone tak ṭhanḍā ho jāe,"},{"book":"Ifisiyoṅ","chapter":"4","verse":"27","text":"warnā āp Iblīs ko apnī zindagī meṅ kām karne kā mauqā deṅge."},{"book":"Ifisiyoṅ","chapter":"4","verse":"28","text":"Chor ab se chorī na kare balki ḳhūb mehnat-mashaqqat karke apne hāthoṅ se achchhā kām kare. Hāṅ, wuh itnā kamāe ki zarūratmandoṅ ko bhī kuchh de sake."},{"book":"Ifisiyoṅ","chapter":"4","verse":"29","text":"Koī bhī burī bāt āp ke muṅh se na nikle balki sirf aisī bāteṅ jo dūsroṅ kī zarūriyāt ke mutābiq un kī tāmīr kareṅ. Yoṅ sunane wāloṅ ko barkat milegī."},{"book":"Ifisiyoṅ","chapter":"4","verse":"30","text":"Allāh ke muqaddas Rūh ko dukh na pahuṅchānā, kyoṅki usī se Allāh ne āp par muhr lagā kar yih zamānat de dī hai ki āp usī ke haiṅ aur najāt ke din bach jāeṅge."},{"book":"Ifisiyoṅ","chapter":"4","verse":"31","text":"Tamām tarah kī talḳhī, taish, ġhusse, shor-sharābā, gālī-galoch balki har qism ke bure rawaiye se bāz āeṅ."},{"book":"Ifisiyoṅ","chapter":"4","verse":"32","text":"Ek dūsre par mehrbān aur rahmdil hoṅ aur ek dūsre ko yoṅ muāf kareṅ jis tarah Allāh ne āp ko bhī Masīh meṅ muāf kar diyā hai."}]}