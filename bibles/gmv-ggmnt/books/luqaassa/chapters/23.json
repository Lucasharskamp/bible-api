{"data":[{"book":"Luqaassa","chapter":"23","verse":"1","text":"Heen shiiqida asay wuri denddidi Yesussa Philaxoossakko ekki bides."},{"book":"Luqaassa","chapter":"23","verse":"2","text":"Ays nu asay qeesares giira giironta mala balethishsheenne bena kirstossa giidi balethishin hayssa addezza demmidos giidi mootida."},{"book":"Luqaassa","chapter":"23","verse":"3","text":"Philaxoossaykka Yesussa neni Ayhuddista kawoo? giidi oychchides. Yesussaykka zaaridi ne gida mala gides."},{"book":"Luqaassa","chapter":"23","verse":"4","text":"Philaxoossaykka qeese halaqatasinne shiiqida asas hayssa addezza bolla iza mootisiza iita yoho demabeykke gides."},{"book":"Luqaassa","chapter":"23","verse":"5","text":"Isti zaaridi haysi addezzi Galilappe hayssa gakanas kumetha Yuda waayso bolla dees giidi minnithi yootida."},{"book":"Luqaassa","chapter":"23","verse":"6","text":"Philaxoossay asay gizaysa siyidi Yesussay Galila asakonne lo7ethi eranas oychchides."},{"book":"Luqaassa","chapter":"23","verse":"7","text":"Yesussay Herdoossa kawotetha garsan dizayssa shaakki eridi he wode Herdoossay Yerusalemeni diza gish izakko Yesussa yeddides."},{"book":"Luqaassa","chapter":"23","verse":"8","text":"Herdoossayka kase Yesussa beyanas daro koyishe dizagish Yesussa beyidi keehi ufa7ides. Iza gish kase siyidi izi malaata oothishin beyanas koyidi ufa7ettides."},{"book":"Luqaassa","chapter":"23","verse":"9","text":"Daro oychchatakka iza oycherechchides shin Yesussay iza oychcha zaaribeyna."},{"book":"Luqaassa","chapter":"23","verse":"10","text":"Qeese halaqqattinne Xaafeti heen iza matan eqqidi keehi wordo mooto mootida."},{"book":"Luqaassa","chapter":"23","verse":"11","text":"Herdoossayka ba wotadaratara wuri iza kadhida, kawo mayo mayzidi gede Philaaxoossakko zaari yeddides."},{"book":"Luqaassa","chapter":"23","verse":"12","text":"Herdoossayne Philaxoossay kase ba garsan issay issara oosha shin he gallas giigida."},{"book":"Luqaassa","chapter":"23","verse":"13","text":"Philaxoossay qeese halaqqatara dere daannataranne dere asa shiishidi,"},{"book":"Luqaassa","chapter":"23","verse":"14","text":"hayssa addezzi asa wurssi makkali7ana mala denthethes giidi inte taakko ehin ta qorin iza oythiza issi iita miish demabeykke gides."},{"book":"Luqaassa","chapter":"23","verse":"15","text":"Qassekka Herdoossay issi iita miish iza bolla demmonta aggida gish ha nuukko zaari yeddides. Ha7i inte beyizza mala iza hayqqos gathiza issi iita miish oothibeyna."},{"book":"Luqaassa","chapter":"23","verse":"16","text":"Hessa gish qaxayada ta iza yedana gides."},{"book":"Luqaassa","chapter":"23","verse":"17","text":"Izi hessa giday ista baale gallas qachettida asappe issi ura birshizza wogay diza gish."},{"book":"Luqaassa","chapter":"23","verse":"18","text":"Derey wurikka issi bolla Barbaanne birshadda hayssa addezza digga giidi wassides."},{"book":"Luqaassa","chapter":"23","verse":"19","text":"Barbaanney katama garssa asa makali7a yohon denthethidi asa wodhi qachettida asa."},{"book":"Luqaassa","chapter":"23","verse":"20","text":"Philaxoossaykka Yesussa birshanas koyida gish qassekka zaaridi oychchides."},{"book":"Luqaassa","chapter":"23","verse":"21","text":"Asay zeridi kaqqa kaqqa giidi wassides."},{"book":"Luqaassa","chapter":"23","verse":"22","text":"Philaxoossay heezantho aazas kaqqoo? Haysi addezzi ay iita oothidee? Tani iza hayqqos gathiza iita ootho iza bolla beyabeykke hessa gish qaxayada ta birsha yedana gides."},{"book":"Luqaassa","chapter":"23","verse":"23","text":"Asaykka qaala dhoqqu histtidi Yesussay kaqqistana mala Philaxoossa keehi woossishe wassida."},{"book":"Luqaassa","chapter":"23","verse":"24","text":"Hessa gish Philaxoossay ista oychchoy polistanamala azazides."},{"book":"Luqaassa","chapter":"23","verse":"25","text":"Asa makal7isidi shemppo wodhdhida gish qachchetidayssa birshanna mala isti woossida ura birshidi Yesussa isti dossida mala ootheto giidi deras aathi immides."},{"book":"Luqaassa","chapter":"23","verse":"26","text":"Istika Yesussa oykki ekki birshin Qarena geetettiza katamappe issi Simoona geetettiza addey hahoppe yizaysa demmida Yesussay kaqqistana masqale koca izi tookkidi Yesussa kaallana mala woliqqathida."},{"book":"Luqaassa","chapter":"23","verse":"27","text":"Daro dereynne ba tira ici ici yekkiza maccati"},{"book":"Luqaassa","chapter":"23","verse":"28","text":"Yesussappe guyyera iza kaalida. Yesussay istakko simmi xeellidi inte Yerusaleme maccasay intesne inte naytas yekkite attin taas yekofite gides."},{"book":"Luqaassa","chapter":"23","verse":"29","text":"Sinthefe inte hekko makkarattine yelonta ulotine nay dhammonta dhanthati anjettidayta gaana wodey sinthara yees."},{"book":"Luqaassa","chapter":"23","verse":"30","text":"He wode zumato nu bolla wodite qeeri zumatikka nuna qottite gaana."},{"book":"Luqaassa","chapter":"23","verse":"31","text":"Histini qaye miththa bolla hayssatho oothidayti mela miththa bolla wostaneshaa?"},{"book":"Luqaassa","chapter":"23","verse":"32","text":"Izara issife hayqqana mala hara nam77u iita oothida asata izara efida."},{"book":"Luqaassa","chapter":"23","verse":"33","text":"Qaraniyo geetettiza so gathidi kaqqida. Iita oothidaytappe issa oshacha baggara issa hadirissa baggara kaqqida."},{"book":"Luqaassa","chapter":"23","verse":"34","text":"Yesussaykka aabo hayti ba oothizaysa eridi ooothonta gish istas atto ga gides. Istika iza mayoza saama yegidi ba garssan gishetti ekkida."},{"book":"Luqaassa","chapter":"23","verse":"35","text":"Hessi hanshin asay wuri eqqidi xeellidees, daannatikka “izi hara asa ashshides shin Xoossafe dorettida kirstossay iza gidikko ane ha7i bena asho” giidi qidhida."},{"book":"Luqaassa","chapter":"23","verse":"36","text":"Wotadaratikka shiiqidi woyneppe aggettidda caalla usha ushidi qidhida."},{"book":"Luqaassa","chapter":"23","verse":"37","text":"Neni Ayhudde kawo gidikki ane ha7i nena ashsha gida."},{"book":"Luqaassa","chapter":"23","verse":"38","text":"Iza hu7e bolla baggara masqale koca bolla “haysi Ayhuddista kawo” giza qaala xaafi qaaphida."},{"book":"Luqaassa","chapter":"23","verse":"39","text":"Iita oothidi kaqqetida asatappe issay cashsha qaala Yesussa bolla qoqqofides. “ne kirstossa gidikii? ane nenaka nunakka ashsha” gides."},{"book":"Luqaassa","chapter":"23","verse":"40","text":"Iita oothidaytappe issay nees bessiza firda ekkashe Xoossassi babbikkii?"},{"book":"Luqaassa","chapter":"23","verse":"41","text":"Nuni nu oothida iita oothos bessizaysa ekkos haysi addezzi gidikko issi iita oothibeyna."},{"book":"Luqaassa","chapter":"23","verse":"42","text":"Yesussa ne kawotethara ne yiza wode tana qoppa gides."},{"book":"Luqaassa","chapter":"23","verse":"43","text":"Yesussaykka zaaridi ta nees tumu gays hach ne tanara gannaten daana gides."},{"book":"Luqaassa","chapter":"23","verse":"44","text":"Hessa wode gadey seeta gallas shin biiddi udufun saate gakanas wurso biitta bolla dhummidees."},{"book":"Luqaassa","chapter":"23","verse":"45","text":"Awa arshe poo7oy digettides. Maqddase maggarajaykka daajkketidi nam77u kezides."},{"book":"Luqaassa","chapter":"23","verse":"46","text":"Yesussaykka keehi wassidi aabo ta shemppo ne kushen immays gida mala shemppo kezides."},{"book":"Luqaassa","chapter":"23","verse":"47","text":"Xeetu wotadarata halaqqay hessa beyidi “haysi addezzi tumappe xillo asakoshin” giidi Xoossa galatides."},{"book":"Luqaassa","chapter":"23","verse":"48","text":"Hessa beyanas heen shiiqidi derey wuri he hanidaysa beyidi tira ici icidi simmida."},{"book":"Luqaassa","chapter":"23","verse":"49","text":"Gido attin Yesussa kase lo7ethi erizayti wuri qassekka Galilappera iza kaalliza maccashati hessa xellishe haakki eqqida."},{"book":"Luqaassa","chapter":"23","verse":"50","text":"Ayhuddista duulata asappe issay izikka Yosefo geetettiza issi daro keehanne xillo asa."},{"book":"Luqaassa","chapter":"23","verse":"51","text":"Izikka kase asay Yesussa bolla duulatishn he duulatan deenna. Izikka issi Armattiyaasa geetettiza Ayhuddista katama asa shin Xoossa kawotethi yanayisa naagishe gam7ides."},{"book":"Luqaassa","chapter":"23","verse":"52","text":"Izikka Philaaxoossakko biiddi Yesussa anha immana mala Philaxosa woossidees."},{"book":"Luqaassa","chapter":"23","verse":"53","text":"Philaxoossay izas ero gin Yosefoy anha masqale kocappe wothida mala xaaxxidi shuchchafe woocettida kase haray moogetonta duufon efidi wothides."},{"book":"Luqaassa","chapter":"23","verse":"54","text":"He gallassay asay sanbbatas giigettiza gallas sanbbatay gelana hanes."},{"book":"Luqaassa","chapter":"23","verse":"55","text":"Galilappe dendidi Yesussara yida maccashatikka Yosefo kaalli biiddi duufoza beydda. Yesussa anha wosit wothidakoone xellida."},{"book":"Luqaassa","chapter":"23","verse":"56","text":"Heepe simmidi shittoone tiyiza miish giiggissida. Woggay giza mala sanbbata gallas shemppida."}]}