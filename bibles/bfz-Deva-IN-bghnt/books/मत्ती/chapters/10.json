{"data":[{"book":"मत्ती","chapter":"10","verse":"1","text":"तेबे यीशुए आपणे बारा चेले बुलाए और तिना खे दुष्टात्मा पाँदे अक्क दित्तेया कि हर बमारिया खे निकयाल़ो और हर कमजोरिया खे दूर करो।"},{"book":"मत्ती","chapter":"10","verse":"2","text":"इना बारा प्रेरिता रे नाओं यो ए-पईला शमौन, जेसखे पतरस बी बोलोए, और तेसरा पाई अन्द्रियास, जब्दियो रा पाऊ याकूब और तेसरा पाई यूहन्ना।"},{"book":"मत्ती","chapter":"10","verse":"3","text":"फिलिप्पुस, बरतुल्मै थोमा, कर लणे वाल़ा मत्ती, हलफईसो रा पाऊ याकूब और तद्दै।"},{"book":"मत्ती","chapter":"10","verse":"4","text":"शमौन कनानी, यहूदा इस्करियोती, जिने सेयो पकड़वाए बी थे।"},{"book":"मत्ती","chapter":"10","verse":"5","text":"यो बारा जणे यीशुए ये आज्ञा देई की पेजे कि ओरी जातिया बीचे नि जाणा, “ना ई सामरिया रे केसी बी देशो रे जाणा।"},{"book":"मत्ती","chapter":"10","verse":"6","text":"पर इस्राएलो रे कराने री राची रिया पेडा गे ई जाणा"},{"book":"मत्ती","chapter":"10","verse":"7","text":"और चलदे-चलदे ये प्रचार करो कि स्वर्गो रा राज्य नेड़े आईगा रा।"},{"book":"मत्ती","chapter":"10","verse":"8","text":"बमारा खे ठीक करो, मरेया रे खे जिऊँदा करो, कोढ़िया खे शुद्ध करो, दुष्टात्मा खे निकयाल़ो, तुसे मुफ्त पाई राखेया और मुफ्त ई देओ।"},{"book":"मत्ती","chapter":"10","verse":"9","text":"आपणी गाठड़िया रे ना सुईना, ना रूपा और ना तांबा राखणा।"},{"book":"मत्ती","chapter":"10","verse":"10","text":"बाटा खे ना चोल़ा, ना दो कुरते, ना जोड़े और ना ई सोठा लओ, कऊँकि मजूरदारो खे तेसरी रोटी तो मिलणी ई चाईयो।"},{"book":"मत्ती","chapter":"10","verse":"11","text":"“तुसे जेते बी गांव या नगरो रे जाओ तो पता लगाओ कि कुण खरा ए? और जदुओ तक तेथा ते नि निकल़ो, तेसगे ई रओ।"},{"book":"मत्ती","chapter":"10","verse":"12","text":"जेबे तुसे तेसरे कअरे जाओ तो तेसखे आशीष देणी।"},{"book":"मत्ती","chapter":"10","verse":"13","text":"जे तेस कअरो रे मांणू खरे ओगे तो तुसा रा कल्याण तिना गे पऊँछणा, पर सेयो खरे नि ओगे तो तुसा रा कल्याण तुसा गे वापस आयी जाणा।"},{"book":"मत्ती","chapter":"10","verse":"14","text":"जो कोई तुसा खे मानोगा नि और तुसा री गल्ला नि सुणो, तो तेस कअरो या नगरो ते निकल़दे ऊए आपणे पैरा री तूड़ तेथी चाड़ी देयो।"},{"book":"मत्ती","chapter":"10","verse":"15","text":"आऊँ तुसा खे सच बोलूँआ कि जेबे न्याय रा दिन आऊणा, तेबे तेस नगरो री दशा ते, सदोम और गमोरा रे देशो री दशा जादा सईणे जोगी ऊणी।”"},{"book":"मत्ती","chapter":"10","verse":"16","text":"और यीशुए बोलेया, “देखो, आऊँ तुसा खे पेडा जेड़े तिना लोका बीचे पेजुँआ जो भेड़िए जेड़े खतरनाक ए, तो तुसे सापो जेड़े अक्लमंद और कबूतरो जेड़े शरीफ रओ बणे रे।"},{"book":"मत्ती","chapter":"10","verse":"17","text":"पर लोका ते चौकस रओ, कऊँकि तिना तुसे पंचायती रे देई देणे और आपणी प्रार्थना रे कअरो रे तुसा खे कोड़े बाणे।"},{"book":"मत्ती","chapter":"10","verse":"18","text":"तुसे मेरी तंईं हाकिमो और राजेया रे सामणे तिना पाँदे और दूजी जातिया पाँदे गवा ऊणे खे पऊँछाए जाणे।"},{"book":"मत्ती","chapter":"10","verse":"19","text":"जेबे सेयो तुसा खे पकड़वाओगे, तेबे ये चिन्ता नि करनी कि आसा किंयाँ और क्या करना, कऊँकि जो बी तुसा बोलणा ओगा, से तुसा खे तेस बखते ई बताई देणा।"},{"book":"मत्ती","chapter":"10","verse":"20","text":"कऊँकि बोलणे वाल़े तुसे नि, पर तुसा रे पिते रा पवित्र आत्मा तुसा रे बोलोआ।"},{"book":"मत्ती","chapter":"10","verse":"21","text":"“पाईया आपणे पाई और पितेया आपणे पाऊ कुल़वाणे खे पकड़वाणे और बच्चे आपणे माया-बाओ रे खलाफ उठणे और तिना सेयो कुल़ाई देणे।"},{"book":"मत्ती","chapter":"10","verse":"22","text":"मेरे नाओं री बजअ ते सबी लोका तुसा ते बैर राखणा, पर जो आखरी तक सब्र राखोगा, तेसरा ई उद्धार ऊणा।"},{"book":"मत्ती","chapter":"10","verse":"23","text":"जेबे सेयो तुसा खे एकी जगा रे सताओगे, तो तुसे दूजी जगा खे नठी जाणा। आऊँ तुसा खे सच लगी रा बोलणे कि तुसे इस्राएलो रे सारे देशो रे कूमी नि चुकणे कि तदुओ खे माणूं रा पुत्र आयी जाणा।"},{"book":"मत्ती","chapter":"10","verse":"24","text":"“चेला आपणे गुरूओ ते बड़ा नि ऊँदा; ना दास आपणे मालको ते।"},{"book":"मत्ती","chapter":"10","verse":"25","text":"चेले रा गुरूओ रे और दासो रा मालको रे बराबर ऊणा ई बऊत ए; जेबे तिने कअरो रे मालको खे शैतान बोलेया, तो तेसरे कअरो वाल़ेया खे क्या कुछ नि बोलणा?"},{"book":"मत्ती","chapter":"10","verse":"26","text":"“इजी री खातर मांणूआ ते नि डरो, कऊँकि कुछ बी टकेया रा निए, जो खोलेया नि जाणा और ना कुछ छिपेया राए, जो जाणी नि सकदे।"},{"book":"मत्ती","chapter":"10","verse":"27","text":"जो आऊँ तुसा खे न्हेरे रे बोलूँआ, तिजी खे तुसे लोका बीचे दिनो रे बखते सबी रे सामणे खुली की बोलेया करो और जो आपणे कानो रे खसफस करोए, तेस छतो पाँदो ते बोलेया करो।"},{"book":"मत्ती","chapter":"10","verse":"28","text":"जो शरीरो खे काई सकोए, पर आत्मा खे काई नि सकदे, तिना ते नि डरो, पर परमेशरो तेई डरो, जो आत्मा और शरीर दूँईं खे नरको रे नाश करी सकोआ।"},{"book":"मत्ती","chapter":"10","verse":"29","text":"एकी पैसे साथे दो चिड़िया बिकोईया? तेबे बी तुसा रे पिते री इच्छा ते बिना तिना बीचा ते एक बी जमीना रे नि पड़ी सकदी।"},{"book":"मत्ती","chapter":"10","verse":"30","text":"तुसा रे सिरो रे बाल़ बी सारे गिणे रे ए।"},{"book":"मत्ती","chapter":"10","verse":"31","text":"इजी री खातर डरो नि; तुसे मुखती चिड़िया ते बी बढ़ी की ए।"},{"book":"मत्ती","chapter":"10","verse":"32","text":"“जो कोई मांणूआ सामणे माखे मानी लओगा, से मां बी आपणे स्वर्गिय पिते सामणे मानी लणा।"},{"book":"मत्ती","chapter":"10","verse":"33","text":"पर जो कोई मांणूआ सामणे माखे नि मानोगा, तो मां बी से स्वर्गिय पिते सामणे नि मानणा।"},{"book":"मत्ती","chapter":"10","verse":"34","text":"“ये नि समजो कि आऊँ तरतिया पाँदे मेल-जोल करने आयी रा, आऊँ मेल-जोल करने नि, पर तलवार चलवाणे आयी रा।"},{"book":"मत्ती","chapter":"10","verse":"35","text":"आऊँ तो आयी इजी खे रया कि ‘मांणूए खे तेसरे पिते ते और बेटिया खे तेसा री माया ते और बऊआ खे तेसा री सासुआ ते लग करुँ।"},{"book":"मत्ती","chapter":"10","verse":"36","text":"मांणूए रे बैरी तेसरे कअरो रेई लोक ऊणे।’"},{"book":"मत्ती","chapter":"10","verse":"37","text":"“जो माया-बावा खे मांते जादा प्यार करोआ, से मेरे लायक निए और जो माठे-बेटिया खे मांते जादा प्यार करोआ, से बी मेरे लायक निए।"},{"book":"मत्ती","chapter":"10","verse":"38","text":"जे तुसे मेरे चेले बणना चाओए, पर मेरिया तंईं मरने खे त्यार निए, तो तुसे मेरे लायक निए।"},{"book":"मत्ती","chapter":"10","verse":"39","text":"जो आपणे प्राण बचाओआ, तेस से खोणा और जो मेरी बजअ ते आपणे प्राण खोओआ, तेस अनन्त जिन्दगी पाणी।"},{"book":"मत्ती","chapter":"10","verse":"40","text":"“जो तुसा खे मानोआ, से माखे मानोआ और जो माखे मानोआ, से मेरे पेजणे वाल़े खे मानोआ।"},{"book":"मत्ती","chapter":"10","verse":"41","text":"जो भविष्यबक्ते खे भविष्यबक्ता जाणी की ग्रहण करोआ, तेस भविष्यबक्ते जेड़ा ईनाम पाणा और जो तर्मिंयों खे तर्मी जाणी की ग्रहण करो, तेस तर्मिंयों जेड़ा ईनाम पाणा।"},{"book":"मत्ती","chapter":"10","verse":"42","text":"जो कोई इना छोटेया बीचा ते एकी खे बी मेरा चेला जाणी की बस एक ठण्डे पाणिए रा कटोरा पल़याओगा, आऊँ तुसा खे सच लगी रा बोलणे, तेस किंयाँ बी आपणा प्रतिफल नि खोणा।”"}]}