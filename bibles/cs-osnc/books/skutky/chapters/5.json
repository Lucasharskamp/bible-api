{"data":[{"book":"Skutky","chapter":"5","verse":"1","text":"Svůj pozemek prodal i jistý Ananiáš a jeho manželka Zafira."},{"book":"Skutky","chapter":"5","verse":"2","text":"Ti se však domluvili, že část získaných peněz odnese Ananiáš apoštolům a bude je vydávat za celou částku."},{"book":"Skutky","chapter":"5","verse":"3","text":"Ale Petr mu řekl: „Ananiáši, tento podvod ti poradil sám ďábel. Tím, že se nás snažíš obelstít a vydáváš částku za celek, obelháváš vlastně svatého Ducha."},{"book":"Skutky","chapter":"5","verse":"4","text":"Vždyť to pole bylo tvoje a mohl sis je klidně nechat. I stržené peníze patřily tobě a nikdo z nás by ti nevyčítal, kdyby sis je byl všechny ponechal. Co tě to jen napadlo? Chtěl jsi podvést nejen lidi, ale samotného Boha.“"},{"book":"Skutky","chapter":"5","verse":"5","text":"Když to Ananiáš vyslechl, zhroutil se mrtev na zem. Všechny, kdo se to dověděli, naplnila hrůza."},{"book":"Skutky","chapter":"5","verse":"6","text":"Několik mladých mužů vyneslo Ananiášovo tělo, aby ho pohřbili."},{"book":"Skutky","chapter":"5","verse":"7","text":"Asi za tři hodiny přišla také Zafira, která netušila, co se mezitím odehrálo."},{"book":"Skutky","chapter":"5","verse":"8","text":"Petr se jí zeptal: „Poslyš, Zafiro, prodali jste to pole za tolik a za tolik?“ Odpověděla: „Ano, jistě za tolik.“"},{"book":"Skutky","chapter":"5","verse":"9","text":"Na to Petr: „Proč jste se tak smluvili? To jste chtěli podvést Božího Ducha? Právě se vracejí chlapci, kteří pohřbili tvého muže. A tebe stihne stejný trest jako Ananiáše.“"},{"book":"Skutky","chapter":"5","verse":"10","text":"Zafira padla k Petrovým nohám a zemřela. Ti mládenci právě vešli do dveří a hned museli jít vykonat ještě druhý pohřeb do stejného hrobu."},{"book":"Skutky","chapter":"5","verse":"11","text":"To se samozřejmě rychle rozkřiklo nejen mezi věřícími, ale i mezi ostatními lidmi a všemi to hluboce otřáslo."},{"book":"Skutky","chapter":"5","verse":"12","text":"Apoštolové se pravidelně scházeli v Šalomounově podloubí v chrámu,"},{"book":"Skutky","chapter":"5","verse":"13-14","text":"kde se je nikdo neodvážil rušit. Stali se totiž mezi jeruzalémským lidem velmi populárními pro divy a zázračná uzdravení, která se děla jejich prostřednictvím."},{"book":"Skutky","chapter":"5","verse":"15","text":"Došlo to tak daleko, že když měl jít Petr do chrámu nebo zpět, lidé podél cesty připravovali nemocné na rohožích a nosítkách, aby na ně padl alespoň Petrův stín."},{"book":"Skutky","chapter":"5","verse":"16","text":"Dokonce z širého okolí snášeli do Jeruzaléma nemocné a pomatené a všichni byli uzdraveni. A mnoho dalších mužů a žen uvěřilo Pánu a připojilo se k církvi."},{"book":"Skutky","chapter":"5","verse":"17","text":"Toto hnutí vyvolalo žárlivost a strach především u nejvyššího kněze a jeho přívrženců – saducejů. Ti totiž učili, že se žádné zázraky – a natož vzkříšení z mrtvých – nedějí."},{"book":"Skutky","chapter":"5","verse":"18","text":"Dali proto apoštoly zatknout a uvěznit, tentokrát do městské věznice."},{"book":"Skutky","chapter":"5","verse":"19","text":"Boží anděl však v noci otevřel dveře žaláře, vyvedl apoštoly ven a povzbudil je:"},{"book":"Skutky","chapter":"5","verse":"20","text":"„Nebojte se, jděte zase do chrámu a říkejte lidem, jak mohou dosáhnout věčného života!“"},{"book":"Skutky","chapter":"5","verse":"21","text":"Poslechli a už na úsvitě byli v chrámu a učili."},{"book":"Skutky","chapter":"5","verse":"22","text":"Chrámoví strážci však našli vězení prázdné, vrátili se a podali hlášení:"},{"book":"Skutky","chapter":"5","verse":"23","text":"„Věznice je v naprostém pořádku, dveře zamčené, strážní u nich drželi řádně hlídku, ale když jsme odemkli, uvnitř nikdo nebyl.“"},{"book":"Skutky","chapter":"5","verse":"24","text":"Velekněz, velitel a jeho chrámová stráž vyslechli tu zprávu a byli zmateni. Nevěděli, co si o tom mají myslet."},{"book":"Skutky","chapter":"5","verse":"25","text":"Vtom někdo přiběhl a hlásil: „Ti muži, které jste včera uvěznili, jsou zase v chrámu a klidně mluví k lidem!“"},{"book":"Skutky","chapter":"5","verse":"26","text":"Velitel tam spěchal se stráží, ale neodvážili se žádného násilí, protože lid by je ukamenoval."},{"book":"Skutky","chapter":"5","verse":"27","text":"Apoštolové však s nimi šli dobrovolně před veleradu."},{"book":"Skutky","chapter":"5","verse":"28","text":"„Copak jsme vám nezakázali Ježíšovo jméno veřejně vyslovit? Jak to, že jste naplnili celý Jeruzalém svými výklady o něm a nás označujete za jeho vrahy?“"},{"book":"Skutky","chapter":"5","verse":"29","text":"Petr promluvil jménem ostatních apoštolů: „Boha přece musíme poslechnout víc než lidi."},{"book":"Skutky","chapter":"5","verse":"30","text":"To Bůh našich praotců vzkřísil z mrtvých Ježíše, kterého jste vy zabili potupným způsobem na římském kříži."},{"book":"Skutky","chapter":"5","verse":"31","text":"Bůh mu však svěřil veliký úkol Mesiáše a Vysvoboditele. Jenom on může Izraeli odpustit jeho hříchy, když se mu ovšem pokoříte."},{"book":"Skutky","chapter":"5","verse":"32","text":"My jsme svědkové všeho, co říkáme. Jasným dokladem vám může být moc svatého Ducha, kterou Bůh dal těm, kdo si už dali říct a učinili pokání.“"},{"book":"Skutky","chapter":"5","verse":"33","text":"To ovšem veleradu rozzuřilo a ozvalo se volání, aby byli apoštolové popraveni."},{"book":"Skutky","chapter":"5","verse":"34","text":"O slovo se však přihlásil známý farizejský učitel zákona Gamaliel, muž značné autority, a dal pokyn, aby na chvíli obžalované odvedli."},{"book":"Skutky","chapter":"5","verse":"35","text":"Pak oslovil veleradu: „Izraelci, dobře si rozmyslete, co chcete udělat s těmito lidmi."},{"book":"Skutky","chapter":"5","verse":"36","text":"Vzpomínáte na rozruch kolem Teuda? Ten ze sebe dělal velkou osobnost a shromáždil na čtyři sta přívrženců. Když však zemřel, jeho lidé se rozprchli a všechno utichlo."},{"book":"Skutky","chapter":"5","verse":"37","text":"Nebo vzpomeňte na povstání Judy z Galileje za sčítání lidu. Měl hodně následovníků, ale i on zahynul a jeho tlupa se rozptýlila."},{"book":"Skutky","chapter":"5","verse":"38","text":"A tak vám radím, nechte ty lidi prostě na pokoji. Jestli je to zase nějaké lidské hnutí, brzo se rozpadne."},{"book":"Skutky","chapter":"5","verse":"39","text":"Stojí-li však za tím Bůh, nic proti tomu nezmůžete a vlastně byste se snažili bojovat s Bohem.“ Dali na jeho radu."},{"book":"Skutky","chapter":"5","verse":"40","text":"Opět předvedli apoštoly, vyměřili jim obvyklý trest bičování a znovu jim přísně zakázali hlásat cokoliv o Ježíšovi a šířit jeho učení. Pak je propustili."},{"book":"Skutky","chapter":"5","verse":"41","text":"Apoštolové šli ze soudu a radovali se, že byli vyznamenáni těžkostmi a utrpením pro jméno Pána Ježíše."},{"book":"Skutky","chapter":"5","verse":"42","text":"Učili i nadále každý den o Ježíšovi a jak v soukromí, tak na veřejnosti ho prohlašovali za Božího Syna."}]}