{"data":[{"book":"यूहन्ना","chapter":"16","verse":"1","text":"“या बाते मय न तुम सी येकोलायी कह्यो कि तुम ठोकर नहीं खावो।"},{"book":"यूहन्ना","chapter":"16","verse":"2","text":"हि तुम्ख आराधनालयों म सी निकाल दियो जायेंन, बल्की ऊ समय आवय हय, कि जो कोयी तुम्ख मार डालेंन ऊ समझेंन कि मय परमेश्वर की सेवा करू हय।"},{"book":"यूहन्ना","chapter":"16","verse":"3","text":"असो हि येकोलायी करेंन कि उन्न नहीं बाप ख जान्यो हय अऊर नहीं मोख जानय हंय।"},{"book":"यूहन्ना","chapter":"16","verse":"4","text":"पर या बाते मय न येकोलायी तुम सी कह्यो, कि जब इन्को समय आये त तुम्ख याद आय जाये कि मय न तुम सी पहिलेच कह्य दियो होतो।"},{"book":"यूहन्ना","chapter":"16","verse":"5","text":"पर अब मय अपनो भेजन वालो को जवर जाऊं हय; अऊर तुम म सी कोयी मोरो सी नहीं पूछय, ‘तय कित जावय हय?’"},{"book":"यूहन्ना","chapter":"16","verse":"6","text":"पर मय न जो या बाते तुम सी कह्यो हंय येकोलायी तुम्हरो मन दु:ख सी भर गयो हय।"},{"book":"यूहन्ना","chapter":"16","verse":"7","text":"तब भी मय तुम सी सच कहू हय कि मोरो जानो तुम्हरो लायी अच्छो हय, कहालीकि यदि मय नहीं जाऊं त ऊ सहायक तुम्हरो जवर नहीं आयेंन; पर यदि मय जाऊं, त ओख तुम्हरो जवर भेजूं।"},{"book":"यूहन्ना","chapter":"16","verse":"8","text":"ऊ आय क जगत को पाप अऊर सच्चायी अऊर न्याय को बारे म जगत को शक ख दूर करेंन।"},{"book":"यूहन्ना","chapter":"16","verse":"9","text":"पाप को बारे म येकोलायी कि हि मोरो पर विश्वास नहीं करय;"},{"book":"यूहन्ना","chapter":"16","verse":"10","text":"अऊर सच्चायी को बारे म येकोलायी कि मय बाप को जवर जाऊं हय, अऊर तुम मोख फिर नहीं देखो;"},{"book":"यूहन्ना","chapter":"16","verse":"11","text":"न्याय को बारे म येकोलायी कि जगत को शासक दोषी ठहरायो गयो हय।"},{"book":"यूहन्ना","chapter":"16","verse":"12","text":"“मोख तुम सी अऊर भी बहुत सी बाते कहनो हंय, पर अभी तुम उन्ख सहन नहीं कर सकय।"},{"book":"यूहन्ना","chapter":"16","verse":"13","text":"पर जब ऊ मतलब सत्य को आत्मा आयेंन, त तुम्ख सब सत्य को रस्ता बतायेंन कहालीकि ऊ अपनो तरफ सी नहीं कहेंन पर जो कुछ सुनेंन उच कहेंन, अऊर आवन वाली बाते तुम्ख बतायेंन।"},{"book":"यूहन्ना","chapter":"16","verse":"14","text":"ऊ मोरी महिमा करेंन, कहालीकि ऊ मोरी बाते म सी ले क तुम्ख बतायेंन।"},{"book":"यूहन्ना","chapter":"16","verse":"15","text":"जो कुछ बाप को आय, ऊ सब मोरो आय; येकोलायी मय न कह्यो कि ऊ मोरी बातों म सी ले क तुम्ख बतायेंन।"},{"book":"यूहन्ना","chapter":"16","verse":"16","text":"“थोड़ी देर म तुम मोख नहीं देखो, अऊर फिर थोड़ी देर म मोख देखो।”"},{"book":"यूहन्ना","chapter":"16","verse":"17","text":"तब ओको कुछ चेला न आपस म कह्यो, “यो का हय जो ऊ हम सी कह्य हय, ‘थोड़ी देर म तुम मोख नहीं देखो, अऊर फिर थोड़ी देर म मोख देखो?’ अऊर यो ‘येकोलायी कि मय बाप को जवर जाऊं हय?’”"},{"book":"यूहन्ना","chapter":"16","verse":"18","text":"तब उन्न कह्यो, “यो ‘थोड़ी देर’ जो ऊ कह्य हय, का बात आय? हम नहीं जानजे कि ऊ का कह्य हय।”"},{"book":"यूहन्ना","chapter":"16","verse":"19","text":"यीशु न यो जान क कि हि मोरो सी पूछनो चाहवय हंय, ओन कह्यो, “का तुम आपस म मोरी या बात को बारे म पूछताछ करय हय, थोड़ी देर म तुम मोख नहीं देखो, अऊर फिर थोड़ी देर म मोख देखो?”"},{"book":"यूहन्ना","chapter":"16","verse":"20","text":"मय तुम सी सच सच कहू हय कि तुम रोयेंन अऊर विलाप करेंन, पर जगत खुशी मनायेंन; तुम ख दु:ख होयेंन, पर तुम्हरो दु:ख खुशी म बदल जायेंन।"},{"book":"यूहन्ना","chapter":"16","verse":"21","text":"प्रसव को समय बाई ख दु:ख होवय हय, कहालीकि ओकी दु:ख की घड़ी आय पहुंची हय, पर जब वा बच्चा ख जनम दे देवय हय, त यो खुशी सी कि जगत म एक आदमी पैदा भयो, ऊ संकट ख फिर याद नहीं कर सकय।"},{"book":"यूहन्ना","chapter":"16","verse":"22","text":"उच तरह तुम्ख भी अब त दु:ख हय, पर मय तुम सी फिर मिलूं अऊर तुम्हरो मन खुशी सी भर जायेंन; अऊर तुम्हरी खुशी कोयी तुम सी छीन नहीं लेयेंन।"},{"book":"यूहन्ना","chapter":"16","verse":"23","text":"ऊ दिन तुम मोरो सी कुछ मत पूछो। मय तुम सी सच सच कहू हय, यदि बाप सी कुछ मांगो, त ऊ मोरो नाम सी तुम्ख देयेंन।"},{"book":"यूहन्ना","chapter":"16","verse":"24","text":"अब तक तुम न मोरो नाम सी कुछ नहीं मांग्यो; मांगो, त पावों ताकि तुम्हरी खुशी पूरी होय जाये।"},{"book":"यूहन्ना","chapter":"16","verse":"25","text":"“मय न या बाते तुम सी दृष्टान्तों म कहीं हंय, पर ऊ समय आवय हय कि मय तुम सी फिर दृष्टान्तों म नहीं कहूं, पर खुल क तुम्ख बाप को बारे म बताऊं।"},{"book":"यूहन्ना","chapter":"16","verse":"26","text":"ऊ दिन तुम मोरो नाम सी मांगो; अऊर मय तुम सी यो नहीं कहूं कि मय तुम्हरो लायी बाप सी बिनती करू;"},{"book":"यूहन्ना","chapter":"16","verse":"27","text":"कहालीकि बाप त तुम सीच प्रेम रखय हय, येकोलायी कि तुम न मोरो सी प्रेम रख्यो हय अऊर यो भी विश्वास करयो हय कि मय बाप को तरफ सी आयो।"},{"book":"यूहन्ना","chapter":"16","verse":"28","text":"मय बाप को तरफ सी जगत म आयो हय; मय फिर जगत ख छोड़ क बाप को जवर जाऊ हय।”"},{"book":"यूहन्ना","chapter":"16","verse":"29","text":"ओको चेलां न कह्यो, “देख, अब त तय खोल क कह्य हय, अऊर कोयी दृष्टान्त नहीं कह्य।"},{"book":"यूहन्ना","chapter":"16","verse":"30","text":"अब हम जान गयो हंय कि तय सब कुछ जानय हय, अऊर येकी जरूरत नहीं कि कोयी तोरो सी कुछ पूछेंन; येको सी हम विश्वास करजे हंय कि तय परमेश्वर को तरफ सी आयो हय।”"},{"book":"यूहन्ना","chapter":"16","verse":"31","text":"यो सुन क यीशु न ओको सी कह्यो, “का तुम अब विश्वास करय हय?"},{"book":"यूहन्ना","chapter":"16","verse":"32","text":"ऊ घड़ी आवय हय बल्की आय गयी हय कि तुम सब जगर-बगर होय क अपनो अपनो रस्ता धरेंन, अऊर मोख अकेलो छोड़ देयेंन; तब भी मय अकेलो नहाय कहालीकि बाप मोरो संग हय।"},{"book":"यूहन्ना","chapter":"16","verse":"33","text":"मय न या बाते तुम सी येकोलायी कह्यो हंय कि तुम्ख मोरो म शान्ति मिले। जगत म तुम्ख तकलीफ होवय हय, पर हिम्मत बान्धो, मय न जगत ख जीत लियो हय।”"}]}