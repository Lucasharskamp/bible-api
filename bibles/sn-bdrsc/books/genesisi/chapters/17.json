{"data":[{"book":"Genesisi","chapter":"17","verse":"1","text":"Abhurama akati ava namakore makumi mapfumbamwe namapfumbamwe okuberekwa, Jehovha akazviratidza kwaari akati, “Ndini Mwari Wamasimba Ose; famba pamberi pangu uye uve wakarurama."},{"book":"Genesisi","chapter":"17","verse":"2","text":"Ndichasimbisa sungano yangu pakati pangu newe uye ndichakukurisa kwazvo.”"},{"book":"Genesisi","chapter":"17","verse":"3","text":"Abhurama akawira pasi nechiso chake, uye Mwari akati kwaari,"},{"book":"Genesisi","chapter":"17","verse":"4","text":"“Kana ndirini, iyi ndiyo sungano yangu newe: Uchava baba vendudzi zhinji."},{"book":"Genesisi","chapter":"17","verse":"5","text":"Hauchazonzi Abhurama; zita rako richanzi Abhurahama nokuti ndakuita baba vendudzi zhinji."},{"book":"Genesisi","chapter":"17","verse":"6","text":"Ndichakuita kuti uve navana vazhinji; ndichaita ndudzi kubva mauri, uye madzimambo achabva pauri."},{"book":"Genesisi","chapter":"17","verse":"7","text":"Ndichasimbisa sungano yangu sesungano isingaperi pakati pangu newe uye nezvizvarwa zvako zvinotevera kumarudzi achauya, kuti ndive Mwari wako naMwari wezvizvarwa zvako zvinotevera."},{"book":"Genesisi","chapter":"17","verse":"8","text":"Nyika yose yeKenani, mauri mutorwa zvino, ndichaipa kwauri nokusingaperi kuti ive yako nezvizvarwa zvako zvinokutevera; uye ini ndichava Mwari wavo.”"},{"book":"Genesisi","chapter":"17","verse":"9","text":"Ipapo Mwari akati kuna Abhurahama, “Kana uriwe, unofanira kuchengeta sungano yangu, iwe nezvizvarwa zvako zvinokutevera kumarudzi achauya."},{"book":"Genesisi","chapter":"17","verse":"10","text":"Iyi ndiyo sungano yangu newe nezvizvarwa zvako zvinokutevera, sungano yaunofanira kuchengeta: Munhurume wose ari pakati penyu anofanira kudzingiswa."},{"book":"Genesisi","chapter":"17","verse":"11","text":"Munofanira kudzingiswa, uye ichi chichava chiratidzo chesungano pakati pangu newe."},{"book":"Genesisi","chapter":"17","verse":"12","text":"Kubva kuzvizvarwa zvinotevera, mwanakomana mumwe nomumwe ari pakati penyu ava namazuva masere okuberekwa anofanira kudzingiswa, kusanganisa navaya vakaberekerwa mumba mako kana vakatengwa nemari kumutorwa, vaya vasiri vana vako."},{"book":"Genesisi","chapter":"17","verse":"13","text":"Angava akaberekerwa mumba mako kana akatengwa nemari yako, vanofanira kudzingiswa. Sungano yangu panyama yenyu inofanira kuva sungano isingaperi."},{"book":"Genesisi","chapter":"17","verse":"14","text":"Munhurume upi zvake, asina kudzingiswa panyama, achabviswa pavanhu vokwake; aputsa sungano yangu.”"},{"book":"Genesisi","chapter":"17","verse":"15","text":"Mwari akatiwo kuna Abhurahama, “Kana ari Sarai mukadzi wako, hauchazomutizve Sarai; zita rake richanzi Sara."},{"book":"Genesisi","chapter":"17","verse":"16","text":"Ndichamuropafadza uye zvirokwazvo ndichakupa mwanakomana naye. Ndichamuropafadza kuitira kuti agozova mai vendudzi; madzimambo amarudzi achabva kwaari.”"},{"book":"Genesisi","chapter":"17","verse":"17","text":"Abhurahama akawira pasi nechiso chake, akaseka uye akati mumwoyo make, “Ko, mwanakomana angaberekwa nomunhu ava namakore zana okuberekwa here? Ko, Sara angabereka mwana iye ava namakore makumi mapfumbamwe here?”"},{"book":"Genesisi","chapter":"17","verse":"18","text":"Uye Abhurahama akati kuna Mwari, “Dai hazvo Ishumaeri agara hake pamaropafadzo enyu!”"},{"book":"Genesisi","chapter":"17","verse":"19","text":"Ipapo Mwari akati, “Hongu, asi mukadzi wako Sara achakuberekera mwanakomana, uye uchamutumidza kuti Isaka. Ndichasimbisa sungano yangu sesungano isingaperi yezvizvarwa zvake zvinomutevera."},{"book":"Genesisi","chapter":"17","verse":"20","text":"Uye kana ari Ishumaeri, ndakanzwa: Ndichamuropafadza zvirokwazvo, ndichamuita kuti ave navana vazhinji uye ndichaita kuti vawande kwazvo. Achava baba wavatongi gumi navaviri, uye ndichamuita rudzi rukuru."},{"book":"Genesisi","chapter":"17","verse":"21","text":"Asi ndichasimbisa sungano yangu naIsaka, uyo achaberekerwa iwe naSara nenguva ino gore rinouya.”"},{"book":"Genesisi","chapter":"17","verse":"22","text":"Akati apedza kutaura naAbhurahama, Mwari akakwira kumusoro achibva paari."},{"book":"Genesisi","chapter":"17","verse":"23","text":"Pazuva racho iroro Abhurahama akatora mwanakomana wake Ishumaeri navose vakaberekwa mumba make kana vakanga vatengwa nemari, vanhurume vose vaiva mumba make, akavadzingisa, sezvaakanga audzwa naMwari."},{"book":"Genesisi","chapter":"17","verse":"24","text":"Abhurahama akanga ava namakore makumi mapfumbamwe namapfumbamwe okuberekwa paakadzingiswa,"},{"book":"Genesisi","chapter":"17","verse":"25","text":"uye Ishumaeri mwanakomana wake akanga ava namakore gumi namatatu okuberekwa;"},{"book":"Genesisi","chapter":"17","verse":"26","text":"Abhurahama naIshumaeri mwanakomana wake vakadzingiswa vose zuva rimwe chete iroro."},{"book":"Genesisi","chapter":"17","verse":"27","text":"Uye munhurume wose aiva mumba maAbhurahama, kusanganisa vaya vakaberekerwa mumba make kana vakanga vatengwa kubva kuvatorwa, vakadzingiswa pamwe chete naye."}]}