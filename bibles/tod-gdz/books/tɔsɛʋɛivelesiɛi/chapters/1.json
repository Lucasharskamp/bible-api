{"data":[{"book":"Tɔ Sɛʋɛi Velesiɛi","chapter":"1","verse":"1","text":"Sɛʋɛi nii ɠa wooiti bosu, niiti Moize ti laazeelini Izilayɛle nuiti kpein ma, Zuludɛn folo ɠulazu ʋelei, teʋebai zu, pɛtu nɛmɛi zu Sufe letemaʋɛ. Nɛmɛi naa ɠa Palanni zɔɠɔzuʋɛ ta taa naanigɔi zɔiti: Tofɛle ta Laɓan, naa ʋɛɛ Ɠaselɔte ta Di-Zaɠaɓe ʋa."},{"book":"Tɔ Sɛʋɛi Velesiɛi","chapter":"1","verse":"2","text":"(Folo puugɔ maazu ɠila (11) siɛ ɠa é ná, é zo Wolɛɓe gizei ma, é ʋa ga Seyiil ɠizei ma ʋelei, é zeeli Kadɛse-Ɓaaleneya.)"},{"book":"Tɔ Sɛʋɛi Velesiɛi","chapter":"1","verse":"3","text":"Kona ʋuunaanisiɛi (40) ma alu puugɔ maazu ɠilagi (11) ma volo mɔungi ma, ti ɠula ʋoluma Ezipete yooi ʋa, Moize ɓɔɛni Izilayɛle nuiti pɔ, eɠɛʋelei Ɠɔoɠɔ GALAGI devei veeni la zea ta-vaa zu."},{"book":"Tɔ Sɛʋɛi Velesiɛi","chapter":"1","verse":"4","text":"Naa ɠɛɛni, siɛgi zu é ɓeni da ga vɔni Amool nuiti ta-masagi Siɠon ma, nii ná-taa wolai ɠɛni ga Ɠɛsɛɓon, ta Ɓasan masagi Wɔge, nii é ɠɛni zeini Asatalɔte ta Edeleyi."},{"book":"Tɔ Sɛʋɛi Velesiɛi","chapter":"1","verse":"5","text":"Zuludɛn ʋoluʋelei, Moaɓe yooi zu, miná ɠa Moize tɔɔzeini ná ga tɔgi nii yɔɠɔzulɛa ga tiye, é ɠɛ ti ma:"},{"book":"Tɔ Sɛʋɛi Velesiɛi","chapter":"1","verse":"6","text":"Ɠɔoɠɔ GALAGI da-ƓALAGI ɓɔɛni de ʋɔ Wolɛɓe gizei ma, é ɠɛ ma: «Wo wola lɛbigɛ zeini gizei nii ʋɔ bɛ."},{"book":"Tɔ Sɛʋɛi Velesiɛi","chapter":"1","verse":"7","text":"À latina, wo li Amool nuiti ta-ɠize yooi zu, ta ná maaɠooliiti su, ʋɛ Kanaan nuiti ti zeini ná, Zuludɛn ma ʋɛtu nɛmɛi zu, ta gizeiti ma, naa ʋɛɛ ziɛlaʋɛ ma nɛmɛi zu ʋa, ta lɛkpɛmaʋɛ nu yeezazuʋɛ, ta Kpoloɗɛ Wolai ɠobaʋɛti, eyɛsu é zeeli Liɓan ɠizeiti ma, ta ziɛ wolai Efelate ma."},{"book":"Tɔ Sɛʋɛi Velesiɛi","chapter":"1","verse":"8","text":"À pɛtɛ, gè zooi tɛi fea wo ʋɛ. À li, wo zooi naa zeɠe ga wɔnɔ, nii nɔ̀un nà Ɠɔoɠɔ GALAGI gè ma ɠona woni wo-mɛmɛwolani bɛ, Abalaame, ta Izaake, naa ʋɛɛ Zakɔɓe ʋa, ga gè fe ti ʋɛ, ta ti-mavofodaiti, ta zeɠena ná.»"},{"book":"Tɔ Sɛʋɛi Velesiɛi","chapter":"1","verse":"9","text":"Moize ɠɛni ma mɔnɔ: Naama ziɛgi zu, gè ɓɔɛni wo ʋɔ ɠani ga: «Gè la zooga, nà ɠila, gè ʋa lo wo luɠɔ."},{"book":"Tɔ Sɛʋɛi Velesiɛi","chapter":"1","verse":"10","text":"Ɠɔoɠɔ GALAGI wa-ƓALAGI, wo maamɔinɗa, za wo mɔinɗa eɠɛ geeɠɔlɔgi ma zomideɠaiti."},{"book":"Tɔ Sɛʋɛi Velesiɛi","chapter":"1","verse":"11","text":"Ɠɔoɠɔ GALAGI, wo-mɛmɛwolani ta-ƓALAGI, ta ɓɔ wo ʋa ná zeizu ɠɛ ga waagila (1.000), é tuya loo wo ʋɛ, eɠɛʋelei é minazeɠeni la!"},{"book":"Tɔ Sɛʋɛi Velesiɛi","chapter":"1","verse":"12","text":"Nà ɠila, nà wa-ɠasɔi zeɠe ɠale, gè wa-vaiti gaaɠula ba, ta wa-ɓɔɛ vaiti?"},{"book":"Tɔ Sɛʋɛi Velesiɛi","chapter":"1","verse":"13","text":"À yeelo zunui tanigaani ba, wa-wolodaiti su, ti ga ɠima nuiti, ti ɠeleɠelegai, ta lɔɠɔ ʋagɔi ti ʋa, gè ti zei wo unda.»"},{"book":"Tɔ Sɛʋɛi Velesiɛi","chapter":"1","verse":"14","text":"Wo gòoɠaaʋoteni, wo ɠɛ mà: «Nii è ɠisiaa su ga è kɛ, naa ɠa ga faa ʋagɔ.»"},{"book":"Tɔ Sɛʋɛi Velesiɛi","chapter":"1","verse":"15","text":"Gè wa-wolodama ɠundiɠiiti seɠeni, ɠima nuiti, lɔɠɔ ʋagɔi ti ʋa. Gè tanigaa zei wo unda ga nu waagilagila kundiɠiiti, nu ungilagila kundiɠiiti, nu ʋuulɔɔludɔɔlu kundiɠiiti, ta nu ʋuupuu kundiɠiiti. Gè zɔiti kɛ ga faaɠaaɠulaba nuiti wa-wolodaiti su."},{"book":"Tɔ Sɛʋɛi Velesiɛi","chapter":"1","verse":"16","text":"Gè devei veeni naama ziɛgi zu, wa-lukpɔɠaaleʋe nuiti zea, gè ɠɛ ti ma: «À woilo wo-ɠɛɛleaiti goo ma, wo ti lukpɔɠaaleʋe ti yɔɠɔzu vaiti su, ta ti-ɠɛɛleaiti, ta wɛɛinti, ga telebodai."},{"book":"Tɔ Sɛʋɛi Velesiɛi","chapter":"1","verse":"17","text":"À mina zeelɔzɔɠɔzu ɠɛ nuiti su, wa woilo mɔnɛ nuiti goo ma, ta zobobɛ nuiti. À mina lua nu nɔpɛ ba, mazɔlɔɔ GALA ka po ge ga tukpɔɠaaleʋe vai. Ni fai ta a ɓaana wo ya gola, wa ʋaa la pɔ̀ bɛ, gè gaaɠula ba.»"},{"book":"Tɔ Sɛʋɛi Velesiɛi","chapter":"1","verse":"18","text":"Pele ɠana naama ziɛgi zu gè devei veeni la, ga nii kpein wa kɛ."},{"book":"Tɔ Sɛʋɛi Velesiɛi","chapter":"1","verse":"19","text":"Ade zeɠeni Wolɛɓe gizei ʋɔ bɛ, de ziɛ teʋeba wolai zu, nii maayikiai, de li ga Amool nuiti ta-ɠize yooi zu ʋelei, eɠɛʋelei Ɠɔoɠɔ GALAGI ade leveni la. Ade zeelini Kadɛse-Ɓaaleneya."},{"book":"Tɔ Sɛʋɛi Velesiɛi","chapter":"1","verse":"20","text":"Gè ɠɛni wo ma: «Wo zeelia Amool nuiti ta-ɠize yooi zu, nii Ɠɔoɠɔ GALAGI da-ƓALAGI fea de ʋɛ."},{"book":"Tɔ Sɛʋɛi Velesiɛi","chapter":"1","verse":"21","text":"Pɛtɛ, Ɠɔoɠɔ GALAGI wa-ƓALAGI zooi laa wo ɠakala. À lɛ, wo seɠe ga wɔnɔ, eɠɛʋelei Ɠɔoɠɔ GALAGI, wo-mɛmɛwolani ta-ƓALAGI boni la wo ma. À mina lua. À mina ɓali.»"},{"book":"Tɔ Sɛʋɛi Velesiɛi","chapter":"1","verse":"22","text":"Wo pɛ wo maaɓuɠani bà, wo ɠɛ mà: «Ade zunui tanigaa leʋe, ti zooi zuʋɛtɛ, ti ʋa, ti ʋoluvaawo ade ma, pelei da ziɛ la, taaiti ʋɛ da li ná, ti naati dɛɛ.»"},{"book":"Tɔ Sɛʋɛi Velesiɛi","chapter":"1","verse":"23","text":"Wo ɠisu vai naa nɛɛni bɛ̀. Naa ɠa é kɛɛni, gè yeelo zunu puugɔ maazu felegɔ (12) ʋa wo zaama, boloda ɠila, zunu ɠila."},{"book":"Tɔ Sɛʋɛi Velesiɛi","chapter":"1","verse":"24","text":"Ti liini, ti lɛ ga gize yooi ʋɔ pelei, eyɛsu ti li Esekɔle nɛmɛi zu, ti náti sumɔni."},{"book":"Tɔ Sɛʋɛi Velesiɛi","chapter":"1","verse":"25","text":"Ti ʋaani ga ma yooi ma wulu waaiti ya, ti dɛɛ ga adeye, ti ʋoluvaawo, ti ɠɛ ma: «Zou ʋagɔ ʋe, nii Ɠɔoɠɔ GALAGI da-ƓALAGI feezu de ʋɛ.»"},{"book":"Tɔ Sɛʋɛi Velesiɛi","chapter":"1","verse":"26","text":"Kɛlɛ wo la kɛɛni, wo ʋa lɛ. Wo ɓakani wa-ƓALAGI Ɠɔoɠɔ GALAGI ná-devei laalɔɠɔma."},{"book":"Tɔ Sɛʋɛi Velesiɛi","chapter":"1","verse":"27","text":"Wo ɓɔɛni unsu wa-zeɠe ɠotaiti bu, wo ɠɛ ma: «Tɛi ade wɔinzeɠea Ɠɔoɠɔ GALAGI ma, naa ɠa é de ɠulaai la Ezipete yooi ʋa, é ʋa de lɔ Amool nuiti zeezu, ti de undaaʋili."},{"book":"Tɔ Sɛʋɛi Velesiɛi","chapter":"1","verse":"28","text":"Mini ɠa ade liizu ná? Ade-ɠɛɛleaiti ti de iɲɔteʋea, ti ɠɛ ma: ‹Nuɓusɛa ʋe ti wola mɔinɗai, ti wola ɠoozakoozagai ade ʋa, taaiti be ti wola wɔɔlɔai, siɠigi ti ma, é zei geei ʋa, gi Anake mavofodaiti kaaʋɛ ná ɠite.› »"},{"book":"Tɔ Sɛʋɛi Velesiɛi","chapter":"1","verse":"29","text":"Gè ɠɛni wo ma: «À mina ɓali. À mina lua ti ʋa."},{"book":"Tɔ Sɛʋɛi Velesiɛi","chapter":"1","verse":"30","text":"Ɠɔoɠɔ GALAGI wa-ƓALAGI, nii é loni wo luɠɔ, tɔ ɓɔɠɔi ɠa a kɔɔi ɠɔ wo ʋɛ, eɠɛʋelei é kɛɛni la wo ʋɛ, wo ɠaazu, Ezipete yooi zu,"},{"book":"Tɔ Sɛʋɛi Velesiɛi","chapter":"1","verse":"31","text":"naa ʋolu teʋebai zu, wo kaani miná, Ɠɔoɠɔ GALAGI wa-ƓALAGI wo zeɠeni, eɠɛʋelei zunui a ɗa ná-doun zunui zeɠe la, pelei kpein su, eyɛsu wo zeeli niima adaʋɛ.»"},{"book":"Tɔ Sɛʋɛi Velesiɛi","chapter":"1","verse":"32","text":"Anɛɛ naa ʋe, wo la ɠɛni laani Ɠɔoɠɔ GALAGI la, wa-ƓALAGI,"},{"book":"Tɔ Sɛʋɛi Velesiɛi","chapter":"1","verse":"33","text":"nii é ɠɛni losu wo luɠɔ pelei zu, ga é wo-ʋuuzu ɠaiziɛ, é ɠɛni losu wo luɠɔ kpidii abuzogi zu, é pelei lɛ ga woye, nii wo ziɛzu la, foloi é lo wo luɠɔ tonaɓiingi zu."},{"book":"Tɔ Sɛʋɛi Velesiɛi","chapter":"1","verse":"34","text":"Ɠɔoɠɔ GALAGI wo ɠisu vai ɠwɛɛni, é yiiɠaawana, é minazeɠe ɠani:"},{"book":"Tɔ Sɛʋɛi Velesiɛi","chapter":"1","verse":"35","text":"«Niima yamanii zu nuɓusɛ ɲɔiti taɠila kpalaa ge la zooi naa ɠaa, nii gè ma ɠona woga ga gè fe wo-mɛmɛwolani zea,"},{"book":"Tɔ Sɛʋɛi Velesiɛi","chapter":"1","verse":"36","text":"kɛni Kalɛɓe, Yefuné ná-doun zunui, tɔ ɠa a ka. Nà zooi naa ve zea, nii siaai su, ta ná-doun zunuiti, tɔɔzei siɛʋɛ ga zìimai.»"},{"book":"Tɔ Sɛʋɛi Velesiɛi","chapter":"1","verse":"37","text":"Ɠɔoɠɔ GALAGI yiiɠaawanani mà ɓalaa wa-vaa zu, é ɠɛ mà: «Ɗa ɓalaagi, è la mɔ lɛa ná."},{"book":"Tɔ Sɛʋɛi Velesiɛi","chapter":"1","verse":"38","text":"Kɛlɛ Nun ná-doun zunui Zozuwe, ɗa-ɓɔba nui, naa ɠa lɛ ná. Naa iɲɔdɔ, mazɔlɔɔ tɔ ɠa é ʋaazu losu Izilayɛle nuiti tuɠɔ zooi zo fai zu."},{"book":"Tɔ Sɛʋɛi Velesiɛi","chapter":"1","verse":"39","text":"Wo-lointi, wo ɠɛni ɠɛɛzu ma ta ɠɛ ga wo zili nuiti daamiani, ta wo-loun zunuiti, niiti ti la faa ʋagɔi ta faa ɲɔi yɔɠɔzuɠwɛɛ za, naati ka ti lɛɛzu ná, naati ka gè feezu ti ʋɛ, ti seɠe ga tɔnɔ."},{"book":"Tɔ Sɛʋɛi Velesiɛi","chapter":"1","verse":"40","text":"Kɛlɛ wɔun, à ɠale ma, wo li ʋolu teʋebai zu, Seeli Kpoloɗɛi ʋɔ pelei.»"},{"book":"Tɔ Sɛʋɛi Velesiɛi","chapter":"1","verse":"41","text":"Wo gòoɠaaʋoteni, wo ɠɛ mà: «Gi koto ɠɛa Ɠɔoɠɔ GALAGI laalɔɠɔma. Gá lɛɛzu, gi kɔɔi ɠɔ, eɠɛʋelei Ɠɔoɠɔ GALAGI gá-ƓALAGI devei vea la gi ya.» Wo ɠilagilagi wo wa-ɠɔɔɠɔ zɔɔlaiti seɠeni, wo ka ga faa go, wo lɛɛ vai gize yooi zu."},{"book":"Tɔ Sɛʋɛi Velesiɛi","chapter":"1","verse":"42","text":"Kɛlɛ Ɠɔoɠɔ GALAGI ɠɛni mà: «Ɠɛ ti ma: ‹À mina lɛ, ta à mina kɔɔ ɠɔ, mazɔlɔɔ gè la wo zaama ɲɛgɛlɛin, wo zili nuiti ta wo ɠoloɠolo nɔ fuun.› »"},{"book":"Tɔ Sɛʋɛi Velesiɛi","chapter":"1","verse":"43","text":"Anɛɛ naa ʋe, gè ɓɔlɔni ga ɓɔɛa wo ʋɔ, wo la woiloni, wo ɓakani Ɠɔoɠɔ GALAGI ya, wo lɛɛni ga goizuɓɔlɔi gize yooi zu."},{"book":"Tɔ Sɛʋɛi Velesiɛi","chapter":"1","verse":"44","text":"Názu ɠa Amool nuiti ti zeini gize yooi zu, ti ɠulani, ti wo laaɠomi, ti ʋilɛ wo ʋolu eɠɛ kɔingiti, ti laalɛ wo wu, é zo Seyiil lugi zu, eyɛsu é zeeli Ɠɔɔlema."},{"book":"Tɔ Sɛʋɛi Velesiɛi","chapter":"1","verse":"45","text":"Wo ɠalegai ma ma, wo wɔlɔni Ɠɔoɠɔ GALAGI ɠakala, kɛlɛ Ɠɔoɠɔ GALAGI la ɠɛni woiloni wo-wooi ma, é woizuɓɔlɔni."},{"book":"Tɔ Sɛʋɛi Velesiɛi","chapter":"1","verse":"46","text":"Naa ɠa é kɛɛni wo yɛni Kadɛse, wo wola lɛbi ná."}]}