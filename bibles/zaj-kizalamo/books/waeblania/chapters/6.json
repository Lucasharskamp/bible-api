{"data":[{"book":"WAEBLANIA","chapter":"6","verse":"1","text":"Avo natuchole kuulongozi kuna gamafundo gakangale na tugaleke kuchugu mafundo ga ichanduso ga Kilisto. Sambitwike kabili msingi wa mafundo ga kuleka mbuli zihile, na kumtogola Mulungu,"},{"book":"WAEBLANIA","chapter":"6","verse":"2","text":"mafundo ga ubatizo, kwikila makono, kuzuka kwa wanhu wadanganhike, na nhaguso ya digunge."},{"book":"WAEBLANIA","chapter":"6","verse":"3","text":"Na togatenda gano kamba Mulungu yahatutogoza."},{"book":"WAEBLANIA","chapter":"6","verse":"4","text":"Kwavija awo wakalile mmulangaza wa Mulungu na kuzilanza nhunza za kuulanga na kum'bokela Loho wa Mulungu,"},{"book":"WAEBLANIA","chapter":"6","verse":"5","text":"na kuulanza unozi wa Usenga wa Mulungu na kuzilanza mhiko za ulumwengu ukwiza,"},{"book":"WAEBLANIA","chapter":"6","verse":"6","text":"abaho, waileka nhamanila, havidahika kuwabweza giladi waleke vilozo vao, kwavija hewo wenyego womuwamba kabili Mwana wa Mulungu mumsalaba na kumgela kinyala hauhalangwe."},{"book":"WAEBLANIA","chapter":"6","verse":"7","text":"Isi ija ing'wa mazi ga mvula iitoela mazua gose, na ija ilava mandia ha awo wailimile, yobokela motelo za Mulungu."},{"book":"WAEBLANIA","chapter":"6","verse":"8","text":"Ila isi ija yoteza miba na mbigili haipetigwa, na ya mdihonzolomo da kudukumizwa. Hakimambukizo, yosomigwa."},{"book":"WAEBLANIA","chapter":"6","verse":"9","text":"Mbwiga zangu, hata kamba tuhalonga kamba vino, si kamba totogola kamba kuna mbuli zihile zitendeka mmwenu, ila totogola kamba motenda mbuli zinogile zilawa muukombola."},{"book":"WAEBLANIA","chapter":"6","verse":"10","text":"Mulungu kabule uzenzeleganye, na hadaha kuisemwa sang'hano yenu na noge dimmulagusile vija vumuwatazile wanhu zake na vija vumgendelela kuwataza."},{"book":"WAEBLANIA","chapter":"6","verse":"11","text":"Na tweye tolonda wose mmwanza wenu mgendelele kuwanogela wanhu wayagwe mbaka Mulungu vondayawakeme, giladi vinhu vumtamanila mngelegeza vilawilile."},{"book":"WAEBLANIA","chapter":"6","verse":"12","text":"Hatulonda mweye muwe wakoka, ila tolonda muwege awo kubitila nhamanila na mwazaganyo wogahala ago gawailagane na Mulungu."},{"book":"WAEBLANIA","chapter":"6","verse":"13","text":"Mulungu viyekile kilagano na Ablaham, kaiduila mkuitambula heyo mwenyego, kwavija kukala haduhu yali mkulu kum'banza heyo giladi heyo yaiduilile kumwake,"},{"book":"WAEBLANIA","chapter":"6","verse":"14","text":"kalonga, “Kweli, nokumoteza gweye na kukugwelela lukolo lukulu.”6:14 Mbuli zino zolawa mkitabu cha MWANDUSO 22:17."},{"book":"WAEBLANIA","chapter":"6","verse":"15","text":"Ablaham kazaganya, avo kabokela kija Mulungu kiyailagane nayo."},{"book":"WAEBLANIA","chapter":"6","verse":"16","text":"Wanhu woiduilila ija yali mkulu kuwabanza hewo, na kiduilo kija chosindila kija kilongigwe na kumambukiza mbamila zose."},{"book":"WAEBLANIA","chapter":"6","verse":"17","text":"Vivija Mulungu viyalondile kuwalagusila wahazi gaja gawailagane na heyo, kawalagusila kamba heyo si wa kugalukagaluka, kasindila mkuiduila."},{"book":"WAEBLANIA","chapter":"6","verse":"18","text":"Avo Mulungu kalava vinhu vibili, tanhu kilagano chake abaho kiduilo chake. Vinhu vino vibili havigalukaga, kwavija havidahika Mulungu yavwize. Avo tweye tukimbilile kumwake togeligwa mhiko ng'hani kudigoga tamanilo dili haulongozi wetu."},{"book":"WAEBLANIA","chapter":"6","verse":"19","text":"Tuna tamanilo dino dili kamba nanga ya ugima wetu dili na mhiko na kutamanilwa. Ikwingila mgati ya Hanhu Hang'alile ha Mulungu kubitila guo ditungikigwe."},{"book":"WAEBLANIA","chapter":"6","verse":"20","text":"Avo Yesu katulongola kwingila haja sama yetu. Heyo katendigwa kuwa Mkulu wa Wakulu wose wa Nhambiko wa gunge na gunge, kamba Melikizedeki."}]}