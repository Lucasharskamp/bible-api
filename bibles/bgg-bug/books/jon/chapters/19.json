{"data":[{"book":"Jon","chapter":"19","verse":"1","text":"Chiihphado Philath è Isu shii noh srane aishii zuang."},{"book":"Jon","chapter":"19","verse":"2","text":"Chiih-è sandrithek è migem idiphak è rab pha rago ai khrug shii khakphi, chiihphado iphi yung de guiiphi"},{"book":"Jon","chapter":"19","verse":"3","text":"Chiih-è aishii wuii srane yao, “Jewthek pha Saja phiang sieng ne rai bo!” Chiih-è ithek è wuii srane aishii phey."},{"book":"Jon","chapter":"19","verse":"4","text":"Jishii dinne Philath fuang hà wuii sra ne ithek shii yao, “Riig bo, gu è aishii nathek hà noh ne riig yi gune aishii iy pha nin sapho nyie de atho phi ro.”"},{"book":"Jon","chapter":"19","verse":"5","text":"Ji-è Isu ro khrug shii mikhimthek pha rago khak srane, iphi yung de guii phi srane fuang hà wuii thog. Chiih-è Philath è ithek shii yao, “Riig bo! Hì pha bran ne ichiih shii um ro.”"},{"book":"Jon","chapter":"19","verse":"6","text":"“Chiihphado è boh phabithek nane Misiahò pha sandrithek aishii ji riig srane, ithek è ziak, aishii bai zun muii bo! Aishii bai zun mua bo!”"},{"book":"Jon","chapter":"19","verse":"7","text":"Chiihphado shii iphiing è iidoh chang din, “Gathek Iphey shii yao ai ne iy sapho ro, nyieliieshii ai ne awai shii yao ai ne Hamangkhung-aphuii pha Dufuii rone yao”"},{"book":"Jon","chapter":"19","verse":"8","text":"Philath è ji yoimage shii, ai ne din ne de muna rumdun."},{"book":"Jon","chapter":"19","verse":"9","text":"Chiih-è ai dinne awairo bohhò hà iidoh dun srane Isu shii sai, “Na khi è wuii phlei?”"},{"book":"Jon","chapter":"19","verse":"10","text":"Philath è aishii yao, “Na gu shii ayao habey? Now bo, gu na shii thoh pha riichai de um chiih-è bai shii zun pha riichai de um ro.”"},{"book":"Jon","chapter":"19","verse":"11","text":"Isu è chang, “Na è gu lakhung shii riichai rek pha ji ne nyieliieshii Hamangkhung-aphuii è na shii phi. Ji-è bran hanyie è gu shii na wad shii phi muii pha ji ne awie pha layog ichiig shii phi muii.”"},{"book":"Jon","chapter":"19","verse":"12","text":"Philath è ji yoi shii, ai è Isu shii thoh muii pha bidiang ne lumuii sow, jimagungde ibrog è iidoh ziak din, “Na è aishii thoh muii arone, ji pha miyaosiu è na ne Bisiu ro ijak asi ara, chiih-è hanyie magunde saja rone yao arone ai ne Bisiu shii gidieg Ichiig rek ra!”"},{"book":"Jon","chapter":"19","verse":"13","text":"Philath è ji pha miyaogamthek yoi mage shii, ai è Isu shii fuang hà noh srane chuathek Ithua rone ho muii pha ithua shii dug. “Lubao è rab pha ithua” Shii noh srane dug ba yi. (Hebrew è Gabatha ro è yao)."},{"book":"Jon","chapter":"19","verse":"14","text":"Hì ne Hiìadun pha inai ibi pha inai duchoi shii ro, Philath è bran shii yao, “Nathek ro saja ne ichiih shii um ro!”"},{"book":"Jon","chapter":"19","verse":"15","text":"Jishii ai è iidoh ziak srane yao, “Aishii ua muii bo! Aishii ua muii bo! Chiih-è aishii bai hà zan muii bo!” Philath è ithek shii sai, “Nathek nawaithek ro Saja shii ne, gu shii bai zan muii bo è now bey?” Chiihphado shii boh phabithek è chang, “Gathek shii saja um bie pha ji ne Bisiu ji ro!”"},{"book":"Jon","chapter":"19","verse":"16","text":"Chiihphado Philath è Isu shii ithek shii phi srane bai shii zun yi."},{"book":"Jon","chapter":"19","verse":"17","text":"Ai awairo bai han srane fuang wuii dun, chiih-è Gadongzaing rone beng muii pha ithua shii thog (Hebrew è ji pha ithua shii Golgatha, ro è yao)"},{"book":"Jon","chapter":"19","verse":"18","text":"Thiisa ithek è aishii bai hà zun muii; chiih-è thiichiih shii ithek è gai bran nyi shii de ai moe shii bai hà zun muii, jia shii ai phawig pha bai hà zun chiih-è jia shii airo phazoi pha bai hà zun muii."},{"book":"Jon","chapter":"19","verse":"19","text":"“Philath è zey srane ai zun pha bai shii miak phi.” Jewthek pha Saja, Nazareth pha “Isu,”"},{"book":"Jon","chapter":"19","verse":"20","text":"Bajo bran è tham, nyieliieshii Isu bai hà zun pha ithua ji yi rajan è muna ruang asi ro; chiih-è ji thiichiih shii nyie zey pha ji ne Hebriu, lathin chiih-è Grekh ro."},{"book":"Jon","chapter":"19","verse":"21","text":"Boh phabithek è Philath shii yao, “Jewthek pha Saja ro è azey rabo,” ji phachiang, “Hì pha bran è yao, gu ne Jewthek pha Saja ro yao pha ji zey bo.”"},{"book":"Jon","chapter":"19","verse":"22","text":"Philath è chang, “Gu è nyie khi è zey pha ji ne zey ne um yi bo.”"},{"book":"Jon","chapter":"19","verse":"23","text":"Isu shii bai hà zun ched pha iidoh shii sandri è Isu ro yung yi srane iliang wi ji srane zab pha sandrithek shii jia jia phi, chiih-è ai lakhung è yi ne lui thog pha wad è phuii pha phadiig phiang ji de yi."},{"book":"Jon","chapter":"19","verse":"24","text":"Jishii sandrithek è yao rai, “Cho hì pha yung yi aji pha; hanyie shii mua lei ne siog shii zey srane fen ne chiing rai haro. Hì è rey pha ji ne jigigam shii nyie zey ne um pha ji izai rey yi pha ji rek ro”"},{"book":"Jon","chapter":"19","verse":"25","text":"Airo amuii, ro ikhuii, Khlophas ro yiy Mery Magdalene yi Isu shii zun pha bai moe shii riu."},{"book":"Jon","chapter":"19","verse":"26","text":"Isu è awai amuii nane awai samoy hanyie shii ai è miie pha ji yi thiichiih shii riu pha doh; jiè ai è awai amuii shii yao, “Hì ne naro Dufuii ro.”"},{"book":"Jon","chapter":"19","verse":"27","text":"Chiihphado è awai samoy shii yao, “Hì ne nathek ro amuii ro. Ji pha iidoh è samoy è ji pha hò-amuii shii noh srane awai hò shii rai noh ro.”"},{"book":"Jon","chapter":"19","verse":"28","text":"“Zab pha blia rey sha pha ji ne Isu è thieg; jigigam shii nyie zey ne um pha ji ne izai rey ro, ai è yao, gu gahanghang muii ro.”"},{"book":"Jon","chapter":"19","verse":"29","text":"Thiichiih shii awie pha phuii dieg ley jia um, jimagungde ithek è jog rek ne lao ne, yung è jiang pha muchang shii mam srane ai sem shii ruii phi."},{"book":"Jon","chapter":"19","verse":"30","text":"Isu è ji pha phuii bisieng ji niing srane yao, “Hì ne jong sha ro!”"},{"book":"Jon","chapter":"19","verse":"31","text":"Chiihphado shii Jewish pha riichaithek è zun muii pha bran ro lai jo pha Philath shii lia. Chiih-è siu ji bai è thazam yi pha lia. Ithek è ji khung pha ji ne nyieliieshii sugrubari ro, chiih-è ji pha thimiang shii ne Jewthek Thung pha Inai pha inai ro chiih-è Jewthek Thung pha Inai pha ji ne bajo so ro."},{"book":"Jon","chapter":"19","verse":"32","text":"Isu moe shii zun muii pha bran nyi ro yi sandrithek è wuii srane laithek thab bi muii."},{"book":"Jon","chapter":"19","verse":"33","text":"Jishii ithek Isu ro lai de thab pha wuii shii, ithek è adoh ba pha ibi shii iyjong dun pha doh, jiè ithek è airo laishii ne athab."},{"book":"Jon","chapter":"19","verse":"34","text":"Sandri jia è awai jiong rek ne Isu siu shii giao mage shii ifai nane kho noi khlei ruii. ("},{"book":"Jon","chapter":"19","verse":"35","text":"Bran jia è ji è rek pha ji riig srane yao, ithek de aishii migi rek bo. Ai è nyie yao pha ji ne izai yao chak ro; chiih-è ai è thieg yi ai izai yao chak.)"},{"book":"Jon","chapter":"19","verse":"36","text":"Ji ne ai ne izaing jia rang de ajo, nyieliieshii jigigam shii nyie zey pha ji izai rey yi ro."},{"book":"Jon","chapter":"19","verse":"37","text":"“Chiih-è gai shii jigigam de yao, ithek è hanyie shii giao pha ji ne, bran ne aishii riig ruii phro.”"},{"book":"Jon","chapter":"19","verse":"38","text":"Ji-è rek ched pha iidoh shii, Arimathea thawun hà rai pha Joseph, è Philath shii Isu ro siu ji lia wuii. (Joseph de Isu ro samoy ro, jimagunde ai ne ug, nyieliieshii Jewish pha riichaithek shii rum.) Philath è Joseph shii yao, na ai siu iy ji nya yi bo, jiè Joseph Isu ro siu iy ji yi pha wuii."},{"book":"Jon","chapter":"19","verse":"39","text":"Nekhodemus, hanyie yi igobi pha habiu Isu shii riig wuii, Joseph rog shii wuii ne, Myre nane aloes lao pha chun sa-uom yie, wuii thog."},{"book":"Jon","chapter":"19","verse":"40","text":"Chiih-è bran nyi è Isu ro siu ji yi srane yung imo rek ne jiang ne chiih-è miinow rek ne shun ne Jewish Iphey è zen pha ji duiine rek ne wieng muii pha sharo haro."},{"book":"Jon","chapter":"19","verse":"41","text":"Thiichiih Isu shii iy yi muii pha ithua shii razim jia um chiih-è thiichiih shii hanyie de awieng ba pha wieng iwo jia um."},{"book":"Jon","chapter":"19","verse":"42","text":"Hì ne Jewthek Thung pha Inai ibi shii ro, chiih-è wieng ne nui shii ro, jiè ithek è Isu ro siu ji thiichiih shii ruii maruii."}]}