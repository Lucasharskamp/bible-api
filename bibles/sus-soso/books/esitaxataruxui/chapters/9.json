{"data":[{"book":"Esita xa Taruxui","chapter":"9","verse":"1","text":"Ada kike fu nun firin nde, xi fu nun saxan nde to a li, mangɛ xa yaamari nu lanma a xa raba. Na lɔxɔɛ ma Yuwifie yaxuie nu wama e masɔtɔfe, kɔnɔ fee naxa masara, Yuwifie naxa nɔ e ra."},{"book":"Esita xa Taruxui","chapter":"9","verse":"2","text":"Mangɛ Asuyerusu xa mangɛya yire birin, Yuwifie naxa e malan e yaxuie gerede. Mixi yo mu nɔ tide e ya ra, sie birin naxa gaaxu."},{"book":"Esita xa Taruxui","chapter":"9","verse":"3","text":"Bɔxi birin mangɛdie, mangɛ rasimae, gominae, nun mangɛ xa mixie naxa Yuwifie mali, barima e nu gaaxuxi Morodekayi ya ra."},{"book":"Esita xa Taruxui","chapter":"9","verse":"4","text":"Morodekayi nu bara findi mixi xungbe ra mangɛ banxi kui. A xili fanyi naxa yire birin li, a tide xun nu masama tun."},{"book":"Esita xa Taruxui","chapter":"9","verse":"5","text":"Na na a ra Yuwifie naxa e yaxuie bɔnbɔ santidɛgɛma ra, e e faxa. E naxa e waxɔnfe birin naba e yaxuie ra."},{"book":"Esita xa Taruxui","chapter":"9","verse":"6","text":"Yuwifie naxa mixi kɛmɛ suuli faxa Suse mangataa."},{"book":"Esita xa Taruxui","chapter":"9","verse":"7","text":"E man naxa Parasandata, Dalifɔn, Asipata,"},{"book":"Esita xa Taruxui","chapter":"9","verse":"8","text":"Porata, Adaliya, Aridata,"},{"book":"Esita xa Taruxui","chapter":"9","verse":"9","text":"Paramasata, Arisayi, Aridayi, e nun Fayesata birin faxa."},{"book":"Esita xa Taruxui","chapter":"9","verse":"10","text":"Na mixi fu findi Hamɛdata xa di Haman xa die nan na, Yuwifie yaxui. E naxa na mixie faxa, kɔnɔ e mu mixi yo harige tongo."},{"book":"Esita xa Taruxui","chapter":"9","verse":"11","text":"Na lɔxɔɛ yati, mangɛ naxa a kolon mixi naxan xasabi faxaxi Suse mangataa."},{"book":"Esita xa Taruxui","chapter":"9","verse":"12","text":"Mangɛ naxa a fala mangɛ ginɛ Esita bɛ, «Yuwifie bara mixi kɛmɛ suuli faxa Suse mangataa, a nun Haman xa di fu. Xa e bara na mɔɔli raba yi taa kui, e munse rabaxi yire gbɛtɛe n ma mangɛya kui? Kɔnɔ i wama naxan xɔn, n na rabama nɛ i bɛ. I waxɔnfe na munse ra di? Na birin nabama nɛ i bɛ.»"},{"book":"Esita xa Taruxui","chapter":"9","verse":"13","text":"Esita naxa a yaabi, «Xa i bara tin, Yuwifi naxee na Suse, e man xa nɔ e gbeɲɔxɔde tina. Haman xa di fu xa gbaku wuri ma.»"},{"book":"Esita xa Taruxui","chapter":"9","verse":"14","text":"Mangɛ naxa yaamari fi a xa raba alɔ Esita a falaxi ki naxɛ. Na yaamari naxa xaran Susekae bɛ. Haman xa di fu fan naxa gbaku wuri ma."},{"book":"Esita xa Taruxui","chapter":"9","verse":"15","text":"Ada kike xi fu nun naani nde ra, Yuwifie man naxa e malan, e xɛmɛ kɛmɛ saxan faxa taa kui, kɔnɔ e mu e harige yo tongo."},{"book":"Esita xa Taruxui","chapter":"9","verse":"16","text":"Yuwifi naxee nu na bɔxi gbɛtɛe ma, nee fan naxa e malan, e yɛtɛ xun magerede e yaxuie ma. E naxa e yaxui mixi wulu tongo solofere a nun suuli faxa, kɔnɔ e fan mu nee harige yo tongo."},{"book":"Esita xa Taruxui","chapter":"9","verse":"17","text":"Na birin naba Ada kike xi fu nun saxan nde nɛ. A xi fu nun naani nde ra, Yuwifie naxa e malabu sɛɛwɛ kui, e xulunyi ti."},{"book":"Esita xa Taruxui","chapter":"9","verse":"18","text":"Yuwifi naxee nu na Suse, nee naxa e yaxuie gere na xi fu nun saxan nde nun fu nun naani nde ma. E naxa e malabu sɛɛwɛ kui a xi fu nun suuli nde lɔxɔɛ, e xulunyi fan ti."},{"book":"Esita xa Taruxui","chapter":"9","verse":"19","text":"Na nan a toxi Yuwifi naxee na daaxae, nee xulunyi tima Ada kike xi fu nun naani nde ma sɛɛwɛ kui, kankan a dɔxɔboore buɲama na tɛmui."},{"book":"Esita xa Taruxui","chapter":"9","verse":"20","text":"Morodekayi naxa na fe birin sɛbɛ bataaxɛe kui Yuwifie ma, naxee nu yire makuyee nun yire makɔrɔxie Asuyerusu xa mangɛya kui."},{"book":"Esita xa Taruxui","chapter":"9","verse":"21","text":"A naxa a sɛbɛ, Yuwifie xa Ada kike xi fu nun naani nde nun a xi fu nun suuli nde findi sali lɔxɔɛe ra ɲɛ yo ɲɛ,"},{"book":"Esita xa Taruxui","chapter":"9","verse":"22","text":"barima e e yɛtɛ sɔtɔ e yaxuie yi ra na tɛmui nɛ, e xa tɔɔrɛ findi ɲɛlɛxinyi nan na, e xa sunnunyi findi sɛɛwɛ nan na. Na lɔxɔɛe a lan nɛ e xa e dɔxɔbooree buɲa, e man xa setaree ki."},{"book":"Esita xa Taruxui","chapter":"9","verse":"23","text":"Yuwifie naxa Morodekayi xa yaamari suxu, na naxa findi naamunyi ra e bɛ ɲɛ yo ɲɛ."},{"book":"Esita xa Taruxui","chapter":"9","verse":"24","text":"E na birin naba nɛ barima Hamɛdata Agagaka xa di Haman, Yuwifie yaxui, nu bara wa Yuwifie birin halakife. A nu bara ɲɛli bɔnbɔ, naxan xili Puri, alako a xa e halaki, a xa e sɔntɔ."},{"book":"Esita xa Taruxui","chapter":"9","verse":"25","text":"Kɔnɔ Esita nu bara siga mangɛ yire. Mangɛ naxa kɛɛdi sɛbɛ yi ki, «Haman nu wama fe ɲaaxi naxan nabafe Yuwifie ra, na xa gbilen a ma. A xa die fan xa gbaku wuri ma.»"},{"book":"Esita xa Taruxui","chapter":"9","verse":"26","text":"Na nan a toxi yi lɔxɔɛe xili falama «Purie,» barima e bari xui ra e ɲɛli xili falama, «Puri.» Bataaxɛ sɛbɛli to kamali na ki,"},{"book":"Esita xa Taruxui","chapter":"9","verse":"27","text":"Yuwifie naxa na lɔxɔɛ firinyie findi sali lɔxɔɛe ra. Na naxa findi naamunyi ra e tan nun e bɔnsɔɛ bɛ, nun mixie bɛ naxee soma e xa diinɛ kui. E xa yi lɔxɔɛ firinyie binya ɲɛ yo ɲɛ, e xa fe birin naba alɔ Morodekayi a yamari ki naxɛ."},{"book":"Esita xa Taruxui","chapter":"9","verse":"28","text":"Ɲɛ naxee sa fama, Yuwifie xa denbayae naxee na yire birin, e xa yi Puri lɔxɔɛe binya, alako e tan nun e bɔnsɔɛ naxa nɛɛmu yi fe dangixi ma."},{"book":"Esita xa Taruxui","chapter":"9","verse":"29","text":"Awa, Abixayili xa di Esita, naxan findixi mangɛ ginɛ ra, a nun Morodekayi, e naxa yi bataaxɛ mangɛ daaxi firin nde sɛbɛ Puri Sali xa fe ra."},{"book":"Esita xa Taruxui","chapter":"9","verse":"30","text":"E naxa bataaxɛe rasiga Yuwifie birin ma, naxee nu na mangɛ Asuyerusu xa bɔxi kɛmɛ mɔxɔɲɛn nun solofere birin kui, alako mixie xa ɲɛrɛ bɔɲɛsa nun tinxinyi kui."},{"book":"Esita xa Taruxui","chapter":"9","verse":"31","text":"E man naxa a masen Yuwifie bɛ, e xa Puri Sali lɔxɔɛe raba a waxati yati ma, alɔ Morodekayi nun mangɛ ginɛ Esita e yamarixi ki naxɛ. E tan nun e bɔnsɔɛ birin xa sunyi suxu, e xa Ala maxandi."},{"book":"Esita xa Taruxui","chapter":"9","verse":"32","text":"Mangɛ ginɛ Esita xa yaamarie Puri salie xa fe ra, na naxa findi sɛriyɛ ra, e fa sɛbɛ yi kitaabui kui."}]}