{"data":[{"book":"Filp'siyos","chapter":"1","verse":"1","text":"Krstos Iyesus guuts wottsuwots P'awlosnat T'imitiyosoke, Flp'isyos kitotse beyiru Krstos Iyesusn S'ayn wotts jamwotssh, Ik' maa eenashwotsnat diyak'oniyotsnsh."},{"book":"Filp'siyos","chapter":"1","verse":"2","text":"Nonih Ik'oknat no doonzo Krstos Iyesusoki s'aatonat jeenon itsh wotowe."},{"book":"Filp'siyos","chapter":"1","verse":"3","text":"Iti tgawi taawo jam aawo Izar Izeweri udirwe,"},{"book":"Filp'siyos","chapter":"1","verse":"4","text":"It jamets jangoshowere Ik'o tk'oni taawu jamo Ik' tk'ono gene'on s'eenke."},{"book":"Filp'siyos","chapter":"1","verse":"5","text":"Shints aawortson dek't b́tutson andish b́borfetsosh dooshishiyo nabfetsr t fino tep'iruwotsi it wottsotse Ik'o udiruwe,"},{"book":"Filp'siyos","chapter":"1","verse":"6","text":"Fini sheengo ititse dek't tuutso Izar Izewer, Krstos Iyesus angshosh aanar b́ weet aawots s'uwomaants b́betsituwok'osh arikon danfee."},{"book":"Filp'siyos","chapter":"1","verse":"7","text":"And tipimootse tbeyanoronat ttpeftsere shin doo shishi fini aroosh mooyr bínowere kup'iyosh Ik'o b́ s'aaton b́imts gowosh it únetswor biyatse kayituwotsi it wottsotse it jam aawo t nibots itne. Manshowere it jangosh taash shiyeyiruwo arikee."},{"book":"Filp'siyos","chapter":"1","verse":"8","text":"Krstos Iyesus shunon it únetsnoor awuk'o tgawiruwok'owosh tgawo Ik'oniye."},{"book":"Filp'siyos","chapter":"1","verse":"9","text":"It shuno danonat t'iwintson s'eenk wotarr eenfere bíametwok'o Ik'o k'oniruwe."},{"book":"Filp'siyos","chapter":"1","verse":"10","text":"Manuwere k'ants keewo p'ec'ar danr Krstos aanar b́weet aawots s'ayinwotsnat eeg eego boatse daatserawuwotsi wotarr it datsetuwok'oye."},{"book":"Filp'siyos","chapter":"1","verse":"11","text":"Mank'oon it beyon Iyesus Krstosoke daatset kaawi shuwon s'eentso wotaarr Ik'osh mangonat udon datsiyituwotsi wotitute."},{"book":"Filp'siyos","chapter":"1","verse":"12","text":"Tieshuwotso! tiats bodts keewu jamo dooshishiyo iki b́gawnetwok'o b́wooshtsok'o danitdek'o shunfee."},{"book":"Filp'siyos","chapter":"1","verse":"13","text":"1:13 Wosh. 28:30  Taa ttipe Krstos jangosh b́wottsok'owo Ron datsi nugúsi maa kotiruwotsnat manoke fa'a ash jametswots danfnee."},{"book":"Filp'siyos","chapter":"1","verse":"14","text":"Taa ttipetsatse tuutson amants eshu eshwotsitse ayuwots iki bogshdek't doonozo amantsuwotsi woternee, mansh Ik'o aap'tso shatalon shishiyosh shintsoniyere iki bogts ááwu shuuk'o daatsrne."},{"book":"Filp'siyos","chapter":"1","verse":"15","text":"Wotówa eré ik ikuwots Krstosi bo nabír okooronat nokoreyi shayirone, k'oshuwotsmó Krstosi bo nabir níb s'aayinone."},{"book":"Filp'siyos","chapter":"1","verse":"16","text":"Hanots Krstosi bo nabir bo took shunatse tuutsone, boowere taa doo shishiyosh tdetsts mooshatse tuutson hanoke juwetso twottsok'o bodantsoshe."},{"book":"Filp'siyos","chapter":"1","verse":"17","text":"Ekewotsmó Krstos jango k'uuridek't nabiruwots maac' s'ayinon b́woterawon botook shunonat ttipeyatse iki bogts kic'o tiats doosh gawttiniye."},{"book":"Filp'siyos","chapter":"1","verse":"18","text":"Han wotowa ekeewi wotowa taa geneeúwe tgeeneúwiti, ariyon wotowa arikon wotowa jam werindon Krstosi nabetuwe."},{"book":"Filp'siyos","chapter":"1","verse":"19","text":"K'osho taan gene'úshiruwo it Ik'o itk'onirwonat Iyesus Krstos shayiri tep'oon s'ayinr tkeshetwok'o tdantsotsne."},{"book":"Filp'siyos","chapter":"1","verse":"20","text":"B́ jamon tjitserawok'o jangatniye tkotiri, ernmó úni aawo tk'aliruwok'onat hambets kashon t beyal wee t k'iriyal Krstos tiatsotse mangituwe etaat ááwushuk'on keewiruwe."},{"book":"Filp'siyos","chapter":"1","verse":"21","text":"Mansha taash beya eto Krstosn beewoniye, k'ira etoonwere oot'o biitse daatset keewe."},{"book":"Filp'siyos","chapter":"1","verse":"22","text":"Ernmó t atsi metsanaton dabr t beyetka wotink'e shuu daatsitfino finere etee, b́wotiyaloru dabr beyonat k'irotse ááwi galtdek'etwok'owo danatse."},{"book":"Filp'siyos","chapter":"1","verse":"23","text":"Git hasabiyanots dagots detsewtsere, hank'o beyanitse k'aleyar Krstosnton woto geefe, manuwere Krstosnton beyo taash ayidek't k'ank b́wottsotsne."},{"book":"Filp'siyos","chapter":"1","verse":"24","text":"K'osh weeron kashon t beyo itsh ayidek't geyike."},{"book":"Filp'siyos","chapter":"1","verse":"25","text":"Mansh arikeewetsk taane, taa k'irraniye oorar it imnetiyo eenr bíere imnetiyon geneúo it daatsish it jametsnton t teshetwok'o danfee."},{"book":"Filp'siyos","chapter":"1","verse":"26","text":"Taa aani itok twoor t jangosh it detsts it'o Iyesus Krstosn ayituwe."},{"book":"Filp'siyos","chapter":"1","verse":"27","text":"Eshe jamoniyere bogo it beyotse Krstos doo shishiyo bíetirwok'on beewere,, hanuwere taa wáár itn t s'ilalo wee itoke twokiyal ik níbon kup'at it ned'tsonat doo shishiyo ik wotat betsosh it kaartsok'o shishirwe."},{"book":"Filp'siyos","chapter":"1","verse":"28","text":"Itn k'efiruwotsi ik keewonoru shatk'ayere, it ááwu shuk'anwere boosh bot'afit milkt b́ wottsotse itshomó Ik'oke wotts it kashtsi milkte."},{"book":"Filp'siyos","chapter":"1","verse":"29","text":"Krstosi aman mec'rosh b́ woterawo b́ jangoshowere gond bek'o it datsitwok'owe."},{"book":"Filp'siyos","chapter":"1","verse":"30","text":"1:30 Wosh. 16:19-40  Eshe and itats bodiru gondbek'aan bali tiyats bodt teshtsoniye, andoor tiyats b́bodiru gond bek'o itshishirwoniye."}]}