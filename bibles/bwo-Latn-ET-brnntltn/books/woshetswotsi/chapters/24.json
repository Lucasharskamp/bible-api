{"data":[{"book":"Woshetswotsi","chapter":"24","verse":"1","text":"Úúts aawoniyere il kahni naasho Hanani eenash ikikuwotsnat T'ert'elusi eteef Nemo sheengshdek' dantsonton K'isari maants bíami, boowere dats k'eeziruwo Filiksok t'int P'awlosi bo s'aami,"},{"book":"Woshetswotsi","chapter":"24","verse":"2","text":"P'awlosi s'eegdek't t'intsetsok'on T'ert'elus hank'o eton s'aamiyo dek't b́tuwi."},{"book":"Woshetswotsi","chapter":"24","verse":"3","text":"Ayidek'at mangtso Filikso n k'alts sheeng keewan jamoke jam weeron een údone nodek'iri."},{"book":"Woshetswotsi","chapter":"24","verse":"4","text":"Andmó t ja'irawo k'awunon neesh t keewit keewo n doon noon nk'ebetuwok'o neen k'oniruwe,"},{"book":"Woshetswotsi","chapter":"24","verse":"5","text":"Ashaan noosh gondshoodo wotwutsere, datsatse fa'a Ayhudi jamwotsats dimbiro b́tuuziri, noimnetiyatse k'aldek'ets naazrawiwotsi eteefwotsshowere boon jishirwooniye."},{"book":"Woshetswotsi","chapter":"24","verse":"6-8","text":"Ik' moonowere kimshosh bíetfere bín nodetsi, bíyats not'intsts s'aami jaman ar b́ wottsok'o nee ntookon bín aatr dano falitune.» ik ik bitsuwotsitsere han boyits dabfno [No nemok'on bíyats angsheyish gawurone b́teshi, Ernmó gin jishiruwo Lusyos waat angnon nookishotse fos'dek't bíami, bín s'aamirwotsu níyok boweetwok'o bíazazi]"},{"book":"Woshetswotsi","chapter":"24","verse":"9","text":"Ayhudiyots «Jam keewan aree» Etfetst s'amiyosh ik wotbowtsi."},{"book":"Woshetswotsi","chapter":"24","verse":"10","text":"Dats k'eeziruwo Filiks b́kishon kolat P'awlos b́ keewitwok'owa bíeti, P'awlos hank'o ett bíaaniy."},{"book":"Woshetswotsi","chapter":"24","verse":"11","text":"Ik' k'onosh Iyerusalem maants ti'amron tatse git aawoniyere b́bowok'o nee ntookon danofalfnee,"},{"book":"Woshetswotsi","chapter":"24","verse":"12","text":"Ik'i mootse wotowa ayhudiwots Ik' k'oni mootse wee kitotse kontonuwor t mooshfere wee asho dimbirosh ttuuzfere taan daatsratsne,"},{"book":"Woshetswotsi","chapter":"24","verse":"13","text":"And tiats bot'intsts s'amiyosh gawo b́jamon neesh t'intsosh falratsne."},{"book":"Woshetswotsi","chapter":"24","verse":"14","text":"Ernmó han neesh kish kitso shunfee, bo kooti dana bo etiru imnetiyi kayo no nihotsko Izar Izeweri Ik'irwe, Muse nemonat Nebiyiwots mas'aafotse guut'ets jamo amanirwe."},{"book":"Woshetswotsi","chapter":"24","verse":"15","text":"Bowere bojangirwok'o taawor kaawwotsnat morretsuwots k'irotse botuwitwok'o Ik'on jangirwe."},{"book":"Woshetswotsi","chapter":"24","verse":"16","text":"Mansha Ik'onat ash shinatse nib s'ayino tdetsetuk'o jamaawo kup'irwe."},{"book":"Woshetswotsi","chapter":"24","verse":"17","text":"«Iyerusalemitsnowere tkeshiyak ay natuwots bobeshiyakon t jirwotssh tep'wotit gizonat Ik'osh imet mebi gizo dek'at tweyi."},{"book":"Woshetswotsi","chapter":"24","verse":"18","text":"24:17-18 Wosh. 21:17-28  Ik'o mootsnowere taan daatstsuwots man tk'alfere, manoori gizeyonuwere s'ayini fino fin tk'rtsok'one, taantonuwere ay asho aaliye b́teshi, dimbironwere tuuratse."},{"book":"Woshetswotsi","chapter":"24","verse":"19","text":"Ernmó Isiyon waats ayhudiwots manoke fa'ane boteshi, bo taan bos'aamit keewo detsfno wotiyal nshinaats t'inr keewune."},{"book":"Woshetswotsi","chapter":"24","verse":"20","text":"Haniyakonowere moosh mooshiyiruwots shinats tt'iinoor t t'afitso fa'ewotiyal t'ints ashaanots keewune."},{"book":"Woshetswotsi","chapter":"24","verse":"21","text":"24:21 Wosh. 23:6  Arikon bo taalotse need'dek'at ‹K'irtsuwots tuwo fa'e tiettsosh hambets angshosh it shinats t'inre› etaat een k'aaron keewure, haniyere okoon k'osho tk'alts keewo aaliye.»"},{"book":"Woshetswotsi","chapter":"24","verse":"22","text":"Filiksmó Krstiyani imnetiyi jango sheengshdek't b́dantsotse «Kes' azazefo Lusyos b́waatsok'on itjangosh angshituwe» ett boon deenb́k'ri."},{"book":"Woshetswotsi","chapter":"24","verse":"23","text":"P'awlosi kotiru bali naashoshowere «Ayide b́ kic'irawonat b́ jaguwotswere bish k'alo bogetso baziyerawon b́kotetuwok'wa» bí eti."},{"book":"Woshetswotsi","chapter":"24","verse":"24","text":"Muk' aawwotsiyere hakon Filkis Dursili eteets b́mááts ayhudiyunton b́weyi, P'awlosnowere s'egiydek't Iyesus Krstos shútson amani jango b́keewufere b́shshi."},{"book":"Woshetswotsi","chapter":"24","verse":"25","text":"P'awlos kááwu woti jangonat took kewdek'i jango weet angshonowere b́keewor Filiks shatt «And k'ayamee, taash b́k'anoor k'osh aawots neen s'eegituwe» bí eti."},{"book":"Woshetswotsi","chapter":"24","verse":"26","text":"Filiks P'awlosoke gubo dek'osh jangitniye b́tesh, mansh ayoto P'awlosi s'eegiyir b́keewifoni."},{"book":"Woshetswotsi","chapter":"24","verse":"27","text":"Git natoniyere okoon P'ork'iyos Fist'os Filikis shegro b́beyok b́beeyi, Filiks ayhudiwotsi geneúshosh geeyat P'awlosi b́ tipetsok'on k'azb́k'ri."}]}