{"data":[{"book":"Acts","chapter":"6","verse":"1","text":"Aru etu dinte, jitia chela khan bisi hoi thakise, titia Yunani khan, Yehudi khan ke bhirodh kori thakise, kelemane mota morija maiki khan ke kha luwa bhag kora homoi te hisab nakore koi kene taikhan biya pai thakise."},{"book":"Acts","chapter":"6","verse":"2","text":"Titia baroh ta chela khan pora taikhan pichete aha khan ke koise, “Etu amikhan nimite thik nohoi Isor laga kotha chari kene kha luwa laga bhag kori thaki te jabo nalage."},{"book":"Acts","chapter":"6","verse":"3","text":"Etu karone bhai khan, apnikhan majote sat jon bhal manu khan ke basi lobi, Pobitro Atma aru gyaan thaka, junke amikhan etu kaam nimite basi lobo."},{"book":"Acts","chapter":"6","verse":"4","text":"Kintu amikhan hodai prathana kori thakibo aru Isor laga kotha aru kaam te age jai thakibo.”"},{"book":"Acts","chapter":"6","verse":"5","text":"Taikhan laga kotha sob manu khan pora bhal paise. Aru taikhan Stephen ke basi loise jun dhormik aru Pobitro Atma pora bhorta thakise, aru Philip, aru Prochorus, aru Nicanor, Timon, Parmenas, aru Nicolaus, Yehudi niyom mani thaka Antioch pora aha ekjon."},{"book":"Acts","chapter":"6","verse":"6","text":"Taikhan ke apostle usorte anise, aru apostle khan pora hath dikene taikhan uporte prathana kori dise."},{"book":"Acts","chapter":"6","verse":"7","text":"Titia Isor laga kotha khuli prochar hoi jaise, aru biswasi khan bisi-bisi hoi thakise aru Jerusalem te purohit khan bhi bisi manu biswasi khan logot mili jaise."},{"book":"Acts","chapter":"6","verse":"8","text":"Etiya Stephen pura takot aru anugrah te bhorta hoi kene manu usorte dangor asurit kaam kori thakise."},{"book":"Acts","chapter":"6","verse":"9","text":"Kintu mondoli te Freedmen koi kene kunba uthise, aru Cyrenia aru Alexandria manu, aru Cilicia aru Asia pora kunba ahi kene Stephen logote kotha pora lagi jaise."},{"book":"Acts","chapter":"6","verse":"10","text":"Kintu taikhan Stephen to gyaan aru Pobitro Atma pora kotha kowa dikhi kene tai uporte jiti bole para nai."},{"book":"Acts","chapter":"6","verse":"11","text":"Titia taikhan poisa dikene manu khan ke kobole koise, “Amikhan Stephen pora Moses aru Isor laga biya kotha koi thaka hunise.”"},{"book":"Acts","chapter":"6","verse":"12","text":"Aru taikhan pora bura khan aru niyom likha khan laga mon ulta kori dise aru Stephen ke dhurikena taike sabha usorte tani kene loi anise."},{"book":"Acts","chapter":"6","verse":"13","text":"Taikhan misa gawahi diya manu bhi loi anise, aru koise, “Etu manu to amikhan laga pobitro jaga aru niyom laga bhirodh te biya kotha kobole narukhe."},{"book":"Acts","chapter":"6","verse":"14","text":"Kelemane amikhan tai pora etu kowa hunise, Nazareth laga Jisu pora etu jaga khotom kori dibo, aru Moses ki niyom amikhan ke dise etu sob bodli kori dibo.”"},{"book":"Acts","chapter":"6","verse":"15","text":"Aru jiman manu sabha te bohi thakise sob Stephen ke he saise, aru tai laga chehera to sorgodoth laga chehera nisena dikhise."}]}