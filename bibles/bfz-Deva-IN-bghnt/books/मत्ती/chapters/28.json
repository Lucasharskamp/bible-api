{"data":[{"book":"मत्ती","chapter":"28","verse":"1","text":"आरामो रे दिनो ते बाद, अफ़्ते रे पईले दिने, तड़के-तड़के मरियम मगदलिनी और दूजी मरियम, कब्र देखणे आईया।"},{"book":"मत्ती","chapter":"28","verse":"2","text":"तेबे देखो, बऊत बड़ा ईल्लण ऊआ, कऊँकि प्रभुए रा एक स्वर्गदूत स्वर्गो ते उतरेया और तिने नेड़े आयी की कब्रा रा पात्थर कनारे खसकेयी ता और तेते पाँदे बैठी गा।"},{"book":"मत्ती","chapter":"28","verse":"3","text":"तेसरा रूप बिजल़िया जेड़ा और टाले पाल़े जेड़े चमकीले थे।"},{"book":"मत्ती","chapter":"28","verse":"4","text":"तेस देखी की पईरेदार थरथराईगे और बेओश ऊईगे।"},{"book":"मत्ती","chapter":"28","verse":"5","text":"स्वर्गदूते तिना जवाणसा खे बोलेया, “डरो नि; कऊँकि माखे पता ए कि तुसे यीशुए खे, जो क्रूसो पाँदे चढ़ाया था, तेसखे टोल़ने लगी रिया।"},{"book":"मत्ती","chapter":"28","verse":"6","text":"से एती निए, पर आपणे वचनो रे मुताबिक जिऊँदा ऊईगा रा। आओ, एसा जगा खे देखो, जेती प्रभु थे राखे रे"},{"book":"मत्ती","chapter":"28","verse":"7","text":"और फटाफट जाई की तिना रे चेलेया खे बोलो कि सेयो मरे रे बीचा ते जिऊँदे ऊईगे रे और सेयो तुसा ते पईले गलील प्रदेशो रे पऊँछी जाणे, तेती तुसा खे तिना रा दर्शन ऊणा, मैं तुसा खे बोली ता।”"},{"book":"मत्ती","chapter":"28","verse":"8","text":"सेयो जवाणसा डर और खुशिया साथे कब्रा ते फटाफट वापस ऊई की चेलेया खे ये समाचार देणे दौड़ी गिया।"},{"book":"मत्ती","chapter":"28","verse":"9","text":"तेबे यीशु तिना खे मिले और बोलेया, “नमस्ते!” सेयो नेड़े आईया और तिना रे पैर पकड़ी की तिना गे माथा टेकेया।"},{"book":"मत्ती","chapter":"28","verse":"10","text":"तेबे प्रभु यीशुए तिना खे बोलेया, “डरो नि; मेरे चेलेया खे जाई की बोलो कि गलीलो खे चली जाओ। तेती तिना आऊँ देखणा।”"},{"book":"मत्ती","chapter":"28","verse":"11","text":"जेबे सेयो जवाणसा चेलेया खे ये समाचार देणे जाणे ई लगी रिया थिया, तदुओ तक पईरेदारा बीचा ते कई जणेया नगरो रे आयी की सारा आल बड़े पुरोईता गे सुणाया।"},{"book":"मत्ती","chapter":"28","verse":"12","text":"तेबे बड़े पुरोईते और बुजुर्गा साथे कट्ठे ऊई की सम्मति कित्ती और पईरेदारा खे बऊत चाँदी देई की बोलेया,"},{"book":"मत्ती","chapter":"28","verse":"13","text":"“तुसे सबी लोका गे ये बोलणा कि जेबे राती आसे सऊणे लगी रे थे, तेबे तेसरे चेले आए और तेसखे चोरी की लईगे"},{"book":"मत्ती","chapter":"28","verse":"14","text":"और जे ये बात हाकिमो तक पऊँछी गी तो आसे तेसखे समजयाई लऊँगे और तुसा खे मुश्किला ते बचाई लऊँगे।”"},{"book":"मत्ती","chapter":"28","verse":"15","text":"तेबे तिने पैसे लए और जेड़ा बोलेया था, तेड़ा ई कित्तेया। ये गल्ल आजो तक बी यहूदिया बीचे प्रचलित ए।"},{"book":"मत्ती","chapter":"28","verse":"16","text":"तेबे ग्यारा चेले गलील प्रदेशो रे तेस पाह्ड़ो पाँदे गए, जो यीशुए तिना खे बताई राखेया था।"},{"book":"मत्ती","chapter":"28","verse":"17","text":"तेबे तिने यीशुए रे दर्शन कित्ते और तिना गे माथा टेकेया, पर तिना बीचा ते केसी-केसी खे शक ऊआ कि से जिऊँदा ऊईगा रा"},{"book":"मत्ती","chapter":"28","verse":"18","text":"यीशुए तिना रे नेड़े आयी की बोलेया, “स्वर्ग और तरतिया रा सारा अक्क मांगे देई राखेया।"},{"book":"मत्ती","chapter":"28","verse":"19","text":"तो, तुसे जाओ और सब जातिया रे लोका खे चेला बणाओ, और तिना खे पिता, पुत्र और पवित्र आत्मा रे नाओं ते बपतिस्मा देओ"},{"book":"मत्ती","chapter":"28","verse":"20","text":"और तिना खे सब गल्ला, जो मैं तुसा खे आज्ञा देई राखिया, मानणा सिखाओ; और देखो, आऊँ दुनिया रे आखरी तक सदा तुसा साथे ए।”"}]}