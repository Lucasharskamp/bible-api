{"data":[{"book":"Filipi Kaane","chapter":"4","verse":"1","text":"Nanara, ngaxakedenne, n xanuntenne nun n nafan muxune, naxanye findixi sɛwan nun xunnayerenna ra n xa, ɛ lu Marigini gben gben, n xanuntenne."},{"book":"Filipi Kaane","chapter":"4","verse":"2","text":"Ewodi nun Sintiki, n na ɛ mafanma, ɛ lan ɛ bode ma Marigini."},{"book":"Filipi Kaane","chapter":"4","verse":"3","text":"I tan, n lanfana, lannaya muxuna, n bata i maxandi, i xa na ɲaxanle mali amasɔtɔ e bata wali n dɛxɔn Yesu a fe Xibaru Faɲina fe ra, e nun Kilementi e nun n lanfane birin naxanye xinle sɛbɛxi Nii Rakisin Kitabun kui."},{"book":"Filipi Kaane","chapter":"4","verse":"4","text":"Ɛ sɛwa Marigini waxatin birin. N mɔn xa a fala, ɛ sɛwa."},{"book":"Filipi Kaane","chapter":"4","verse":"5","text":"Muxun birin xa a kolon fa fala ɛ diɲaxi. Marigin famatɔɔn ni i ra!"},{"book":"Filipi Kaane","chapter":"4","verse":"6","text":"Ɛ nama xamin fefe ra, koni ɛ makone fala Ala maxandideni e nun barika birani waxatin birin."},{"book":"Filipi Kaane","chapter":"4","verse":"7","text":"Nba, Ala bɔɲɛ xunbenla naxan fima, xaxinla mi nɔɛ naxan famunɲɛ, na ɛ bɔɲɛn nun ɛ xaxinla kantanma nɛn Marigini, Alaa Muxu Sugandixina Yesu."},{"book":"Filipi Kaane","chapter":"4","verse":"8","text":"Nba, dɔnxɛn na, ngaxakedenne, feen naxan yo findɛ ɲɔndin na, fe kɛndɛna, tinxinna, sariɲanna, marafanna, binyen feen naxan yo yi, xa sɔn faɲin na a ra, naxan findɛ tantunna ra, ne xa findi ɛ miriyane ra."},{"book":"Filipi Kaane","chapter":"4","verse":"9","text":"Ɛ bata xaranna naxanye sɔtɔ n na, ɛ bata naxan mɛ e nun n kɛwanle, ɛ xa ne liga. Nayi, bɔɲɛ xunbenla Ala luma nɛn ɛ xɔn ma."},{"book":"Filipi Kaane","chapter":"4","verse":"10","text":"N sɛwaxi Marigini ki faɲi bayo ɛ mɔn bata ɛ ɲɔxɔ lu n xɔn. Ɛ xaxili yi n xɔn nun yati koni ɛ mi fɛrɛ sɔtɔ ɛ xa a yita n na."},{"book":"Filipi Kaane","chapter":"4","verse":"11","text":"N mi ito falama ɛ xa n makoon xan ma fe ra, bayo n bata dari a ra n xa n wasa so n kiini."},{"book":"Filipi Kaane","chapter":"4","verse":"12","text":"N yiigelitɔyaan kolon, n nafulu kanyaan kolon. N bata wundo feni ito kolon fa fala xa n lugoxi hanma xa n kamɛxi, xa se gbegbe n yii hanma ndedi, n wasa soxi na yi yiren birin e nun waxatin birin bayo"},{"book":"Filipi Kaane","chapter":"4","verse":"13","text":"n nɔɛ feen birin ligɛ nɛn Yesu barakani naxan sɛnbɛn fima n ma."},{"book":"Filipi Kaane","chapter":"4","verse":"14","text":"Koni hali na, ɛ bata fe faɲin liga ɛ n mali n ma tɔrɔne yi."},{"book":"Filipi Kaane","chapter":"4","verse":"15","text":"Ɛ tan Filipi kaane fan yatina a kolon, ɛ Yesu a fe Xibaru Faɲina fe mɛ waxatin naxan yi, n kelimatɔna Masedoniya yi, ɛ tan nan tun n mali dɛnkɛlɛya yamane yɛ, ɛ se faɲina ndee fi, ɛ ndee rasuxu."},{"book":"Filipi Kaane","chapter":"4","verse":"16","text":"N yi Tesaloniki taani waxatin naxan yi, sanɲa ma firin, ɛ seene rafama n ma n makoon yi naxanye ma."},{"book":"Filipi Kaane","chapter":"4","verse":"17","text":"N mi kiseene xan fenma n yɛtɛ xa, koni n waxi nɛn ɛ xa barayin nan sɔtɔ."},{"book":"Filipi Kaane","chapter":"4","verse":"18","text":"Ɛ seen naxanye birin soxi Epaforodite yii, n bata e birin masɔtɔ, ne bata n makone birin li, e n wasa. A ligaxi nɛn alo wusulanna naxan ganma saraxa faɲin na, naxan Ala kɛnɛnxi."},{"book":"Filipi Kaane","chapter":"4","verse":"19","text":"Nba, n ma Ala ɛ malima ɛ makoon birin na nɛn a nafulu kanyaan xɔn Alaa Muxu Sugandixin Yesu barakani."},{"book":"Filipi Kaane","chapter":"4","verse":"20","text":"En xa binyen fi en Fafe Ala ma habadan han habadan. Amina."},{"book":"Filipi Kaane","chapter":"4","verse":"21","text":"Ɛ yama sariɲanxin birin xɔntɔn naxanye Yesu Alaa Muxu Sugandixini. En ngaxakedenna naxanye n fɛma be, ne fan ɛ xɔntɔnma."},{"book":"Filipi Kaane","chapter":"4","verse":"22","text":"Yama sariɲanxin naxan birin be, ne ɛ xɔntɔnma, katarabi Romi Manga Gbeena muxune ma."},{"book":"Filipi Kaane","chapter":"4","verse":"23","text":"Marigi Yesu Alaa Muxu Sugandixina hinanna xa lu ɛ yi."}]}