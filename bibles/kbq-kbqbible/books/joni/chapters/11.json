{"data":[{"book":"JONI","chapter":"11","verse":"1","text":"Hagi mago nera Lasarusi'e nehaza ne'mo'a kri eri'ne. Agra Betanitire, Maria'ene nenunkna Matake nemani'a kumate nere."},{"book":"JONI","chapter":"11","verse":"2","text":"Maria'a mananentake masavenu Ramofo agare frenteteno, anu azokateti ana agama eri ho'mu hu'nea a'mofo nesaro kria eri'ne."},{"book":"JONI","chapter":"11","verse":"3","text":"Ana nanunkna'moke Jisasintega kea atrenteke, anage hu'na'e, Ramoka antahio, Kagrama avesima nentamo'a kri eri'ne."},{"book":"JONI","chapter":"11","verse":"4","text":"Higeno Jisasi'a ana ke nentahino, anage hu'ne, Ana krimo'a fri kantera avreno ovugahie, na'ankure Anumzamofo ra agi ami'nigeno, ana zantetira Anumzamofo Mofavremo ra agi erigahie."},{"book":"JONI","chapter":"11","verse":"5","text":"Jisasi'a Matane nenunknane, Lasarusine avesizamante'ne."},{"book":"JONI","chapter":"11","verse":"6","text":"Hianagi Lasarusi kri eri'ne nanekema hazageno nentahino'a, tare zage'gna anama mani'nea kumate mani'ne."},{"book":"JONI","chapter":"11","verse":"7","text":"Ana huteno amage'nentaza disaipol nagaku huno, Judia kaziga ete vanune  huno zamasmi'ne."},{"book":"JONI","chapter":"11","verse":"8","text":"Hige'za amage nentaza disaipol naga'mo'za anage hu'za asmi'naze, Rempi hurami ne'moke (Rabbi), Jiu kva vahe'mo'za mensintfama have knonu kahenaku nehzarega, Kagra ete vu'za nehano?"},{"book":"JONI","chapter":"11","verse":"9","text":"Jisasi'a kenona zamire anage hu'ne, 12fu'a kna (aua) mago zagefina omane'nefi? Mago vahe'mo'ma zage ferupima vanuno'a agra traka osugahie, na'ankure ama mopafi masa agra nege."},{"book":"JONI","chapter":"11","verse":"10","text":"Hu'neanagi mago'mo hanimpima vanuno'a ome traka hugahie, na'ankure masa agripina omne'ne."},{"book":"JONI","chapter":"11","verse":"11","text":"Anagema huteno, mago'ene Jisasi'a anage hu'ne, Ronetimo Lasarusi'a avu mase'ne, hianagi menina Nagra ome azeri otigahue."},{"book":"JONI","chapter":"11","verse":"12","text":"Hige'za amage'nentaza disaipol naga'mo'za anage hu'naze, Ramoka, agra avu'ma mase'nesuno'a, knare hugahie."},{"book":"JONI","chapter":"11","verse":"13","text":"Hagi Jisasi'ma hu'neana, Lasarusi'a ko fri'nea zanku hu'neanagi, zamagrama antahi'zana amne avu mase'nea zanku nehie hu'za antahi'naze."},{"book":"JONI","chapter":"11","verse":"14","text":"Jisasi'a anante huama huno zamasmi'ne, Lasarusi'a ko fri'ne,"},{"book":"JONI","chapter":"11","verse":"15","text":"Tamagri tamaza hanigu Nagra muse nehu'na, ana kumatera omani'noe, e'ina hanigeta tamagra tamentinti hugahaze. Hianagi erinketa agritega vamneno."},{"book":"JONI","chapter":"11","verse":"16","text":"E'ina hianagi Tomasi (Didimasi'e hu'neana kugavezare) nehaza ne'mo, magoka Jisasi amage nentaza disaipol nagaku huno, tagranena erinketa vuta Agrane ufri'maneno hu'ne."},{"book":"JONI","chapter":"11","verse":"17","text":"Hagi Jisasi'a ana kumate uhanatino, ome antahiana Lasarusina ko havegampi asentageno, 4'a zagegna evu'ne."},{"book":"JONI","chapter":"11","verse":"18","text":"Betani kumara Jerusalemi tava'onte 3 kilo mitanaza me'ne."},{"book":"JONI","chapter":"11","verse":"19","text":"Rama'a Jiu vahe'mo'za e'za Matane Maria kiznia, neznasaro fri'negeza e'za zname rentinti hu'naze."},{"book":"JONI","chapter":"11","verse":"20","text":"Jisasi ne-e hia kema Matama nentahino, kantega ome kenaku vu'ne. Hianagi Maria'a nompi mani'ne."},{"book":"JONI","chapter":"11","verse":"21","text":"Mata'a, Jisasina ome keno anage huno asmi'ne, Ramoka, Kagrama amafima mani'nantesina, nensaro Lasarusi'a ofrisine."},{"book":"JONI","chapter":"11","verse":"22","text":"Hianagi meninena nagra antahi'noe, na'anku'ma Anumzamofo antahige'sankeno'a, Anumzamo'a anazana kamigahie."},{"book":"JONI","chapter":"11","verse":"23","text":"Jisasi'a kenona huno asmi'ne, Negsaro Lasarusi'a ete otino asimu erigahie."},{"book":"JONI","chapter":"11","verse":"24","text":"Mata'a amanage huno Jisasina asmi'ne, Nagra antahi'noe, henkama otisaza zupa vagare knarera, agra otino asimu erigahie."},{"book":"JONI","chapter":"11","verse":"25","text":"Jisasi'a amanage huno Matana asmi'ne, Fripinti otino asimu erino mani'zamofo agafa'a Nagra mani'noe, iza'o Nagrite'ma amentinti hanimo'a, frigahianagi asimu erino manigahie."},{"book":"JONI","chapter":"11","verse":"26","text":"Maka vahe'mo'za mani'neza Nagrite zamentinti hanazana, ofri'tfa hugahaze. Amama nehua kegura kagra kamentintia nehampi?"},{"book":"JONI","chapter":"11","verse":"27","text":"Higeno Mata'a anage huno asmi'ne, Izo Ramoka, nagra namentinti hue, Kagra Kraisige, Anumzamofo mofavre'moka Kagra ama mopafi erami'nane."},{"book":"JONI","chapter":"11","verse":"28","text":"Mata'a anage huteno, vuno nenunkna Mariana sumi huno agesafi asami'ne, Hurami ne'mo'a ne-eno kagriku ke nehie huno asamigeno,"},{"book":"JONI","chapter":"11","verse":"29","text":"ana kema nentahino'a, ame' huno otino Jisasinte vu'ne."},{"book":"JONI","chapter":"11","verse":"30","text":"Jisasi'a ana kumapina uofreno, kantega Matama omege'nere mani'negeno, Maria'a emege'ne."},{"book":"JONI","chapter":"11","verse":"31","text":"Anante Jiu vahe'mo'za Maria'ene nompi ame rentinti hu'za mani'nareti, kageno'ma agra ame' huno otino megi'a vige'za, zamagra amage nevu'za, keri'are zavi ome ate'naku nevie hu'za antahi'naze."},{"book":"JONI","chapter":"11","verse":"32","text":"E'ina higeno, Maria'a Jisasi'ma mani'nere eno eme negeno, agiafi emaseno, anage huno asmi'ne, Ramoka, kagrama amafima mani'nantesina, nensaro Lasarusi'a ofrisine."},{"book":"JONI","chapter":"11","verse":"33","text":"Jisasima kegeno zavi'ma netegeno'a, ana a'ene e'naza Jiu vahe'mo'zanema zavi atageno, Jisasi'a nezmageno agu'afina tusi'za huno rimpamo'a kna nehigeno,"},{"book":"JONI","chapter":"11","verse":"34","text":"Jisasi'a zamantahigeno, Inantega ana nera asente'naze?  Zamagra kenona hu'za Agrira asmi'naze, Ramoka enka emego."},{"book":"JONI","chapter":"11","verse":"35","text":"Hazageno Jisasi'a zavi' ate'ne."},{"book":"JONI","chapter":"11","verse":"36","text":"Zamasuma ragiku'ma e'naza Jiu vahe'mo'za anage hu'naze, Keho agrira tusi'za huno avesinte'ne!"},{"book":"JONI","chapter":"11","verse":"37","text":"Hianagi mago'amo'za anage hu'naze, Ama ne'mo avu suhu ne' eri hari hunte'neankino, Agra Lasarusina mago'a zana huntegeno ofrino manisimpi?"},{"book":"JONI","chapter":"11","verse":"38","text":"Anante Jisasi mago'ene, rimpamo'a kna nehigeno ana ne'mofo kerire uhanati'ne. Havega me'nege'za ufrekantera have eri'za runkani re'naze."},{"book":"JONI","chapter":"11","verse":"39","text":"Jisasi'a huno, Ana have rezahe hutreho, higeno fri'nea ne'mofo nesaro Mata'a anage huno asami'ne, Ramoka, menina kno hi'mana vugahie. Na'ankure 4'a zagegna ko mani'ne."},{"book":"JONI","chapter":"11","verse":"40","text":"Higeno Jisasi'a anage huno ana ara asmi'ne, Ko kasami'noe, kagrama kamentinti hanunka Anumzamofo hihamu hankave'a (glori) kegahane hu'na kasmi'nofi?"},{"book":"JONI","chapter":"11","verse":"41","text":"Hige'za anankema nentahi'za ana have rezahe hutre'naze. Anante Jisasi'a kesga hunagamuteno, anage hu'ne, Nenfaga, Nagra muse hugantoe, Kagra ke'nia antahi nami'nane."},{"book":"JONI","chapter":"11","verse":"42","text":"Nagra antahi'noe, hakare zupa keni'a nentahine, hianagi kema nehuana ama oti'za mani'naza vaheku hu'na Nagra nehue. Kagra hunantanke'na e'noe hu'za zamagra zamentinti hanagu nehue."},{"book":"JONI","chapter":"11","verse":"43","text":"Jisasi'a anagema huteno'a, kezatino Lasarusiga, atiraminka eno!"},{"book":"JONI","chapter":"11","verse":"44","text":"Higeno fri'nea ne'mo atiramino e'ne, agiane, azanena, tavrave nofi'nu ana'neki'za, avugosa tavravenu anovazinageno Jisasi'a zamasmino, Tavarave'a vakneta eri atrenkeno vino."},{"book":"JONI","chapter":"11","verse":"45","text":"E'ina hige'za, rama'a Jiu vahe'ma Maria'ene e'namo'za, Jisasi'ma hiaza nege'za, Agrite zamentinti hu'naze."},{"book":"JONI","chapter":"11","verse":"46","text":"Hianagi mago'amo'za vu'za Farisi mono vahete uhanati'za, Jisasi'ma hu'nea zamofo naneke ome zamasmi'naze."},{"book":"JONI","chapter":"11","verse":"47","text":"E'ina hige'za vugota pristi vahe'ene Farisi Vahe'mo'za vugota mono kanisol vahe kehutru (Sanhedrin) hu'za anage hu'naze, Ama ne'mo'a rama'a kaguvaza nehie. Na'a menina hugahune?"},{"book":"JONI","chapter":"11","verse":"48","text":"Atresnunkeno anazanke huno Agra vaniana, maka vahe'mo'za Agrite zamentinti hanageno, Romu vahe'mo'za e'za ra mono nontine, mopatinena tarega hanaregahaze."},{"book":"JONI","chapter":"11","verse":"49","text":"Anante mago'zmimo, Kaiafasi'a ra mono kva (hai pristi) ana kafufina mani'nea ne'mo, anage huno zamasmi'ne, tamagra mago'za antahintahitamifina nontahize."},{"book":"JONI","chapter":"11","verse":"50","text":"Na'a hanigeno maka kumatine, mopatia eri havizana hugahie? Atrenkeno magoke'mo miko vahekura frisnie."},{"book":"JONI","chapter":"11","verse":"51","text":"Kaiafasi'a agra antahi'zampinti ama kea osu'ne, hianagi ana kafufina ran mono kva (hai pristi) mani'neno, kasnampa ke huno Jisasima frino maka Jiu vahe zamaza hania zanku hu'ne,"},{"book":"JONI","chapter":"11","verse":"52","text":"Nehuno Jiu kuma vaheke Agra zamaza osugahie, e'inama hanuno'a hazagre'za vu'za e'za hu'naza vahera zamazeri mago hanige'za Anumzamofo mofavre manigahaze."},{"book":"JONI","chapter":"11","verse":"53","text":"E'i ana knareti erigafa hu'za, Jisasima ahe frisaza ke retro hu'naze."},{"book":"JONI","chapter":"11","verse":"54","text":"E'inama hazazanku Jisasi'a mago'ene Jiu vahe zamurera kana onte'ne. Hianagi atreno vuno mago ka'ma kokampi me'nea rankuma kaziga Efraimie nehazarega amage' nentaza naga'ane umani'naze."},{"book":"JONI","chapter":"11","verse":"55","text":"Menina Anumzamo Jiu vahe kinafinti zamare'nea knare (Pasova) ne'za ne kna atupa nehige'za, rama'amo'za kuma'zmi atre'za Jerusalemi mareri'za, ne'za nesagu zamagrazmi zamazeri agru huza retro hu'naze."},{"book":"JONI","chapter":"11","verse":"56","text":"Ana nehu'za ra mono nomofo (tempol) kumapi oti'za mani'neza Jisasinku nehakre'za, zamagra zamagra anage hu'naze. Na'ane hutma tamage'sa nentahize? Agra ama (Pasova) nezantera egahifi, omegahie?"},{"book":"JONI","chapter":"11","verse":"57","text":"Anante vugota hu'naza pristi vahe'ene, Farisi vahe'mo'za, anage hu'za rama'a vahepi hu'naze, iza'o Jisasima kesimo'a, eme tasamisigeta tagra azerisune hu'naze."}]}