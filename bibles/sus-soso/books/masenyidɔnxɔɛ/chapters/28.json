{"data":[{"book":"Masenyi Dɔnxɔɛ","chapter":"28","verse":"1","text":"«Xa wo bira wo Marigi Alatala xui fɔxɔ ra bɔɲɛ fiixɛ ra, xa wo yi yaamarie rabatu n naxee soxi wo yi ra to lɔxɔɛ, Alatala wo findima nɛ si fisamante ra si birin tagi duniɲa kui."},{"book":"Masenyi Dɔnxɔɛ","chapter":"28","verse":"2","text":"Wo yi barakɛ nan sɔtɔma xa wo bira wo Marigi Alatala xui fɔxɔ ra.»"},{"book":"Masenyi Dɔnxɔɛ","chapter":"28","verse":"3","text":"A barakɛ sama nɛ taakae nun daaxakae ma,"},{"book":"Masenyi Dɔnxɔɛ","chapter":"28","verse":"4","text":"e xa die, daxamui, yɛxɛɛe, sie, nun ningee xun masama nɛ."},{"book":"Masenyi Dɔnxɔɛ","chapter":"28","verse":"5","text":"A wo xa sagae rafe bogi se ra, a barakɛ sa wo xa farin namaxadee."},{"book":"Masenyi Dɔnxɔɛ","chapter":"28","verse":"6","text":"Wo xa simaya kui, a barakɛ sama nɛ wo xa fe birin."},{"book":"Masenyi Dɔnxɔɛ","chapter":"28","verse":"7","text":"Wo yaxuie na fa wo gerede, Alatala e rayarabima nɛ wo bɛ. Xa e so kira keren nan na, e gbilenma e gi ra nɛ wo ya ra kira solofere xɔn."},{"book":"Masenyi Dɔnxɔɛ","chapter":"28","verse":"8","text":"Wo Marigi Alatala barakɛ sama nɛ wo xa sansi rawalide nun wo na so fe naxan birin ya ma. A barakɛ sa wo xa fe bɔxi ma, a dɛnnaxɛ fima wo ma."},{"book":"Masenyi Dɔnxɔɛ","chapter":"28","verse":"9","text":"Xa wo wo Marigi Alatala xa masenyi raba a raba ki ma, wo man naxa bira a waxɔnfe fɔxɔ ra, a wo findima a yɛtɛ xa ɲama nan na alɔ a a rakalixi wo bɛ ki naxɛ."},{"book":"Masenyi Dɔnxɔɛ","chapter":"28","verse":"10","text":"Bɔxi ɲamae birin a kolonma nɛ na tɛmui, a wo tan nan sugandixi Alatala xa wali rabafe ma, e gaaxuma nɛ wo ya ra."},{"book":"Masenyi Dɔnxɔɛ","chapter":"28","verse":"11","text":"Alatala wo harige xun masama nɛ bɔxi ma a dɛnnaxɛ saatɛ tongo wo benbae bɛ sofe ra wo yi. A wo xa die rawuyama nɛ, a wo xa xurusee rawuya."},{"book":"Masenyi Dɔnxɔɛ","chapter":"28","verse":"12","text":"Alatala ye ragatade rabima nɛ wo bɛ koore ma, tunɛ xa fa wo xa bɔxie ma a waxati ma, alako wo xa walie xa fan. Wo hayi mu birama kɔbiri doni fe ma, fo wo tan kɔbiri doni xɔɲɛe bɛ de."},{"book":"Masenyi Dɔnxɔɛ","chapter":"28","verse":"13","text":"Alatala wo tan nan findima si birin ma yarerati ra. Wo mu luma xanbi, wo fisamanteya nan sɔtɔma tɛmui birin. Wo mu nimisama fefe ma, kɔnɔ fo wo xa yi yaamari rabatu nɛ a rabatu ki ma, n naxan xaranxi wo ra to lɔxɔɛ wo Marigi Alatala xa fe ra."},{"book":"Masenyi Dɔnxɔɛ","chapter":"28","verse":"14","text":"Fefe yo naxa a niya wo xa ba yi kira xɔn ma n naxan falaxi wo bɛ. Wo naxa bira ala gbɛtɛe batufe fɔxɔ ra fefe ma."},{"book":"Masenyi Dɔnxɔɛ","chapter":"28","verse":"15","text":"Xa wo fa tondi wo Marigi Alatala batude, xa wo tondi a xa yaamarie nun a xa sɛriyɛ rabade, n naxee xaranxi wo ra to lɔxɔɛ a xa fe ra, na tɛmui a fama yi dankɛ nan birade wo fɔxɔ ra."},{"book":"Masenyi Dɔnxɔɛ","chapter":"28","verse":"16","text":"A taakae nun daaxakae dankama nɛ."},{"book":"Masenyi Dɔnxɔɛ","chapter":"28","verse":"17","text":"A mu bogi se sama wo xa sagae kui, a man mu barakɛ sama wo xa farin namaxadee."},{"book":"Masenyi Dɔnxɔɛ","chapter":"28","verse":"18","text":"A tondima nɛ di fide wo ma, wo man mu baloe sɔtɔma. Wo xa ningee, yɛxɛɛe, nun sie xun mu masama."},{"book":"Masenyi Dɔnxɔɛ","chapter":"28","verse":"19","text":"Wo dankɛ nan sɔtɔma yire birin wo xa simaya kui."},{"book":"Masenyi Dɔnxɔɛ","chapter":"28","verse":"20","text":"Wo na so fefe yo naxan ya ma, a dankɛ ragoroma nɛ wo ma. A wo kui ifuma nɛ alako wo xa fe naxa sɔɔnɛya fefe ma, wo xun xa ra kana, barima wo bara fe ɲaaxi raba, wo man bara gbilen Alatala fɔxɔ ra."},{"book":"Masenyi Dɔnxɔɛ","chapter":"28","verse":"21","text":"Alatala fure ɲaaxi radinma nɛ wo ma, han wo ɲɔn bɔxi ma a dɛnnaxɛ soma wo yi ra."},{"book":"Masenyi Dɔnxɔɛ","chapter":"28","verse":"22","text":"Alatala a niyama nɛ wo xa xɔsi, wo fate xa gan, wo xa fura a ɲaaxi ra. A man bɔxi xara, sansie gan soge bun ma, e fan fure ɲaaxi sɔtɔ. A na birin nabama nɛ wo ra, han wo lɔɛ."},{"book":"Masenyi Dɔnxɔɛ","chapter":"28","verse":"23","text":"Koore nun bɔxi xarama nɛ a xɔrɔxɔɛ ra."},{"book":"Masenyi Dɔnxɔɛ","chapter":"28","verse":"24","text":"Alatala tunɛ mafindima nɛ xube ra, naxan goroma wo xa bɔxi ma, a wo sɔntɔ."},{"book":"Masenyi Dɔnxɔɛ","chapter":"28","verse":"25","text":"Alatala sɛnbɛ fima nɛ wo yaxuie ma e wo rayarabi. Xa wo e gere kira keren nan na, wo wo gima nɛ e ya ra kira solofere xɔn. Naxan nabama wo ra, a duniɲa birin magaaxuma nɛ."},{"book":"Masenyi Dɔnxɔɛ","chapter":"28","verse":"26","text":"Wo binbie findima xɔnie nun wulai subee xa donse nan na. Mixi yo mu fama e keride."},{"book":"Masenyi Dɔnxɔɛ","chapter":"28","verse":"27","text":"Alatala suuri ikonkonma nɛ wo ma alɔ a naxan naba Misirakae ra. A wo tɔɔrɔma nɛ mangɛ faxɛ ra, kasi, nun xɛɲɛnyi naxan mu yalanma."},{"book":"Masenyi Dɔnxɔɛ","chapter":"28","verse":"28","text":"Alatala wo findima nɛ dɔnxuie ra, a daxui fure fan fi wo ma."},{"book":"Masenyi Dɔnxɔɛ","chapter":"28","verse":"29","text":"Yanyi ra wo nɛ wo ɲɛrɛma, wo luma kira mɛlɛn na nɛ alɔ dɔnxuie. Wo xa wali yo mu findima a ra, wo luma tɔɔrɔ ra nɛ. Mixie fama nɛ wo harige bade wo yi ra, e wo tɔɔrɔ a ɲaaxi ra. Marakisima yo mu luma wo bɛ."},{"book":"Masenyi Dɔnxɔɛ","chapter":"28","verse":"30","text":"Wo na kote dɔxɔ ginɛ xa fe ra, xɛmɛ gbɛtɛ a futi kanama nɛ. Wo na banxi ti, wo mu nɔma sode a kui. Wo na wɛni bilie si, wo mu nɔma e bogi bade."},{"book":"Masenyi Dɔnxɔɛ","chapter":"28","verse":"31","text":"Wo xa ningee kɔn naxabama nɛ wo ya xɔri, wo mu nɔ e sube donde. E wo xa sofale muɲama nɛ wo ma, wo mu a masɔtɔma. Yaxuie wo xa xuruse yɔrɛe tongoma nɛ, mixi yo mu fama wo malide."},{"book":"Masenyi Dɔnxɔɛ","chapter":"28","verse":"32","text":"Si gbɛtɛ mixie wo xa die suxuma nɛ wo ya xɔri, e e findi konyie ra. Wo taganma nɛ wo xa die mamɛde, wo mu nɔma na yaxuie ra fefe ma."},{"book":"Masenyi Dɔnxɔɛ","chapter":"28","verse":"33","text":"Si nde wo mu naxan kolon e baloma wo xa sansie nan xun na, wo xa bɔxi daxamui findima e tan nan gbe ra. E wo rawalima nɛ, e man fe ɲaaxi raba wo ra."},{"book":"Masenyi Dɔnxɔɛ","chapter":"28","verse":"34","text":"Na fe tofe wo findima nɛ daxuie ra."},{"book":"Masenyi Dɔnxɔɛ","chapter":"28","verse":"35","text":"Alatala fi ɲaaxi dɔxɔma nɛ wo ma, naxan mu yalanma. A goroma xinbie nun bɛlɛnyie nan ma, a fa yensen fate yire birin na, keli wo xunyi ma, a dɔxɔ wo sanyie ra."},{"book":"Masenyi Dɔnxɔɛ","chapter":"28","verse":"36","text":"Alatala fama nɛ wo tan nun wo xa mangɛe rasigade bɔxi nde ma, wo tan nun wo benbae mu naxan kolon. Mɛnni wo fama nɛ ala gbɛtɛe batude, naxee masolixi wuri nun gɛmɛ ra."},{"book":"Masenyi Dɔnxɔɛ","chapter":"28","verse":"37","text":"Mɛnnikae wo mayelema nɛ, e yoma wo ma."},{"book":"Masenyi Dɔnxɔɛ","chapter":"28","verse":"38","text":"Wo sansi xɔri gbegbe rawalima nɛ wo xa xɛe ma, kɔnɔ wo dondoronti nan xabama, barima katoe dinma nɛ a birin na."},{"book":"Masenyi Dɔnxɔɛ","chapter":"28","verse":"39","text":"Wo wɛni sansi sima nɛ, wo mɛɛni a ma a fanyi ra, kɔnɔ wo mu a ye minma, barima kuli soma e i nɛ."},{"book":"Masenyi Dɔnxɔɛ","chapter":"28","verse":"40","text":"Oliwi bilie luma nɛ bɔxi yire birin ma, kɔnɔ wo mu e ture masoma wo ma, barima oliwi bogie birama nɛ, e mu gbeeli."},{"book":"Masenyi Dɔnxɔɛ","chapter":"28","verse":"41","text":"Wo die barima nɛ, kɔnɔ e mu luma wo yi, barima wo yaxuie e xaninma nɛ."},{"book":"Masenyi Dɔnxɔɛ","chapter":"28","verse":"42","text":"Wo xa wurie nun bɔxi daxamui findima katoe nan gbe ra."},{"book":"Masenyi Dɔnxɔɛ","chapter":"28","verse":"43","text":"Xɔɲɛ naxee na wo ya ma, nee sɛnbɛ xun masama nɛ tɛmui birin, kɔnɔ wo tan xa fe magoroma nɛ."},{"book":"Masenyi Dɔnxɔɛ","chapter":"28","verse":"44","text":"Fɛɛrɛ luma nɛ e yi ra, kɔnɔ wo tan luma setareɲa nan kui. E findima nɛ wo xa yareratie ra, kɔnɔ wo tan luma e xanbi ra nɛ."},{"book":"Masenyi Dɔnxɔɛ","chapter":"28","verse":"45","text":"Yi dankɛ birin dɔxɔma nɛ wo fari, han wo birin gɛ halakide, barima wo bara tondi wo Marigi Alatala xui ratinmɛde. Wo mu a xa yaamari nun a xa sɛriyɛ rabatuxi a rabatu ki ma."},{"book":"Masenyi Dɔnxɔɛ","chapter":"28","verse":"46","text":"Na findima tɔnxuma nun dɛixarɛ nan na wo tan nun wo bɔnsɔɛ bɛ abadan."},{"book":"Masenyi Dɔnxɔɛ","chapter":"28","verse":"47","text":"Wo to mu tin wo Marigi Alatala batude sɛɛwɛ nun bɔɲɛsa kui, fe fanyi birin xa lu wo yi ra,"},{"book":"Masenyi Dɔnxɔɛ","chapter":"28","verse":"48","text":"wo fama nɛ tɔɔrɔde wo yaxuie yi ra. Kaamɛ nun ye xɔli wo suxuma nɛ. Wo tima nɛ wo mageli ra, wo luma setareɲa nan kui. Na kui Alatala fama yɔlɔnxɔnyi sade wo kɔnyi ma, han wo gɛ halakide."},{"book":"Masenyi Dɔnxɔɛ","chapter":"28","verse":"49","text":"A fama nɛ si ra wo mu naxan xa xui mɛma kelife yire makuye, a xa goro wo ma alɔ sɛgɛ goroma tɔxɔɛ yɔrɛ ma ki naxɛ."},{"book":"Masenyi Dɔnxɔɛ","chapter":"28","verse":"50","text":"Mixi kaarinxie nan e ra, naxee mu forie binyama, naxee mu kinikinima dimɛe ma."},{"book":"Masenyi Dɔnxɔɛ","chapter":"28","verse":"51","text":"E wo xa xuruse nun wo xa baloe tongo e yɛtɛ bɛ, wo xa faxa kaamɛ ra. E wo xa mɛngi, wɛni, ture, ninge yɔrɛe, yɛxɛɛe, nun sie birin xaninma nɛ. Wo fama nɛ halakide."},{"book":"Masenyi Dɔnxɔɛ","chapter":"28","verse":"52","text":"E fama nɛ wo xa taae birin nabilinde, wo Marigi Alatala naxee so wo yi ra. E wo gerema nɛ han wo xa tɛtɛ itexi sɛnbɛmae yolon, wo laxi naxee ra."},{"book":"Masenyi Dɔnxɔɛ","chapter":"28","verse":"53","text":"Na geree kui wo yaxuie wo rakaamɛma nɛ, han wo wo xa die sube yati don, die wo Marigi Alatala naxee fixi wo ma."},{"book":"Masenyi Dɔnxɔɛ","chapter":"28","verse":"54","text":"Hali xɛmɛ fanyi naxan luma wo ya ma, a mu kinikinima a ngaxakerenma, a xa ginɛ, nun a xa die ma."},{"book":"Masenyi Dɔnxɔɛ","chapter":"28","verse":"55","text":"A tondima nɛ a xa di sube itaxunde e ra, barima na findixi a baloe dɔnxɔɛ nan na. Wo yaxuie na marayarabi sama nɛ wo fari wo xa taae birin kui."},{"book":"Masenyi Dɔnxɔɛ","chapter":"28","verse":"56","text":"Hali ginɛ fanyi naxan luma wo ya ma, naxan mu tinma a sanyi yati xa manɔxɔ, na tan fan mu kinikinima a xa mɔri fanyi nun a xa die ma."},{"book":"Masenyi Dɔnxɔɛ","chapter":"28","verse":"57","text":"A tondima nɛ a xa diyɔrɛ sube itaxunde e nun na xanbiratoe ma a naxan barixi, barima a tan wama na donfe, a xa lu a tan gbansan bɛ. Wo yaxuie fama na tɔɔrɛ mɔɔli nan dɔxɔde wo ma."},{"book":"Masenyi Dɔnxɔɛ","chapter":"28","verse":"58","text":"Xa wo mu mɛɛni yi masenyie ma naxee sɛbɛxi yi kitaabui kui, xa wo mu gaaxu wo Marigi Alatala xili xungbe magaaxuxi ya ra,"},{"book":"Masenyi Dɔnxɔɛ","chapter":"28","verse":"59","text":"Alatala fama nɛ fure ɲaaxi magaaxuxie dɔxɔde wo tan nun wo bɔnsɔɛ ma, naxan mu yalanma."},{"book":"Masenyi Dɔnxɔɛ","chapter":"28","verse":"60","text":"A fure ɲaaxi ikonkoma nɛ wo xun na, wo nu gaaxuxi naxan ya ra Misira bɔxi ma. Na fure mɔɔli wo suxuma nɛ, a nɔ wo ra."},{"book":"Masenyi Dɔnxɔɛ","chapter":"28","verse":"61","text":"Alatala fure mɔɔli gbegbe dɔxɔma nɛ wo ma, naxee xili mu sɛbɛxi yi kitaabui kui, han wo birin gɛ sɔntɔde."},{"book":"Masenyi Dɔnxɔɛ","chapter":"28","verse":"62","text":"Wo tan naxee nu wuya dangi tunbuie ra koore ma, wo kɔnti xurunma nɛ, barima wo bara wo Marigi Alatala xui matandi."},{"book":"Masenyi Dɔnxɔɛ","chapter":"28","verse":"63","text":"Alatala fe fanyi rabaxi wo bɛ ki naxɛ, a nun a wo rawuyaxi ki naxɛ, a fama wo halakide na ki nɛ man, wo fa ɲɔn bɔxi ma a naxan fi wo ma."},{"book":"Masenyi Dɔnxɔɛ","chapter":"28","verse":"64","text":"A wo rayensen si birin ya ma, keli duniɲa tuxui ma, sa dɔxɔ boore tuxui ra. Wo fama nɛ ala gbɛtɛe batude, wuri nun gɛmɛ daaxie, wo tan nun wo benbae mu naxee kolon."},{"book":"Masenyi Dɔnxɔɛ","chapter":"28","verse":"65","text":"Na sie tagi, wo mu malabui yo sɔtɔma, wo mu yire yo sɔtɔma wo sabatima dɛnnaxɛ. Alatala wo bɔɲɛe ratema nɛ, a wo yaye ramini, a wo nii tɔɔrɔ."},{"book":"Masenyi Dɔnxɔɛ","chapter":"28","verse":"66","text":"Wo xa simaya findima kɔntɔfili nan na, gaaxui fama nɛ wo rasɛrɛnde kɔɛ nun yanyi ra."},{"book":"Masenyi Dɔnxɔɛ","chapter":"28","verse":"67","text":"Wo na na fe mɔɔli to tɛmui naxɛ, gaaxui fama wo bɔɲɛ rafede. Gɛɛsɛgɛ, wo nu fa a fala, «Xa nunmare nan nu a ra nu!» Nunmare, wo nu fa a fala, «Xa gɛɛsɛgɛ nan nu a ra nu!»"},{"book":"Masenyi Dɔnxɔɛ","chapter":"28","verse":"68","text":"Alatala wo xaninma nɛ kunkuie kui Misira, n a fala wo bɛ dɛnnaxɛ ma wo mu naa toma sɔnɔn. Mɛnni, wo katama nɛ wo yɛtɛ matide wo yaxuie ma konyie ra, xɛmɛe nun ginɛe, kɔnɔ mixi yo mu wo sarama."},{"book":"Masenyi Dɔnxɔɛ","chapter":"28","verse":"69","text":"Alatala yi saatɛ nan so Annabi Munsa yi ra, a xa a mabanban e nun Isirayilakae tagi, Mowaba bɔxi ma. Yi saatɛ nun boore saatɛ tagi rasa naxan tongo Xorebe geya fari."}]}