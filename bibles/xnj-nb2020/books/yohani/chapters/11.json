{"data":[{"book":"Yohani","chapter":"11","verse":"1","text":"Mundu mmonga liina laki Lazalu avi mtamu. Mundu mwenuyo avili mkolonjinji wa Betania, valumbu vaki Maliya na Malita vatamayi chijiji chila."},{"book":"Yohani","chapter":"11","verse":"2","text":"Maliya ndi yula mweamnyalili Bambu mahuta geginungalila bwina mumagendelu gaki na kumuungula na mayunju gaki. Lazalu mweavimtamu ndi mhaja wa Maliya."},{"book":"Yohani","chapter":"11","verse":"3","text":"Hinu, valumbu vala vatumili ujumbi kwa Yesu. “Bambu, nkozi waku mtamu!”"},{"book":"Yohani","chapter":"11","verse":"4","text":"Yesu mwene peagayuwini genago, akajova, “Utamu wenuwu wileta lepi lifwa, uhumalili muni Chapanga apewa ukulu na Mwana wa Chapanga mewa apewa ukulu.”"},{"book":"Yohani","chapter":"11","verse":"5","text":"Yesu avaganili Malita na Maliya pamonga na mlongo wavi Lazalu."},{"book":"Yohani","chapter":"11","verse":"6","text":"Peayuwini kuvya Lazalu mtamu, Yesu akahamba kutama peavili magono gavili."},{"book":"Yohani","chapter":"11","verse":"7","text":"Kangi akavajovela vawuliwa vaki, “Tihamba kavili ku Yudea!”"},{"book":"Yohani","chapter":"11","verse":"8","text":"Vawuliwa vala vakamjovela, “Muwula, lukumbi luhupi ndu lupitili Vayawudi vaganili kukukoma na maganga, hinu wigana kuhamba kwenuko kavili?”"},{"book":"Yohani","chapter":"11","verse":"9","text":"Yesu akavayangula “Wu, kuvi lepi masaa kumi na gavili ga muhi? Hinu mundu akagendayi muhi nakuhotola kujikuvala ndava ihotola kulola lumuli lwa mulima."},{"book":"Yohani","chapter":"11","verse":"10","text":"Nambu mundu akagendayi kilu akujikuvala ndava muni kawaka lumuli.”"},{"book":"Yohani","chapter":"11","verse":"11","text":"Yesu peamali kujova malovi genago, akavajovela “Nkozi witu Lazalu agonili, nambu nene yati nihamba kumuyumusa.”"},{"book":"Yohani","chapter":"11","verse":"12","text":"Vawuliwa vaki vakamjovela, “Bambu yikavya agonili yati ilama.”"},{"book":"Yohani","chapter":"11","verse":"13","text":"Vene vaholalili kuvya ajovili kugona lugono, nambu Yesu ajovili kumvala lifwa la Lazalu."},{"book":"Yohani","chapter":"11","verse":"14","text":"Ndi Yesu akavajovela hotohoto kuvya “Lazalu afwili,"},{"book":"Yohani","chapter":"11","verse":"15","text":"Nambu ndava yinu nivii na luheku ndava navi lepi kwenuko, muni musadika. Hinu tihamba kwa Lazalu.”"},{"book":"Yohani","chapter":"11","verse":"16","text":"Tomasi mweikemelewa mpaha, akavajovela vawuliwa vayaki, “Tihamba na tete tikafwayi pamonga na Yesu!”"},{"book":"Yohani","chapter":"11","verse":"17","text":"Yesu peahikili kwenuko, amkolili Lazalu amali kuvya mulitinda magono mcheche."},{"book":"Yohani","chapter":"11","verse":"18","text":"Chijiji cha Betania chavi papipi na Yelusalemu, utali waki wavi kilomita zidatu."},{"book":"Yohani","chapter":"11","verse":"19","text":"Vayawudi vamahele vahikili kwa Malita na Maliya kuvapolesa mitima ndava mhaja wavi afwili."},{"book":"Yohani","chapter":"11","verse":"20","text":"Hinu, Malita peayuwini kuvya Yesu ibwela, akahamba kumpokela, nambu Maliya asigalili kunyumba."},{"book":"Yohani","chapter":"11","verse":"21","text":"Malita amjovili Yesu, “Bambu, Ngati ngauvyayi apa, mhaja wangu ngaafwili lepi."},{"book":"Yohani","chapter":"11","verse":"22","text":"Nambu nimanyili kuvya hati hinu, chochoha cheukumuyupa Chapanga yati akupela.”"},{"book":"Yohani","chapter":"11","verse":"23","text":"Yesu akamjovela, “Mhaja waku yati iyuka.”"},{"book":"Yohani","chapter":"11","verse":"24","text":"Malita akayangula, “Nimanyili kuvya yati iyuka lukumbi Chapanga peakuvayukisa vevafwili.”"},{"book":"Yohani","chapter":"11","verse":"25","text":"Yesu akamjovela, “Nene ndi mweniyukisa vandu na kuvapela vandu wumi. Mweakunisadika nene hati ngati afwili, yati itama,"},{"book":"Yohani","chapter":"11","verse":"26","text":"mewawa mundu yoyoha mweitama na kunisadika, katu ifwa lepi. Wu, wisadika genago?”"},{"book":"Yohani","chapter":"11","verse":"27","text":"Malita akayangula “Ena Bambu! Nene nisadika kuvya veve ndi Kilisitu, Mwana wa Chapanga, yula mweibwela pamulima.”"},{"book":"Yohani","chapter":"11","verse":"28","text":"Peamalii kujova genago, Malita akahamba kumkemela mlumbu waki Maliya, akamjovela pachiepela, “Muwula avi penapa, akukemela.”"},{"book":"Yohani","chapter":"11","verse":"29","text":"Maliya peayuwini malovi ago, bahapo akayima kanyata akamuhambila Yesu."},{"book":"Yohani","chapter":"11","verse":"30","text":"Yesu avi akona kuyingila pachijiji, ndi avi pandu palapala pavakonganiki na Malita."},{"book":"Yohani","chapter":"11","verse":"31","text":"Vayawudi vevampolesa mtima Maliya panyumba pala, pavamuwene Maliya awukili chigafula, vakamlanda. Vaholalili kuvya ihamba kuvemba kulitinda."},{"book":"Yohani","chapter":"11","verse":"32","text":"Maliya peahikili pandu pala peavili Yesu na kumlola akamfugamila, akamjovela, “Bambu ngati kuvya uvya apa, mhaja wangu ngaafwili lepi!”"},{"book":"Yohani","chapter":"11","verse":"33","text":"Yesu peamuwene Maliya ivemba na Vayawudi vevamlandili mewa vivemba, ndi akavya ngolongondi na kuviniswa mumtima."},{"book":"Yohani","chapter":"11","verse":"34","text":"Kangi akavakota, “Mumvikili koki?”"},{"book":"Yohani","chapter":"11","verse":"35","text":"Yesu akavemba maholi."},{"book":"Yohani","chapter":"11","verse":"36","text":"Hinu, Vayawudi vakajova, “Mlola cheamganili Lazalu!”"},{"book":"Yohani","chapter":"11","verse":"37","text":"Nambu vangi vakajova, “Wu, mwenuyu ndi yula mweamdindwili mihu ngalola, hinu ahotwili lepi kukita Lazalu akoto kufwa?”"},{"book":"Yohani","chapter":"11","verse":"38","text":"Yesu iviniswa mtima kavili, akahika kulitinda. Litinda lene lavi mbugu levadivalili liganga pamlyangu waki."},{"book":"Yohani","chapter":"11","verse":"39","text":"Yesu akavajovela, “Muwusa liganga lenili!”"},{"book":"Yohani","chapter":"11","verse":"40","text":"Yesu akamjovela, “Wu, nene nakujovili lepi ukasadika yati ulola ukulu wa Chapanga?”"},{"book":"Yohani","chapter":"11","verse":"41","text":"Ndi vakaliwusa liganga lila. Yesu akalolokesa kunani kwa Chapanga, akajova “Dadi nikusengusa muni ukuniyuwana."},{"book":"Yohani","chapter":"11","verse":"42","text":"Nimanyili kuvya ukuniyuwana magono goha. Nambu nijovili genaga ndava ya vandu vevavi apa vasadikayi kuvya veve ndi mweunitumili.”"},{"book":"Yohani","chapter":"11","verse":"43","text":"Peamali kujova genago, Akakemela kwa lwami luvaha, “Lazalu! Huma kuvala!”"},{"book":"Yohani","chapter":"11","verse":"44","text":"Mweafwili yula akahuma kuvala, kuni vamtindisili nyula ya msopi mumagendelu na mumawoko na pamihu poha. Yesu akavajovela, “Mumnyembelula, mumleka ahamba mwene.”"},{"book":"Yohani","chapter":"11","verse":"45","text":"Vayawudi vamahele vevabwelili kwa Maliya na kulilola lijambu leahengili Yesu. Ndi vakamsadika."},{"book":"Yohani","chapter":"11","verse":"46","text":"Nambu vangi vavi vakahamba kwa Vafalisayu vakavadandaulila lijambu leahengili Yesu."},{"book":"Yohani","chapter":"11","verse":"47","text":"Vakulu va kuteta na Vafalisayu vakakonganeka na vandu Libanji la Vayawudi vakakota, “Tikita wuli? Mundu uyu ihenga milangisu yamahele neju.Mkulu wa kuteta wa Chiyawudi"},{"book":"Yohani","chapter":"11","verse":"48","text":"Takamlekayi vandu voha yati vamsadika, na vakulu va ku Loma yati vibwela na kudenya Nyumba yitu ya Chapanga pamonga na mulima na vandu vitu!”"},{"book":"Yohani","chapter":"11","verse":"49","text":"Mmonga wavi liina laki Kayafa, mweavi Mkulu wa Vateta wa mwaka wenuwo, akavajovela, “Nyenye nakumanya chindu!"},{"book":"Yohani","chapter":"11","verse":"50","text":"Mwimanya lepi, ndi mbanga pagati yinu mundu mmonga afwayi ndava ya vandu, kuliku vandu voha va mulima witu vakomiwayi?”"},{"book":"Yohani","chapter":"11","verse":"51","text":"Mwene ajovili lepi kwa luhala lwaki, nambu ndava avi Mteta mkulu mwaka wenuwo, ndi alotili kuvya Yesu yati ifwa ndava ya Vayawudi,"},{"book":"Yohani","chapter":"11","verse":"52","text":"lepi ndava ya Vayawudi vene ndu, nambu mewa ndava ya vandu voha va Chapanga vevapechangini, muni avaletayi pamonga na kuvakita vavyayi na umonga."},{"book":"Yohani","chapter":"11","verse":"53","text":"Kutumbula ligono lenilo vachilongosi va Vayawudi vayidakilini kumkoma Yesu."},{"book":"Yohani","chapter":"11","verse":"54","text":"Hinu Yesu agendili lepi hotohoto pagati ya Vayawudi, akawuka pandu pala akahamba pandu pepavi papipi na lugangatu. Pamuji wewukemelewa Efulaimu. Akatama kwenuko pamonga na vawuliwa vaki."},{"book":"Yohani","chapter":"11","verse":"55","text":"Mselebuko wa Vayawudi Pasaka wavi papipi, na vandu vamahele vahambili ku Yelusalemu muni vahenga malagizu ga kujinyambisa vene muni kumuyupa Chapanga, kwakona mselebuko wenuwo."},{"book":"Yohani","chapter":"11","verse":"56","text":"Vakavya kumulonda Yesu. Pevakonganiki pamonga Panyumba ya Chapanga. Vakakotana, “Yivya wuli? Yilolekana ibwela lepi pa mselebuko wenuwu? Amala wuli?”"},{"book":"Yohani","chapter":"11","verse":"57","text":"Vakulu va kuteta na Vafalisayu valagazili kuvya mundu akamanyayi kweavili Yesu, avajovelayi muni vamukamulayi."}]}