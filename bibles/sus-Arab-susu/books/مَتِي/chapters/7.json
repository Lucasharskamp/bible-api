{"data":[{"book":"مَتِي","chapter":"7","verse":"1","text":"«وٌ نَشَ وٌ يّتّ قِندِ وٌ بٌورٍ عَدَ مَ كّوَلِيٍ مَكِيتِمَ رَ، عَلَكٌ كِيتِ نَشَ كَنَ وٌ قَن نَ عَلَ يِ."},{"book":"مَتِي","chapter":"7","verse":"2","text":"وٌ مِشِ مَكِيتِمَ كِ نَشّ، وٌ قَن مَكِيتِمَ نَ كِ نّ. وٌ مَنِيَسٍ نَشَن نَوَلِمَ بٌورٍيٍ بّ، نَ نَن نَوَلِمَ وٌ قَن بّ."},{"book":"مَتِي","chapter":"7","verse":"3","text":"مُنقٍ رَ عِ وُرِ قُحِ تٌمَ عِ نفَشَكٍرٍنيِ يَ مَ، عَ قَ لِ عِ مُ شٍبٍنيِ تٌشِ نَشَن نَ عِ تَن يّتّ يَ مَ؟"},{"book":"مَتِي","chapter":"7","verse":"4","text":"عِ نْمَ عَ قَلَدٍ عِ نفَشَكٍرٍنيِ بّ دِ، ‹عَ لُ ﭑ شَ وُرِ قُحِ بَ عِ يَ مَ،› شَ عَ سَ لِ شٍبٍنيِ نَن نَ عِ تَن يّتّ يَ مَ؟"},{"book":"مَتِي","chapter":"7","verse":"5","text":"عِ تَن قِلَنكَقُي، شٍبٍنيِ نَن سِنفٍ بَ عِ يّتّ يَ مَ. نَ بَ شَنبِ، عِ نْمَ نّ سٍ عِفبّدٍ عَ قَنيِ رَ، عَلَكٌ عِ شَ وُرِ قُحِ بَ عِ نفَشَكٍرٍنيِ قَن يَ مَ.»"},{"book":"مَتِي","chapter":"7","verse":"6","text":"«وٌ نَشَ سٍ سّنِيّنشِ سٌ بَرٍيٍ يِ رَ، شَ نَ مُ عَ رَ عٍ عٍ يَ رَقِندِ مَ نّ وٌ مَ، عٍ وٌ مَشِن. وٌ نَشَ فّمّ تٌقَنيِيٍ وٌلِ شْسّيٍ بُن مَ، شَ نَ مُ عَ رَ عٍ عٍ مَبٌرٌنمَ نَن تُي.»"},{"book":"مَتِي","chapter":"7","verse":"7","text":"«وٌ مَشَندِ تِ، وٌ عَ سْتْمَ نّ."},{"book":"مَتِي","chapter":"7","verse":"8","text":"مِشِ نَشَن بِرِن مَشَندِ تِمَ، عَ عَ سْتْمَ نّ."},{"book":"مَتِي","chapter":"7","verse":"9","text":"«بَبّ مُندُن نَ وٌ يَ مَ نَشَن شَ دِ تَامِ مَشْرِنمَ عَ مَ، عَ سَ فّمّ سٌ عَ يِ رَ؟"},{"book":"مَتِي","chapter":"7","verse":"10","text":"شَ نَ مُ عَ رَ، عَ بْشِمَسٍ سٌ عَ يِ، عَ شَ دِ نَ عَ مَشْرِن يّشّ مَ؟"},{"book":"مَتِي","chapter":"7","verse":"11","text":"شَ وٌ تَن مِشِ كٌبِيٍ قَتَ سٍ قَنيِيٍ قِدٍ وٌ شَ دِيٍ مَ، وٌ بَبَ عَلَ نَشَن نَ عَرِيَننَ، عَ دَنفِ وٌ رَ ثٌن! عَ قٍ قَنيِيٍ قِمَ نّ عَ مَشَندِ مَيٍ مَ.»"},{"book":"مَتِي","chapter":"7","verse":"12","text":"«وٌ وَ مَ مِشِيٍ شَ نَشَن بِرِن نَبَ وٌ بّ، وٌ قَن شَ نَ نَن نَبَ عٍ بّ. تَوُرٍتَ مُنسَ نُن نَمِحْنمّيٍ شَ كِتَابُييٍ بِرِن نَلَنشِ نَن نَ كِ.»"},{"book":"مَتِي","chapter":"7","verse":"13","text":"«وٌ شَ سٌ نَادّ عِشُتُشِ نَن نَ، بَرِ مَ نَادّ عِفبٍ مِشِ رَ سِفَمَ فبَلٌي نَن مَ. كِرَ نَشَن مِشِ شَنِنمَ فبَلٌي مَ، عَ حّرّ مُ شْنْ. مِشِ فبٍفبٍ سٌمَ نَادّ عِفبٍ نَن نَ، مِشِ فبٍفبٍ فبَلٌي كِرَ نَن سُشُمَ."},{"book":"مَتِي","chapter":"7","verse":"14","text":"كْنْ نَادّ عِشُتُشِ رَبِمَ كِسِ نَن مَ. كِرَ نَشَن مِشِ شَنِنمَ كِسِ مَ، عَ حّرّ شْنْ. مِشِ مُ فبٌ نَشٍيٍ نَ نَادّ نُن نَ كِرَ تٌمَ.»"},{"book":"مَتِي","chapter":"7","verse":"15","text":"«وٌ وٌ يّتّ رَتَنفَ وُلٍ قَلّيٍ مَ نَشٍيٍ عٍ يّتّ قِندِشِ نَمِحْنمّيٍ رَ. عٍ قَمَ وْيّنيِ حْشُنمّ رَ وٌ مَ، كْنْ عٍ حَنِفٍ مُ قَن قٍوٌ!"},{"book":"مَتِي","chapter":"7","verse":"16","text":"وٌ عٍ كٌلٌنمَ عٍ شَ كّوَلِ نَن مَ. كُسُ بَمَ بَافِ بِلِ كْن نَ؟ شْرّ بَمَ تُنبٍ بِلِ مَ؟"},{"book":"مَتِي","chapter":"7","verse":"17","text":"سَنسِ قَنيِ بٌفِ قَنيِ نَن نَمِنِمَ، سَنسِ كٌبِ قَن بٌفِ كٌبِ نَن نَمِنِمَ."},{"book":"مَتِي","chapter":"7","verse":"18","text":"سَنسِ قَنيِ مُ نْمَ بٌفِ كٌبِ رَ مِنِدٍ، سَنسِ كٌبِ قَن مُ نْمَ بٌفِ قَنيِ رَ مِنِدٍ."},{"book":"مَتِي","chapter":"7","verse":"19","text":"سَنسِ نَشَن مُ بٌفِ قَنيِ رَ مِنِمَ، عَ سّفّمَ نّ، عَ وٌلِ تّ عِ."},{"book":"مَتِي","chapter":"7","verse":"20","text":"نَ كُي، وٌ نَ مِشِيٍ كٌلٌنمَ عٍ شَ كّوَلِ نَن مَ.»"},{"book":"مَتِي","chapter":"7","verse":"21","text":"«مِشِ نَشٍيٍ عَ قَلَمَ ﭑ بّ، ‹ﭑ مَرِفِ، ﭑ مَرِفِ،› عٍ بِرِن شَ مُ سٌمَ عَلَ شَ مَنفّيَ نِينِ بُن مَ، قٌ نَشٍيٍ ﭑ بَبَ سَفٌ رَبَمَ نَشَن نَ عَرِيَننَ."},{"book":"مَتِي","chapter":"7","verse":"22","text":"نَ لْشْي مِشِ فبٍفبٍ عَ قَلَمَ نّ ﭑ بّ، ‹مُشُ مَرِفِ، مُشُ مَرِفِ، مُشُ مُ وْيّن شّ عِ شِلِ رَ؟ مُشُ مُ حِننّيٍ كٍرِ شّ عِ شِلِ رَ؟ مُشُ مُ كَابَنَكٌ فبٍفبٍ رَبَ شّ عِ شِلِ رَ؟›"},{"book":"مَتِي","chapter":"7","verse":"23","text":"نَ تّمُي ﭑ نٍيٍ يَابِمَ نّ، ‹ﭑ مُ وٌ كٌلٌن قٍوٌ! وٌ تَن قٍ كٌبِ رَبَيٍ، وٌ كٍلِ ﭑ يَ عِ.›»"},{"book":"مَتِي","chapter":"7","verse":"24","text":"«نَ كُي، مِشِ نَشَن نَ ﭑ مَ مَسٍنيِ رَ مّ، عَ قَ عَ رَبَتُ، نَ كَنيِ مَنِيَ شَشِلِمَ رَ نَشَن عَ شَ بَنشِ بِلِ تِ قَنيٍ مَ."},{"book":"مَتِي","chapter":"7","verse":"25","text":"تُنّ نَشَ قَ، شُرٍيٍ نَشَ بَنبَرَن يّ، قٌيٍ نَشَ مِنِ عَ نُ بَنشِ مَبْنبْ، كْنْ بَنشِ مُ بِرَ، بَرِ مَ عَ نُ تِشِ قَنيٍ نَن قَرِ."},{"book":"مَتِي","chapter":"7","verse":"26","text":"كْنْ مِشِ نَشَن ﭑ مَ مَسٍنيِ رَ مّ، عَ مُ عَ رَبَتُ، نَ كَنيِ مَنِيَ مِشِ شَشِلِتَرٍ رَ نَشَن عَ شَ بَنشِ تِشِ مّيّنيِ قَرِ."},{"book":"مَتِي","chapter":"7","verse":"27","text":"تُنّ نَشَ قَ، شُرٍيٍ نَشَ بَنبَرَن يّ، قٌيٍ نَشَ مِنِ عَ نُ بَنشِ مَبْنبْ، بَنشِ قَن نَشَ بِرَ، عَ كَنَ عَ حَاشِ رَ.»"},{"book":"مَتِي","chapter":"7","verse":"28","text":"عِسَ تٌ فّ يِ قٍ بِرِن مَسٍندٍ، حَمَ نَشَ كَابَ عَ شَ شَرَنيِ مَ،"},{"book":"مَتِي","chapter":"7","verse":"29","text":"بَرِ مَ عَ مُ نُ لُشِ عَلْ عٍ شَ سّرِيّ كَرَ مْشْيٍ. عَ تَن نُ وْيّنمَ مَنفّ سّنبّ نَن نَ."}]}