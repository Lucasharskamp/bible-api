{"data":[{"book":"Matayo","chapter":"24","verse":"1","text":"Yësu ënyï ila bi nani ëdï gbɔ atï'bë 'de tëmï yëkëlu, vo lö'bö 'bɔmo ayinnï zi yada zi mo kuvö 'ba loko 'ba Wïrï ne. Mo ënyï alëzë."},{"book":"Matayo","chapter":"24","verse":"2","text":"“Ɔɔ. Ongɔ'e bi biya na laka da wa nenye'e. Mayada zi ye henye, yïtö ma kölö kinye alima dë ga bi 'bënï zë biya aku'du akaŋo.”"},{"book":"Matayo","chapter":"24","verse":"3","text":"Mati Yësu alima da Döku 'ba Olivo, vo lö'bö ayinnï na liwo zi mo, ako'jonnï hɔ mo iyannï henye, “Ayada zi ze kö'du biya nenye atëdï ndala aba, a'di ra ako'dɔ rë nï zi yada mo henye, ‘Ku tayi 'bëyï ndundu 'ba daliŋɔ aba.’”"},{"book":"Matayo","chapter":"24","verse":"4","text":"Yësu aya'ba dɔ mo iya henye, “Ëdïye komo kï'dï aba, ila'e vïdï maako mo'ba 'e dë."},{"book":"Matayo","chapter":"24","verse":"5","text":"Vïdï kayo atayinnï me'do ru ma aba ako'bannï vïdï kayo akiyannï henye, ‘Ma, Korisitɔ ra.’"},{"book":"Matayo","chapter":"24","verse":"6","text":"Akowo'e kpɔrɔ wehe kara dakapa, kö'du yöyö 'ba wehe aba na kɔwɔ, ere'e dë. Wa ne ako'dɔ rë nï, anza dë zi kiya henye, ndundu mo ɔkɔ ku."},{"book":"Matayo","chapter":"24","verse":"7","text":"Dakaŋo ako'dɔ wehe oka maako aba, damöku akalëpï wehe aba da ma kölö maako. Zöyï atëdï, kinzikinzi atëdï ta ga bi ne biya."},{"book":"Matayo","chapter":"24","verse":"8","text":"Wa ne atëdïnnï biya kaa dagba tɔɔ 'ba wisi ko'jo.”"},{"book":"Matayo","chapter":"24","verse":"9","text":"“Akïrïye, akï'dïye zi ko'dɔ mo na kyënyë zi kofo. Vïdï biya akoyi 'e ga kö'du ma."},{"book":"Matayo","chapter":"24","verse":"10","text":"Mï kadra nani, vo kö'du komba'e akalëpïnnï tëmï kö'du koma 'bënnï, zë akasusunnï oka maako, akoyinnï oka maako."},{"book":"Matayo","chapter":"24","verse":"11","text":"Nëbï vo ndɔndɔ kayo'e akalayannï vïdï kayo ko'ba aba."},{"book":"Matayo","chapter":"24","verse":"12","text":"Ne atëdï rapere 'ba kö'du kyënyë ko'dɔ, zi vïdï kayo lɔvɔ 'bëzë ofɔ."},{"book":"Matayo","chapter":"24","verse":"13","text":"Vïdï mati ɔrɔ nduwë na kyigɔ mï ndundu mo, akayɔmɔ mo."},{"book":"Matayo","chapter":"24","verse":"14","text":"Kö'du yöyö laka nenye ga kö'du 'ba damöku akayëtï zi vïdï 'ba dakaŋo ne biya kaa vo hu kö'du dɔrɔ, ndundu mo atɔkɔ 'da.”"},{"book":"Matayo","chapter":"24","verse":"15","text":"“Mati ongɔ 'e wa kyënyë ma ndra mï loko 'ba Wïrï ma ayaŋa, ma nëbï Daniyele ame'do kö'du mo. Atɔrɔ bi ma laka. Kö'du nenye zi vo ko'jo mo: ayɔlɔ laka mï kö'du nenye a'di."},{"book":"Matayo","chapter":"24","verse":"16","text":"Vïdï mati ëdïnnï mï Yudiya atahonnï da lutu."},{"book":"Matayo","chapter":"24","verse":"17","text":"Vïdï maako mati ëdï da loko ënï, i'ja kadra dekpe zi tasi akaŋo zi wasisi 'bënï koba ta loko."},{"book":"Matayo","chapter":"24","verse":"18","text":"Vïdï maako mati ëdï mï yaka a'ba dekpe hulëhu zi bɔngɔ ënï koba."},{"book":"Matayo","chapter":"24","verse":"19","text":"Atëdï na kyënyë mï ko'do naniye zi mbara mati ɔmɔnnï 'e mbara mati ëdïnnï gisiluru aba:"},{"book":"Matayo","chapter":"24","verse":"20","text":"Amötu'e zi Wïrï kazi aho'e tëmï tona mandere mï ko'do kadra 'ba ralawo."},{"book":"Matayo","chapter":"24","verse":"21","text":"Ga kö'du riti mï kadra nani atëdï na kɔwɔ ndra ta da riti, mati ëdï tëmï biyeto 'ba damöku tëmï ko'do ma ndenye ne. Ani, wa maako atanza dekpe kaa mo löhu."},{"book":"Matayo","chapter":"24","verse":"22","text":"Wïrï aya'ba ra watiti 'ba ko'do naniye, mo mo'dɔ dë here, vïdï maako ɔmɔ dë. Ga kö'du vïdï jeli 'bënïye Wïrï akaya'ba mï kadra ko'do nani 'e 'da.”"},{"book":"Matayo","chapter":"24","verse":"23","text":"“Ëzë vïdï maako iya zi yï henye, ‘Ongɔ te, Korisitɔ ëdï kinye, mandere mo ëdï nani,’ oma dë mï kö'du ne."},{"book":"Matayo","chapter":"24","verse":"24","text":"Ga kö'du Korisitɔ vo ndɔndɔ 'e nnï nëbï vo ndɔndɔ ëtï akalayannï, zë ako'dɔnnï kö'du ko'do kyedre rakaga aba zi vïdï jeli a Wïrï ko'ba ëzë zë atɔ'bɔnnï."},{"book":"Matayo","chapter":"24","verse":"25","text":"Owo'e te, mayada kö'du nenye zi ye gba kazi kadra mo tɔkɔ.”"},{"book":"Matayo","chapter":"24","verse":"26","text":"“Ëzë vïdï maako ayada zi ye iya henye, ongɔ'e te, mo ëdï yaga mï da lïpï, ï'bë'e dë ani, mandere ëzë zë iyannï henye, ongɔ'e te, mo ëdï rë nï koho kinye oma'e dë mï kö'du ne."},{"book":"Matayo","chapter":"24","verse":"27","text":"Ga kö'du Wisi a Vïdï atayi kaa bikanyi mati alaka komorïyë ta humïrë le da mïrë."},{"book":"Matayo","chapter":"24","verse":"28","text":"Ëzë yöku ëdï, langa akatoto rë nnï.”"},{"book":"Matayo","chapter":"24","verse":"29","text":"“Kandi ta pëtï riti 'ba ko'do naniye, kadra akuyï rë nï na mandölu, yehwe anyi dekpe, kyëlu akalëpïnnï ta komorïyë, wa ma komorïyë akakɔhɔ rë nnï."},{"book":"Matayo","chapter":"24","verse":"30","text":"Kyïnë wa mati akayada kö'du 'ba Wisi a Vïdï akalaya komorïyë, vïdï biya 'ba dakaŋo akudunnï ëzë ongɔnnï Wisi a Vïdï ëdï atayi tëmï fɔli 'ba komorïyë kyigɔ bikanyi kyedre 'bënï aba."},{"book":"Matayo","chapter":"24","verse":"31","text":"Kyedre torombeta akata'a, mo akutu malayika 'bënïye yaga mï bi gɔlɔ'bɔ sowɔ 'ba dakaŋo. Zë akatotonnï vïdï jeli ɔmo'e tëmï ndundu 'ba dakaŋo ne biya.”"},{"book":"Matayo","chapter":"24","verse":"32","text":"“Kaga kyëlu ma yandi kö'du yɔlɔ zi ye. Ëzë ngora mo ïnzï ku, akofɔ rë nï na luwë, mbili yëyu makyïyï akayeto gbɔ tövu, akayɔlɔ'e umu ku kara."},{"book":"Matayo","chapter":"24","verse":"33","text":"Tëmï gërï kölö ne, ëzë ongɔ'e wa ne ku biya, akayɔlɔ'e kadra mo ku kara nzɔ zi rë nï yeto."},{"book":"Matayo","chapter":"24","verse":"34","text":"Mayada tïnyö zi ye, wa ne biya ako'dɔ rë nï dagba, kazi vïdï ma ëdïnnï lima yaanya aba ne, oli dë gba biya."},{"book":"Matayo","chapter":"24","verse":"35","text":"Komorïyë dakaŋo aba akalagannï, me'do 'bama alaga dë.”"},{"book":"Matayo","chapter":"24","verse":"36","text":"“Vïdï maako ayɔlɔ ko'do mo kadra aba dë. Kpa le malayika komorïyë mandere Wisi ayɔlɔnnï dë, nje 'bu ra akayɔlɔ."},{"book":"Matayo","chapter":"24","verse":"37","text":"Tayi 'ba Wisi a Vïdï ako'dɔ rë nï kaa mï kadra 'ba Nowa."},{"book":"Matayo","chapter":"24","verse":"38","text":"Mï ko'do gba ta komo wini koso, vïdï ëdïnnï wakonyo, wa kuwë, vïdï kora rë nnï koze mbara ëtï, le mï ko'do mati Nowa ï'bë ödu mï töŋbö,"},{"book":"Matayo","chapter":"24","verse":"39","text":"ayɔlɔnnï kö'du mati ëdï rë nï ko'dɔ ne dë, le wini koso ayi akyitɔ zë biya. Ëzë Wisi a Vïdï ayi akatëdï here."},{"book":"Matayo","chapter":"24","verse":"40","text":"Mï kadra nani vïdï kora rïyö atëdïnnï lɔɔ ko'dɔ mï yaka. Ma kölö akoba, agamo akila hulëhu."},{"book":"Matayo","chapter":"24","verse":"41","text":"Vïdï mbara rïyö atëdïnnï bi 'ba wakuhu, ma kölö akoba, agamo akila hulëhu.”"},{"book":"Matayo","chapter":"24","verse":"42","text":"“Ëdïye komo kï'dï aba ga kö'du ayɔlɔ'e dë, mï ko'do vala ra Yere 'be'e atayi."},{"book":"Matayo","chapter":"24","verse":"43","text":"Ëzë vo kyeti liŋɔ ayɔlɔ kadra mati vo logo atayi, tïnyö akayɔlɔ'e henye, mo akalima na ngö ila vo logo dë zi tödu mï loko ënï."},{"book":"Matayo","chapter":"24","verse":"44","text":"Here ëdï 'e kpa 'duwï nzɔ, ga kö'du Wisi a Vïdï atayi mï kadra mati anza'e dë komo kï'dï aba gɔ mo.”"},{"book":"Matayo","chapter":"24","verse":"45","text":"“Ëyï ra vo lö'bö laka, kö'du yɔlɔ aba? Mo ra mati kyedre 'bɔmo ï'dï mo na ga vo lö'bö oka nïye kongɔ wakonyo 'bëzë kï'dï mï kadra ma laka."},{"book":"Matayo","chapter":"24","verse":"46","text":"Rakyenyi atëdï zi vo lö'bö ne hala, ëzë kyedre 'bɔmo i'ja mo lɔɔ ne ko'dɔ, ëzë mo a'ba liŋɔ."},{"book":"Matayo","chapter":"24","verse":"47","text":"Mayada tïnyö zi ye, kyedre ne akï'dï vo lö'bö na vo da wasisi ënï biya."},{"book":"Matayo","chapter":"24","verse":"48","text":"Ëzë mo na vo lö'bö ma kyënyë, mo akayada na bi dënï henye, ‘Kyedre 'bënï ne ayi dekpe hulëhu kandi,’"},{"book":"Matayo","chapter":"24","verse":"49","text":"mo akayeto vo lö'bö okanïye ku'bö zi wakonyo wa kuwë aba na kyënyë."},{"book":"Matayo","chapter":"24","verse":"50","text":"Kyedre 'ba vo lö'bö ne atayi ko'do maako aba, mati vo lö'bö ne anza dë komo kï'dï aba gɔ mo, mï kadra mati mo ayɔlɔ dë."},{"book":"Matayo","chapter":"24","verse":"51","text":"Kyedre akasese mo kozokozo 'ba vo komokandi ne zë ëtï, ani mo akudu hë nï konyo aba.”"}]}