{"data":[{"book":"LUKA","chapter":"7","verse":"1","text":"Yesu viyeshile kulonga mbuli zino zose mwa wanhu, kachola kukiwambo cha Kapenaumu."},{"book":"LUKA","chapter":"7","verse":"2","text":"Mkulu wa asikali mia wa Loma kakala na nyakadala yakalile yamnogele ng'hani, ija inyakadala kakala mtamu ng'hani behi na kudanganhika."},{"book":"LUKA","chapter":"7","verse":"3","text":"Ija imkulu wa iwaasikali mia wa Loma viyahulike singilimo za Yesu, kawatuma wakulu wa Wayahudi wakamulongele yeze yamuhonye nyakadala wake."},{"book":"LUKA","chapter":"7","verse":"4","text":"Viwavikile ha Yesu, wamuyalalila, wolonga, “Munhu ino kalumba kutendeligwa mbuli ino,"},{"book":"LUKA","chapter":"7","verse":"5","text":"kwavija kawanogela wanhu zetu, na heyo iyo yatuzengele ng'anda yetu ya nhambiko.”"},{"book":"LUKA","chapter":"7","verse":"6","text":"Avo Yesu kachola na hewo, viwavikile behi na ing'anda, ija imkulu wa iwaasikali mia wa Loma kawalagiza wambwiga zake wamulongele Yesu vino, “Mndewa, sambiugaye, nie silumbile gweye wize wingile mng'anda yangu,"},{"book":"LUKA","chapter":"7","verse":"7","text":"kileka nivigesile kamba silumbile kwiza hamwako nene mwenyego, ila longa mbuli! Na nyakadala wangu kohona."},{"book":"LUKA","chapter":"7","verse":"8","text":"Nie vivija na munhu nikigwe hasi ya udaho wa wakulu zangu wa uchana yangu, na nna asikali hasi yangu. Nihamulongela ino, ‘Genda!’ kochola, nihamulongela ija, ‘Izo!’ kokwiza, na nihamulongela nyakadala wangu, ‘Tenda vino!’ kotenda.”"},{"book":"LUKA","chapter":"7","verse":"9","text":"Yesu viyahulike gano, kamkanganya munhu ija, kahinduka kuchugu na kudilongela dale da wanhu dikalile dimsondolela, “Nowalongela, sinakona nhamanila ng'hulu kamba ino, hata mwa wanhu wa Islaeli!”"},{"book":"LUKA","chapter":"7","verse":"10","text":"Waja watumigwe wabwela kung'anda ya ija imkulu, wam'vika nyakadala wake kahona."},{"book":"LUKA","chapter":"7","verse":"11","text":"Mkipigiti kiguhi Yesu kachola hakiwambo kikemigwa Naini, kailongoza na wanahina zake na dale kulu da wanhu."},{"book":"LUKA","chapter":"7","verse":"12","text":"Viwavikile halwivi lwa ikiwambo, wanhu wakalile wapapile munhu yadanganhike wakala wolawa hanze ya ikiwambo. Mmhale yakalile yaleligwe yeiyeka na mtwanzi imwe yakalile kizuka, na dale kulu da wanhu kulawa mkiwambo dikala hamoja na ija imtwanzi."},{"book":"LUKA","chapter":"7","verse":"13","text":"Mndewa Yesu viyamuwene, kamonela bazi, kamulongela, “Sambiulile.”"},{"book":"LUKA","chapter":"7","verse":"14","text":"Abaho, kachola haulongozi na kulukwasa ulusazi, avo wanhu waupapile wema. Yesu kalonga, “Mmhale, nokulongela, lamuka!”"},{"book":"LUKA","chapter":"7","verse":"15","text":"Ija immhale yadanganhike kenuka, kakala ukala, kasonga kulonga. Yesu kamgwelela mamaake."},{"book":"LUKA","chapter":"7","verse":"16","text":"Wanhu wose wona bwembwe wamuyenzi Mulungu, walonga, “Muhokozi mkulu koneka hamwetu, Mulungu keza kuwakombola wanhu zake.”"},{"book":"LUKA","chapter":"7","verse":"17","text":"Mbuli zino za Yesu zenela muisi yose ya Yudea na isi za mmambwegambwega."},{"book":"LUKA","chapter":"7","verse":"18","text":"Wanahina wa Yohana viwamulongele mbuli zino zose, kawakema wabili mmwanza wao,"},{"book":"LUKA","chapter":"7","verse":"19","text":"na kuwalagiza wachole ha Mndewa wakamuuze vino, “Yohana kalonga, gweye iyo mkombola yondayeze? Ama tumtamanile iyagwe?”"},{"book":"LUKA","chapter":"7","verse":"20","text":"Wanhu waja viwavikile ha Yesu, walonga, “Yohana M'batiza katulagiza yolonga tukuuze, ‘Gweye iyo yondayeze, ama tumtamanile iyagwe?’ ”"},{"book":"LUKA","chapter":"7","verse":"21","text":"Kipigiti kikija Yesu kawahonya wanhu bwando wakalile na vitamu na utamu, na awo wakalile na vinyamkela, na kuwatenda vimbugumbugu bwando wadahe kulola."},{"book":"LUKA","chapter":"7","verse":"22","text":"Kawalongela waja wasenga wa Yohana, “Gendeni mkamulongele Yohana gaja gamonile na kugahulika, vimbugumbugu wolola, mbetembete wotembela, wali na dikulu wohonyigwa, vinziwi wohulika, wadanganhike wowa wagima kabili, na Usenga Unogile wopetigwa mwa wakumbulu."},{"book":"LUKA","chapter":"7","verse":"23","text":"Wamota wanhu awo walibule ving'hwaso na sang'hano zangu.”"},{"book":"LUKA","chapter":"7","verse":"24","text":"Wasenga wa Yohana viwacholile, Yesu kasonga kumulonga Yohana haulongozi wa dale da wanhu, yolonga, “Vumcholile ha Yohana kuluwala, mtamanila kona choni? Ludete lutigiswa na beho?"},{"book":"LUKA","chapter":"7","verse":"25","text":"Mchola kulola choni? Munhu yavalile vivalo vinogile ng'hani? Wanhu wovala kamba avo na kukala vinogile wa mming'anda ya kindewa!"},{"book":"LUKA","chapter":"7","verse":"26","text":"Nongeleni, mchola kulola choni? Muhokozi? Ona, ila nowalongela, yummonile kana ukulu kubanza muhokozi."},{"book":"LUKA","chapter":"7","verse":"27","text":"Yohana iyo munhu Nyandiko Zing'alile zimulonga, ‘Mulungu kalonga, nomulagiza msenga wangu yakulongole, yondayaitande nzila yako.’ ”"},{"book":"LUKA","chapter":"7","verse":"28","text":"Yesu kongeza kulonga “Nowalongela, wanhu wose waleligwe na watwanzi, haduhu yali mkulu kum'banza Yohana. Ila yali mdodo ng'hani muna Uundewa wa Mulungu iyo mkulu kum'banza Yohana.”"},{"book":"LUKA","chapter":"7","verse":"29","text":"Wanhu wose, hata wawila kodi, viwazihulike mbuli za Yesu, watogola kamba nzila ya Mulungu igoloka, kwavija wakala wabatizigwe na Yohana."},{"book":"LUKA","chapter":"7","verse":"30","text":"Ila Mafalisayo na wafundiza Malagizo ga Musa wagalema gaja gayalondile kutenda Mulungu kumwao kwavija walema kubatizigwa na Yohana."},{"book":"LUKA","chapter":"7","verse":"31","text":"Yesu kagendelela kulonga, “Vino niwalinganyize na choni wanhu wa mazua gano? Walinga na wanhu walihi?"},{"book":"LUKA","chapter":"7","verse":"32","text":"Walinga na wana wakalile hadibugano da soko. Dale dimwe dowalongela dale diyagwe, ‘Tuwatoela ngoma ya lusona lwa zengele, ila mweye ham'vinile! Twimba vawembaga hauzisi, ila mweye hamulilile!’"},{"book":"LUKA","chapter":"7","verse":"33","text":"Yohana M'batiza keza kafunga na hang'wile divai, na mulonga, ‘Kana kinyamkela!’"},{"book":"LUKA","chapter":"7","verse":"34","text":"Nie, Mwana wa Munhu, niza, noja na kung'wa, mulonga, ‘Loleni munhu ino, mmelo na mng'waji, mbwiga wa wawila kodi na wene vilozo wayagwe!’"},{"book":"LUKA","chapter":"7","verse":"35","text":"Kwa vovose vija ng'hungwe ya Mulungu yonekaga mmeso ga awo wose waitogole.”"},{"book":"LUKA","chapter":"7","verse":"36","text":"Mfalisayo imwe kamulonda Yesu yeze kuja na heyo mandia ga ikilo, avo Yesu kachola hang'anda ya ija Mfalisayo, kakala hasi yaje."},{"book":"LUKA","chapter":"7","verse":"37","text":"Mkiwambo kija kukala na mtwanzi imwe yakalile yotenda vilozo mazua gose. Kahulika Yesu kakala yoja mng'anda ya Mfalisayo, avo kagala nyhupa ya alabasta ikalile na mavuta ga kunung'hila."},{"book":"LUKA","chapter":"7","verse":"38","text":"Kema hachugu cha Yesu, behi na magulu gake, yolila na kumdodeza magulu gake na mahozi gake. Abaho, kamuhangusa magulu gake na mvili zake, kaganonela na kugetila mavuta ga kunung'hila."},{"book":"LUKA","chapter":"7","verse":"39","text":"Ija Imfalisayo yamgoneke viyonile gaja, kalonga munda kwa munda, “Kamba munhu ino yahawile muhokozi, yahamtangile mtwanzi ino yomkwasa yali munhu wa vilihi, yahavitangile vija voyokala ukazi wa vilozo.”"},{"book":"LUKA","chapter":"7","verse":"40","text":"Yesu kamulongela ija Imfalisayo, “Simoni, nna mbuli nolonda kukulongela.”"},{"book":"LUKA","chapter":"7","verse":"41","text":"Yesu kasonga kulonga, “Kukala na wanhu wabili wowilwa hela na mkalizi hela imwe. Imwe kakala yowilwa hela zilinganye maliho ga milenge longo dimwe, na iyagwe kakala yowilwa hela zilinganye maliho ga mulenge umwe."},{"book":"LUKA","chapter":"7","verse":"42","text":"Wose wabili hawadahile kuliha, avo kawagela kumgongo wose wabili. Vino yalihi hana iwanhu wano wabili yondayamnogele heyo ng'hani?”"},{"book":"LUKA","chapter":"7","verse":"43","text":"Simoni kamulongela, “Nokona ija imunhu yageligwe kumgongo hela bwando.”"},{"book":"LUKA","chapter":"7","verse":"44","text":"Abaho, kamuhindukila ija imtwanzi, kamulongela Simoni, “Komona mtwanzi ino? Ningila mng'anda yako, hungwelele mazi ngele magulu gangu, ila heyo kagadodeza magulu gangu na mahozi gake na kugahangusa na mvili zake."},{"book":"LUKA","chapter":"7","verse":"45","text":"Hunibokele mkuninonela, ila mtwanzi ino songela hanizile halekile kuganonela magulu gangu."},{"book":"LUKA","chapter":"7","verse":"46","text":"Gweye hunibakile mavuta mpala jangu, ila mtwanzi ino kagetila mavuta ga kunung'hila magulu gangu."},{"book":"LUKA","chapter":"7","verse":"47","text":"Avo nokulongela, noge kulu diyalaguse mtwanzi ino dolagusa avija vilozo vake bwando vuvigeligwe kumgongo. Ila munhu yoyose yageligwe kumgongo hadodo kolagusa noge dodo.”"},{"book":"LUKA","chapter":"7","verse":"48","text":"Abaho, Yesu kamulongela ija mtwanzi, “Vilozo vako vigeligwa kumgongo.”"},{"book":"LUKA","chapter":"7","verse":"49","text":"Wanhu wayagwe wakalile hameza wasonga kulonga hasihasi, “Iyo yalihi munhu ino, yogela kumgongo hata vilozo?”"},{"book":"LUKA","chapter":"7","verse":"50","text":"Ila Yesu kamulongela ija imtwanzi, “Nhamanila yako ikukombola, genda mditindiwalo.”"}]}