{"data":[{"book":"Maliku","chapter":"7","verse":"1","text":"Vafwalisayu vamu na vawula va Malawu vafumili Yelusalemu vamushengitelili Yesu."},{"book":"Maliku","chapter":"7","verse":"2","text":"Vavawona vanachuli vamu va Yesu vakulya filivi kwa mawoku mawafu, nyanyi vanava ha kucha chishovi chawu."},{"book":"Maliku","chapter":"7","verse":"3","text":"Kwa nongwa Vafwalisayu na Vayawudi vosi vakulya ha filivi mbaka vanavi mawoku vawu kucha wuvakamulili chishovi cha vavaha vawu."},{"book":"Maliku","chapter":"7","verse":"4","text":"Pavafuma kusoku vakulya ha chindu chochosi mbaka vachiwofuwi. Wuwula wula vakamulili fishovi fimonga, kucha kuwofuwa fikombi, fiyungu, fihela na fyombu fya chumang'andu."},{"book":"Maliku","chapter":"7","verse":"5","text":"Topi, Vafwalisayu vala na vawula va Malawu vamdasha Yesu, “Kwa nongwa liki vanachuli vaku vakukamula ha fishovi fya vavaha, ila veni vakulya kwa mawoku ‘Va wafu?’”"},{"book":"Maliku","chapter":"7","verse":"6","text":"Yesu kavayangula, “Isaya atungili unofu, yumwi vafyangu, kucha fyayandikili:"},{"book":"Maliku","chapter":"7","verse":"7","text":"Vakundundamila hela, pavawula fishovi fya vandu, kucha malayishu va Chapanga!’"},{"book":"Maliku","chapter":"7","verse":"8","text":"“Yumwi mukuvaleka Malawu va Chapanga na kukamula fishovi fya vandu.”"},{"book":"Maliku","chapter":"7","verse":"9","text":"Yesu ayendililili kudeta, “Mukuyihola mugola finofu, lakini muvalema Malawu va Chapanga ili mkamuli fishovi fyenu."},{"book":"Maliku","chapter":"7","verse":"10","text":"Kwa nongwa Musa adetili, ‘Vapikani tati waku na mawaku, mundu yoyosi yamjowola tati mundu awu mamundu dawulayiwi.’"},{"book":"Maliku","chapter":"7","verse":"11","text":"Lakini yumwi mukudeta, kucha mundu yaveli na chindu cha kumtanga tati mundu awu mamundu, lakini kadeta chindu achi ‘Kolibani’ mana yaki, fupu kwa Chapanga,"},{"book":"Maliku","chapter":"7","verse":"12","text":"topi mukudeta, mundu ayu akulemiwa kumtanga tati mundu awu mamundu."},{"book":"Maliku","chapter":"7","verse":"13","text":"Topi, mkuchibedala chilongu cha Chapanga kwanongwa ya fishovi fyenu fyimukamulili. Kandi mukugola findu fitangalili fya ndambu ayi.”"},{"book":"Maliku","chapter":"7","verse":"14","text":"Yesu kalikema kandi lipinga lila lya vandu. Kavawombela, “Mpikanishi vosi mumanya."},{"book":"Maliku","chapter":"7","verse":"15","text":"Kwahela chindu chimuyingila mundu chiwesha kumgola ghavi mwafu. Ila fila fimfuma mundu, fyeni fikumugola ghavi mwafu."},{"book":"Maliku","chapter":"7","verse":"16","text":"Mundu yaveli na majeji va kupikanishila, apikani”"},{"book":"Maliku","chapter":"7","verse":"17","text":"Palilekili lipinga lya vandu na kuyingila munyumba, vanachuli vaki vamdasha mana ya filangushilu afi."},{"book":"Maliku","chapter":"7","verse":"18","text":"Yesu kavawombela, “Hata yumwi muvahela luhala? Topi hata yumwi mumanya ng'odu kucha kwahela chindu chimuyingila mundu kufuma panji chimgola mundu ghavi ‘Mwafu’?"},{"book":"Maliku","chapter":"7","verse":"19","text":"Kwa nongwa chikumuyingila ha mundima, ila chikuyingila munda, pambeli chikufuma panji ya mvili waki.” Kwa kudeta naha, Yesu kafigola filivi fyosi finofu."},{"book":"Maliku","chapter":"7","verse":"20","text":"Kayendelela kudeta, “Chindu chimfuma mundu ndi chimgola ghavi mwafu."},{"book":"Maliku","chapter":"7","verse":"21","text":"Kwa nongwa mundima ya mundu kukufuma hoshu wafu na uwoni na wifi na kuwulagha na fimonga upeji na"},{"book":"Maliku","chapter":"7","verse":"22","text":"uwoni ubafu na wafu na ufyangu na lumatamata pamu na weyi na majowolu na lukilu na upufi."},{"book":"Maliku","chapter":"7","verse":"23","text":"Fyosi afi fikufuma mugati ya mundu, ndi fikumugola mundu ghavi mwafu.”"},{"book":"Maliku","chapter":"7","verse":"24","text":"Pambeli Yesu kawuka mahali pala, kayenda mumbwani ya Tilu. Aku kayingila munyumba yimu na kadayila ha mundu yoyosi amanyi. Lakini kawesha ha kuyififa."},{"book":"Maliku","chapter":"7","verse":"25","text":"Mdadala yumu yavelili na muhinja yaveli na chinyamkela, apikanishili filongu fya Yesu. Topi, bahala pala kamuyendela na kumuwila mumawulu vaki."},{"book":"Maliku","chapter":"7","verse":"26","text":"Mdadala ayu aveli mugiliki na awonikili mumbwani ya Silofoiniki. Kamluva Yesu amuwushi chinyamkela muhinja waki."},{"book":"Maliku","chapter":"7","verse":"27","text":"Lakini Yesu kamuwombela, “Leki tani vana vayikuti. Nyanyi ha kutola filivi fya vana na kuvagayila vagalu.”"},{"book":"Maliku","chapter":"7","verse":"28","text":"Mdadala yula kamuyangula, “Yina Bambu, lakini hata vagalu yivavelili pasi ya mesa vakulya mipwambwa ya filivi fya vana!”"},{"book":"Maliku","chapter":"7","verse":"29","text":"Yesu kamuwombela, “Kwa ndambu yiwuyangulili, yendi kaya dawuwoni chinyamkela kamfuma muhinja waku!”"},{"book":"Maliku","chapter":"7","verse":"30","text":"Mdadala yula kayenda kaya yaki, kamuwona mwana waki kawonja paulili na chinyamkela kamfuma kala."},{"book":"Maliku","chapter":"7","verse":"31","text":"Pambeli Yesu kawuka mumbwani ya Tilu, kayenda mbaka Sidoni afikili lihiva lya Galilaya, kupitila Dekapoli."},{"book":"Maliku","chapter":"7","verse":"32","text":"Vandu vamu vamuyeghela mundu yavelili majogu na yangajila kudeta unofu. Vamluva Yesu amvikili mawoku."},{"book":"Maliku","chapter":"7","verse":"33","text":"Yesu kamukwegha pambali na vandu. Kavika fyala fyaki mumajeji va mundu ayu. Pambeli atemili mita na kugufya lulimi lwa mundu yula."},{"book":"Maliku","chapter":"7","verse":"34","text":"Pambeli Yesu kalola kumbindi, kapumula nendu na kumuwombela mundu ayu, “Efwata” Mana yaki “Fuwuki!”"},{"book":"Maliku","chapter":"7","verse":"35","text":"Bahala pala majeji va mundu yula vadiwuka, lulimi lwaki lufuwuka, kakanda kudeta unofu."},{"book":"Maliku","chapter":"7","verse":"36","text":"Yesu kavakanila kumuwombela mundu yoyosi. Lakini ndambu payendelelili kuvakanila, ndi ndambu yayendililili kukwisha filongu fyaki."},{"book":"Maliku","chapter":"7","verse":"37","text":"Vandu vajinga nendu. Vadeta, “Kagola fyosi finofu. Kavagola majogu vapikana na vangadeta vadeti!”"}]}