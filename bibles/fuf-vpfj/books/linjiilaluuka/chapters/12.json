{"data":[{"book":"LINJIILA LUUKA","chapter":"12","verse":"1","text":"Wa fewndo onsay, tawi yimɓe guluuje guluuje mooɓondirii haa hiɓe yaaɓindira. Onsay Iisaa attii wi'i taalibaaɓe mun ɓen: «Reenee e lewen *Fariisiyaaɓe ɓen, ɗun ko faasiqankaaku ngun."},{"book":"LINJIILA LUUKA","chapter":"12","verse":"2","text":"Alaa ko suuɗii ko feeɲataa, awa kadi alaa gundoo mo andotaako."},{"book":"LINJIILA LUUKA","chapter":"12","verse":"3","text":"Ko ɗun waɗi, kala ko wowluɗon ka niwre feeɲay ɲalorma teɗɗan, e kala ko sowndiɗon ka cuuɗi ewnorte ka warɲakke."},{"book":"LINJIILA LUUKA","chapter":"12","verse":"4","text":"«Mi andinii on yo yiɓɓe an, wota on hulu warooɓe ɓandu ɓen, toonin ɗun alaa ko ɓe waawi."},{"book":"LINJIILA LUUKA","chapter":"12","verse":"5","text":"Mi hollay on On mo gasoton hulude: hulee on Marɗo bawgal warugol bugoo ka jahannama nde wari. Mi andinii on, ko on Marɗo bawgal waɗugol ɗun haanuɗon hulude."},{"book":"LINJIILA LUUKA","chapter":"12","verse":"6","text":"Hinaa seresereeji jowi no yeeyee tammaaji ɗiɗi? Kono Allaahu on kaɲun yejjitaa hay gootun e majji."},{"book":"LINJIILA LUUKA","chapter":"12","verse":"7","text":"Hay cukuli ko'e mon ɗen fow no limaa. Wota on hulu, ko fii hiɗon ɓuri seresereeji buy hittude ka Alla."},{"book":"LINJIILA LUUKA","chapter":"12","verse":"8","text":"«Mi andinii on, kala qirritiiɗo fii an yeeso yimɓe ɓen, *Ɓii-Aaden on kadi qirritoyto fii makko yeeso malaa'ikaaɓe Alla ɓen."},{"book":"LINJIILA LUUKA","chapter":"12","verse":"9","text":"Kono kala yedduɗo fii an yeeso yimɓe ɓen, fii ontigi yeddoyte e yeeso malaa'ikaaɓe Alla ɓen."},{"book":"LINJIILA LUUKA","chapter":"12","verse":"10","text":"Kala wowluɗo Ɓii-Aaden on ko boni, no ara ka yaafanee. Kono kala hoynuɗo *Ruuhu Seniiɗo on yaafantaake."},{"book":"LINJIILA LUUKA","chapter":"12","verse":"11","text":"«Tuma noddaɗon ka juulirɗe e yeeso mawɓe ɓen e laamiiɓe ɓen, wota on jiɓoyo ko jaaboɗon maa ko wi'on."},{"book":"LINJIILA LUUKA","chapter":"12","verse":"12","text":"Ko fii ɗon kisan Ruuhu Seniiɗo on tigi longinay on ko gasoton yewtude kon.»"},{"book":"LINJIILA LUUKA","chapter":"12","verse":"13","text":"Goɗɗo e hakkunde on jamaa wi'i Iisaa: «Karamoko'en, maakanee ben-gooto an on yo men sendodu ndondi amen ndin.»"},{"book":"LINJIILA LUUKA","chapter":"12","verse":"14","text":"O jaabii on neɗɗo, o wi'i: «Ko hombo waɗimmi ɲaawoowo maa sendanoowo on?»"},{"book":"LINJIILA LUUKA","chapter":"12","verse":"15","text":"O watti e ɗun: «Reenee wattanon yiila e kala miile, ko fii ko aaden alɗi woo, ngurndan makko ɗan hinaa e ɗun humii.»"},{"book":"LINJIILA LUUKA","chapter":"12","verse":"16","text":"Onsay o waɗani ɓe ngal misal ɗoo, o wi'i: «No woodunoo neɗɗo alɗuɗo mo toore leydi mun moƴƴiri ɗun fota."},{"book":"LINJIILA LUUKA","chapter":"12","verse":"17","text":"Tawi on neɗɗo no miijotonoo, wi'a: ‹Ko honno mi waɗata, ko fii mi alaa ka mi waɗa ngal coɲal an?›"},{"book":"LINJIILA LUUKA","chapter":"12","verse":"18","text":"O wi'itii: ‹E hino ko mi waɗata kon: Mi lancay tumusuuje an ɗen, mi moƴƴina ɓurɗe ɗe njanɗude ka mi loowa nenɗe an ɗen e piiji an ɗin fow."},{"book":"LINJIILA LUUKA","chapter":"12","verse":"19","text":"Jooni yo wonkii an, ɓay miɗo mari jawle buy ko yonatammi e nder duuɓi buy, yo mi fowto, mi ɲaama, mi yara, mi weltoo!›"},{"book":"LINJIILA LUUKA","chapter":"12","verse":"20","text":"«Kono Allaahu on wi'i mo: ‹Ko an yo faaɗa-hakkiljo, e nder oo jemma ɗoo tigi a ƴantete wonkii maa kin. E hara koo ko faandiɗaa, ko hombo ɗun wontanta?›"},{"book":"LINJIILA LUUKA","chapter":"12","verse":"21","text":"«Awa ko nii woniranta kala on mooɓuɗo jawle e ɓaawo alɗangol Alla.»"},{"book":"LINJIILA LUUKA","chapter":"12","verse":"22","text":"Onsay Iisaa wi'i taalibaaɓe mun ɓen: «Ko ɗun waɗi si mi wi'ay on wonde, wota on aanu fii ko ɲaamon e nder ngurndan mon ɗan maa fii ko ɓornon ɓalli mon ɗin."},{"book":"LINJIILA LUUKA","chapter":"12","verse":"23","text":"Ko fii ngurndan no ɓuri neema, awa kadi ɓandu no ɓuri koltu."},{"book":"LINJIILA LUUKA","chapter":"12","verse":"24","text":"Ndaaree kayakayaaji ɗin: ɗi sankataa, ɗi wa'ataa, ɗi alaa tumusuuje e caagaaje, kono Allaahu on no wurni ɗi, hara-le hiɗon ɓuri colli ɗin hittude."},{"book":"LINJIILA LUUKA","chapter":"12","verse":"25","text":"Ko hombo e mon e nder annde mun waawata ɓeydude ngurndan mun ɗan beru sogonal?"},{"book":"LINJIILA LUUKA","chapter":"12","verse":"26","text":"Si tawii non on waawataa hay ko ɓuri lo'ude kon, haray ko honɗun aananton fii ko lutti kon?"},{"book":"LINJIILA LUUKA","chapter":"12","verse":"27","text":"«Ndaaree no ɗii piindiiji fuɗirta njanɗa, hara-le ɗi gollataa, ɗi saɲɲataa. Kono non mi andinii on, hay Sulaymaana e nder darja mun on fow holtiraali hay wa wootiri e majji."},{"book":"LINJIILA LUUKA","chapter":"12","verse":"28","text":"Si tawii non Allaahu on no holtinirde non hay huɗo wonuko hande ka ngesa kon, bugoyteeko jango ka yiite kon, hara o ronkay waɗande on ko ɓuri ɗun, onon ɓee fanɗa-gomɗinalɓe?"},{"book":"LINJIILA LUUKA","chapter":"12","verse":"29","text":"Onon non wota on yango fii ko ɲaamon maa ko yaron, wota fii ɗun maapin on."},{"book":"LINJIILA LUUKA","chapter":"12","verse":"30","text":"Ko fii ɗun fow ko ɓe gomɗinaa ka aduna ɓen ɗaɓɓata ɗun. Kono Ben mon Wonɗo ka kammu on no andi hiɗon handi e ɗun."},{"book":"LINJIILA LUUKA","chapter":"12","verse":"31","text":"Kono ɗaɓɓee tun laamu makko ngun, ɗin piiji fow ɓeydanoyte on."},{"book":"LINJIILA LUUKA","chapter":"12","verse":"32","text":"«Ko onon yo wuro tosooko, wota on hulu fus, sabu Ben mon Wonɗo ka kammu on tawii no wela mo ka o yeɗa on laamu ngun."},{"book":"LINJIILA LUUKA","chapter":"12","verse":"33","text":"Yeeyee ko jeyɗon kon, okkoron miskinɓe ɓen, moƴƴinee bonfooji ɗi hiɗɗataa, ɗun wonanay on keyee mo lannataa ka kammuuli, ɗon mooƴataa, awa kadi ngujjo meemataa."},{"book":"LINJIILA LUUKA","chapter":"12","verse":"34","text":"Ko fii ko ka keyee mon on woni woo, ɓernde mon nden wonata.»"},{"book":"LINJIILA LUUKA","chapter":"12","verse":"35","text":"«Wonee hebuliiɓe,"},{"book":"LINJIILA LUUKA","chapter":"12","verse":"36","text":"Wa'on wa nde jiyaaɗo tijjii jom mun, hara ko yahuɗo peera, hara no on hewtitiri hoɗɗii, o udditanay mo."},{"book":"LINJIILA LUUKA","chapter":"12","verse":"37","text":"Ɓen jiyaaɓe malii nde jom maɓɓe ari tawi hiɓe aynude. Ka haqiiqa mi andinii on, jom ɓen daditoto, o ɓannana ɓe ko ɓe ɲaama."},{"book":"LINJIILA LUUKA","chapter":"12","verse":"38","text":"Ɓen jiyaaɓe ɓe jom mun tawi no ayna tumbere jemma maa ka tataɓal jemma, haray ɓen malii."},{"book":"LINJIILA LUUKA","chapter":"12","verse":"39","text":"Ko fii andee fota, si tawno jom galle no andunoo nde ngujjo on araynoo wujjugol, haray o accataano galle makko ɗen fusee."},{"book":"LINJIILA LUUKA","chapter":"12","verse":"40","text":"Awa onon kadi hebilee, ko fii Ɓii-Aaden on aroyay e saa'i nde on sogitaaki.»"},{"book":"LINJIILA LUUKA","chapter":"12","verse":"41","text":"Onsay Petruusu wi'i mo kanko Iisaa: «Koohoojo amen, hara ngal misal ɗoo ko fii amen tun kaa ko fii yimɓe ɓen fow?»"},{"book":"LINJIILA LUUKA","chapter":"12","verse":"42","text":"Koohoojo on jaabii mo, wi'i: «Hara ko golloowo hombo reeniiɗo holniiɗo woni ko jom mun halfinta neemingol kurkaaɗi mun ɗin e saa'i haanuɗo?"},{"book":"LINJIILA LUUKA","chapter":"12","verse":"43","text":"Maloore wonanii on jiyaaɗo mo jom mun ari tawi no jokkiri non."},{"book":"LINJIILA LUUKA","chapter":"12","verse":"44","text":"Ka haqiiqa mi andinii on, o halfinay mo jawle makko ɗen fow."},{"book":"LINJIILA LUUKA","chapter":"12","verse":"45","text":"Kono si on jiyaaɗo wi'itike: ‹Jom an neeɓii araali›, onsay, o nangana tilfugol kurkaaduuɓe ɓen worɓe e rewɓe e ɲaamugol yara haa mandila,"},{"book":"LINJIILA LUUKA","chapter":"12","verse":"46","text":"jom on jiyaaɗo aray nde on jiyaaɗo sabbaaki mo e saa'i mo o sogitaaki, o letta mo lette sattuɗe, o waɗa mo ka ɓe gomɗinaa ɓen waɗetee ton."},{"book":"LINJIILA LUUKA","chapter":"12","verse":"47","text":"«Jiyaaɗo anduɗo faaleeji jom mun ɗin, kono o eɓɓindaaki, maa o waɗaali faaleeji jom makko ɗin, o piyete piggal ɗuuɗungal."},{"book":"LINJIILA LUUKA","chapter":"12","verse":"48","text":"Kono si tawii non ontigi andaa faale jom mun on, o waɗii kuuɗe fodduɗe e donkineede, o foccete ko hawri. On okkoraaɗo ko ɗuuɗi ƴantete ko ɗuuɗi, awa kadi on halfinaaɗo ko ɗuuɗi landitoyte ko ɓurti.»"},{"book":"LINJIILA LUUKA","chapter":"12","verse":"49","text":"«Miɗo ari bugagol yiite e oo aduna, mi faalete hara nge huɓɓii!"},{"book":"LINJIILA LUUKA","chapter":"12","verse":"50","text":"Kono no woodi loƴegol ngol mi loƴoytee, e maanaa ɗun ko tampere, ɗoo yo ɗun sollitanan, haray miɗo sonjii."},{"book":"LINJIILA LUUKA","chapter":"12","verse":"51","text":"E hara on sikku ko addugol ɓuttu e oo aduna mi arani? Oo'o, hinaa ɗun, kono ko liddondiral mi addi."},{"book":"LINJIILA LUUKA","chapter":"12","verse":"52","text":"Ko fii gila jooni njowo wonduɓe e nder suudu ɓe woncondiray, tato liddondiray e ɓeya ɗiɗo, ɓeya ɗiɗo kadi liddondira e ɓeya tato."},{"book":"LINJIILA LUUKA","chapter":"12","verse":"53","text":"Baaba liddondiray e ɓiɗɗo, ɓiɗɗo liddondira e baaba, neene liddondira e jiwo mun, jiwo kadi liddondira e neene mun, debbo liddondira e esiraawo mun jiwo, jiwo on kadi liddondira e esiraawo mun debbo.»"},{"book":"LINJIILA LUUKA","chapter":"12","verse":"54","text":"Iisaa wi'i kadi jamaa on: «No yiiruɗon duulere no immori ka hirnaange, on wi'ay kisan ‹ndiyan ɗan aray›, ɗun wonira non."},{"book":"LINJIILA LUUKA","chapter":"12","verse":"55","text":"Awa kadi no yiiruɗon hendu ndun iwrii sengo ɲaamo woo, on wi'ay ‹nguleendi ndin arii›, ɗun kadi waɗa."},{"book":"LINJIILA LUUKA","chapter":"12","verse":"56","text":"Ko onon yo faasiqiiɓe, on waawii faamude fii ko feeɲi ka leydi kon e ko feeɲi ka kammu kon. Ko fii honɗun non on waawaali andude oo saa'i fewndiiɗo ɗoo?"},{"book":"LINJIILA LUUKA","chapter":"12","verse":"57","text":"«Hara ko fii honɗun onon on waawataa faamande hoore mon ko feewi kon?"},{"book":"LINJIILA LUUKA","chapter":"12","verse":"58","text":"Nde an e mo haɓiduɗaa hiɗon yaha ka yeesoojo on woo, waɗu feere no faamondiriron ka laawol, fii wota o watte e juuɗe ɲaawoowo on, on ɲaawoowo kadi watte e juuɗe aynooɓe kaso ngon, ɓen sokoye."},{"book":"LINJIILA LUUKA","chapter":"12","verse":"59","text":"Mi andinii ma, a yaltataa ɗon fannamaa a yoɓaali mbuuɗu sakkitoro on.»"}]}