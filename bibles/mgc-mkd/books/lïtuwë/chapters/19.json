{"data":[{"book":"Lïtuwë","chapter":"19","verse":"1","text":"Mati Apolo ëdï mï Koriti, Pawolo ï'bë kyëtï dakaŋo, ehe oko mï Efeso. Ani mo i'ja kya vo lö'bö 'ba Yere maakowe."},{"book":"Lïtuwë","chapter":"19","verse":"2","text":"Mo ako'jo hë zë iya henye, “Mati ï'dïyë koma 'be mï Yësu, ï'dï Lawo Laka ku zi ye?” Zë aya'bannï dɔ mo iyannï henye, “E e, gba dowo ze kö'du 'ba Lawo Laka dë.”"},{"book":"Lïtuwë","chapter":"19","verse":"3","text":"Pawolo ako'jo hë zë iya henye, “Here, bapatisi 'ba a'di ra ïrïyë?” Zë aya'bannï dɔ mo iyannï henye, “Bapatisi 'ba Yowani.”"},{"book":"Lïtuwë","chapter":"19","verse":"4","text":"Pawolo aya'ba dɔ mo iya henye, “Yowani abapatisi vïdï, here zi dë nnï kotɔ zi Wïrï. Mora mo ayada kpa zi zë, vïdï maako ëdï tayi, ehe zë akï'dï koma 'bënnï mï mo. Yësu ra vïdï mati Yowani ëdï ame'do kö'du mo.”"},{"book":"Lïtuwë","chapter":"19","verse":"5","text":"Tapëtï vïdï owonnï Pawolo iya nenye, abapatisi zë mï ru 'ba Yere Yësu."},{"book":"Lïtuwë","chapter":"19","verse":"6","text":"Here, Pawolo ï'dï kala nï dë zë. Ï'dï Lawo Laka ku zi zë ehe zë ame'donnï ha kazi yɔlɔ maako aba, ehe kumë me'do."},{"book":"Lïtuwë","chapter":"19","verse":"7","text":"Ani ëdï kaa kora 'butë dɔmorïyö mï gboko nenye."},{"book":"Lïtuwë","chapter":"19","verse":"8","text":"Yehe wota aba, Pawolo ï'bë mï bi 'ba mötu 'ba Yude, ehe ame'do vïdï ëtï kazi tere kö'du damöku 'ba Wïrï. Mo ayɔnzɔ zi dë zë lëlu,"},{"book":"Lïtuwë","chapter":"19","verse":"9","text":"mora maakowe tëmï zë na vo kazi kö'du kowo, ehe ombannï dë zi koma. Ta da komo vïdï kayo, zë iyannï kö'du kyënyë ra gërï 'ba Wïrï. Pawolo ila zë, ehe oba vo lö'böwë nï aba zi loko yandi 'ba Tiyerenisi."},{"book":"Lïtuwë","chapter":"19","verse":"10","text":"Mo ame'do ani 'duwï kɔɔ rïyö, le Yuda biya ehe tu'dë maakowe mï Asiya owonnï kö'du kise 'ba Yere."},{"book":"Lïtuwë","chapter":"19","verse":"11","text":"Wïrï ï'dï kyigɔ zi Pawolo kö'du koro ko'dɔ."},{"book":"Lïtuwë","chapter":"19","verse":"12","text":"Vïdï obannï mandïlï ehe bɔngɔ mati ise ida ra Pawolo, ehe zë ïnjënnï zë, zi vïdï biya mati na rakɔɔ. Biya vïdï mati na rakɔɔ akɔ'jɔ, ehe dakyikyi ï'bënnï yaga."},{"book":"Lïtuwë","chapter":"19","verse":"13","text":"Kya kora Yuda maakowe, ï'bënnï toko yɔnzɔ zi kore dakyikyi yaga mï ru 'ba Yere Yësu. Zë iyannï zi dakyikyi henye, “Ayi yaga mï ru kölö 'ba Yësu, mati Pawolo ëdï ayëtï!”"},{"book":"Lïtuwë","chapter":"19","verse":"14","text":"Gisi kora madɔmorïyö 'ba kyedre 'ba vo karase 'ba Yude, ru mo Seva gisi 'bɔmo ëdïnnï ko'dɔ nenye."},{"book":"Lïtuwë","chapter":"19","verse":"15","text":"Ko'do maako aba dakyikyi iya zi zë henye, “Ma yɔlɔ Yësu, ehe mowo kö'du Pawolo, mora yï 'bëyï ëyï?”"},{"book":"Lïtuwë","chapter":"19","verse":"16","text":"Mora kora mati dakyikyi aba mï nï ne, öfu dë zë ehe u'bö zë. Zë ahonnï yaga ta loko, na ga mbiya ehe ɔŋɔ aba."},{"book":"Lïtuwë","chapter":"19","verse":"17","text":"Mati Yude ehe tu'dë maakowe mï Efeso owonnï kö'du nenye, zë tere aba, here zë ayetonnï ru 'ba Yere Yësu."},{"book":"Lïtuwë","chapter":"19","verse":"18","text":"Yaanya aba vo lö'bö kayo odrɔ hë nnï ga kö'du kyënyë mati nëdïnnï ako'dɔ."},{"book":"Lïtuwë","chapter":"19","verse":"19","text":"Kya maakowe mati na vo mörï ne, ikannï buku 'bënnï ehe o'bɔ zë komo vïdï kayo. Buku nenyee ogo kpuluku'butëmuyï kɔhi ŋbiriṛi."},{"book":"Lïtuwë","chapter":"19","verse":"20","text":"Here kö'du kise 'ba Yere apere rë nï, ehe ayi ndra na kyigɔ."},{"book":"Lïtuwë","chapter":"19","verse":"21","text":"Tapëtï kö'du nenye biya o'dɔ rë nï ku, Pawolo omba zi tï'bë Mesedɔniya ehe Akasiya da gërï 'bënï Yerusalema. Pawolo iya henye, “Ta nani ma katï'bë gba zi Roma.”"},{"book":"Lïtuwë","chapter":"19","verse":"22","text":"Here mo utu vo kɔnyi 'bënï rïyö, Timotiyɔ ehe Eresitɔ zi Mesedɔniya. Mora mo alima nduwë tisi mï Asiya."},{"book":"Lïtuwë","chapter":"19","verse":"23","text":"Mï kadra nani kö'du kyënyë o'dɔ rë nï mï Efeso ga kö'du Gërï 'ba Yere."},{"book":"Lïtuwë","chapter":"19","verse":"24","text":"Vo toka 'ba manzede kuku maako ru mo Demetrisi ëdï lɔɔ 'bënï aba, ko'dɔ wïrï mbiya 'ba Aratemisi tëmï manzede. Zë mati o'dɔnnï lɔɔ zi mo, i'jannï kɔhi kyɔ."},{"book":"Lïtuwë","chapter":"19","verse":"25","text":"Demetrisi ika bi kölö vïdï mati mï lɔɔ kölö ne, ehe iya henye, “Aboka me, ayɔle dëdï lima na laka ga kö'du nenye."},{"book":"Lïtuwë","chapter":"19","verse":"26","text":"Mora tïnyö onge ku, ehe kowo hala kora nenye Pawolo ëdï vïdï kayo kofɔ, anza dë nje mï Efeso, mora ta ga bi ne biya mï Asiya. Mo iya henye, wïrï mati ze vïdï köndu dëdï ko'dɔ mo ne, anza wïrï ma tïnyö ra dë."},{"book":"Lïtuwë","chapter":"19","verse":"27","text":"Vïdï biya akayeto kö'du kyënyë kiya ra lɔɔ 'beze. Vïdï atɔrɔnnï ta bi koro wïrï kyedre 'ba Aratemisi, mati ëdï mötu mï Asiya ehe biya mï damöku ne.”"},{"book":"Lïtuwë","chapter":"19","verse":"28","text":"Mati vïdï 'ba lɔɔ owonnï nenye, ënyïnnï na kamo ehe ayetonnï hë nnï gbögbö, “Kyedre ra Aratemisi, wïrï 'ba Efeso.”"},{"book":"Lïtuwë","chapter":"19","verse":"29","text":"Kandi gawo kyedre ne ku ha gbögbö aba, ehe vïdï kora maakowe ïrïnnï Gayisu ehe Arisitarisi, mati ayinnï ta Mesedɔniya Pawolo aba. Here vïdï biya ahonnï bi 'ba ratɔtɔ 'ba gawo."},{"book":"Lïtuwë","chapter":"19","verse":"30","text":"Pawolo na bi dë nï omba tï'bë komo vïdï kayo, vo kome ilannï mo dë."},{"book":"Lïtuwë","chapter":"19","verse":"31","text":"Kya 'ba vo kalakonda maakowe mati na aboka 'bɔmowe utunnï kö'du kise kpa zi mo, mo lenze kazi tï'bë."},{"book":"Lïtuwë","chapter":"19","verse":"32","text":"Vïdï kayo bi 'ba ratɔtɔ ne, hë nnï gbögbö kö'du wa maako, ehe agamowe kpa hë nnï gbögbö ga kö'du maakowe. Da vïdï biya na wïrï wïrï, ehe na kayo tëmï zë ayɔlɔnnï dë kö'du a'di nayinnï gɔ mo bi kölö."},{"book":"Lïtuwë","chapter":"19","verse":"33","text":"Vo dagba 'ba Yude adu'dunnï kora maako ru mo Alekazende komo vïdï kayo, ehe ayetonnï yada zi mo a'di ra zi kiya. Mo ame'do kala nï aba zi zë tɔrɔ ti, ehe ayɔnzɔ zi mï kö'du ne ya'ba, a'di ra ëdï tï'bë dagba."},{"book":"Lïtuwë","chapter":"19","verse":"34","text":"Mora mati vïdï kayo ongɔnnï mo Yuda ra, zë biya agbögbö hë nnï kadra rïyö aba, “Kyedre ra Aratemisi, wïrï 'ba Efeso.”"},{"book":"Lïtuwë","chapter":"19","verse":"35","text":"Ndundu mo aba vo mï turu 'ba gawo ne, o'dɔ vïdï kayo zi tëdï ti. Here mo iya henye, “Vïdï 'ba Efeso, vïdï biya mï damöku ne ayɔlɔnnï henye yëkëlu ëdï mï kutë gawo kyedre 'beze, ga kö'du zi mötu kyedre wïrï Aratemisi. Ëyï ra ayɔlɔ dë henye, kyïnë mo, mati alëpï ta komorïyë, ëdï kinye?"},{"book":"Lïtuwë","chapter":"19","verse":"36","text":"Vïdï maako ɔ'bɔ dë tandi ga kö'du nenye. Here, alime ti, o'de kö'du kyënyë maako dë."},{"book":"Lïtuwë","chapter":"19","verse":"37","text":"Ike kora nenyee kinye, anza dë le, zë ra olɔnnï yëkëlu mandere lidi wïrï 'beze."},{"book":"Lïtuwë","chapter":"19","verse":"38","text":"Ëzë Demetrisi vo lɔɔ 'bënï ëtï asusunnï vïdï maako, dëdï ze kalakonda aba, 'duwï bi 'ba vurë ëdï na yëhu. Vurë akikye rë nï 'da ani."},{"book":"Lïtuwë","chapter":"19","verse":"39","text":"Ëzë waako ëdï ndra ta da mati ombe, akakɔ'jɔ mï bi 'ba vurë."},{"book":"Lïtuwë","chapter":"19","verse":"40","text":"Tapëtï kö'du mati o'dɔ rë nï ndenye, kyënyë mo ëdï, akasusu ze ra, na vo kö'du kï'dï pere. Wakila anza dë ga kö'du biya 'ba kö'du kï'dï pere ne, da tɔ'be dë zi hu kö'du ma laka ne kiya.”"},{"book":"Lïtuwë","chapter":"19","verse":"41","text":"Tapëtï kö'du nenye kiya, mo apere ratɔtɔ ne, mo ayada zi vïdï tï'bënnï."}]}