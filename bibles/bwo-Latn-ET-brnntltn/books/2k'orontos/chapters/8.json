{"data":[{"book":"2 K'orontos","chapter":"8","verse":"1","text":"T eshuwotso! Ik'o Mek'odonin fa'a Ik' maa moowwotssh bí imts s'aato itsh daniyo shunfone."},{"book":"2 K'orontos","chapter":"8","verse":"2","text":"Bowere ay gond bek'on faderne, b́woteferoru bogen'úo ayidek't eene, ayidek't tugurtswotsi bo wotiyaloru dab een teudo woshrne."},{"book":"2 K'orontos","chapter":"8","verse":"3","text":"Bo faltsok'onat bofaltsoniyere bogo bo shunon bo imtsok'o taa boosh gawitwe,"},{"book":"2 K'orontos","chapter":"8","verse":"4","text":"8:1-4 Rom 15:26  Yhud datsatse beyiru Kirstiyaniwots ash tep'i gowo boosh baziyerawok'o kup'idek't noon bok'oni."},{"book":"2 K'orontos","chapter":"8","verse":"5","text":"Bowere bo k'oltso no nokotirwoniyere boge, shin shin botoko doonzosh boimi, manats dabtnu Ik' shunok'on botoko noosh imrne."},{"book":"2 K'orontos","chapter":"8","verse":"6","text":"Finan shin shinon fintso Titoyi b́ wottsotse andoor bo teudi finan s'uwaats de'am b́ betsitwok'o bín k'onitwe"},{"book":"2 K'orontos","chapter":"8","verse":"7","text":"It imnetiyon, noon keew keewon, danon, kup'on, nooke dan itdek'ts shunon jam keewono bogfte, tewd dooyi finannowere it bogetwok'o wotowe."},{"book":"2 K'orontos","chapter":"8","verse":"8","text":"Eshe, tietir azazonaliye, ernmó k'oshuwots imon kup' woto it kup' wotonton no nohir it shuno ar b́ woto shu'ar s'iilosha etaatniye."},{"book":"2 K'orontos","chapter":"8","verse":"9","text":"It no doonz Iyesus Krstos s'aato danfte bí eegoru dab gaaletsk b́ wotiyaloru bí tugurets wotat it galetswotsi it wotituwok'o itsha ett tugretsk b́ woti."},{"book":"2 K'orontos","chapter":"8","verse":"10","text":"Han jagosh itsh sheeng araat be'ets izo itsh imetwe, beshts dúron im mec'r b́ woterawo han k'alosh shini geetswots itne b́ teshi."},{"book":"2 K'orontos","chapter":"8","verse":"11","text":"Eshe imosh it detsts shúno finats jitsit s'uwo maants b́ bodetwok'o it faltsok'on it gawts man and k'aluwere."},{"book":"2 K'orontos","chapter":"8","verse":"12","text":"Imosh sheeng shun detstso b́ beyal ashman tewdi doon b́ detstso b́ imala boko bíangalon b́ímíshaliye."},{"book":"2 K'orontos","chapter":"8","verse":"13","text":"Hanowere ti etir it únets taalo it wotitwok'owa bako it imon it kic'efere k'oshwots bín kash bodek'isha etaatniyaliye"},{"book":"2 K'orontos","chapter":"8","verse":"14","text":"It it kic'or bogizo it kic'ats b́ jinetwok'o and it gizo bok'ic'ats jinee, hank'on it dagotse manuts woto beetwe."},{"book":"2 K'orontos","chapter":"8","verse":"15","text":"8:15 Kesh. 16:18  Hanwere, «Ayi ko'itswotssh oreratse, múk' ko'itswotsshowere shapratse» ett guut'etsok'one."},{"book":"2 K'orontos","chapter":"8","verse":"16","text":"Taa itsh t shiyanirwok'o Titowere itsh b́ nibon b́ shiyanituwok'o woshts Ik'o údewe."},{"book":"2 K'orontos","chapter":"8","verse":"17","text":"Tito it maants b́weet b́ took shunon tuut gene'ona bako no nok'onts mec'roshaliye."},{"book":"2 K'orontos","chapter":"8","verse":"18","text":"Doo shishiy nabon Ik'maa jamooke údetso eshúwo bínton woshitwone."},{"book":"2 K'orontos","chapter":"8","verse":"19","text":"Haniyere dambon eshuwan no sheeng finan doonzo mangosh nofinorat finosh nodetsts sheeng shuno nokitsor noonton amt nofiinman b́ tep'etwok'o Ik'i moowwots n marat'etsoniye."},{"book":"2 K'orontos","chapter":"8","verse":"20","text":"Tewdi doon imets gizan nok'eezor noshútso b́ t'afrawok'o no atso kordek'etwone."},{"book":"2 K'orontos","chapter":"8","verse":"21","text":"8:21 Ari. 3:4  Noo nogeyiru keewo doonzo shinatse s'uz b́woterawo ashuwots shinatse kááw wotts keewo k'ale."},{"book":"2 K'orontos","chapter":"8","verse":"22","text":"Ayoto ay weeron fadere kup'at fintso wotat daatsetso no'eshuwi Titowi bonton woshitwone, bí itatse b́detsts imnetiyo een b́wottsotse and finann iti tep'osh b́detsts kup'at fino awurtsooniyere boge."},{"book":"2 K'orontos","chapter":"8","verse":"23","text":"Tito jango dano b́geyitka wotiyal itn tep'osh taanton finirwo, fini weeron ttohe, bínton tohaat weyiru k'oshwots jango b́wotiyalowere bo Ik'i moowwotsatse naashuwots, Krstos mangosh need'tswotsiye."},{"book":"2 K'orontos","chapter":"8","verse":"24","text":"Mansh it shúno boosh kitswere, hank'on it shunonat itatse nodetsts it'o k'awtsalko b́ woterawok'o Ik'i maa jamwotssh kitsitute."}]}