{"data":[{"book":"Itendwa","chapter":"16","verse":"1","text":"Paulo ngaika ku Debe na ku Lusta, okwatama napunji jumwe ojwakemigwa Timoteo. Umamundu uyo akiba aamine, akiba Nhyahudi, nambu awamundu bakiba Agiliki."},{"book":"Itendwa","chapter":"16","verse":"2","text":"Timoteo ngabanchalakicha kwambone bandu boa abaamine buku Lusta na buku Ikonio."},{"book":"Itendwa","chapter":"16","verse":"3","text":"Paulo ngampala Timoteo alongwane nakwe, ku yenie nganhwina. Atenda nyene magambu Akayahudi boa abatama penia bamanyi kube awamundu Timoteo bakiba Agiliki."},{"book":"Itendwa","chapter":"16","verse":"4","text":"Apabakiba bakapeta muilambo yene, ngabalengela bandu abaamine amuli ejiamuligwe na achandundame na akinanhota ba Kuyelusalemu, na ngabalengela angweto bijijali amuli jenie."},{"book":"Itendwa","chapter":"16","verse":"5","text":"Penia, kikuta cha bandu abunhwamini Kilisto ngikijendeke komala kuimani nu kola kukujonjake bandu kila machoba."},{"book":"Itendwa","chapter":"16","verse":"6","text":"Angweto ngabatyanga kupete ku kilambo cha Fulugia na kilambo cha Galatia magambu Uhuke jwa Chwapi ngabakanakia batangache nhwalo gwenio kuilambo ya Asia."},{"book":"Itendwa","chapter":"16","verse":"7","text":"Apabaikanga kumipaka ja Bisinia, ngabajiga kujingila ku ilambo ya ku Betania, nambu Uhuke jwa Yesu ngabakanakia benia."},{"book":"Itendwa","chapter":"16","verse":"8","text":"Kuyenie, ngabapetela ku Bisinia, ngabajenda mpaka ku Toloa."},{"book":"Itendwa","chapter":"16","verse":"9","text":"Kilo jenie, Paulo ngalola malolo agammona mundu jumwe jwa Makedonia ajemite papa nu kunnyopa, “Nnyombeke, nhwike Makedonia mutujangate.”"},{"book":"Itendwa","chapter":"16","verse":"10","text":"Kingobutu Paulo pukulola malolo genia, ngutupanganika chokwe kujenda Makedonia, gambu tumanyi kutenda Nnoongo atukemite tatangachile bandu Nhwalo Gwambone."},{"book":"Itendwa","chapter":"16","verse":"11","text":"Kuboke ku Toloa, ngutujenda kwa ngalaba mpaka ku Samotilake, na malabo jakwe ngutuika ku Neapoli."},{"book":"Itendwa","chapter":"16","verse":"12","text":"Kuboke kwenio, ngutujenda mpaka kukilambo cha ku Filipi, pannyini pikilambo kikolongwa cha mukilambo cha Makedonia, apapakiba na kingwana cha Loma. Ngututama pikilambo chenie kwa machoba majingi."},{"book":"Itendwa","chapter":"16","verse":"13","text":"Lichoba lya Kupomolela ngutupita panja ja kilambo, ngutujenda pambwega ja lukemba tupemelela penia paali pa Akayahudi pabakongana kunng'ongalela Nnoongo. Ngututama, ngutulongela na akikege abakonganinge paali penia."},{"book":"Itendwa","chapter":"16","verse":"14","text":"Kati ja abakiba bakatupenakia akiba munkege jumwe ojwanng'ongale Nnoongo ojwakemigwa Lidia kuboke ku Tiatila, ojwakiba nhucha ngobo ya bei ngolongwa. Angwana ngubujogola mojo gwakwe ngagapokela malobe ga Paulo agakiba akalongela."},{"book":"Itendwa","chapter":"16","verse":"15","text":"Kuboka pa bandu ba nyumba jakwe kubatichigwa, ngatukoka akalenga, “Anda kweli nnoilinge kube nenga naamini Angwana, nhwikange ukaja ntamange.” Ngatukwajalila tujende."},{"book":"Itendwa","chapter":"16","verse":"16","text":"Lichoba limwe putujenda paali pukugongalela, ngutukongana na mpakachi kamwale ojwakiba na nchepela ogunhwotwiya kulondola agaika. Oju bachumila uloi ndu akangwana mundu kukulondola kwakwe."},{"book":"Itendwa","chapter":"16","verse":"17","text":"Ngankengama Paulo na twenga, akapeta kuchobela nu kulenga, “Angwetwa nga akapakachi ba Nnoongo Nkolongwa Ojwabi kunani! Bantangachilanga ndela ju komboka!”"},{"book":"Itendwa","chapter":"16","verse":"18","text":"Ngatenda yene kwa machoba majingi, mpaka Paulo ngachimwa yene ngatendabuka ngaulengela nchepela gwenio, “Ku liina lya Yesu Kilisto nunhwamulicha mampite mundu jonjo!” Nchepela ngugummoka kingobucho."},{"book":"Itendwa","chapter":"16","verse":"19","text":"Akangwana mundu pabamanya kuhyobale kwabe kupata uloi kupeile, ngabampuki Paulo na Sila ngabautanga mpaka kukitamo chakananhota kwa akakolongwa."},{"book":"Itendwa","chapter":"16","verse":"20","text":"Ngabaleta angweto mpaka ku akilongoi ba Loma nu kulenga, “Bandu bamba Akayahudi na baletanga kijonga pikilambo chito."},{"book":"Itendwa","chapter":"16","verse":"21","text":"Angweto babola ikobo yangapaligwa muma lagilo gito tubandu ba Loma na tupaligweje kuijeketela ikobo yene nu kamula.”"},{"book":"Itendwa","chapter":"16","verse":"22","text":"Nkenga gwa bandu ngabalondana pamwe ngugu nnyingalila Paulo na Sila."},{"book":"Itendwa","chapter":"16","verse":"23","text":"Kuboka pa kuputigwa muno, ngabajingia mukipungo, na nnenda jukipungo ngaamulichigwa kabeke ulenda nkolongwa muno."},{"book":"Itendwa","chapter":"16","verse":"24","text":"Nnenda jwenio papokela amuli jenie ngababekanga chumbi cha nkati na katabanga makongono panakati ju lueke."},{"book":"Itendwa","chapter":"16","verse":"25","text":"Panakati juwiku Paulo na Sila bakiba bakagongalela nukujemba miambo ju kunnumbali Nnoongo na akapungwa bange bakibanga bakajoa."},{"book":"Itendwa","chapter":"16","verse":"26","text":"Kingobutu ngukupiti kulendema kukolongwa kulundope, ngilitikatika nyumba ja kipungo. Upo milyango ngijijogoka na mitondolo ngijikuluguka kuboka mwa akapungwa boa."},{"book":"Itendwa","chapter":"16","verse":"27","text":"Nnenda jwa kipungo pajimukaga, nukujibona milyango jijogwike, apemelela kutenda akapungwa batilangite, nayene ngacholomo upanga gwakwe apalakukikoma mwene."},{"book":"Itendwa","chapter":"16","verse":"28","text":"Nambu Paulo ngakwaja kulilobe likolongwa, “Mikikikomaje mmene! Twe tuboa tubi pamba!”"},{"book":"Itendwa","chapter":"16","verse":"29","text":"Nnenda jwa kipungo ngankema mundu alete lumuli, nnenda jwenio ngabutiki unyumba, nu kugwe pamakongono ga Paulo na Sila kongo akalendemela kukujogopa."},{"book":"Itendwa","chapter":"16","verse":"30","text":"Penia ngabalongaleya panja nukonya, “Ananhota, ndendani mbate komboka?”"},{"book":"Itendwa","chapter":"16","verse":"31","text":"Angweto ngabajanga, “Maamini Angwana ana Yesu na mwe mankomboka pamwe na nyumba jinu joa.”"},{"book":"Itendwa","chapter":"16","verse":"32","text":"Penia angweto ngabatangachi lilobe lya Angwana kumundu jwenio pamwe na bandu boa buunyumba jabe."},{"book":"Itendwa","chapter":"16","verse":"33","text":"Kilo ujo nnenda jwa kipungo ngajenda kajeleya mabanga gabe na benia boa buunyumba jabe ngababatichigwa kingobucho."},{"book":"Itendwa","chapter":"16","verse":"34","text":"Kubokapenia ngabatola Paulo na Sila kachakwe ngabape chakulya chukulye. Beniabo na bandu bunyuumba jabe ngaba alamwojo magambu benia ngoe bunhwamini Nnoongo."},{"book":"Itendwa","chapter":"16","verse":"35","text":"Piika kindabi akakolongwa ba Loma ngabakinga akalenda akolongwa ngabaamulicha, “Maleke bajabule.”"},{"book":"Itendwa","chapter":"16","verse":"36","text":"Yene nnenda jwa kipungo ngannenge Paulo, “Akakolongwa ba Loma bapangite amuli kwinu nuku Sila tunnekekeye. Ngoe mmokange nnyabule kwa tengela.”"},{"book":"Itendwa","chapter":"16","verse":"37","text":"Nambu Paulo ngabalenge nkolongwa jwa akalenda, “Twe tubonikinije nililemwa lya lyoa, ngubutuputanga nnongi ja bandu na twe tubandu ba Loma! Na benia ngubu tubeka mukipungo. Na ngoe bapalanga kutulekekeya twenga kinunu. Kubeje! Maleke akakolongwa ba Loma baikange kutupia twe.”"},{"book":"Itendwa","chapter":"16","verse":"38","text":"Akakolongwa ba akalenda ngabajenda kulanduli genia kwa akakolongwa ba Loma, na kingobu apabajoa kutenda Paulo na Sila bakibanga bandu ba Loma angweto ngaba jogopa muno."},{"book":"Itendwa","chapter":"16","verse":"39","text":"Yene akolongwa ba Loma ngabajenda kapembelanga, kubokapenia angweto ngabalenge bajabulange Paulo na Sila na kalongolea baboke kilambo chenie."},{"book":"Itendwa","chapter":"16","verse":"40","text":"Paulo na Sila ngaba pita mukipungo ngabajabu kunyumba ja Lidia. Penia angweto ngaba kongana na bandu abaamini, nukulonge malobe gakape mojo angweto na ngababoka."}]}