{"data":[{"book":"5 Mose","chapter":"34","verse":"1","text":"Na Mose fi Moab asase tataw so foro kɔɔ Nebo Bepɔw so, san foroo Pisga a etwa Yeriko. Ɛhɔ na Awurade kyerɛɛ no asase no nyinaa, efi Gilead kosi Dan;"},{"book":"5 Mose","chapter":"34","verse":"2","text":"Naftali nsase nyinaa; Efraim ne Manase nsase; Yuda nsase nyinaa kosi Ntam Po no ho;"},{"book":"5 Mose","chapter":"34","verse":"3","text":"Negeb; ne nsase a efi Yeriko Bon, ne Mmɛ Kuropɔn no de kosi Soar tɔnn."},{"book":"5 Mose","chapter":"34","verse":"4","text":"Na Awurade ka kyerɛɛ Mose se, “Eyi ne asase a mekaa ntam hyɛɛ ho bɔ kyerɛɛ Abraham, Isak ne Yakob se mede bɛma wɔn asefo no. Afei, mama wo de wʼani ahu, nanso worentwa nkɔ so.”"},{"book":"5 Mose","chapter":"34","verse":"5","text":"Na Mose, Awurade somfo no wuu wɔ Moab asase so sɛnea Awurade kae no."},{"book":"5 Mose","chapter":"34","verse":"6","text":"Wosiee no wɔ obon bi a ɛne Bet-Peor di nhwɛanim, nanso ebesi nnɛ, obiara nnim faako a ne da wɔ."},{"book":"5 Mose","chapter":"34","verse":"7","text":"Mose dii mfirihyia ɔha ne aduonu na owui, nanso na nʼani hu ade yiye na ne ho nso yɛ den."},{"book":"5 Mose","chapter":"34","verse":"8","text":"Israelfo suu no nnafua aduasa wɔ Moab tataw so ara kosii sɛ nʼayiyɛ kɔɔ awiei."},{"book":"5 Mose","chapter":"34","verse":"9","text":"Afei, Nun babarima Yosua nyaa nyansa honhom, efisɛ Mose de ne nsa guu ne so. Enti Israelfo yɛɛ osetie maa no na wɔyɛɛ biribiara sɛnea Awurade hyɛɛ Mose no ara pɛ."},{"book":"5 Mose","chapter":"34","verse":"10","text":"Mose akyi no, odiyifo biara mmaa Israel a Awurade nim no anim ne anim"},{"book":"5 Mose","chapter":"34","verse":"11","text":"a Awurade somaa no ma ɔkɔyɛɛ anwonwade ne nsɛnkyerɛnne a ɛyɛ hu wɔ Misraim asase so de tiaa Farao ne ne mpanyimfo nyinaa wɔ asase no so nyinaa."},{"book":"5 Mose","chapter":"34","verse":"12","text":"Na obiara nnaa tumi kɛse anaa ahodwiriw nneyɛe adi te sɛnea Mose yɛɛ wɔ Israel nyinaa ani so no."}]}