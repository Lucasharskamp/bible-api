{"data":[{"book":"Maluko","chapter":"10","verse":"1","text":"Yesu awukili penapo akahamba kumuji wa Yudea, kumwambu ya mfuleni Yoludani. Msambi wa vandu wamuhambalili kavili, mwene akavawula ngati chayavili mvelu waki."},{"book":"Maluko","chapter":"10","verse":"2","text":"Vafalisayu vangi vamhambalili vakamkota chakumlinga, “Wu, Malagizu ga Chapanga giyidakila mgosi kumleka mdala waki?”"},{"book":"Maluko","chapter":"10","verse":"3","text":"Yesu akavayangula, “Musa avalagizi kyani?”"},{"book":"Maluko","chapter":"10","verse":"4","text":"Vene vakajova, “Musa atiyidakili kuvya mgosi ihotola kumpela mdala waki balua na kumleka.”"},{"book":"Maluko","chapter":"10","verse":"5","text":"Nambu Yesu akavajovela, “Musa ayidikili kuvayandikila Mihilu yeniyi, ndava ya unonopa neju wa kuwuliwa kwinu."},{"book":"Maluko","chapter":"10","verse":"6","text":"Nambu Musa ayandiki kutumbula kuwumbwa kwa mulima, Chapanga awumbili mgosi na mdala."},{"book":"Maluko","chapter":"10","verse":"7","text":"Ndava yeniyo mgosi yati akumleka dadi na nyina waki, yati iwungana na mdala waki,"},{"book":"Maluko","chapter":"10","verse":"8","text":"navene vavili yati vivya higa yimonga. Hinu vene vavili lepi kavili, nambu higa yimonga."},{"book":"Maluko","chapter":"10","verse":"9","text":"Hinu, mundu akotoka kuchilekanesa chila cheachiwunganisi Chapanga.”"},{"book":"Maluko","chapter":"10","verse":"10","text":"Pevayingili kavili mu nyumba, vawuliwa vaki vakamkota ndava ya lijambu lenilo."},{"book":"Maluko","chapter":"10","verse":"11","text":"Mwene akavajovela, “Mundu yeyoha mweakumleka mdala waki na kugega mdala yungi akumkitila ugoni."},{"book":"Maluko","chapter":"10","verse":"12","text":"Mewawa na mdala mweakumleka mngwana waki na kugegewa na mgosi yungi ikita ugoni.”"},{"book":"Maluko","chapter":"10","verse":"13","text":"Vandu vamletili Yesu vana vadebe avapamisa, nambu vawuliwa vaki vakavahakalila vandu vala."},{"book":"Maluko","chapter":"10","verse":"14","text":"Yesu paalolili genago akayoma akavajovela, “Mvaleka vana ava vabwela kwangu, mkotoka kuvabesa, muni Unkosi wa Chapanga ndi wa vandu ngati ava."},{"book":"Maluko","chapter":"10","verse":"15","text":"Chakaka nikuvajovela, mundu yeyoha mweangaupokela Ulongosi wa Chapanga ngati mwana mdebe katu iyingila lepi mwenumo.”"},{"book":"Maluko","chapter":"10","verse":"16","text":"Kangi akavapokela vana vala akavavikila mawoko panani yavi, kuvamotisa."},{"book":"Maluko","chapter":"10","verse":"17","text":"Yesu paatumbwili lugendu, mundu mmonga ambwelili, akamfugamila na kumkota, “Muwula mbwina, nikita wuli muni nipokela wumi wa magono goha wangali mwishu?”"},{"book":"Maluko","chapter":"10","verse":"18","text":"Yesu akamyangula, “Ndava kyani ukunikemela mbwina? Avi lepi mweavili mbwina ndi Chapanga ndu."},{"book":"Maluko","chapter":"10","verse":"19","text":"Uzimanyili ‘Amuli, ukotoka kukita ugoni na ukoto kukoma na ukoto kuyiva na ukoto kumjovela muyaku gaudese na ukoto kukonga na vatopesa dadi waku na nyina waku.’ ”"},{"book":"Maluko","chapter":"10","verse":"20","text":"Mwene akamyangula, “Muwula, genago goha nigakamwili kutumbula muusongolo wangu.”"},{"book":"Maluko","chapter":"10","verse":"21","text":"Yesu akamlolakesa cha uganu, akamjovela, “Upungukiwi na chindu chimonga. Hamba ukagulisa kila chindu cheuvili nachu, uvapela vangangu mashonga ago, ndi veve yati ukujivikila vindu vyaku kunani kwa Chapanga. Kangi ubwela unilandayi.”"},{"book":"Maluko","chapter":"10","verse":"22","text":"Mundu yula peayuwini genago, akavya ngolongondi akahamba kuni akwinyini pamihu muni avili na vindu vyamahele na aganili lepi kuwusa vindu vyaki."},{"book":"Maluko","chapter":"10","verse":"23","text":"Yesu akalola pandi zoha akavajovela vawuliwa vaki, “Chakaka yihotoleka lepi kwa vandu vana vindu vyamahele kumlekela Chapanga alongosa wumi wavi!”"},{"book":"Maluko","chapter":"10","verse":"24","text":"Vawuliwa vakakangasa ndava ya malovi gala. Nambu Yesu akavajovela kavili, “Vana vangu mlola cheyinonopa neju kumlekela Chapanga alongosa wumi wavi!"},{"book":"Maluko","chapter":"10","verse":"25","text":"Yihotoleka kuchikita chinyama chechikemiwa ngamiya kuholota mulibowo la sindanu, mewawa yilolekana, yati yinonopa neju kwa mundu mweavi na vindu vyamahele kumlekela Chapanga alongosa wumi waki!”Chinyama chechikemiwa Ngamiya"},{"book":"Maluko","chapter":"10","verse":"26","text":"Vawuliwa vaki vakayendelela kukangasa neju, hati vakakotana vene kwa vene, “Yani hinu mweihotola kusanguliwa?”"},{"book":"Maluko","chapter":"10","verse":"27","text":"Yesu akavalola, akavajovela, “Kwa vandu yihotoleka lepi, nambu kwa Chapanga chenicho lepi. Kwa Chapanga kila chindu chihotoleka.”"},{"book":"Maluko","chapter":"10","verse":"28","text":"Kangi Petili akajova, “Lola! Tete talekili vindu vyoha, tikukulanda!”"},{"book":"Maluko","chapter":"10","verse":"29","text":"Yesu akayangula, “Chakaka nikuvajovela, mundu yeyoha mweailekili nyumba amala valongo amala valumbu amala mau amala dadi amala vana na migunda ndava yangu na ndava ya Lilovi la Bwina,"},{"book":"Maluko","chapter":"10","verse":"30","text":"yati ipokela mala miya ng'onyo mulukumbi lwa hinu. Yati ipokela nyumba na valongo na vahaja na valumbu na mau, pamonga na mang'ahiso. Na palukumbi lwelubwela yati ipokela wumi wa magono goha wangali mwishu."},{"book":"Maluko","chapter":"10","verse":"31","text":"Nambu vamahele vevavi vakulu hinu yati vivya vadebe na vamahele vevavi vadebe hinu yati vivya vakulu.”"},{"book":"Maluko","chapter":"10","verse":"32","text":"Yesu na vawuliwa vaki vavi mulugendu kuhamba ku Yelusalemu, mwene avalongolili. Vawuliwa vaki vakakangasa na vandu vevavalandayi vakavya na wogohi. Yesu akavatola kavili kuchiyepela vawuliwa kumi ni vavili, akatumbula kuvajovela gala gegakumkolela."},{"book":"Maluko","chapter":"10","verse":"33","text":"Akavajovela, “Muyuwanila! Tihamba ku Yelusalemu. Kwenuko Mwana wa Mundu yati vakumgotola mu mawoko ga vakulu va kuteta na Vawula va Malagizu, navene yati vakamhamula akomiwa na kumgotola kwa vandu vangali Vayawudi,"},{"book":"Maluko","chapter":"10","verse":"34","text":"vene yati vakumvevesa, vakumuhunyila mata, yati vakumtova michapilu na kumkoma. Nambu pa ligono la datu yati iyuka.”"},{"book":"Maluko","chapter":"10","verse":"35","text":"Yakobo na Yohani, vana va Zebedayo, vamuhambalili Yesu vakamjovela, “Muwula, tigana utihengela chindu chetikuyupa.”"},{"book":"Maluko","chapter":"10","verse":"36","text":"Yesu akavakota, “Mwigana nivahengela kyani?”"},{"book":"Maluko","chapter":"10","verse":"37","text":"Vene vakamyangula, “Pewilongosa muukulu waku, utiyidakila kutama mmonga upandi waku wa kulyelela na yungi upandi waku wa kumangeya.”"},{"book":"Maluko","chapter":"10","verse":"38","text":"Yesu akavajovela, “Mumanyi lepi chemwiyupa! Wu, yati mwihotola kunywelela chikombi cha mang'ahiso cheninywelela? Amala ubatizu ngati wenibatiziwi?”"},{"book":"Maluko","chapter":"10","verse":"39","text":"Vakamyangula, “Tihotola.”"},{"book":"Maluko","chapter":"10","verse":"40","text":"Nambu uhotola wa kuhagula yani atama upandi wa kulyela amala kumangeya. Chapanga alavapela fwasi zenizo vala voha veavatendelekili.”"},{"book":"Maluko","chapter":"10","verse":"41","text":"Vawuliwa vangi kumi vala pevayuwini ago, vakavayomela vayavi Yakobo na Yohani."},{"book":"Maluko","chapter":"10","verse":"42","text":"Hinu Yesu akavakemela, akavajovela, “Mumanyili kuvya vala veviholalewa kuvya vakulu va milima vakuvalongosa vandu vavi kwa makakala na vakulu venavo vakuvatalalila vandu vavi."},{"book":"Maluko","chapter":"10","verse":"43","text":"Nambu kwinu yikoto kuvya chenichi, yula mweigana kuvya mkulu pagati yinu yikumgana avya mtumisi winu."},{"book":"Maluko","chapter":"10","verse":"44","text":"Mweigana kuvya mkulu kuliku voha, yikumgana avya mvanda wa voha."},{"book":"Maluko","chapter":"10","verse":"45","text":"Hati Mwana wa Mundu abwelili lepi kuhengewa nambu kuvahengela na kuwusa wumi waki uvya luhuna ndava ya kuvagombola vandu vamahele.”"},{"book":"Maluko","chapter":"10","verse":"46","text":"Vakahamba mbaka ku Yeliko. Yesu paawukayi pamuji wenuwo pamonga na vawuliwa vaki na msambi uvaha wa vandu. Ngalola mmonga mwana wa Timayo mweikemelewa Batimayo, atamili pamuhana ya njila, iyupa yala."},{"book":"Maluko","chapter":"10","verse":"47","text":"Peayuwini kuvya Yesu wa ku Nazaleti ipita pandu pala, akatumbula kukwesa lwami, “Yesu, Mwana wa Daudi, unihengela lipyana!”"},{"book":"Maluko","chapter":"10","verse":"48","text":"Vandu vamahele vakamlakali kumgunisa, nambu mwene akayonjokesa kukwesa lwami, “Mwana wa Daudi, unihengela lipyana!”"},{"book":"Maluko","chapter":"10","verse":"49","text":"Yesu akayima, akajova, “Mumkemela.”"},{"book":"Maluko","chapter":"10","verse":"50","text":"Batimayo akataga likoti laki, akahumba kanyata na kumhambila Yesu."},{"book":"Maluko","chapter":"10","verse":"51","text":"Yesu akamkota, “Ugana nikukitila kyani?” Ngalola yula akamyangula, “Muwula, niyupa kulola.”"},{"book":"Maluko","chapter":"10","verse":"52","text":"Yesu akamjovela, “Hamba, sadika yaku yikulamisi.”"}]}