{"data":[{"book":"Ezekieri","chapter":"34","verse":"1","text":"Shoko raJehovha rakasvika kwandiri richiti,"},{"book":"Ezekieri","chapter":"34","verse":"2","text":"“Mwanakomana womunhu, profita pamusoro pavafudzi vaIsraeri; profita uti kwavari, ‘Zvanzi naIshe Jehovha: Vane nhamo vafudzi vaIsraeri vanongova nehanya yokuzvifudza pachavo! Ko, vafudzi havafaniri kufudza makwai here?"},{"book":"Ezekieri","chapter":"34","verse":"3","text":"Munodya ruomba, munozvifukidza namakushe muchiuraya makwai akakora, asi hamuna hanya namakwai."},{"book":"Ezekieri","chapter":"34","verse":"4","text":"Hamuna kusimbisa asina simba kana kurapa anorwara kana kusunga akakuvara. Hamuna kutsvaka akarasika kana kudzosa akadzingwa. Makaabata nehasha uye noutsinye."},{"book":"Ezekieri","chapter":"34","verse":"5","text":"Saka akapararira nokuti kwakanga kusina mufudzi, uye paakapararira akava zvokudya zvezvikara zvesango."},{"book":"Ezekieri","chapter":"34","verse":"6","text":"Makwai angu akadzungaira pamusoro pamakomo napazvikomo zvose. Akaparadzirwa panyika yose, uye hakuna akaaronda kana kuatsvaka."},{"book":"Ezekieri","chapter":"34","verse":"7","text":"“ ‘Naizvozvo, imi vafudzi, inzwai shoko raJehovha:"},{"book":"Ezekieri","chapter":"34","verse":"8","text":"Zvirokwazvo noupenyu hwangu, ndizvo zvinotaura Ishe Jehovha, nokuda kwokuti makwai angu ashayiwa mufudzi, nokudaro akapambwa akava zvokudya zvemhuka dzose dzesango, uye nemhaka yokuti vafudzi vangu havana kuatsvaka asi kuti vakazvifudza vamene pachinzvimbo chamakwai angu,"},{"book":"Ezekieri","chapter":"34","verse":"9","text":"naizvozvo imi vafudzi, inzwai shoko raJehovha:"},{"book":"Ezekieri","chapter":"34","verse":"10","text":"Zvanzi naIshe Jehovha: Ndine mhaka navafudzi uye vachazvidavirira pamusoro pamakwai angu. Ndichavabvisa pakufudza makwai angu kuitira kuti vafudzi varege kuzozvifudza pachavo. Ndicharwira makwai angu pamiromo yavo, uye haachazovi chokudya chavo."},{"book":"Ezekieri","chapter":"34","verse":"11","text":"“ ‘Nokuti zvanzi naIshe Jehovha: Ini pachangu ndichazvitsvakira makwai angu ndigoafudza."},{"book":"Ezekieri","chapter":"34","verse":"12","text":"Somufudzi anofudza makwai ake akapararira paanenge anawo, saizvozvo neni ndichafudza makwai angu. Ndichaarwira kubva panzvimbo dzose dzaanga akapararira pazuva ramakore nerima."},{"book":"Ezekieri","chapter":"34","verse":"13","text":"Ndichaabudisa kubva kundudzi ndigoaunganidza kubva kunyika dzose, uye ndigoauyisa munyika yawo. Ndichaafudzira pamakomo aIsraeri, muhova, nomunzvimbo dzokugara dzose dzenyika."},{"book":"Ezekieri","chapter":"34","verse":"14","text":"Ndichaafudzira mumafuro akanaka, uye pamusoro pamakomo aIsraeri ndipo paachafura. Acharara pasi pamafuro akanaka ikoko, uye achafura pabumhudza rakanaka ikoko kumakomo eIsraeri."},{"book":"Ezekieri","chapter":"34","verse":"15","text":"Ini pachangu ndichafudza makwai angu nokuavatisa pasi, ndizvo zvinotaura Ishe Jehovha."},{"book":"Ezekieri","chapter":"34","verse":"16","text":"Ndichatsvaka akarasika ndigodzosa akatetereka. Ndichasunga akakuvara ndigosimbisa asina simba, asi akakora neane simba ndichaaparadza. Ndichafudza boka nokururamisira."},{"book":"Ezekieri","chapter":"34","verse":"17","text":"“ ‘Asi kana murimi, boka rangu, zvanzi naIshe Jehovha: Ndichatonga pakati pegwai nerimwe gwai, uye pakati pamakondobwe nembudzi."},{"book":"Ezekieri","chapter":"34","verse":"18","text":"Ko, hazvina kuringana kwamuri here kuti mudye pamafuro akanaka? Zvakafanira here kuti mutsike netsoka dzenyu mafuro enyu akasara? Ko, hazvina kuringana here kuti munwe mvura yakachena? Ko, zvakafanira here kuti musvibise mvura yakasara namakumbo enyu?"},{"book":"Ezekieri","chapter":"34","verse":"19","text":"Ko, makwai angu angafanirwa nokudya kana kunwa zvamakabvongodza netsoka dzenyu here?"},{"book":"Ezekieri","chapter":"34","verse":"20","text":"“ ‘Naizvozvo zvanzi naIshe Jehovha kwavari: Tarira, ini ndimene ndichatonga pakati peakakora nemakwai akaonda."},{"book":"Ezekieri","chapter":"34","verse":"21","text":"Nokuda kwokuti munosunda norutivi nepfudzi, muchitunga makwai asina simba nenyanga dzenyu kusvikira maadzingira kure,"},{"book":"Ezekieri","chapter":"34","verse":"22","text":"ini ndicharwira makwai angu, uye haangazopambwizve. Ndichatonga pakati pehwai neimwe hwai."},{"book":"Ezekieri","chapter":"34","verse":"23","text":"Ndichaisa pamusoro pawo mufudzi mumwe chete, muranda wangu Dhavhidhi uye achaafudza; iye achaafudza agova mufudzi wawo."},{"book":"Ezekieri","chapter":"34","verse":"24","text":"Ini Jehovha ndichava Mwari wavo, uye muranda wangu Dhavhidhi achava muchinda pakati pawo. Ini Jehovha ndazvitaura."},{"book":"Ezekieri","chapter":"34","verse":"25","text":"“ ‘Ndichaita sungano yorugare navo uye ndichadzinga zvikara panyika kuti vagogara mugwenga vagovata zvakanaka musango."},{"book":"Ezekieri","chapter":"34","verse":"26","text":"Ndichaaropafadza nenzvimbo dzakapoteredza chikomo changu. Ndichanayisa mvura nenguva yayo; pachava nemibvumbi yamaropafadzo."},{"book":"Ezekieri","chapter":"34","verse":"27","text":"Miti yesango ichabereka michero yayo uye ivhu richabereka zvibereko zvaro; vanhu vachagara zvakanaka panyika yavo. Vachaziva kuti ndini Jehovha, pandichavhuna mazariro amajoko avo ndigovanunura kubva mumaoko aavo vanovaita nhapwa."},{"book":"Ezekieri","chapter":"34","verse":"28","text":"Havachazopambwizve nendudzi, uye zvikara zvesango hazvingavadyizve. Vachagara zvakanaka, uye hakuna angavatyisa."},{"book":"Ezekieri","chapter":"34","verse":"29","text":"Ndichavapa nyika ine mukurumbira nokuda kwezvibereko zvayo, uye havangazovi nedambudziko renzara munyika kana kuva chinhu chinosekwa nendudzi."},{"book":"Ezekieri","chapter":"34","verse":"30","text":"Ipapo vachaziva kuti ini, Jehovha Mwari wavo, ndinavo uye kuti ivo, imba yaIsraeri, ndivo vanhu vangu, ndizvo zvinotaura Ishe Jehovha."},{"book":"Ezekieri","chapter":"34","verse":"31","text":"Imi makwai angu, makwai amafuro angu, muri vanhu, uye ini ndiri Mwari wenyu, ndizvo zvinotaura Ishe Jehovha.’ ”"}]}