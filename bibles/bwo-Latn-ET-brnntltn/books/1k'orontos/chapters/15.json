{"data":[{"book":"1 K'orontos","chapter":"15","verse":"1","text":"Eshe ando t eshuwotso! itsh tdanits doo shishi aap'o itsh gawiwo geefe, doo shishy aap'onwere it dek'tsonat kup'dek'at bíyats it needirwoniye."},{"book":"1 K'orontos","chapter":"15","verse":"2","text":"Taa itsh tdaniitso doo shishi aap'o kup'ide'er desh it dek'ink'ere bín kashiyank'te, maniyere okoonmó it amantso datsmec'roone."},{"book":"1 K'orontos","chapter":"15","verse":"3","text":"Taa t dek'ts shintso jamoniyere bogo itsh beshire, itsh tbeshits keewonwere S'ayin mas'aafotse guut'etsok'on Krstos no morrosh k'irre,"},{"book":"1 K'orontos","chapter":"15","verse":"4","text":"duukere, S'ayin mas'aafotse guut'etsok'onowere keezl aawots k'irotse tuure etke."},{"book":"1 K'orontos","chapter":"15","verse":"5","text":"Bí P'et'rossh be'ere, ilowere tatse git woshetswotssh be'ere,"},{"book":"1 K'orontos","chapter":"15","verse":"6","text":"Úts bal ashuwotsiyere bogts b́shuuts shoydek't sha'iruwotssh iknoto be'ere, boyitse ayuwots andish b́borfetsosh fa'ane, ik ikuwotsmó k'irrne."},{"book":"1 K'orontos","chapter":"15","verse":"7","text":"Maniye hakonowere Yak'obsh be'ere, wosheets jamwotssho be'ere."},{"book":"1 K'orontos","chapter":"15","verse":"8","text":"Jami s'uwaatsnowere shabetsok'o wottsosh taash ando be'ere."},{"book":"1 K'orontos","chapter":"15","verse":"9","text":"Taa Ik'i moo gishtso twottsotse wosheets jamwotsitse dashonat wosheka err s'eegeyo taash geyirawo taane."},{"book":"1 K'orontos","chapter":"15","verse":"10","text":"Ernmó taa and twottso wotat tdaatseyir Ik'i s'aatonee, taashowere imets s'aato shuwalon ooreratse, dabnuwor k'oshuwotsiyere bogo finon mawure, erenmó han k'alirwo taanton fa'a Ik'i s'aatoni bako taanaliye."},{"book":"1 K'orontos","chapter":"15","verse":"11","text":"Eshe taan wotowa boon wotowa nodaniyrwo haniye, itwere itamantso haniye."},{"book":"1 K'orontos","chapter":"15","verse":"12","text":"Krstos k'irotse b́ tuutsk'owa no daniyiri wotiyalmó ititsere ik ikuwots aawk'oneya k'irots tuwo aaliye boetiri?"},{"book":"1 K'orontos","chapter":"15","verse":"13","text":"K'irotse tuwo aali wotiyal Krstos k'irotse tuuratse etee,"},{"book":"1 K'orontos","chapter":"15","verse":"14","text":"Krstos k'irotse tuuratse wotiyal no daniruwoni wotowa it imnetiyo k'awuntso deshatse etee,"},{"book":"1 K'orontos","chapter":"15","verse":"15","text":"Ik'o Krstosi k'irotse tizre etaat daniruwots kootets Ik'i gawwotsi woterone etee, eshe k'irts ashuwots k'irotse tuwatsno wotiyal Ik'o Krstosi k'irotse tuzatse etee."},{"book":"1 K'orontos","chapter":"15","verse":"16","text":"K'irts ashuwots k'irotse tuwatsno wotiyal Krstos k'irotse tuwatse etee."},{"book":"1 K'orontos","chapter":"15","verse":"17","text":"Krstos k'irotse tuuratse wotiyal it imnetiyo k'awuntso deshatse etee, andoru morrotsa it beyiri etee,"},{"book":"1 K'orontos","chapter":"15","verse":"18","text":"Krstosn amanat k'irtswots t'afrnee etee,"},{"book":"1 K'orontos","chapter":"15","verse":"19","text":"Krstosi nojangir datsanatsi be mec'rosha wotiyal ash jamoniyere bogo noosh shiyanetk nowotoniye."},{"book":"1 K'orontos","chapter":"15","verse":"20","text":"Ernmó Krstos k'irtswotssh k'irotse tuwon k'aabo wotat arikon k'irotse tuure."},{"book":"1 K'orontos","chapter":"15","verse":"21","text":"K'iro b́ waa ik asho atse tuutson b́ wottsok'o k'irotse tuwonu b́ weet ik asho atse tuutsone."},{"book":"1 K'orontos","chapter":"15","verse":"22","text":"Adam atse tuutson ash jamo b́k'iriruowok'o mank'o Krstos atse tuutson ash jamo kasho daatsituwe."},{"book":"1 K'orontos","chapter":"15","verse":"23","text":"Man b́wotituwere ik ikosh b́ tar tarone, Krstos k'irotse tuwooke shintsoniye, ilowere Krstos b́woor bík wottsuwots k'irotse tuwitune."},{"book":"1 K'orontos","chapter":"15","verse":"24","text":"Maniyere hakowere bíalguronat alona ang jamo t'afir mengsto Ik'o Nihosh beshide b́ ímet aawo dúri s'uwoniye b́ wotiti."},{"book":"1 K'orontos","chapter":"15","verse":"25","text":"15:25 Dub. 110:1  Ik'o b́ balangar jamwotsi bí ali shirots b́ woshfetsosh Krstos b́ naasho geyiyituwe."},{"book":"1 K'orontos","chapter":"15","verse":"26","text":"Da'eyar s'uwatse t'afitu t'elato k'ironiye."},{"book":"1 K'orontos","chapter":"15","verse":"27","text":"15:27 Dub. 8:6  «Ik'o jam keewo bí ali shirots woshk'rere» ettso guut'ere, maniye daneke, ernmó «Jam keewo bí ali shirots wotere» bíetor jam keewo bí ali shirots woshts Ik'o nihono dabaatse"},{"book":"1 K'orontos","chapter":"15","verse":"28","text":"Jam keewo Krstos ali shirots b́ wotiyakon Ik'o niho jámo b́jámon b́ wotituwok'o naayo b́ tookon jám keewo bí ali shirots woshtso Ik'o niho shirots wotitwe."},{"book":"1 K'orontos","chapter":"15","verse":"29","text":"Eshe k'irts ashuwots tuwatsno wotiyal k'irts ashuwots jangosh guupeyiru jamwots eebi bo'ot'oni? k'irts ashuwots b́ jamon k'irotse tuuratsno wotiyal ashuwots boshegro eegosha etniya bo gupeyiri?"},{"book":"1 K'orontos","chapter":"15","verse":"30","text":"Noo nowotiyaloru aaw aawon t'up' er tawootse nobeyir eegoshe?"},{"book":"1 K'orontos","chapter":"15","verse":"31","text":"T eshuwotso! taa aaw aawuon k'iro taan b́ datsiri, hanowere t keewir doonzo Iyesus Krstos jangosh itatse t detsts it'o arik b́wottsotsne."},{"book":"1 K'orontos","chapter":"15","verse":"32","text":"15:32 Isa. 22:13  Ash asaabiyok'on taa Efesonn dini s'ootswotsnton t kaare eeg orshoshe? K'irtswots k'irotse tuuratsno wotiyal «Yaats nok'iritwotse woore moone, úyone» eteetsok'oyiye."},{"book":"1 K'orontos","chapter":"15","verse":"33","text":"Dáshek'ayere, «Woteraw tooho sheeng doyoniye bí awashifoni.»"},{"book":"1 K'orontos","chapter":"15","verse":"34","text":"It nibo maants aanoore, morro fink'ayere, ititsere ik ikuwots Ik' danawwots fa'ane. Hano ti etiri it jitsitwok'wa etaatniye."},{"book":"1 K'orontos","chapter":"15","verse":"35","text":"Asho iko «K'irts ashuwots aawk'oneya botuwit? k'irotse bo tuwor bodetset atso awuk'one?» err aato falitwe,"},{"book":"1 K'orontos","chapter":"15","verse":"36","text":"Nee dogono n shokiru mááyo b́ k'irrawo boc'r beyo falatse,"},{"book":"1 K'orontos","chapter":"15","verse":"37","text":"Nee n shokor Geshi shooko wee k'osh mááyi shooko s'uzi n shooketi bako ili bos'et miti gindoniyaliye."},{"book":"1 K'orontos","chapter":"15","verse":"38","text":"Ik'onmó shook mansh b́ shuntsok'o miti gindo b́ imeti, ik ik shookosh k'osh k'osh miti gindo b́ imeti."},{"book":"1 K'orontos","chapter":"15","verse":"39","text":"Meets jamo ik naaraliye, ash meetso ik naare, gizi meetso k'osh naare, Kafuwots meetso k'osh naare, Mus' meets k'osh naare."},{"book":"1 K'orontos","chapter":"15","verse":"40","text":"Mank'o daritsi atso fa'ee, datsatsi atsonu fa'ee, ernmó daratsi atsi mango ik naare, datsatsi atsi mangonu k'osh naare."},{"book":"1 K'orontos","chapter":"15","verse":"41","text":"Aawi mango ik naare, Ashitsi mangonuwere k'osh naare, K'enuwots mangonu k'osh naare, ik k'eeno k'osh k'eenoniyere k'osh mango detsfe."},{"book":"1 K'orontos","chapter":"15","verse":"42","text":"K'irotse tuwit ashuwots jango haniye bíari, t'afitu k'irts atso wotat shooketso k'irawu beetk atso wotar tuwituwe."},{"book":"1 K'orontos","chapter":"15","verse":"43","text":"Ketoon shooketso mangon tuwitwe, maawon shooketso kúp'on tuwituwe,"},{"book":"1 K'orontos","chapter":"15","verse":"44","text":"Meetsi ats wotat shooketso shayiri atso wotar tuwituwe. Meetsi atso b́ beyok' shayiri atsonuwere fa'ee."},{"book":"1 K'orontos","chapter":"15","verse":"45","text":"15:45 Aze. 2:7  Mansh, «Shints asho Adam kashets azeetso b́ woti» ett guut'ere, iltso Adam Krstosmó kash imet shayiro b́ woti."},{"book":"1 K'orontos","chapter":"15","verse":"46","text":"Ernmó shintso b́ waa meetsone bako shayironaliye, shayiron wottso b́waa meetson wottsoniyere ile."},{"book":"1 K'orontos","chapter":"15","verse":"47","text":"Shints asho Adam bí azee shawatse b́ wottsosh datsatsike, gitl ashonmó b́waa daratsnee."},{"book":"1 K'orontos","chapter":"15","verse":"48","text":"Datsats wottswots datsatse azeets ashok'one, daaratse wottsuwots daaratse waats ashok'one."},{"book":"1 K'orontos","chapter":"15","verse":"49","text":"Datsatsi asho aro noartsok'o daratsi asho aronowere aritwone."},{"book":"1 K'orontos","chapter":"15","verse":"50","text":"Eshuwotso! itsh tkeewirwo haniye, meetsonat s'atson Ik'i mengsto naaratse, mank'owere k'irr t'afit atso t'afrawu kashets atso naaratse."},{"book":"1 K'orontos","chapter":"15","verse":"51","text":"Eshe! mist'iri iko itsh keewirwe. Noo noúnetswor k'irratsone. Ernmó no únets wonetuwone."},{"book":"1 K'orontos","chapter":"15","verse":"52","text":"Nowoneetwonwere s'uwatse ezbedo fugewor ááwi k'iluowok'o iknotone. Ezbedo fugetuwe, k'irts ashuwotswere t'afraw kashetswotsi wotar tuwitune, noowere wonetuwone,"},{"book":"1 K'orontos","chapter":"15","verse":"53","text":"T'afituhan t'afrawo k'irituhanwere k'irrawo tahdek'o bísh geyituwe."},{"book":"1 K'orontos","chapter":"15","verse":"54","text":"T'afituwaan t'afrawo k'iritwanwere k'irrawo tah b́dek'or «K'iro da'ewon k'oot'ewtsere!» ett guut'etso s'eenetwe."},{"book":"1 K'orontos","chapter":"15","verse":"55","text":"Mank'owere,"},{"book":"1 K'orontos","chapter":"15","verse":"56","text":"K'iro bín b́koshet ango morre, morri angonuwere neme."},{"book":"1 K'orontos","chapter":"15","verse":"57","text":"Ernmó nodoonz Iyesus Krstos weeron da'o noosh imetuwosh Ik'osh údo wotowe!"},{"book":"1 K'orontos","chapter":"15","verse":"58","text":"Eshe mansha shuneets eshuwotso! kup'ar need'ore, ik keewonor shek'ek'ayere, doonzo finosh it shaatso datsmec'r b́woterawok'o dande'er, it eed'irawo jam aawo doonzo fino finosh kup'ore."}]}