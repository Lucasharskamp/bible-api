{"data":[{"book":"Bliathek","chapter":"26","verse":"1","text":"Agripha è Phaul shii yao, “Nashii de nawai chiang shii yao pha ishak phi ruii ro.” Phaul è awai wad phia bi srane haro rek hìthek yao:"},{"book":"Bliathek","chapter":"26","verse":"2","text":"“Agripha Saja wo! Sudoh gune chua wie mua ne na moe shii Jewthek è khinyama jia nin pha miyao chiang gui shii haro rek mua yi pha miyao yao mua ro.”"},{"book":"Bliathek","chapter":"26","verse":"3","text":"Na ne Jewishthek pha Iphey nane gu rai phatheg wie thieg ne rai pha bran ro. Ji-è, gune na shii khung ne yao phro, gu miyao hì jum rek ne nuii phi bo."},{"book":"Bliathek","chapter":"26","verse":"4","text":"“Jewthek ne ìu è gune khi è rek ne riig pha ji zab thieg chak ro.” Ithek de gune igobi gui soh hà khi è rek ne rai pha ji, chiih-è Jerusalem shii de khi è rek ne rai pha ji thieg ro."},{"book":"Bliathek","chapter":"26","verse":"5","text":"Ithek ne gu shii wie thieg phro. Ithek è yao yang pha now arone nya yao ruii phro. Gune igobi khi è rek ne Pharisithek bran rek ne bajo gang Iphey rek ne rai pha bran ro."},{"book":"Bliathek","chapter":"26","verse":"6","text":"Sudoh gune ichiih shii riu ne phak yi phane gu è Hamangkhung-aphuii è gethek pha blangthek shii sbang rek marui pha ji shii luthong pha chiang riu yi dun ro."},{"book":"Bliathek","chapter":"26","verse":"7","text":"Gethek branthek pha jad snanyi è luthong muii pha Hamangkhung-aphuii shii hanai habiu sia pha ji shii luthong mage ne riu yi bie ro. Saja wo! Hì pha chiang è sudoh na moe shii Jewthek è gu shii layog nin bie ro."},{"book":"Bliathek","chapter":"26","verse":"8","text":"Ichiih um pha nathek de nyie rek ne Hamangkhung-aphuii è iy dun pha ji hòi jong yi pha miyao ji shii migi now pha diig than dun nebey?"},{"book":"Bliathek","chapter":"26","verse":"9","text":"“Gu de Nazareth pha Isu shii bajo buii rek pha lumuii sow ne buii rek noh phro.”"},{"book":"Bliathek","chapter":"26","verse":"10","text":"Ji-è gune Jerusalem hà rai shii de ji è rek marui. Gune Phabi bohthek è jigigam yie srane Hamangkhung-aphuii pha branthek shii zum ne phatheg chab muii srane ithek shii ua pha, gu de haro rek gieng."},{"book":"Bliathek","chapter":"26","verse":"11","text":"Bajo ishak ne ithek shii Jewthek misiahòthek hà bajo diig phi srane awaithek migi ji thoh yi pha rek phro. Gune ithek shii bajo buii rek ne ithek shii diig phi pha gai rajanthek de thog dang pha wuii dun."},{"book":"Bliathek","chapter":"26","verse":"12","text":"Ji è rek pha blia chiang è gune bajo blu nane muyung Phabi khothek è jigigam mua ne Damaskhus hà wuii dun."},{"book":"Bliathek","chapter":"26","verse":"13","text":"Ji ne lumuii hà hanai duchoi rey pha ishak shii ro. Saja! Na de nuii mage bo, gu è hasiang è de bajo sang chuang pha muchuang jia Hamangkhung è gu nane gu rog shii wuii gieng pho moe shii wiid thog ruii."},{"book":"Bliathek","chapter":"26","verse":"14","text":"Gathek ne zab nyiak hà thud dun, chiih-è, gune Hebriu è yao pha miyaogam jia yao pha yoi ruii, Saul, Saul! Na ne nyie rek ne gu shii diig phi phlei? Na ne suwuii è Ithong muchang shii lai gang pha duiine nawaishii zuang dinne riie yi ro."},{"book":"Bliathek","chapter":"26","verse":"15","text":"Gu è aishii sai, Ithong wo! Na ne hanyie ga? Ji pha Ithong è chang, Gune Isu ro, hanyie shii na è diig phi pha ji ro."},{"book":"Bliathek","chapter":"26","verse":"16","text":"Jishii na ne jai ne nawai lai shii riu mage bo. Gune na moe shii dong khlei phane na shii gu khiao gua pha dong phro. Na ne branthek shii na è sudoh shii nyie doh muii pha ji nane phariang è na shii nyie doh yi phajithek yao chid phro."},{"book":"Bliathek","chapter":"26","verse":"17","text":"Gune na shii Jewthek nane Gaibranthek shii thoh ge srane nathek wad è ragia rek phi phro."},{"book":"Bliathek","chapter":"26","verse":"18","text":"Nane ithek mieg hong phi ne igiia è isang hà rai yi chid phro, chiih-è Sakhathong pha blu è Hamangkhung-aphuii shii rai yi chid phro. Ji arone, awaithek è gu shii migi now pha ji è awaithek layog khung dun srane Hamangkhung-aphuii gua pha branthek rog rai pha ithua mua ruii phro."},{"book":"Bliathek","chapter":"26","verse":"19","text":"Agripha Saja wo! Gune Hamangkhung è ji pha ibang mua phane asnai mua phro."},{"book":"Bliathek","chapter":"26","verse":"20","text":"Gune ithek shii awaithek layog rek pha lumuii è thado riie ne dun srane Hamangkhung-aphuii shii izai now chid pha miyao yao marui ro; chiih-è, ithek de layogthek è lubukhid gey rone doh yi pha bliathek rek ne doh yi bo. Jithek pha miyao ne gu è igobi Damaskhus hà, chiih-è Jerusalem hà de, chiih-è zab Israel pha soh Judeathek nane Gaibranthek shii de yao marui ro."},{"book":"Bliathek","chapter":"26","verse":"21","text":"Ji phachiang è Jewthek ne gune Misiahò shii um iang shii zum srane ua muii pha rek."},{"book":"Bliathek","chapter":"26","verse":"22","text":"Ji è rek magungde Hamangkhung-aphuii è gu shii nong phi ne sudoh gune ichiih shii ìu pho um ne de, boh pho um ne de zab moe riu ne ji pha miyao yao pha mua dun ro. Gu è nyie yao pha ji ne buyo shii chaigpho nane Moses è ji ne izai rey ruii phro è yao marui pha miyao ji yao ramuii ro:"},{"book":"Bliathek","chapter":"26","verse":"23","text":"“Masi ne diig rek chid phro, chiih-è, iyjong pha è de igobi hòi din phro, chiih-è Jewthek nane Gaibranthek shii de muchuang pha giawo yao ruii phro.”"},{"book":"Bliathek","chapter":"26","verse":"24","text":"Phaul è awaishii haro rek shii, Festhus è aishii ziak ne giung, “Na ne biu dun ara, Phaul! Na boh miidab è nawaishii biu pha lumuii hà khiyid ne noh dun ara!”"},{"book":"Bliathek","chapter":"26","verse":"25","text":"Phaul è chang, “Naro ithong! Gune abiu ro. Gu è nyie yao ramuii pha ji ne izai chak ro!"},{"book":"Bliathek","chapter":"26","verse":"26","text":"Agripha saja! Gune na shii gui Lubo boh rek ne ngya yao mua phro nyieliieshii nawai de hìthek ne zab thiegjong ro. Gune thieg muii ro na de hìthek rey phane zab riig jong ro, Hìthek rey phane ug ne rey pha asi ro."},{"book":"Bliathek","chapter":"26","verse":"27","text":"Agripha Saja! Na de chaigpho shii migi now bey? Gu munow arone, Na de migi now chak ro!”"},{"book":"Bliathek","chapter":"26","verse":"28","text":"Agripha è Phaul shii yao din, “Ichiih pha ishak ìu shii na ne gu shii de Masipho rab mua pha now bey?”"},{"book":"Bliathek","chapter":"26","verse":"29","text":"Phaul è chang din, “Ishak dum magungde, phiang magungde, shiirnai jia hì thoh bie ne Hamangkhung-aphuii shii gune na nane sudoh ichiih shii khinyama pha bran gu miyao hì nuii ne rai phothek ne gu duiine rey pha sia phro!”"},{"book":"Bliathek","chapter":"26","verse":"30","text":"Saja, Badri nane Bernise chiih-è zab branthek jai dun,"},{"book":"Bliathek","chapter":"26","verse":"31","text":"Branthek dun ched pha idoh è awaithek chun yao rai, “Hì pha bran è iy chid pha nane phatheg chab muii pha blia rek pha adoh phi ro.”"},{"book":"Bliathek","chapter":"26","verse":"32","text":"Ji-è, Agripha è Festhus shii yao, “Hì pha bran è Bisiu moe shii yao pha khung ne alia arone aishii ne thoh jong ge phro.”"}]}