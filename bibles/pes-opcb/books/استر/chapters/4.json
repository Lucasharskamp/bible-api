{"data":[{"book":"استر","chapter":"4","verse":"1","text":"وقتی مردخای از این توطئه باخبر شد، از شدت غم، لباس خود را پاره کرد و پلاس پوشیده خاکستر بر سر خود ریخت و با صدای بلند گریهٔ تلخی سر داده از میان شهر گذشت"},{"book":"استر","chapter":"4","verse":"2","text":"تا به دروازهٔ کاخ سلطنتی رسید. اما نتوانست داخل شود، زیرا هیچ‌کس اجازه نداشت با پلاس وارد کاخ بشود."},{"book":"استر","chapter":"4","verse":"3","text":"وقتی فرمان پادشاه به استانها رسید، یهودیان عزا گرفتند. آنها گریه و زاری کردند و لب به غذا نزدند و اکثر ایشان پلاس در برکرده، روی خاکستر دراز کشیدند."},{"book":"استر","chapter":"4","verse":"4","text":"وقتی ندیمه‌های استر و خواجه‌سرایان دربار از وضع مردخای خبر آوردند، استر بسیار محزون شد و برای مردخای لباس فرستاد تا به جای پلاس بپوشد، ولی مردخای قبول نکرد."},{"book":"استر","chapter":"4","verse":"5","text":"آنگاه استر، هتاک را که یکی از خواجه‌سرایان دربار بود و برای خدمتگزاری استر تعیین شده بود احضار کرد و او را فرستاد تا برود و از مردخای بپرسد که چه اتفاقی افتاده است و چرا پلاس پوشیده است."},{"book":"استر","chapter":"4","verse":"6","text":"هتاک به میدان شهر که روبروی دروازهٔ کاخ سلطنتی بود نزد مردخای رفت."},{"book":"استر","chapter":"4","verse":"7","text":"مردخای همه چیز را برای او تعریف کرد و از مبلغی که هامان در ازای کشتار یهودیان وعده داده بود به خزانهٔ سلطنتی بپردازد، خبر داد."},{"book":"استر","chapter":"4","verse":"8","text":"مردخای یک نسخه از فرمان پادشاه مبنی بر کشتار یهودیان را که در شوش صادر شده بود به هتاک داد تا به استر نشان دهد و از او بخواهد نزد پادشاه برود و برای قوم خود شفاعت کند."},{"book":"استر","chapter":"4","verse":"9","text":"هتاک برگشت و پیغام مردخای را به استر رسانید."},{"book":"استر","chapter":"4","verse":"10","text":"استر به هتاک دستور داد پیش مردخای برگردد و به او چنین بگوید:"},{"book":"استر","chapter":"4","verse":"11","text":"«تمام مردم این مملکت می‌دانند که هر کس چه زن و چه مرد اگر بدون احضار از جانب پادشاه، وارد تالار مخصوص او بشود، طبق قانون کشته خواهد شد، مگر اینکه پادشاه عصای سلطنتی خود را به طرف او دراز کند. حال بیش از یک ماه است که پادشاه مرا احضار نکرده است تا شرفیاب شوم.»"},{"book":"استر","chapter":"4","verse":"12","text":"وقتی هتاک پیغام استر را به مردخای رساند،"},{"book":"استر","chapter":"4","verse":"13","text":"مردخای در جواب گفت که به استر چنین بگوید: «خیال نکن وقتی تمام یهودیان کشته شوند، تو در کاخ سلطنتی جان به در خواهی برد!"},{"book":"استر","chapter":"4","verse":"14","text":"اگر در این موقعیت، تو ساکت بمانی رهایی برای یهود از جایی دیگر پدید خواهد آمد، اما تو و خاندانت کشته خواهید شد. از این گذشته کسی چه می‌داند، شاید برای همین زمان ملکه شده‌ای.»"},{"book":"استر","chapter":"4","verse":"15","text":"پس استر این پیغام را برای مردخای فرستاد:"},{"book":"استر","chapter":"4","verse":"16","text":"«برو و تمام یهودیان شوش را جمع کن تا برای من سه شبانه روز روزه بگیرند. من و ندیمه‌هایم نیز همین کار را می‌کنیم. سپس، من به حضور پادشاه خواهم رفت، هر چند این برخلاف قانون است. اگر کشته شدم، بگذار کشته شوم!»"},{"book":"استر","chapter":"4","verse":"17","text":"پس مردخای رفت و هر چه استر گفته بود انجام داد."}]}