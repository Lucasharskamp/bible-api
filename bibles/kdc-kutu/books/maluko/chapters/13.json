{"data":[{"book":"Maluko","chapter":"13","verse":"1","text":"Yesu viyakalile kosegela kuna Ing'anda ya Mulungu, mwanahina wake imoja kamulongela, “Mfundiza, lola mabwe gano na ng'anda zino vizinogile!”"},{"book":"Maluko","chapter":"13","verse":"2","text":"Yesu kamwidika, “Kozona ng'anda zino vizili ng'hulu? Haduhu dibwe donda dilekigwe uchanha ya diyagwe, kila dibwe dokwasigwa hasi.”"},{"book":"Maluko","chapter":"13","verse":"3","text":"Yesu viyakalile kuna Ulugongo lwa Mizeituni, mwambu kwa mwambu na Ng'anda ya Mulungu, baho Petulo na Yakobo na Yohana na Andeleya wamcholela Yesu kinyelegezi."},{"book":"Maluko","chapter":"13","verse":"4","text":"Wamulongela, “Tulongele, choni chonda kitendeke kulagusa kipindi cha kulawilila gano gose?”"},{"book":"Maluko","chapter":"13","verse":"5","text":"Yesu kawalongela, “Muiteganye, munhu yoyose sekeyawavizile."},{"book":"Maluko","chapter":"13","verse":"6","text":"Wanhu wengi, wokwiza kwa twaga jangu na kulonga, ‘Nene iyo heyo!’ Nao wowavizila wanhu wengi."},{"book":"Maluko","chapter":"13","verse":"7","text":"Mwahahulika mbuli za ng'hondo kutali na mbuli za ng'hondo mmabehi, sekemudumbe, kwavija gano gose golondigwa galawilile, ila kimambukizo king'hali hakinavika."},{"book":"Maluko","chapter":"13","verse":"8","text":"Isi yoitowa na isi iyagwe, undewa woitowa na undewa uyagwe. Kila hanhu hokuwa na mitigisiko mikulu ya isi na lufilili lwa nzala. Gano gose kamba mwanduso wa usungu wa kulela mwana."},{"book":"Maluko","chapter":"13","verse":"9","text":"“Na mweye muiteganye. Mogogigwa na kugaligwa mkitala. Motoigwa mna izing'anda za kumpula Mulungu, mogaligwa haulongozi wa wakulu wa isi na wandewa mbuli ya niye, muladi muwalongele Mbuli Inogile."},{"book":"Maluko","chapter":"13","verse":"10","text":"Lakini kimambukizo king'hali hakinavika, Mbuli Inogile tanhu yolondeka ipetigwe kwa wanhu wose."},{"book":"Maluko","chapter":"13","verse":"11","text":"Mwahagogigwa na kugaligwa mkitala, sekemunyawenyawe mbuli ya kulonga. Kipindi chahavika longeni chochose chonda mugweleligwe. Kwavija mbuli zonda mulonge hazili zenu, ila zolawa kwa Loho Yang'alile."},{"book":"Maluko","chapter":"13","verse":"12","text":"Munhu komuhinduka ndugu yake too yakomigwe, na tata komuhinduka mwanage yakomigwe. Wana wowahinduka tata zao na mama zao wakomigwe."},{"book":"Maluko","chapter":"13","verse":"13","text":"Wanhu wose wowehila mweye mbuli ya niye, lakini yoyose yonda yafunge umoyo mbaka kukimambukizo kokomboligwa."},{"book":"Maluko","chapter":"13","verse":"14","text":"“Vondamuchone, ‘Kinhu kinyolodoke kigala Ubananzi’ kima hanhu si hake. Munhu yosoma yavijuwe, waja weli mwiisi ya Yudea wakimbilile kuna ivigongo."},{"book":"Maluko","chapter":"13","verse":"15","text":"Munhu yeli mkiswili cha ng'anda yake sekeyahumuluke hasi mna ing'anda yake kusola kinhu."},{"book":"Maluko","chapter":"13","verse":"16","text":"Yeli kumgunda sekeyabwele ukae kusola kiwalo chake."},{"book":"Maluko","chapter":"13","verse":"17","text":"Wogaya watwanzi wali na zinda na waja wokong'heza mna izisiku azo."},{"book":"Maluko","chapter":"13","verse":"18","text":"Mpuleni Mulungu mbuli zino sekezilawilile mna ikipindi cha kihuhwe!"},{"book":"Maluko","chapter":"13","verse":"19","text":"Kwavija siku azo hokuwa na magayo makulu, haganalawila kulawa kuna ichanduso Mulungu viyaumbile isi mbaka sambi na honda galawilile kabili."},{"book":"Maluko","chapter":"13","verse":"20","text":"Lakini Mulungu kazihunguza siku zizo, maza hazihunguze sambi yahone munhu yoyose. Lakini mbuli ya wanhu zake yawasagule, Mulungu kazihunguza siku zizo."},{"book":"Maluko","chapter":"13","verse":"21","text":"“Avo, munhu yoyose yahawalongela, ‘Amweye, Kilisito kahano!’ hebu ‘Kahaja!’ sekemumtogolele."},{"book":"Maluko","chapter":"13","verse":"22","text":"Kwavija wolawilila makilisito na watula ndagu wa uvizi. Wotenda unzonza na vilaguso muladi yahadahika wawavizile hata waja wasaguligwe na Mulungu."},{"book":"Maluko","chapter":"13","verse":"23","text":"Muiteganye! Niye niwalongela kila kinhu kipindi king'hali hakinavika."},{"book":"Maluko","chapter":"13","verse":"24","text":"“Gahamala magayo ga siku azo, zuwa dokuwa ziza, na mwezi honda umwemwese bule,"},{"book":"Maluko","chapter":"13","verse":"25","text":"nhondo zolagala kulawa kuulanga, na vinhu vili kuulanga votigisika."},{"book":"Maluko","chapter":"13","verse":"26","text":"Abaho Mwana wa Munhu kolawilila, kokwiza mna gamawingu kwa nguvu ng'hulu na ukulu."},{"book":"Maluko","chapter":"13","verse":"27","text":"Abaho kowatuma wasenga zake wa kuulanga mna izibanzi nne za mwiisi, waweke hamoja wanhu wasaguligwe na Mulungu kulawa mwambu uno wa isi na uyagwe."},{"book":"Maluko","chapter":"13","verse":"28","text":"“Ifunzeni kubitila mbiki wa mtini. Matambi gake gahasonga kuzuka na kwika majani, mujuwe kamba vuli da mmabehi."},{"book":"Maluko","chapter":"13","verse":"29","text":"Vivija, mwahazona mbuli azo, mojuwa kamba kammabehi kwiza."},{"book":"Maluko","chapter":"13","verse":"30","text":"Nowalongeleni ukweli, wanhu wa lukolo luno hawafa wose mbaka gano gose galawilile."},{"book":"Maluko","chapter":"13","verse":"31","text":"Ulanga na isi vobita, lakini mbuli zangu hondazibite ng'o."},{"book":"Maluko","chapter":"13","verse":"32","text":"“Kuduhu yaijuwile siku hebu saa ya kwiza, siyo wasenga wa kuulanga wala Mwana, lakini Tata yaiyeka ayo yaijuwile."},{"book":"Maluko","chapter":"13","verse":"33","text":"Muiteganye, na mukale meso, kwavija Hamkijuwile kipindi chonda yeze."},{"book":"Maluko","chapter":"13","verse":"34","text":"Yokuwa kamba munhu yofunga mwanza na kuwaleka wasang'hanaji zake walolese goya vinhu, kila munhu kamgwaa sang'hano yakutenda. Kamulagiza mkalizi wa mulango yakale meso."},{"book":"Maluko","chapter":"13","verse":"35","text":"Muiteganye, kwavija hamujuwile kipindi cha kwiza mkulu wa ng'anda, yodaha kuwa ichungulo, kilo kikulu, nzogolo zikwika, hebu imitondo."},{"book":"Maluko","chapter":"13","verse":"36","text":"Yaheza kwa kuwasinhusa, sekeyawavike muwasile."},{"book":"Maluko","chapter":"13","verse":"37","text":"Mbuli iniwalongele mweye, nowalongela wanhu wose, kaleni meso!”"}]}