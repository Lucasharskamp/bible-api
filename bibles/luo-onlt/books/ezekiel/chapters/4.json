{"data":[{"book":"Ezekiel","chapter":"4","verse":"1","text":"“Koro, wuod dhano, kaw matafare kendo ikete e nyimi mi igor dala maduongʼ mar Jerusalem kuome."},{"book":"Ezekiel","chapter":"4","verse":"2","text":"Bangʼe kuny buche molwore duto, mi idhurne lowo kendo iketne kambe mag jolweny moikore monje, kod lodi mitwomogo ohinga."},{"book":"Ezekiel","chapter":"4","verse":"3","text":"Bangʼ mano, kaw tawo mar nyinyo mondo ichungi kaka ohinga mar nyinyo e kindi gi dala, eka ilokri ichom wangʼi kuome. Ibiro gone agengʼa, to adwaro ni ipim kaka ibiro goyone agengʼa, kaka ranyisi ni dhood Israel."},{"book":"Ezekiel","chapter":"4","verse":"4","text":"“Bangʼe inind gi bathi koracham kendo ket richo mar dhood Israel kuomi. Nyaka itingʼ richogi kuom ndalo mininde gi bathigo duto."},{"book":"Ezekiel","chapter":"4","verse":"5","text":"Aseketoni kar romb odiechiengʼ marom gi higni magisetimoe richo. Omiyo ibiro tingʼo richo mag dhood Israel kuom ndalo 390."},{"book":"Ezekiel","chapter":"4","verse":"6","text":"“Kisetieko mano to chak inind piny kendo; to koro tim kamano gi bathi korachwich, mondo itingʼ richo mag dhood Juda. Aseketoni ndalo 40, ka odiechiengʼ kodiechiengʼ ochungʼ kar higa achiel."},{"book":"Ezekiel","chapter":"4","verse":"7","text":"Lok wangʼi ochom agengʼa mar Jerusalem kendo irie badi kikoro wach kuome."},{"book":"Ezekiel","chapter":"4","verse":"8","text":"Abiro tweyi gi tonde ma ok inyal lokori koni gi koni, nyaka chop itieki ndalogi mag goyo agengʼa."},{"book":"Ezekiel","chapter":"4","verse":"9","text":"“To in kaw ngano gi shairi gi oganda kod ngʼor gi bel kod mariwa. Ketgi e dag keno kendo ti kodgi kuom losoni makati. Cham makatino kuom ndalo mia adek gi piero ochiko mibiro bedo kinindo gi bathi konchiel."},{"book":"Ezekiel","chapter":"4","verse":"10","text":"Pim chiemo moromo achiel kuom abich mar kilo mibiro chamo odiechiengʼ kodiechiengʼ, kendo chiem mana kiluwo chenro mar chiemo miloso."},{"book":"Ezekiel","chapter":"4","verse":"11","text":"Pi bende ibiro modho mana mopim, nus lita odiechiengʼ kodiechiengʼ, kiluwo chenro miloso mar modho."},{"book":"Ezekiel","chapter":"4","verse":"12","text":"Cham chiemono mana kaka dicham kek mar shairi, kendo tede e nyim ji ka gineni, kitiyo gi oko dhano kaka owuoyo.”"},{"book":"Ezekiel","chapter":"4","verse":"13","text":"Jehova Nyasaye nowacho niya, “Kamano e kaka dhood Israel biro chamo chiemo mogak e dier ogendini kuma abiro terogie twech.”"},{"book":"Ezekiel","chapter":"4","verse":"14","text":"Eka nawacho niya, “Yaye, Jehova Nyasaye Manyalo Gik Moko Duto! Nyaka nene pok adwanyora kamano. Nyaka aa e tin-na pok achamo gima oyud kotho, kata ma le mag bungu okidho. Ringʼo mogak moro amora pok odonjo e dhoga nyaka nene.”"},{"book":"Ezekiel","chapter":"4","verse":"15","text":"To nowachona niya, “Onge wach, kara abiro yieni mondo ited makatini e maj owuoch dhiangʼ kar tedo gi oko mar dhano kaka owuoyo.”"},{"book":"Ezekiel","chapter":"4","verse":"16","text":"Eka nowachona niya, “Wuod dhano, abiro gengʼo chiemo kik donji Jerusalem. Ji biro chamo chiemo mopim ka gin gi parruok mathoth kendo gibiro modho pi mopim ka midhiero omakogi,"},{"book":"Ezekiel","chapter":"4","verse":"17","text":"nikech chiemo gi pi nodog manok. Ngʼato ka ngʼato nowuor kaka nyawadgi chal, kendo dendgi nochire nikech richogi."}]}