{"data":[{"book":"Mariko","chapter":"1","verse":"1","text":"Kĩambĩrĩria kĩa Ũhoro-ũrĩa-Mwega ũkoniĩ Jesũ Kristũ Mũrũ wa Ngai."},{"book":"Mariko","chapter":"1","verse":"2","text":"O ta ũrĩa kwandĩkĩtwo ibuku-inĩ rĩa Isaia ũrĩa mũnabii atĩrĩ:"},{"book":"Mariko","chapter":"1","verse":"3","text":"“Kũrĩ mũgambo wa mũndũ ũkwanĩrĩra werũ-inĩ akoiga atĩrĩ,"},{"book":"Mariko","chapter":"1","verse":"4","text":"Nĩ ũndũ ũcio Johana ookire akĩhunjagia, na akĩbatithanagĩria werũ-inĩ. Aahunjagia atĩ andũ merire, nĩguo marekerwo mehia mao, nĩgeetha mabatithio."},{"book":"Mariko","chapter":"1","verse":"5","text":"Nao andũ othe a bũrũri wa Judea na andũ othe a Jerusalemu magĩthiĩ kũrĩ we. Moimbũraga mehia mao, nake akamabatithĩria rũũĩ-inĩ rwa Jorodani."},{"book":"Mariko","chapter":"1","verse":"6","text":"Johana ehumbaga nguo ciathondeketwo na guoya wa ngamĩĩra, na nĩehotoraga mũcibi wa rũũa njohero, na aarĩĩaga ngigĩ na ũũkĩ wa gĩthaka."},{"book":"Mariko","chapter":"1","verse":"7","text":"Nayo ndũmĩrĩri yake yarĩ ĩno: “Thuutha wakwa nĩgũgũũka mũndũ ũngĩ ũrĩ na hinya kũngĩra, ũrĩa niĩ itagĩrĩire kũinamĩrĩra njohore ndigi cia iraatũ ciake."},{"book":"Mariko","chapter":"1","verse":"8","text":"Niĩ ndĩmũbatithagia na maaĩ, nowe arĩmũbatithagia na Roho Mũtheru.”"},{"book":"Mariko","chapter":"1","verse":"9","text":"Na rĩrĩ, ihinda o rĩu Jesũ agĩũka oimĩte Nazarethi kũu Galili, na akĩbatithio nĩ Johana rũũĩ-inĩ rwa Jorodani."},{"book":"Mariko","chapter":"1","verse":"10","text":"Na rĩrĩa Jesũ oimĩraga maaĩ-inĩ akĩona igũrũ rĩahingũka, nake Roho Mũtheru akĩmũikũrũkĩra ahaana ta ndutura."},{"book":"Mariko","chapter":"1","verse":"11","text":"Mũgambo ũkiuma igũrũ ũkiuga atĩrĩ, “We nĩwe Mũrũ wakwa ũrĩa nyendete, na nĩngenaga mũno nĩwe.”"},{"book":"Mariko","chapter":"1","verse":"12","text":"Na o rĩmwe Roho akĩmuoya akĩmũtwara werũ-inĩ,"},{"book":"Mariko","chapter":"1","verse":"13","text":"na agĩikara kũu werũ-inĩ matukũ mĩrongo ĩna, akĩgeragio nĩ Shaitani. Nake aikaranagia na nyamũ cia gĩthaka, nao araika makamũtungatagĩra."},{"book":"Mariko","chapter":"1","verse":"14","text":"Thuutha wa Johana gũikio njeera, Jesũ agĩthiĩ Galili akĩhunjagia Ũhoro-ũrĩa-Mwega wa Ngai,"},{"book":"Mariko","chapter":"1","verse":"15","text":"akiuga atĩrĩ, “Ihinda nĩikinyu, naguo ũthamaki wa Ngai nĩũkuhĩrĩirie. Mwĩrirei mwĩtĩkie Ũhoro-ũrĩa-Mwega!”"},{"book":"Mariko","chapter":"1","verse":"16","text":"Na rĩrĩa Jesũ aathiiagĩra hũgũrũrũ-inĩ cia iria rĩa Galili, nĩonire Simoni na mũrũ wa nyina Anderea magĩikia neti ciao iria-inĩ, nĩgũkorwo maarĩ ategi a thamaki."},{"book":"Mariko","chapter":"1","verse":"17","text":"Nake Jesũ akĩmeera atĩrĩ, “Ũkai, mũnũmĩrĩre, na nĩngamũtua ategi a andũ.”"},{"book":"Mariko","chapter":"1","verse":"18","text":"O rĩmwe magĩtiganĩria neti ciao makĩmũrũmĩrĩra."},{"book":"Mariko","chapter":"1","verse":"19","text":"Na aathiathia hanini, akĩona Jakubu mũrũ wa Zebedi hamwe na mũrũ wa nyina Johana marĩ gatarũ-inĩ makĩhaarĩria neti ciao."},{"book":"Mariko","chapter":"1","verse":"20","text":"O rĩmwe akĩmeeta, nao magĩtiga ithe wao Zebedi gatarũ-inĩ hamwe na aruti ake a wĩra na makĩmũrũmĩrĩra."},{"book":"Mariko","chapter":"1","verse":"21","text":"Nao magĩthiĩ Kaperinaumu, na rĩrĩa mũthenya wa Thabatũ wakinyire, Jesũ agĩtoonya thunagogi na akĩambĩrĩria kũrutana."},{"book":"Mariko","chapter":"1","verse":"22","text":"Na andũ makĩgegio nĩ ũrutani wake, nĩgũkorwo aamarutaga ta mũndũ warĩ na ũhoti, no ti ta arutani a watho."},{"book":"Mariko","chapter":"1","verse":"23","text":"Na rĩrĩ, hĩndĩ o ĩyo kũu thunagogi yao, nĩ kwarĩ na mũndũ warĩ na ngoma thũku, nake akĩanĩrĩra, akiuga atĩrĩ,"},{"book":"Mariko","chapter":"1","verse":"24","text":"“Ũrenda atĩa na ithuĩ, wee Jesũ wa Nazarethi? Ũũkĩte gũtũniina? Nĩnjũũĩ wee nĩwe ũ! Wee nĩwe Ũrĩa-Mũtheru-wa-Ngai.”"},{"book":"Mariko","chapter":"1","verse":"25","text":"Nake Jesũ akĩmĩkũma na hinya, akiuga atĩrĩ, “Kira na uume thĩinĩ wake!”"},{"book":"Mariko","chapter":"1","verse":"26","text":"Ngoma ĩyo thũku ĩkĩmũthukathuka na hinya na ĩkiuma thĩinĩ wake ĩgĩkayaga."},{"book":"Mariko","chapter":"1","verse":"27","text":"Andũ acio othe makĩgega mũno nginya makĩũrania atĩrĩ, “Ũndũ ũyũ nĩ ũrĩkũ? Ũyũ nĩ ũrutani mwerũ, wĩ na ũhoti! Nĩ araatha o na ngoma thũku na ikamwathĩkĩra.”"},{"book":"Mariko","chapter":"1","verse":"28","text":"Nayo ngumo yake ĩkĩhunja na ihenya bũrũri wothe wa Galili."},{"book":"Mariko","chapter":"1","verse":"29","text":"Na maarĩkia kuuma thunagogi, magĩthiĩ na Jakubu na Johana mũciĩ gwa Simoni na Anderea."},{"book":"Mariko","chapter":"1","verse":"30","text":"Na rĩrĩ, nyina wa mũtumia wa Simoni aarĩ gĩtanda-inĩ arĩ mũrũaru mũrimũ wa kũhiũha mwĩrĩ, nao makĩĩra Jesũ ũhoro wake."},{"book":"Mariko","chapter":"1","verse":"31","text":"Nĩ ũndũ ũcio Jesũ agĩthiĩ harĩa aarĩ, akĩmũnyiita guoko akĩmũũkĩria. Mũrimũ ũcio wa kũhiũha mwĩrĩ ũkĩmũtiga na akĩambĩrĩria kũmatungatĩra."},{"book":"Mariko","chapter":"1","verse":"32","text":"Hwaĩ-inĩ ũcio thuutha wa riũa gũthũa, andũ makĩrehera Jesũ andũ arĩa othe maarĩ arũaru na arĩa maarĩ na ndaimono."},{"book":"Mariko","chapter":"1","verse":"33","text":"Nao andũ a itũũra othe makĩũngana hau mũrango-inĩ wa nyũmba,"},{"book":"Mariko","chapter":"1","verse":"34","text":"nake Jesũ akĩhonia andũ aingĩ arĩa maarĩ na mĩrimũ mĩthemba mĩingĩ. Ningĩ akĩingata ndaimono nyingĩ, no ndetĩkĩririe ndaimono ciarie tondũ nĩciamũũĩ."},{"book":"Mariko","chapter":"1","verse":"35","text":"Rũciinĩ kĩroko tene kũrĩ o na nduma, Jesũ agĩũkĩra akiuma nyũmba agĩthiĩ handũ keheri-inĩ, akĩhoera ho."},{"book":"Mariko","chapter":"1","verse":"36","text":"Nake Simoni na arĩa maarĩ nao magĩthiĩ kũmwetha,"},{"book":"Mariko","chapter":"1","verse":"37","text":"na rĩrĩa maamuonire, makĩanĩrĩra, makĩmwĩra atĩrĩ: “Andũ othe nĩwe maracaria!”"},{"book":"Mariko","chapter":"1","verse":"38","text":"Jesũ akĩmacookeria atĩrĩ, “Rekei tuume gũkũ tũthiĩ kũndũ kũngĩ, matũũra-inĩ marĩa me hakuhĩ, nĩguo hunjie o nakuo. Tondũ nĩkĩo ndokire.”"},{"book":"Mariko","chapter":"1","verse":"39","text":"Nĩ ũndũ ũcio agĩthiũrũrũka Galili guothe akĩhunjagia thunagogi-inĩ ciao na akĩingataga ndaimono."},{"book":"Mariko","chapter":"1","verse":"40","text":"Na mũndũ ũmwe warĩ na mangũ agĩũka kũrĩ we na akĩmũthaitha aturĩtie maru, akĩmwĩra atĩrĩ, “Ũngĩenda-rĩ, no ũũtherie.”"},{"book":"Mariko","chapter":"1","verse":"41","text":"Nake Jesũ akĩringwo nĩ tha nyingĩ, agĩtambũrũkia guoko gwake akĩhutia mũndũ ũcio. Akĩmwĩra atĩrĩ, “Nĩ ngwenda. Therio.”"},{"book":"Mariko","chapter":"1","verse":"42","text":"Na o hĩndĩ ĩyo mũndũ ũcio agĩthirwo nĩ mangũ, akĩhonio."},{"book":"Mariko","chapter":"1","verse":"43","text":"Nake Jesũ akĩmũkaania na hinya na akĩmwĩra athiĩ,"},{"book":"Mariko","chapter":"1","verse":"44","text":"ningĩ akĩmwĩra atĩrĩ, “Menya ndũkeere mũndũ o na ũrĩkũ ũhoro ũyũ. No thiĩ ũkeyonanie kũrĩ mũthĩnjĩri-Ngai, na ũrute magongona marĩa Musa aathanĩte nĩ ũndũ wa gũtherio gwaku, ũtuĩke ũira kũrĩ o.”"},{"book":"Mariko","chapter":"1","verse":"45","text":"No handũ ha ũguo agĩthiĩ, akĩambĩrĩria kwaria na kũmemerekia ũhoro ũcio. Nĩ ũndũ ũcio Jesũ ndacookire kũhota gũtoonya itũũra thĩinĩ akĩonagwo nĩ andũ, no aikaraga na nja kũndũ gũtaarĩ andũ. No andũ no mookaga kũrĩ we moimĩte kũndũ guothe."}]}