{"data":[{"book":"Kulawa","chapter":"20","verse":"1","text":"Imulungu kalonga mbuli zino zose,"},{"book":"Kulawa","chapter":"20","verse":"2","text":"“Niye ayo Mndewa Imulungu, Imulungu wako, nikulavile mwiisi ya Misili, kuko kuukalile mtumwa."},{"book":"Kulawa","chapter":"20","verse":"3","text":"“Sikuumtambikile imulungu yoyose iyagwe ila niye."},{"book":"Kulawa","chapter":"20","verse":"4","text":"“Sikuutende kinyago kiigalile na kinhu chochose kili kuulanga hebu mwiisi hebu mgamazi hasi ya isi ili ukitambikile."},{"book":"Kulawa","chapter":"20","verse":"5","text":"Sikuuvifugamile hebu kuvitambikila, kwavija niye Mndewa Imulungu wako nina migongo. Nowakoboza wana mbuli ya nzambi za tata zao, hata ulelo wa kadatu na wa ikane wa waja onihila."},{"book":"Kulawa","chapter":"20","verse":"6","text":"Lakini nowatendela ganogile maelufu ga ulelo ga wanhu waja oninogela na kugagoga malagizo gangu."},{"book":"Kulawa","chapter":"20","verse":"7","text":"“Sikuuditambule bule twaga jangu, niye Mndewa Imulungu wako, kwavija niye Mndewa sileka kumkoboza munhu yoyose yoditambula bule twaga jangu."},{"book":"Kulawa","chapter":"20","verse":"8","text":"“Ikumbuke siku ya kubwihila kwa kuitenda ing'ale."},{"book":"Kulawa","chapter":"20","verse":"9","text":"Kwa siku sita usang'hane na utende mbuli zako zose,"},{"book":"Kulawa","chapter":"20","verse":"10","text":"lakini siku ya saba, siku ya kubwihila ya Mndewa Imulungu wako. Siku ayo sikuusang'hane sang'hano yoyose, gweye mwenyego hebu mwanago wa kimbigalo hebu wa kitwanzi hebu mtumwa wako wa kimbigalo hebu wa kitwanzi hebu mnyama wako wa kufugigwa, hebu munhu baki iyokala mwiisi yako."},{"book":"Kulawa","chapter":"20","verse":"11","text":"Kwavija kwa siku sita niye Mndewa Imulungu, nilumba ulanga na isi na bahali na vinhu vose vili mgati yake, abaho nibwihila siku ya saba. Lekaavo niye Mndewa Imulungu, niitenda siku ya kubwihila inoga na ing'ala."},{"book":"Kulawa","chapter":"20","verse":"12","text":"“Wategeleze tatako na mamako, ili ukale mgima siku nyingi mwiisi inikugwelela, niye Mndewa Imulungu wako."},{"book":"Kulawa","chapter":"20","verse":"13","text":"“Sikuukome."},{"book":"Kulawa","chapter":"20","verse":"14","text":"“Sikuutende ugoni."},{"book":"Kulawa","chapter":"20","verse":"15","text":"“Sikuwibe."},{"book":"Kulawa","chapter":"20","verse":"16","text":"“Sikuumulavile miyago usindila wa uvizi."},{"book":"Kulawa","chapter":"20","verse":"17","text":"“Sikuuisulukile ng'anda ya miyago, sikuumsulukile mwehe wa miyago hebu mtumwa wake wa kimbigalo hebu wa kitwanzi hebu ng'ombe wake hebu kihongwe wake hebu kinhu chochose kiyelinacho.”"},{"book":"Kulawa","chapter":"20","verse":"18","text":"Wanhu wona mimwesa na kuhulika ng'huwa na mhalati, na lugongo vilulavile yosi, wanhu viwagone gago wagwaya na kwima kutali."},{"book":"Kulawa","chapter":"20","verse":"19","text":"Wanhu wamulongela Musa, “Longa na siye tokutegeleza, lakini Imulungu sikuyalonge na siye, bule tofa.”"},{"book":"Kulawa","chapter":"20","verse":"20","text":"Musa kawalongela, “Sikumudumbe, kwavija Imulungu keza kuwageza ili mumdumbe siku zose na sikumutende nzambi.”"},{"book":"Kulawa","chapter":"20","verse":"21","text":"Lakini wanhu wema kutali, Musa viyadikwesele diwingu mumo muyakalile Imulungu."},{"book":"Kulawa","chapter":"20","verse":"22","text":"Mndewa Imulungu kamulagiza Musa kamba walongele Waizilaeli vino, “Mweye wenyego mona kamba nilonga na mweye kulawa kuulanga."},{"book":"Kulawa","chapter":"20","verse":"23","text":"Munitambikile niye niiyeka na sikumutende milungu ya shaba hebu zahabu."},{"book":"Kulawa","chapter":"20","verse":"24","text":"Unhendele upango wa ulongo wa kulavila nhosa, na ulave nhosa zako uchanha yake, nhosa za kusoma moto na nhosa za kugala kuilumba na ng'hondolo zako na mbuzi zako na ng'ombe zako, kila hanhu honda niweke munitambikile baho niye nokwiza na kuwatendeleni ganogile."},{"book":"Kulawa","chapter":"20","verse":"25","text":"Mwahanizengela upango wa kulavila nhosa kwa mabwe, sikumuzenge kwa mabwe gasongoligwe kwavija mwahasongola gamabwe kwa viya va kusongolela mogafitiza."},{"book":"Kulawa","chapter":"20","verse":"26","text":"Sikumutende upango wa kulavila nhosa na kwika vidando, ili munhu sikuyoneke ka mwazi yahakwela uchanha ya upango.”"}]}