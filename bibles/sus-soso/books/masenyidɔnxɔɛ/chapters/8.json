{"data":[{"book":"Masenyi Dɔnxɔɛ","chapter":"8","verse":"1","text":"«Wo xa yi yaamari birin naba n naxan xaranfe wo bɛ to lɔxɔɛ. Na nan fama a niyade wo xa simaya sɔtɔ, wo fa findi ɲama gbegbe ra. Na tɛmui, wo nɔma yi bɔxi sɔtɔde alɔ Alatala a rakalixi wo babae bɛ ki naxɛ."},{"book":"Masenyi Dɔnxɔɛ","chapter":"8","verse":"2","text":"Wo xa wo maɲɔxun ɲɛrɛ xɔnkuye ma wo Marigi Alatala naxan nagiri wo ma yi gbengberenyi igirife ra yi ɲɛ tongo naani bun ma. A yi fe xɔrɔxɔɛe rabaxi nɛ wo ra, alako wo xa wo yɛtɛ magoro, a xa wo mato, a xa nɔ a kolonde fe naxan na wo sondonmɛ ma. A man xa nɔ a kolonde xa wo wama a xa sɛriyɛ mabanbanfe."},{"book":"Masenyi Dɔnxɔɛ","chapter":"8","verse":"3","text":"A bara wo xa fe magoro, a bara wo raxi kaamɛ ra. A bara mana so wo yi ra, wo nun wo benbae mu donse naxan kolon. A a masen wo bɛ na ki nɛ, a ibunadama mu nɔma balode donse xa kansan xun na, kɔnɔ masenyi fan birin na naxan fatanxi Alatala ra."},{"book":"Masenyi Dɔnxɔɛ","chapter":"8","verse":"4","text":"Wo xa donmae mu ɲɔnxi, wo sanyie mu funtuxi yi ɲɛ tongo naani bun ma."},{"book":"Masenyi Dɔnxɔɛ","chapter":"8","verse":"5","text":"Wo lan nɛ wo xa a kolon a wo Marigi Alatala na wo xurufe nɛ alɔ baba a xa di xuruma ki naxɛ."},{"book":"Masenyi Dɔnxɔɛ","chapter":"8","verse":"6","text":"Wo wo Marigi Alatala xa yaamari mabanban, wo xa wo yɛtɛ suxu alɔ a wama a xɔn ma ki naxɛ, wo man xa gaaxu a ya ra.»"},{"book":"Masenyi Dɔnxɔɛ","chapter":"8","verse":"7","text":"«Wo Marigi Alatala wo rasoma nɛ bɔxi fanyi ma xuree nun dulonyie na dɛnnaxɛ. Ye gbegbe na na bɔxi bun ma, a man minima gulunba nun geya fari."},{"book":"Masenyi Dɔnxɔɛ","chapter":"8","verse":"8","text":"Bɔxi na a ra mɛngi, fundenyi maniyɛ, wɛni bili, xɔrɛ, kinkirinsi, oliwi, nun kumi na dɛnnaxɛ."},{"book":"Masenyi Dɔnxɔɛ","chapter":"8","verse":"9","text":"Taami mu ɲɔnma sɔnɔn, se birin fama nɛ lude wo yi ra. Wure fama nɛ minide gɛmɛe kui, wure gbeeli fan sɔtɔma nɛ geya kui.»"},{"book":"Masenyi Dɔnxɔɛ","chapter":"8","verse":"10","text":"«Wo na wo dɛge han wo naxa luga, wo xa wo Marigi Alatala tantu yi bɔxi fanyi xa fe ra."},{"book":"Masenyi Dɔnxɔɛ","chapter":"8","verse":"11","text":"Wo naxa wo yɛtɛ ranɛɛmu wo Marigi Alatala xa fe ma de, tondife a xa yaamari nun a xa sɛriyɛ rabatufe ra, n naxan xaranxi wo bɛ to lɔxɔɛ."},{"book":"Masenyi Dɔnxɔɛ","chapter":"8","verse":"12","text":"Wo na wo dɛge han wo naxa luga, wo na banxie ti, wo naxa sabati e kui,"},{"book":"Masenyi Dɔnxɔɛ","chapter":"8","verse":"13","text":"wo xa xurusee xungbe nun a lanmae na wuya, wo xa gbeti nun wo xa xɛɛma na gbo, wo harige birin na gbo,"},{"book":"Masenyi Dɔnxɔɛ","chapter":"8","verse":"14","text":"wo xa fɛntɛn wo yɛtɛ ma a fanyi ra alako wo naxa wo yɛtɛ igbo han wo xa nɛɛmu wo Marigi Alatala ma, naxan wo raminixi Misira bɔxi ma konyiya kui."},{"book":"Masenyi Dɔnxɔɛ","chapter":"8","verse":"15","text":"A bara wo radangi gbengberen yire magaaxuxi ra, bɔximase xɔnɛ kanyi nun tali na dɛnnaxɛ, ye mu na bɔxi naxan ma. A naxa ye ramini fanye kui."},{"book":"Masenyi Dɔnxɔɛ","chapter":"8","verse":"16","text":"A naxa mana donse so wo yi ra gbengberenyi ma, wo benbae mu nu naxan kolon, alako a xa wo xa fe magoro, a xa wo mato, a fa nɔ fe fanyi rabade wo bɛ."},{"book":"Masenyi Dɔnxɔɛ","chapter":"8","verse":"17","text":"Wo naxa a maɲɔxun de a wo sɛnbɛ nun wo xa kɔɔta nan yi harige fixi wo ma."},{"book":"Masenyi Dɔnxɔɛ","chapter":"8","verse":"18","text":"Wo xa wo ratu wo Marigi Alatala ma, a tan nan yi sɛnbɛ fima wo ma, alako wo xa na harige birin sɔtɔ. A man bara saatɛ masen wo bɛ to lɔxɔɛ a naxan tongo a nun wo babae ra.»"},{"book":"Masenyi Dɔnxɔɛ","chapter":"8","verse":"19","text":"«Xa wo nɛɛmu wo Marigi Alatala ma, xa wo bira ala gbɛtɛe batufe fɔxɔ ra, xa wo tuubi e bɛ, xa wo wo magoro e bɛ, n xa a fala wo bɛ to lɔxɔɛ, wo halakima nɛ."},{"book":"Masenyi Dɔnxɔɛ","chapter":"8","verse":"20","text":"Iyo, wo halakima nɛ alɔ Alatala si gbɛtɛe halakixi ki naxɛ wo ya xɔri, barima wo mu wo tuli matixi wo Marigi Alatala xa masenyi ra.»"}]}