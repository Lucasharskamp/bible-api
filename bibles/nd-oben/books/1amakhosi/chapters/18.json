{"data":[{"book":"1 AmaKhosi","chapter":"18","verse":"1","text":"Ngemva kwesikhathi eside, ngomnyaka wesithathu, ilizwi likaThixo lezwakala ku-Elija lisithi: “Hamba uyezibika ku-Ahabi, ngizanisa izulu elizweni.”"},{"book":"1 AmaKhosi","chapter":"18","verse":"2","text":"Lakanye u-Elija wahamba wayazibika ku-Ahabi."},{"book":"1 AmaKhosi","chapter":"18","verse":"3","text":"njalo u-Ahabi wayebize u-Obhadaya, owayengumlindi wesigodlo sakhe. (U-Obhadaya wayekholwa kakhulu kuThixo."},{"book":"1 AmaKhosi","chapter":"18","verse":"4","text":"Lapho uJezebheli wayebulala abaphrofethi bakaThixo, u-Obhadaya wayethethe abalikhulu wayabafihla ezimbalwini ezimbili, bengamatshumi amahlanu ebhalwini lunye, wabathumela ukudla lamanzi.)"},{"book":"1 AmaKhosi","chapter":"18","verse":"5","text":"U-Ahabi wayethe ku-Obhadaya, “Ngena elizweni lonke emaxhaphozini lasezihotsheni. Mhlawumbe singathola khona utshani bokupha amabhiza lezimbongolo zethu ukuze singabulali leyodwa yezinyamazana zethu.”"},{"book":"1 AmaKhosi","chapter":"18","verse":"6","text":"Ngakho behlukaniselana isigaba somhlaba ababezawuhlola. U-Ahabi wakhangela le kwathi lo-Obhadaya laye waya le."},{"book":"1 AmaKhosi","chapter":"18","verse":"7","text":"Kwathi u-Obhadaya ezihambela nje, wahlangabezwa ngu-Elija. U-Obhadaya wamnanzelela, wakhothamela phansi emhlabathini, wasesithi, “Kambe nguwe sibili, nkosi yami Elija?”"},{"book":"1 AmaKhosi","chapter":"18","verse":"8","text":"U-Elija waphendula wathi, “Yebo. Hamba uyetshela inkosi yakho ukuthi, ‘U-Elija ulapha.’ ”"},{"book":"1 AmaKhosi","chapter":"18","verse":"9","text":"U-Obhadaya wabuza wathi, “Ngoneni kanti okwenza unikele inceku yakho ezandleni zika-Ahabi ukuba ibulawe?"},{"book":"1 AmaKhosi","chapter":"18","verse":"10","text":"Ngeqiniso elinjengoba uThixo uNkulunkulu wakho ephila, akukho sizwe loba umbuso lapho inkosi yami ingazange ithume izithunywa ukuba zikudinge khona. Kuthe laloba isizwe loba umbuso ulandula ukuba awukho khonale, ubenze bafunga ukuthi abangeke bakuthole."},{"book":"1 AmaKhosi","chapter":"18","verse":"11","text":"Kodwa khathesi usungithuma ukuthi ngiye enkosini ngiyeyitshela ukuthi, ‘U-Elija ulapha.’"},{"book":"1 AmaKhosi","chapter":"18","verse":"12","text":"Angikwazi ukuthi uMoya kaThixo uzakusa ngaphi mhla ngakutshiyayo. Nxa ngingayatshela u-Ahabi akudinge akuswele, uzangibulala. Kunjalo-nje mina nceku yakho ngimkhonzile uThixo kusukela ebutsheni bami."},{"book":"1 AmaKhosi","chapter":"18","verse":"13","text":"Awukezwa yini, nkosi yami, engakwenzayo uJezebheli ebulala abaphrofethi bakaThixo na? Ngafihla abalikhulu ezimbalwini ezimbili, bengamatshumi amahlanu kolulodwa, ngabapha ukudla lamanzi."},{"book":"1 AmaKhosi","chapter":"18","verse":"14","text":"Njalo khathesi usungithuma ukuba ngiye enkosini yami ngiyeyitshela ngithi, ‘U-Elija ulapha.’ Kusobala ukuthi izangibulala!”"},{"book":"1 AmaKhosi","chapter":"18","verse":"15","text":"U-Elija wathi, “Njengoba uThixo uSomandla engimkhonzayo ekhona, ngizazinikela ngempela ku-Ahabi lamuhla.”"},{"book":"1 AmaKhosi","chapter":"18","verse":"16","text":"Ngakho u-Obhadaya wahlangabeza u-Ahabi wayamtshela, u-Ahabi wayahlangabeza u-Elija."},{"book":"1 AmaKhosi","chapter":"18","verse":"17","text":"Uthe ebona u-Elija, wathi kuye, “Nguwe wena, wena oluhlupho ko-Israyeli?”"},{"book":"1 AmaKhosi","chapter":"18","verse":"18","text":"U-Elija waphendula wathi, “Angibanganga hlupho ko-Israyeli. Kodwa nguwe labendlu kayihlo abalubangileyo. Selitshiye imilayo kaThixo lalandela oBhali."},{"book":"1 AmaKhosi","chapter":"18","verse":"19","text":"Biza abantu kulolonke elako-Israyeli ngiyehlangana labo eNtabeni iKhameli. Njalo letha bonke abaphrofethi bakaBhali abangamakhulu amane lamatshumi amahlanu labaka-Ashera abangamakhulu amane, abadlela etafuleni kaJezebheli.”"},{"book":"1 AmaKhosi","chapter":"18","verse":"20","text":"U-Ahabi wakhupha ilizwi kulolonke elako-Israyeli wahlanganisa abaphrofethi labo eNtabeni iKhameli."},{"book":"1 AmaKhosi","chapter":"18","verse":"21","text":"U-Elija wema phambi kwabantu wathi, “Lizathandabuza kuze kube nini ngeminakano emibili le na? Nxa uThixo enguNkulunkulu mlandeleni kodwa nxa uBhali enguNkulunkulu, mlandeleni.”"},{"book":"1 AmaKhosi","chapter":"18","verse":"22","text":"Ngakho u-Elija wasesithi kubo, “Yimi ngedwa umphrofethi kaThixo oseleyo kodwa uBhali ulabangamakhulu amane lamatshumi amahlanu."},{"book":"1 AmaKhosi","chapter":"18","verse":"23","text":"Sidingeleni inkunzi ezimbili. Libanike bazikhethele abayifunayo bayihlabe bayiqume amaqatha bayifake phezu kwenkuni kodwa bangabasi umlilo. Lami ngizahlinza eyinye yazo ngiyiqobaqobe ngiyifake phezu kwenkuni kodwa angiyikubasa umlilo."},{"book":"1 AmaKhosi","chapter":"18","verse":"24","text":"Libe selibiza ibizo likankulunkulu wenu mina ngizacela ebizweni likaThixo. Unkulunkulu ozaphendula ngomlilo, nguye-ke uNkulunkulu.”"},{"book":"1 AmaKhosi","chapter":"18","verse":"25","text":"U-Elija wathi kubaphrofethi bakaBhali, “Khethani inkunzi eyodwa njalo liqale lina ukuyilungiselela, njengoba lina libanengi kangaka. Memezani unkulunkulu wenu ngegama lakhe, kodwa lingalumathisi umlilo.”"},{"book":"1 AmaKhosi","chapter":"18","verse":"26","text":"Bayithatha inkunzi ababeyiphiwe bayilungisa. Basebebiza ibizo likaBhali kusukela ekuseni kwaze kwaba semini enkulu. Baklabalala besithi, “We Bhali, sabela bo!” Kodwa akubanga lampendulo; kakho owaphendulayo. Bagida bezingelezela i-alithari ababelakhile."},{"book":"1 AmaKhosi","chapter":"18","verse":"27","text":"Kwathi emini enkulu u-Elija waqalisa ukubahoza esithi, “Klabalalani ngamandla! Ngempela angithi ungunkulunkulu! Mhlawumbe ujule eminakanweni, engxenye ubambekile, loba engxenye uphakathi kohambo. Engxenye ulele ngakho ufuna ukuvuswa.”"},{"book":"1 AmaKhosi","chapter":"18","verse":"28","text":"Ngakho baklabalala ngamandla baziklaya ngezingqamu langezinkemba, njengoba kwakungumkhuba wabo, kwaze kwajuluka igazi."},{"book":"1 AmaKhosi","chapter":"18","verse":"29","text":"Yedlula imini enkulu, bona baqhubeka ngokuphithizela bephrofetha kwaze kwaba yisikhathi somhlatshelo wakusihlwa. Kodwa akubanga lalutho, akubanga lampendulo, kakho owazihlupha ngakho."},{"book":"1 AmaKhosi","chapter":"18","verse":"30","text":"Ngakho u-Elija wathi ebantwini, “Wozani ngapha engikhona.” Basondela kuye, yena walungilungisa i-alithari likaThixo elaselibhidlikile."},{"book":"1 AmaKhosi","chapter":"18","verse":"31","text":"U-Elija wathatha amatshe alitshumi lambili, yilelo limele isizwana sosendo lukaJakhobe, yena owayezwe ilizwi likaThixo lisithi kuye, “Uzabizwa ngokuthi ungu-Israyeli.”"},{"book":"1 AmaKhosi","chapter":"18","verse":"32","text":"Wakha i-alithari ngebizo likaThixo ngalawo matshe, wagebha umgelo ozingelezela i-alithari okungangena kuwo igokoko lamabele."},{"book":"1 AmaKhosi","chapter":"18","verse":"33","text":"Walungisa inkuni, wasika inyama yenkunzi wenza amaqatha, waseyibeka phezu kwenkuni. Wasesithi kubo, “Gcwalisani imigqomo emine emikhulu ngamanzi libe seliwathela phezu komhlatshelo laphezu kwenkuni.”"},{"book":"1 AmaKhosi","chapter":"18","verse":"34","text":"Wathi, “Kwenzeni futhi,” bakwenza lokho njalo."},{"book":"1 AmaKhosi","chapter":"18","verse":"35","text":"Amanzi agcwala aze agcwala lasemgelweni owawugombolozele i-alithari."},{"book":"1 AmaKhosi","chapter":"18","verse":"36","text":"Kuthe ngesikhathi somhlatshelo, u-Elija umphrofethi wasondela wakhuleka esithi, “Oh Thixo, Nkulunkulu ka-Abhrahama, lo-Isaka lo-Israyeli, veza obala lamuhla ukuthi wena unguNkulunkulu ko-Israyeli kanye lokuthi mina ngiyinceku yakho, lokuthi zonke lezizinto ngizenza ngokulaya kwakho."},{"book":"1 AmaKhosi","chapter":"18","verse":"37","text":"Akungiphendule Oh Thixo, akungiphendule ukuze lababantu bakwazi ukuthi wena Thixo, unguNkulunkulu, lokuthi njalo uguqula inhliziyo zabo.”"},{"book":"1 AmaKhosi","chapter":"18","verse":"38","text":"Khonokho umlilo kaThixo wehla watshisa umhlatshelo, inkuni, amatshe lomhlabathi, kwaze kwatsha lamanzi ayesemgelweni."},{"book":"1 AmaKhosi","chapter":"18","verse":"39","text":"Abantu bonke bekubona lokhu, bazilahla phansi bakhala bathi, “UThixo nguye uNkulunkulu! UThixo nguye uNkulunkulu!”"},{"book":"1 AmaKhosi","chapter":"18","verse":"40","text":"U-Elija wasebalaya wathi, “Bambani abaphrofethi bakaBhali. Akungaphunyuki lamunye!” Bababamba, u-Elija wathi kabasiwe eSigodini saseKhishoni, babulawelwa khona."},{"book":"1 AmaKhosi","chapter":"18","verse":"41","text":"Ngakho u-Elija wasesithi ku-Ahabi, “Hamba, udle unathe, ngoba kuzwakala umdumo wezulu elikhulu.”"},{"book":"1 AmaKhosi","chapter":"18","verse":"42","text":"Ngalokho u-Ahabi wasuka wayakudla njalo wanatha, kodwa u-Elija wakhwela phezu kwentaba yaseKhameli, wagobisa ikhanda lakhe walifaka phakathi kwamadolo akhe."},{"book":"1 AmaKhosi","chapter":"18","verse":"43","text":"Wathuma isisebenzi sakhe wathi: “Hamba uyephosa amehlo akho olwandle.” Lakanye isisebenzi sahamba sayakhangela."},{"book":"1 AmaKhosi","chapter":"18","verse":"44","text":"Ngesikhathi sesikhombisa isisebenzi sabika sathi, “Iyezana elincinyane ngangesandla somuntu likhanya liqubuka lisuka olwandle.”"},{"book":"1 AmaKhosi","chapter":"18","verse":"45","text":"Ngalesosikhathi, kwaba mnyama emkhathini ngamayezi, kwaqubuka umoya, kwana izulu elikhulu njalo u-Ahabi wasuka ngenqola waya eJezerili."},{"book":"1 AmaKhosi","chapter":"18","verse":"46","text":"Amandla kaThixo ehlela ku-Elija, njalo uthe ukuba akhwicele isembatho sakhe ebhantini wagijima phambi kuka-Ahabi indlela yonke esiya eJezerili."}]}