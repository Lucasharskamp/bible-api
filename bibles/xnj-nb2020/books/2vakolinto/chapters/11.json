{"data":[{"book":"2 Vakolinto","chapter":"11","verse":"1","text":"Mbanga ngamkangamili padebe, hati ngati nene namuyimu! Ena mkangamala padebe."},{"book":"2 Vakolinto","chapter":"11","verse":"2","text":"Nene nikuvawonela wihu nambu wihu wa Chapanga, muni nyenye ndi ngati msikana kamwali mwetilagini kumgega ndava ya mgosi mmonga ndu Kilisitu."},{"book":"2 Vakolinto","chapter":"11","verse":"3","text":"Nambu niyogopa kuvya ngati liyoka lila mukuchenjela kwaki lamkongili Eva, akotoka kuvayoka maholo ginu, na kuleka kujiwusa kwinu muchakaka kwa Kilisitu."},{"book":"2 Vakolinto","chapter":"11","verse":"4","text":"Muni mundu yoyoha mweibwela na kumkokosa Yesu mweavi chingi na yula mwetimkokosa, nikuvakangasa ndava nyenye mukumpokela kwa mawoko gavili, amala muyidikila mpungu amala lilovi la bwina lingi neju na lila lemwapokili kuhuma kwitu!"},{"book":"2 Vakolinto","chapter":"11","verse":"5","text":"Kwali ngati nene namdebe kuliku venavo vevakujikemela vene “Vamitumi vakulu”"},{"book":"2 Vakolinto","chapter":"11","verse":"6","text":"Pangi nene nimanyili lepi kujova bwina. Nambu umanya nivii nawu, lijambu lenili tililangisi hotohoto kwinu, kila pandu na kila lukumbi."},{"book":"2 Vakolinto","chapter":"11","verse":"7","text":"Nene nakokwisi kwinu Lilovi la Bwina ga Chapanga changali kugana luhuna, najihelisi ndava ya kuvakwiha nyenye. Wu, nakitili uhakau?"},{"book":"2 Vakolinto","chapter":"11","verse":"8","text":"Panahengili lihengu pagati yinu maganu gangu napewili utangatila kuhuma mumisambi yingi ya vandu vevakumsadika Kilisitu. Nihotola kujova kuvya navanyagili vindu vyavi muni nihotola kuvahengele lihengu nyenye."},{"book":"2 Vakolinto","chapter":"11","verse":"9","text":"Panakavili na nyenye namng'aili lepi mundu yeyoha panaganili maganu, valongo vevahumili Makedonia vaniletili kila chindu chenaganili. Natumili luhala neju nikotoka kumng'aha mundu yeyoha yula muni nipata vindu venigana mu njila yoyoha yila, ndi yati niyendelela kukita mewa."},{"book":"2 Vakolinto","chapter":"11","verse":"10","text":"Ngati chakaka yila ya Kilisitu cheyivili mugati yangu, kawaka mundu yoyoha mweihotola kunibesa kumekela lijambu lenilo popoha pamulima wa Akaya."},{"book":"2 Vakolinto","chapter":"11","verse":"11","text":"Ndava kyani nijova chenicho? Ndava muni nivaganili lepi nyenye? Chapanga amanyili kuvya nivaganili!"},{"book":"2 Vakolinto","chapter":"11","verse":"12","text":"Yati niyendelela kukita ngati chanikita hinu, muni nikotoka kuvapela fwasi vala vevakujikemela vamitumi vakulu, vevilonda fwasi ya kumekela kuvya vikita lihengu ngati tete."},{"book":"2 Vakolinto","chapter":"11","verse":"13","text":"Muni, venavo ndi vamitumi vaudese, vikita lihengu la udese vevajikita ngati vamitumi va chakaka va Kilisitu."},{"book":"2 Vakolinto","chapter":"11","verse":"14","text":"Lijambu la kukangasa lepi, muni hati Setani mwene akujikita kuvya mtumu wa kunani wa lumuli!"},{"book":"2 Vakolinto","chapter":"11","verse":"15","text":"Hinu ndi lijambu lepi la kukangasa kuvya na vanalihengu va Setani navene vakujikita kuvya vanalihengu va mambu gabwina palongolo ya Chapanga. Mwishu wavi yati vipata uhamula kulandana na matendu gavi."},{"book":"2 Vakolinto","chapter":"11","verse":"16","text":"Nijova kavili. Mundu akotoka kuniholalela kuvya namyimu, nambu ngati muhomela chenicho, hinu muniyidakila ngati namyimu, muni na nene nivya chindu chakujimekela padebe."},{"book":"2 Vakolinto","chapter":"11","verse":"17","text":"Chanijova hinu lepi chila chalagizi BAMBU, kuvala lijambu lenili la kumekela, nijova ndu kujova mundu muyimu."},{"book":"2 Vakolinto","chapter":"11","verse":"18","text":"Ndava muni vamahele vimeka ngati vandu va pamulima chevimeka, na nene mewa yati nimeka."},{"book":"2 Vakolinto","chapter":"11","verse":"19","text":"Nyenye ndi muhololela muvi na luhala, ndi mana mukuvasindimalila hati vayimu!"},{"book":"2 Vakolinto","chapter":"11","verse":"20","text":"Mukumsindimalisa hati mundu mweakuvakita nyenye vavanda, mundu mweakuvanyaga vindu vinu, mweakuvahindalila, mweakuvavevesa na kuvatova kumihu!"},{"book":"2 Vakolinto","chapter":"11","verse":"21","text":"Nikola soni kujova, tavi lepi na makakala ga kuhenga aga."},{"book":"2 Vakolinto","chapter":"11","verse":"22","text":"Vandu vala va ku Ebulania? Na nene mewa. Wu, vene ndi Vaisilaeli? Na nene mewa. Wu, vene ndi vachiveleku va Ibulahimu? Na nene mewa."},{"book":"2 Vakolinto","chapter":"11","verse":"23","text":"Vene ndi vanalihengu va Kilisitu? Na nene mewa, nijova ago chilupengu. Nene ndi muhengaji neju wa Kilisitu kuliku vene. Nene nihengi lihengu lelinonopa neju, nitamili muchifungu pamahele, nitoviwi pamahele neju na navili papipi kufwa pamahele."},{"book":"2 Vakolinto","chapter":"11","verse":"24","text":"Mala mhanu natoviwi na ndomondo alobaini yipungula yimonga na Vayawudi."},{"book":"2 Vakolinto","chapter":"11","verse":"25","text":"Natoviwi na mchapilu mala zidatu, natoviwi maganga mala yimonga. Mala yidatu nadenyikiwi na watu munyanja, na mwenumo nagonili lepi mbaka lukela na kuwela muhi woha."},{"book":"2 Vakolinto","chapter":"11","verse":"26","text":"Pamahele mulugendu lwangu, nisumwiki mumifuleni kumema manji, kuhuma muvanyagaji vakolonjinji vayangu, kuhuma kwa vandu vangali Vayawudi. Na kuhuma kumujini, kulugangatu na munyanja na kuhuma kwa valongo vaudese."},{"book":"2 Vakolinto","chapter":"11","verse":"27","text":"Nikitili lihengu na kung'ahika, nigonili lepi pamahele ndava ya lihengu, kuni nivii na njala na njota. Pamahele nitamii na njala na kutama changali nyula za kunigubika pambepu."},{"book":"2 Vakolinto","chapter":"11","verse":"28","text":"Pamonga na gangi gamahele, mewa kila ligono niholela misambi ya vandu vevakumsadika Kilisitu voha."},{"book":"2 Vakolinto","chapter":"11","verse":"29","text":"Ngati mundu yoyoha atotokili mewawa na nene nitotokili na mundu yoyoha akalongoswa mukubuda, mewa nene niviniswa mtima."},{"book":"2 Vakolinto","chapter":"11","verse":"30","text":"Yikaniganayi kumeka, ndi yati nimekela kutotokela kwangu."},{"book":"2 Vakolinto","chapter":"11","verse":"31","text":"Chapanga Dadi wa BAMBU Yesu, liina laki lilumbiwa magono goha. Mwene amanyili kuvya nijova lepi udese."},{"book":"2 Vakolinto","chapter":"11","verse":"32","text":"Panakavi ku Damasko, mkulu wa muji, mwavili pahi ya nkosi Aleta, avikii ulonda pamuji wa Damasko muni anikamula."},{"book":"2 Vakolinto","chapter":"11","verse":"33","text":"Nambu vakanivika mulidengu livaha, na kunihelesa kuvala kupitila fwasi yeyavi muluwumba lwa muji, naholwiti mumawoko gaki."}]}