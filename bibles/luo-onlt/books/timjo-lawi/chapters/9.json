{"data":[{"book":"Tim Jo-Lawi","chapter":"9","verse":"1","text":"Chiengʼ mar aboro Musa noluongo Harun gi yawuote kaachiel gi jodong Israel."},{"book":"Tim Jo-Lawi","chapter":"9","verse":"2","text":"Nowacho ne Harun niya, “Kaw nyarwath mondo itimgo misango mar golo richo kendo ikaw im mondo itimgo misango miwangʼo pep, jamnigo nyaka bed maonge songa kendo ichiwgi e nyim Jehova Nyasaye."},{"book":"Tim Jo-Lawi","chapter":"9","verse":"3","text":"Nyis jo-Israel kama: ‘Kawuru nywok maonge songa mondo utimgo misango mar golo richo, to nyaroya gi nyarombo mahikgi achiel kendo maonge songa mondo uchiw kaka misango miwangʼo pep."},{"book":"Tim Jo-Lawi","chapter":"9","verse":"4","text":"Kendo uchiw rwath kod im kaka misango mar lalruok kaachiel gi misango mar cham moruw gi mo e nyim Jehova Nyasaye nikech tinendeni Jehova Nyasaye nofwenyrenu.’ ”"},{"book":"Tim Jo-Lawi","chapter":"9","verse":"5","text":"Negikelo gik moko duto mane Musa ochikogi e dho Hemb Romo, kendo oganda duto mar Israel nosudo mochungʼ e nyim Jehova Nyasaye."},{"book":"Tim Jo-Lawi","chapter":"9","verse":"6","text":"Eka Musa nowachonegi niya, “Ma e gima Jehova Nyasaye osechikou mondo utim, mondo duongʼne maler ofwenyrenu.”"},{"book":"Tim Jo-Lawi","chapter":"9","verse":"7","text":"Musa nowacho ne Harun niya, “Sud machiegni gi kendo mar misango, kendo itim misango mar golo richo, gi misango miwangʼo pep, mondo ipwodhrigo kaachiel gi oganda; eka ichiw misango kipwodhogo oganda kaka Jehova Nyasaye osechiko.”"},{"book":"Tim Jo-Lawi","chapter":"9","verse":"8","text":"Kuom mano, Harun nosudo machiegni but kendo mar misango, kendo noyangʼo nyarwath mane obiro gologo richone owuon."},{"book":"Tim Jo-Lawi","chapter":"9","verse":"9","text":"Bangʼe yawuote nokelone remo, mi onyumoe lith lwete, nomienogo tunge mag kendo mar misango, eka remo modongʼ to ne opuko e tiend kendo mar misango."},{"book":"Tim Jo-Lawi","chapter":"9","verse":"10","text":"Nokawo boche gi nyiroke kod jwala mabor manie wi chuny mag chiayo mane itimogo misango mar golo richo, kendo nowangʼogi pep ewi kendo mar misango mana kaka Jehova Nyasaye nochiko Musa."},{"book":"Tim Jo-Lawi","chapter":"9","verse":"11","text":"To ringʼo kod piem to ne otero oko mar kambi mowangʼogi."},{"book":"Tim Jo-Lawi","chapter":"9","verse":"12","text":"Bangʼ mano Harun noyangʼo chiayo mar misango miwangʼo pep. Yawuote nogamone remo kendo nokiro e bethe duto mag kendo mar misango."},{"book":"Tim Jo-Lawi","chapter":"9","verse":"13","text":"Eka negimiye lemo ka lemo mar chiayo mar misango miwangʼo pep kaachiel gi wich kendo owangʼogi e kendo mar misango."},{"book":"Tim Jo-Lawi","chapter":"9","verse":"14","text":"Nolwoko jamb-ich kaachiel gi tielo kendo nowangʼogi kuom misango miwangʼo pep ewi kendo mar misango."},{"book":"Tim Jo-Lawi","chapter":"9","verse":"15","text":"Eka Harun nokelo misango mane ji ochiwo. Nokawo nywok mane ibiro timgo misango mar golo richo ni oganda, noyangʼe kendo nopwodhogo richogi mana kaka notimo gi misango mokwongo."},{"book":"Tim Jo-Lawi","chapter":"9","verse":"16","text":"Bangʼ mano nokawo chiayo mar timo misango miwangʼo pep kendo nochiwe mana kaka ne chik dwaro."},{"book":"Tim Jo-Lawi","chapter":"9","verse":"17","text":"Eka nokelo misango mar cham kendo nojuko sanja mowangʼo e kendo mar misango kaachiel gi misango miwangʼo pep mar okinyi."},{"book":"Tim Jo-Lawi","chapter":"9","verse":"18","text":"Eka Harun noyangʼo rwath kod im mane itimogo misango mar lalruok ni oganda. Yawuote nogamone remo mokiro e bethe duto mag kendo mar misango."},{"book":"Tim Jo-Lawi","chapter":"9","verse":"19","text":"To boche mag rwadhno kod imno kaka sembe, gi boche mogawo jamb-ich gi nyiroke kaachiel gi jwala mabor manie wi chuny,"},{"book":"Tim Jo-Lawi","chapter":"9","verse":"20","text":"duto negiketo ewi agoko, eka Harun nowangʼogie kendo mar misango."},{"book":"Tim Jo-Lawi","chapter":"9","verse":"21","text":"Harun noliero agoko kod bam korachwich e nyim Jehova Nyasaye kaka misango miliero kendo ifwayo mana kaka Musa nochiko."},{"book":"Tim Jo-Lawi","chapter":"9","verse":"22","text":"Eka Harun notingʼo lwete malo kochomo oganda mi nogwedhogi. Bangʼe nolor piny oa kama notimoe misengini mag golo richo gi misengini miwangʼo pep, kod misengini mag lalruok."},{"book":"Tim Jo-Lawi","chapter":"9","verse":"23","text":"Eka Musa gi Harun nodonjo e Hemb Romo, to kane giwuok oko to negigwedho ji, kendo duongʼ maler mar Jehova Nyasaye nofwenyore ni oganda duto."},{"book":"Tim Jo-Lawi","chapter":"9","verse":"24","text":"Mach nomuoch e nyim Jehova Nyasaye kendo nowangʼo misango miwangʼo pep kaachiel gi migepe mag boche manie wi kendo mar misango. Kane ji oneno gima notimoreno, negipongʼ gimor mi gipodho auma."}]}