{"data":[{"book":"Bliathek","chapter":"20","verse":"1","text":"Buii gui pha ji them ched ne Phaul è migipho shii ò khrab ne ho ne boh rek ne wad è phriie ne miyaogamthek yao marui. Ji è rek ched ne ai ne ji pha ithua thoh ne Mesidonia hà wuii dun."},{"book":"Bliathek","chapter":"20","verse":"2","text":"Ai è zab pha ithua è dong ne lua srane branthek shii boh rek yi pha bajo muathek yao marui. Ji pha idoh è ai ne Akhaya hà wuii thog dun."},{"book":"Bliathek","chapter":"20","verse":"3","text":"Thiichiih shii ai ne habie uom rai marui. Ai ne Syria hà wuii sha pha saro ramuii shii ai è Jewthek è aishii diig phi pha nung ramuii rone thieg dun. Ji-è, ai ne Mesidonia è dong ne dun din pha phak."},{"book":"Bliathek","chapter":"20","verse":"4","text":"Berea hà rai pha Phyrhus pha dufuii Sophather de ai rog shii wuii gieng; ji duiine Thesalonikha hà rai pha Aristharkhus nane Sekhundus; Derbe è de Gaius; Asia pha du-ùa è de Thychikhus nane Throphimus; Thimothi de."},{"book":"Bliathek","chapter":"20","verse":"5","text":"Ithek de Throas hà ibi wuii ne gathek shii khan ne rai iang."},{"book":"Bliathek","chapter":"20","verse":"6","text":"Gathek de Philiphi è sai ne phiia ajiie pha iweb chie ched ne in ne daguii shii ithek rog Throas shii dog gieng. Thiichiih shii gathek ne damiley rai marui."},{"book":"Bliathek","chapter":"20","verse":"7","text":"Sonibari inai shii gathek ne michie chie pha ò khrab. Phaul è branthek shii habiu duchoi thog dang pha miyao yao ne rai gieng, nyieliieshii, ji pha thimiang duiine è rey mage shii ai ne ithek shii thoh ne dun sha pha rey ramuii."},{"book":"Bliathek","chapter":"20","verse":"8","text":"Bajo muchuang ùgud pha lakhungthek hà hang ne maley dug ro."},{"book":"Bliathek","chapter":"20","verse":"9","text":"Ji è yao ramuii shii Euthykhus beng pha bran jia de haziingcho shii dug ne nuii gieng. Phaul è athodang pha yao ne rai mage ne Euthykhus ne miyem hùghùg ne rai. Idohhè shii ai ne men liak mage ne ji pha hò ùgud uom pha lakhung è nyiak thog dang pha chiih dun. Ithek è ran srane aishii chiing mage shii ai ne iyjong dun."},{"book":"Bliathek","chapter":"20","verse":"10","text":"Ji è rek magungde, Phaul è thazam wuii srane aishii giak mage ne yao, “Arum chid rabo, ai ne a-iy ba ro!”"},{"book":"Bliathek","chapter":"20","verse":"11","text":"Ji è yao ched marui ne lakhung pha hògud hà dun din srane iweb phed ne chie. Ithek rog shii hanai chiu thog dang pha miyao yao marui ne Phaul è ji pha ithua thoh ne dun dun."},{"book":"Bliathek","chapter":"20","verse":"12","text":"Ithek è ji pha filiao bran shii hòi din mage ne bajo sang dun."},{"book":"Bliathek","chapter":"20","verse":"13","text":"Gathek ne run è in ne Asos hà ibi wuii iang, thiisa è gathek ne Phaul shii de noh ne in yi ne wuii dun. Ai è gathek shii ibi yao ne ruiijong, nyieliieshii, ai ne soh è luaramuii pha ji è yao ne ruii."},{"book":"Bliathek","chapter":"20","verse":"14","text":"Ai è gathek shii Asos hà si mage shii, gathek è aishii de noh srane Michiyoylene hà wuii dun."},{"book":"Bliathek","chapter":"20","verse":"15","text":"Gathek ne thiichiih è de run shii in ne ji pha thimiang duiine è rey shii, Chios wuii thog dun. Inai jia pha idoh è gathek ne Samos shii wuii thog dun. Ji pha idoh pha inai shii gathek ne Michiyous wuii thog dun."},{"book":"Bliathek","chapter":"20","verse":"16","text":"Phaul ne Iphisus dong ne in ne wuii pha now. Nyieliieshii, Asia du-ùa shii ishak ajong yi pha noh ne rek. Ai ne jog jog Jerusalem hà thog yi pha rek. Jog thog mua arone, inai Saguii shii sai pha idoh shii Jerusalem hà thog pha now ro."},{"book":"Bliathek","chapter":"20","verse":"17","text":"Michiyous hà Phaul è Iphisus shii mua jia thoh ge, Charch pha dukhothek shii aishii si iang bo."},{"book":"Bliathek","chapter":"20","verse":"18","text":"Ithek è ai moe shii wuiithogmage shii, ai è ithek shii yao, “Nawaithek de thieg iwa, gu è nathek rog shii khi-è rek ne ishak zab phi ne rai gieng pha ji, Asia du-ùa shii nyathog dang pha idoh è yie dang ne sudoh thog pha."},{"book":"Bliathek","chapter":"20","verse":"19","text":"Bajo jum rek ne bajo miegkho noi srane Ithong pha khiao duiine bliathek rek marui, ji pha doh ne bajo diig thog dun nyieliieshii, Jewthek è mak rek noh."},{"book":"Bliathek","chapter":"20","verse":"20","text":"Nathek de thieg iwa! Gune nathek shii nong pha miyao ne branthek pha moe shii, chiih-è, hò hò shii ayao pha athoh marui ro."},{"book":"Bliathek","chapter":"20","verse":"21","text":"Jewthek shii de, Gaibranthek shii de gu è phriie ne yao marui, ithek ne awaithek pha layogthek è Hamangkhung-aphuii shii rai ne Ithong Isu shii migi now bo."},{"book":"Bliathek","chapter":"20","verse":"22","text":"Chiih-è sudoh de Ragung So pha miyao nuii ne Jerusalem hà wuiiramuii ro, thiisa hà nyie rey pha ji athieg pha wuiiramuii ro."},{"book":"Bliathek","chapter":"20","verse":"23","text":"Gune rajanthek hà Ragung So è phatheg nane diig ne gu khan muii ro è phriie pha ji thieg bie ro."},{"book":"Bliathek","chapter":"20","verse":"24","text":"Jishii, gune gui sieng pha chai ne boh anow; gune Ithong Isu è phi ne rek yi pha blia ji rek ched bi pha noh ro, ji pha blia ne Hamangkhung-aphuii pha bushun pha Mua Wie ji yao pha ji ro."},{"book":"Bliathek","chapter":"20","verse":"25","text":"“Gu ne nathek duchoi shii wuii ne Hamangkhung-aphuii pha zab riichai khoh pha mua yao jong ro. Ji-è, sudoh è thiwing ne nathek ne gu shii khuchung de adoh din sha phro."},{"book":"Bliathek","chapter":"20","verse":"26","text":"Ji-è, gune sudoh nathek shii izai surua thak ne yao dang phro: Nathek duchoi shii hanyie magungde san dun arone, ji ne gu gaja asi phro."},{"book":"Bliathek","chapter":"20","verse":"27","text":"Nyieliieshii, gu è Hamangkhung-aphuii pha miyao dun pha miyao ayao pha athoh marui ro."},{"book":"Bliathek","chapter":"20","verse":"28","text":"Ji-è, nawaithek shii riigbthan ne rai iang bo, chiih-è, Ragung So è boh marui pha shiishai brog shii de wie riig ne rai iang bo. Hamangkhung-aphuii pha charch pha brogpho rek ne rai bo, ji ne awai ro ro, Ai è awai dufuii khlem ne iy yi pha è rab ne ruii ro."},{"book":"Bliathek","chapter":"20","verse":"29","text":"Gune thieg muii ro, gu dundun pha idoh è shii nyigodogthek ne nathek duchoi shii wuii srane ji pha shiishaithek ne achie yi phro."},{"book":"Bliathek","chapter":"20","verse":"30","text":"Nawaithek duchoi è giak bran ne migiphothek shii khlam yao ne noh dun pha ishak thog ruii phro."},{"book":"Bliathek","chapter":"20","verse":"31","text":"Ji-è, ji nowbthan ne rai bo, gune gu miegkhothek hanai habiu noi ne nathek shii idam uom yua ne rai noh jong ro."},{"book":"Bliathek","chapter":"20","verse":"32","text":"“Ji-è gune nathek shii Hamangkhung-aphuii pha wad nane bushun pha mua shii boh marui ro, ji-arone, nathek shii de gang sieng pha rab phro, chiih-è, Hamangkhung-aphuii è awai branthek shii phi pha khirzey ji phi ruii phro."},{"book":"Bliathek","chapter":"20","verse":"33","text":"Gune hanyiethek pha san liiman nane yungthek achid ro."},{"book":"Bliathek","chapter":"20","verse":"34","text":"Nawaithek è de thieg iwa! Gune gui wad è bliathek rek ne gui branphiingthek nane gui chid pha manathek phi phro."},{"book":"Bliathek","chapter":"20","verse":"35","text":"Gu è bajo diig bliathek rek ne nathek de ziapho shii hì è rek ne nong bo ne doh yi, Ithong Isu awai miyao marui pha miyaogamthek ji nowkhlei bo, ‘Ji ne yie pha ji è de phi pha ji bajo lubo um ba ro.’”"},{"book":"Bliathek","chapter":"20","verse":"36","text":"Phaul è ji yao ched dang shii ai è ithek rog shii bam ne sia marui."},{"book":"Bliathek","chapter":"20","verse":"37","text":"Ithek è bajo choh ne aishii giak srane ai mizia shii khichiug ne wie dun ge."},{"book":"Bliathek","chapter":"20","verse":"38","text":"Ithek ne bajo zo dun, nyieliieshii, ai è yao marui: ithek ne aishii khuchung de adoh din sha. Ji-è, ithek de ai rog shii run um pha ithua thog pha wuii gieng."}]}