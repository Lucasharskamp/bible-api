{"data":[{"book":"Wagalatiya","chapter":"1","verse":"1","text":"Miye Paolo msigilwa sisigilwe ni mntu hegu udahi wa chimntu mna sisigilwa ni Yesu Kulisito na Tate Chohile amuyuse!"},{"book":"Wagalatiya","chapter":"1","verse":"2","text":"Na walukolo wose wehamwenga na miye chayalamsa mabunga ya wazumile ya Galatiya."},{"book":"Wagalatiya","chapter":"1","verse":"3","text":"Chawaungilani wedi na utondowazi kulaila kwa Chohile Tati yetu na Zumbe dyetu Yesu Kulisito."},{"book":"Wagalatiya","chapter":"1","verse":"4","text":"Kulisito elavyaga mwenye kwa chausa cha masa yetu kuligana na viya Chohile Tati yetu aungile, chani achambule mwe isi ino ihiye yahaluse,"},{"book":"Wagalatiya","chapter":"1","verse":"5","text":"Ukulu utende kwa Chohile mazuwa yose! Taile."},{"book":"Wagalatiya","chapter":"1","verse":"6","text":"Nehelwa kugamba msunguzisa kumwasa uyo awetangeni mwe wedi wa Kulisito, naho mwatongela ulosi wivituhu ukugambigwa ni Mbuli Yedi."},{"book":"Wagalatiya","chapter":"1","verse":"7","text":"Chindedi hahana mbuli yedi ntuhu, mna kuna wantu wakuwazaganyani nakunga kuihitula Mbuli Yedi ya Kulisito."},{"book":"Wagalatiya","chapter":"1","verse":"8","text":"Mna, suwe wenye hegu mndima ywa kwembingu, anawagambilani ulosi wesimile na Mbuli Yedi idya chiwagambileni, uyo naligitwe ni Chohile!"},{"book":"Wagalatiya","chapter":"1","verse":"9","text":"Saviya chalongaga, haluse nalonga naho, uneva mntu yoyose anawagambilani ulosi ukugambigwa ni mbuli yedi wesimile na Mbuli Yedi idya mhokele kale, uyo naligitwe ni Chohile!"},{"book":"Wagalatiya","chapter":"1","verse":"10","text":"Haluse naunga ni waluvye wantu hegu Chohile? Hegu togola, naunga ni wawagile wantu? Uneva nendile nichei nawawagila wantu, satendile mndima ywa Kulisito."},{"book":"Wagalatiya","chapter":"1","verse":"11","text":"Walukolo, naunga mmanye kugamba idya Mbuli Yedi nilongile suwo ulosi wa chimntu."},{"book":"Wagalatiya","chapter":"1","verse":"12","text":"Naho miye siihokele kwa mntu, naho sihinyigwe ni mntu, mna Yesu Kulisito nuyo anigubwile."},{"book":"Wagalatiya","chapter":"1","verse":"13","text":"Mwiva ivyo nahekala aho nkongo, chipindi hatimila sila ya Chiyahudi ya kumtimila Chohile. Mmanya ivyo niwasulumizise wantu wamzumile Chohile na kuhikiliza kuwabalanga."},{"book":"Wagalatiya","chapter":"1","verse":"14","text":"Miye, nasiwahuda wantu walozize we dikabila dyangu wa kamo dyangu, mo kutozesa kutimila sila ye Chiyahudi ya kumtimila Chohile. Hahikilizisa kutoza mazwela ya wababa zetu."},{"book":"Wagalatiya","chapter":"1","verse":"15","text":"Mna Chohile, kwa uwagilwa wakwe, anisagulaga umo sinati kwelekwa, na kunitanga kwa wedi wakwe,"},{"book":"Wagalatiya","chapter":"1","verse":"16","text":"nakawagilwa anibunkwile mwanawe, chani niwagambile wantu sawo Wayahudi. Mbuli Yedi ya Kulisito, aho sungile ulangilizi kwa mntu yoyose,"},{"book":"Wagalatiya","chapter":"1","verse":"17","text":"naho sitile Yelusalemu kwa wadya wanilongwele kutenda wasigilwa, mna naitaga komzi wa Alabiya, vikaheza niyo nauya Damesiki."},{"book":"Wagalatiya","chapter":"1","verse":"18","text":"Ize ijinke mihilimo mitatu, niyo naita Yelusalemu chani nilosane na Kefa nuyo Petulo, nekalaga kwakwe mazuwa mlongo na mashano."},{"book":"Wagalatiya","chapter":"1","verse":"19","text":"Mna sidugane na wasigilwa watuhu ukaleka Yakobo, mvunawe dya Zumbe Yesu."},{"book":"Wagalatiya","chapter":"1","verse":"20","text":"Yano huwawandikilani ni chindedi Chohile kamanya sikulonga udanti."},{"book":"Wagalatiya","chapter":"1","verse":"21","text":"Hajika aho niyo naita mwe izisi za Siliya na Silisiya."},{"book":"Wagalatiya","chapter":"1","verse":"22","text":"Mwa mazuwa ayo, miye mwenye samanyike mwa mabunga ya wamzumile Kulisito weyuko Yudeya."},{"book":"Wagalatiya","chapter":"1","verse":"23","text":"Icho wamanyize ni chiya du wevile, “Mntu yudya endaga akachisulumiza aho nkongo, haluse awagambila Mbuli Yedi ya Kulisito yo uzumizi udya endaga akajeza kuukoma.”"},{"book":"Wagalatiya","chapter":"1","verse":"24","text":"Elo, wamtogola Chohile kwa chausa changu."}]}