{"data":[{"book":"2 AmaKhosi","chapter":"9","verse":"1","text":"Umphrofethi u-Elisha wabiza enye indoda exukwini labaphrofethi wathi kuyo, “Khwica isembatho sakho ebhantini ubusuthatha iqhagana lamafutha leli, uye eRamothi Giliyadi."},{"book":"2 AmaKhosi","chapter":"9","verse":"2","text":"Ekufikeni kwakho khonale, ubodinga uJehu indodana kaJehoshafathi, indodana kaNimishi. Ufike umthathe, umsuse kubangane bakhe ubusumngenisa endlini engaphakathi."},{"book":"2 AmaKhosi","chapter":"9","verse":"3","text":"Ube usuthatha iqhagana lamafutha uwathele ekhanda lakhe, ube usubika uthi, ‘Ilizwi likaThixo lithi: Ngikugcoba ubukhosi bako-Israyeli.’ Ube usuvula umnyango ubaleke; ungabophuza!”"},{"book":"2 AmaKhosi","chapter":"9","verse":"4","text":"Ngakho ijaha leli, umphrofethi, waya eRamothi Giliyadi."},{"book":"2 AmaKhosi","chapter":"9","verse":"5","text":"Ekufikeni kwakhe khonale wafica izikhulu zebutho zihlezi ndawonye, wasesithi kuzo, “Mlawuli, ngilombiko kuwe.”"},{"book":"2 AmaKhosi","chapter":"9","verse":"6","text":"UJehu wasukuma wangena endlini. Umphrofethi wathela amafutha ekhanda likaJehu wasebika ukuthi, “Ilizwi likaThixo uNkulunkulu ka-Israyeli lithi: ‘Ngigcoba wena ukuba ube yinkosi phezu kwabantu bakaThixo, u-Israyeli."},{"book":"2 AmaKhosi","chapter":"9","verse":"7","text":"Kumele ubhubhise indlu ka-Ahabi inkosi yakho, njalo ngizaphindisela igazi lezinceku zami abaphrofethi kanye legazi lezinceku zikaThixo zonke elachithwa nguJezebheli."},{"book":"2 AmaKhosi","chapter":"9","verse":"8","text":"Indlu ka-Ahabi izabhujiswa. Ngizaqeda ko-Ahabi bonke abesilisa ko-Israyeli, isigqili loba okhululekileyo."},{"book":"2 AmaKhosi","chapter":"9","verse":"9","text":"Indlu ka-Ahabi ngizayenza lokhu engakwenza ekaJerobhowamu indodana kaNebhathi kanye lokwenzakala endlini kaBhasha indodana ka-Ahija."},{"book":"2 AmaKhosi","chapter":"9","verse":"10","text":"UJezebheli, yena uzadliwa yizinja elizweni laseJezerili; kayikungcwatshwa muntu.’ ” Wasevula umnyango, wabaleka."},{"book":"2 AmaKhosi","chapter":"9","verse":"11","text":"UJehu uthe ephuma lapho esebuyele kwabanye abalawuli, omunye wabo wambuza wathi, “Kulungile konke na? Uhlanya lolu lube luzofunani kuwe?”"},{"book":"2 AmaKhosi","chapter":"9","verse":"12","text":"Abalawuli basebesithi, “Kakusilo iqiniso lokho! Sitshele.”"},{"book":"2 AmaKhosi","chapter":"9","verse":"13","text":"Baphanga bathatha izembatho zabo bazendlala ezinyaweni zakhe ezikhwelweni. Bavuthela icilongo bamemeza besithi, “UJehu useyinkosi!”"},{"book":"2 AmaKhosi","chapter":"9","verse":"14","text":"Ngakho uJehu indodana kaJehoshafathi, indodana kaNimishi wavukela uJoramu. (UJoramu labo bonke abako-Israyeli babevikela iRamothi Giliyadi kuHazayeli inkosi yama-Aramu,"},{"book":"2 AmaKhosi","chapter":"9","verse":"15","text":"kodwa inkosi uJoramu yayisibuyele eJezerili ukuze yelatshwe amanxeba okulinyazwa ekulweni lama-Aramu kulwiwa loHazayeli inkosi yama-Aramu.) UJehu wathi, “Nxa lifuna lokho, akungabikho loyedwa ozaphuma emzini ukuba ayefikisa ilizwi eJezerili.”"},{"book":"2 AmaKhosi","chapter":"9","verse":"16","text":"Wasekhwela enqoleni yakhe yokulwa waya eJezerili, ngoba uJoramu wayephumulela khonale njalo u-Ahaziya inkosi yakoJuda wayehlele khona ukuba ayembona."},{"book":"2 AmaKhosi","chapter":"9","verse":"17","text":"Umlindi owayemi emphotshongweni eJezerili wathi ebona amabutho kaJehu esiza, wamemeza esithi, “Ngibona impi ezayo.”"},{"book":"2 AmaKhosi","chapter":"9","verse":"18","text":"Umgadi webhiza wasuka wayahlangabeza uJehu wathi, “Inkosi ingithume ukuba ngibuze ngisithi, ‘Uza ngokuthula na?’ ”"},{"book":"2 AmaKhosi","chapter":"9","verse":"19","text":"Ngakho inkosi yathuma umgadi webhiza wesibili. Esefikile kubo wathi, “Inkosi ithi: ‘Liza ngokuthula na?’ ”"},{"book":"2 AmaKhosi","chapter":"9","verse":"20","text":"Umlindi wabika wathi: “Usefikile kubo, kodwa kukhanya kaphenduki. Ugijima sengathi nguJehu indodana kaNimishi njalo utshayela sengathi luhlanya.”"},{"book":"2 AmaKhosi","chapter":"9","verse":"21","text":"UJoramu wakhwaza wathi, “Bophani inqola yami yokulwa.” Inqola yokulwa ithe isilungisiwe, uJoramu inkosi yako-Israyeli kanye lo-Ahaziya inkosi yakoJuda bagada, basuka omunye ekweyakhe inqola yokulwa lomunye laye ekweyakhe, behlangabeza uJehu. Bahlangana laye esivandeni sesiqinti esasikade singesikaNabhothi umJezerili."},{"book":"2 AmaKhosi","chapter":"9","verse":"22","text":"UJoramu uthe ebona uJehu wambuza wathi, “Uza ngokuthula na, Jehu?”"},{"book":"2 AmaKhosi","chapter":"9","verse":"23","text":"UJoramu wafulathela wabaleka, ememezela ku-Ahaziya esithi, “Umvukela, Ahaziya!”"},{"book":"2 AmaKhosi","chapter":"9","verse":"24","text":"UJehu wakhokha umtshoko wakhe waciba uJoramu esiphangeni ngomtshoko wakhe. Umtshoko wahle wangena enhliziyweni yakhe yena wathi votshololo enqoleni yakhe yokulwa."},{"book":"2 AmaKhosi","chapter":"9","verse":"25","text":"UJehu wathi kuBhidikhari, owayeyisikhulu sakhe sezinqola zokulwa, “Dobha isidumbu sakhe uyesiphosela ensimini eyayingekaNabhothi umJezerili. Uyakhumbula mhla sasigadile sobabili enqoleni yokulwa ngemva kuka-Ahabi uyise mhla uThixo enza lesisiphrofethi ngaye esithi,"},{"book":"2 AmaKhosi","chapter":"9","verse":"26","text":"‘Izolo ngibone igazi likaNabhothi lelamadodana akhe, kutsho uThixo, ngeqiniso ngizakwenza ulihlawulele kulesisivande, kutsho uThixo.’ Ngakho umthathe, uyemphosela ensimini leyana, njengokutsho kwelizwi likaThixo.”"},{"book":"2 AmaKhosi","chapter":"9","verse":"27","text":"U-Ahaziya inkosi yakoJuda esebone lokhu okwakwenzakele wabaleka wahamba ngomgwaqo esiya eBhethi-Hagani. UJehu waxotshana laye ememeza esithi, “Mbulaleni laye!” Bamlimaza enqoleni yakhe yokulwa endleleni yokuya eGuri phansi kwe-Ibhiliyami, kodwa wabaleka waya eMegido lapho ayafela khona."},{"book":"2 AmaKhosi","chapter":"9","verse":"28","text":"Izinceku zakhe zamthwala ngenqola yokulwa zamusa eJerusalema zayamngcwaba laboyise ethuneni lakhe eMzini kaDavida."},{"book":"2 AmaKhosi","chapter":"9","verse":"29","text":"(Ngomnyaka wetshumi lanye kaJoramu indodana ka-Ahabi, u-Ahaziya waba yinkosi yakoJuda.)"},{"book":"2 AmaKhosi","chapter":"9","verse":"30","text":"Ngakho uJehu waya eJezerili. UJezebheli wathi ekuzwa lokho, wazicomba ngesibhuda emehlweni weluka inwele zakhe waselunguza ngefasitela."},{"book":"2 AmaKhosi","chapter":"9","verse":"31","text":"UJehu uthe engena esangweni, wambuza wathi, “Uza ngokuthula na, Zimri, wena mbulali wenkosi yakho?”"},{"book":"2 AmaKhosi","chapter":"9","verse":"32","text":"Yena wakhangela phezulu ewindini wabuza wathi, “Ngubani ongakimi na? Ngubani?” Abathenwa ababili loba abathathu bakhangela phansi kuye."},{"book":"2 AmaKhosi","chapter":"9","verse":"33","text":"UJehu wathi, “Msakazeleni phansi!” Ngakho basebemsakazela phansi, elinye igazi lakhe lachaphakela emdulini lasemabhizeni ayesegidagida emnyathela ngamasondo."},{"book":"2 AmaKhosi","chapter":"9","verse":"34","text":"UJehu wangena wafika wadla njalo wanatha. Wathi, “Ake limthathe lo owesifazane oqalekisiweyo liyemngcwaba, ngoba eyindodakazi yenkosi.”"},{"book":"2 AmaKhosi","chapter":"9","verse":"35","text":"Kodwa bathe sebethi bayathatha isidumbu bathola sekusele ikhanda lenyawo lezandla kuphela."},{"book":"2 AmaKhosi","chapter":"9","verse":"36","text":"Babuyela bayatshela uJehu yena owathi, “Leli yilizwi likaThixo alikhuluma ngenceku yakhe u-Elija umThishibi lisithi: Esiqintini esiseJezerili izinja zizakudla inyama kaJezebheli,"},{"book":"2 AmaKhosi","chapter":"9","verse":"37","text":"lesidumbu sikaJezebheli sizakuba njengobulongwe emhlabathini elizweni laseJezerili ukuze kungabi lozakuthi, ‘Lo nguJezebheli.’ ”"}]}