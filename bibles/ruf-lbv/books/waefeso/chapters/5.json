{"data":[{"book":"Waefeso","chapter":"5","verse":"1","text":"Kwaapfila mwemwe mwa iwana wanoghelighwa we Imulungu, lelo mmwighe yeye."},{"book":"Waefeso","chapter":"5","verse":"2","text":"Mkale kwa kwinoghela, ka Kiristu pfayatunoghele na kulapfa ughima wake ka inambiko iimnung'ila ghoya na nambiko iimnoghela Imulungu."},{"book":"Waefeso","chapter":"5","verse":"3","text":"Kwaapfila mwemwe mwa iwanu we Imulungu, mbuli tsa ughoni, au ghoghose ghehile au soyoka tsileke kulongighwa ka tsamghati mwenu."},{"book":"Waefeso","chapter":"5","verse":"4","text":"Kuya mleke kulonga mbuli tsa chinyala au mbuli tsa ubwetsi au tsa utani wihile, agho ghose ng'aghanoghile bae kuna mwemwe; ng'apfu mlonge mbuli tsa kumlongela mighede Imulungu."},{"book":"Waefeso","chapter":"5","verse":"5","text":"Mana mpfimanye ghendo ka kuduhu mghoni wala imunu wowose yehile, wala munu iyosulukila pfa wayaghe, mana iyosulukila pfa wayaghe keghala ne imunu iyotamanila pfinyagho, na imunu wowose iyeghala na awo ng'atsopata chinu mne undewa wa Kiristu na Imulungu."},{"book":"Waefeso","chapter":"5","verse":"6","text":"Mleke kutoghola munu wowose yawabughe kwa mbuli tsa ubwetsi; mana kwaajili ya pfinu ka apfo maya ye Imulungu yowatsila awala iwolema kumuhulikitsa Imulungu."},{"book":"Waefeso","chapter":"5","verse":"7","text":"Apfo mleke kwihanganya nawo."},{"book":"Waefeso","chapter":"5","verse":"8","text":"Kwaapfila ghumwande mwemwe tsamkala mchisi, lekeni sambi mwemwe mwa mne ghumwanga kwa kwilunga ne Imtwatsa. Lelo mkale ka iwanu we ghumwanga."},{"book":"Waefeso","chapter":"5","verse":"9","text":"Mana ghumwanga ghoghala ukunogha na ukutogholighwa ne Imulungu na ukulongesa."},{"book":"Waefeso","chapter":"5","verse":"10","text":"Mtende ka pfamdaha mghamanye aghala ighomnoghela Imulungu."},{"book":"Waefeso","chapter":"5","verse":"11","text":"Mleke kwilunga mne kutenda pfinu ipfilihela mana, ipfilawa mchisi, ila ghaghubuleni."},{"book":"Waefeso","chapter":"5","verse":"12","text":"Kwaapfila ghawotenda chinyelenyele, hata kughalonga chinyala."},{"book":"Waefeso","chapter":"5","verse":"13","text":"Lekeni aghala ighomwemwesighwa ne ghumwanga, ghakoneka mwatsi,"},{"book":"Waefeso","chapter":"5","verse":"14","text":"mana chila chinu ichikoneka chimwemwesighwa ne ghumwanga. Ndomana ilongighwa;"},{"book":"Waefeso","chapter":"5","verse":"15","text":"Lelo, mwalangitse ghendo apfila pfamkala. Mleke kukala ka mwa wabotsi, ila mkale ka iwanu wane nzewele."},{"book":"Waefeso","chapter":"5","verse":"16","text":"Mtumile ghoya nyafwasi yamwinayo, kwaapfila ghamatsuwa ghano gheha."},{"book":"Waefeso","chapter":"5","verse":"17","text":"Apfo mleke kuwa wabotsi, ila mghamanye aghala ghayobama Imtwatsa."},{"book":"Waefeso","chapter":"5","verse":"18","text":"Mleke ukupatika, kwaapfila ukupatika kutsomlongotsani mtende ghehile bila kwalangula itsokuwatse, ila mmemesighwe Ghumuhe Mwenzeluka."},{"book":"Waefeso","chapter":"5","verse":"19","text":"Mwilongele kwa mbuli tsa Tsaburi na nyila tse chimuhe. Mwimbileni Imtwatsa, mdeng'eleleni mne mimoyo yenu."},{"book":"Waefeso","chapter":"5","verse":"20","text":"Ghamatsuwa ghose mumlongele mighede Aba Imulungu kubitila taghwa lya Imtwatsa wetu Yesu Kiristu kwaajili ya chila chinu."},{"book":"Waefeso","chapter":"5","verse":"21","text":"Chila imunu yamtegheletse myaghe kwaajili ya kumpfuka Kiristu."},{"book":"Waefeso","chapter":"5","verse":"22","text":"Mwemwe wapinga wategheletseni iwamale wenu, ka pfamumtegheletsa Imtwatsa."},{"book":"Waefeso","chapter":"5","verse":"23","text":"Mana mmale komtawala pinga wake ka Kiristu pfayowatawala iwanu wose we Imulungu; naye Kiristu mwenyegho kowakombola iwanu we Imulungu, awo iwo lukuli lwake."},{"book":"Waefeso","chapter":"5","verse":"24","text":"Ka iwanu wose iwomtoghola Kiristu pfawomuhulikitsa Kiristu, chila pinga naye yamuhulikitse mmale wake mna ghose."},{"book":"Waefeso","chapter":"5","verse":"25","text":"Namwe muwamale, muwanoghele wapinga wenu ka Kiristu pfawanoghele iwanu wose iwomtoghola mbaka kaulapfa ughima wake kwaajili yawo,"},{"book":"Waefeso","chapter":"5","verse":"26","text":"ili yaweke wakifu kwe Imulungu iwanu wose iwomtoghola, na kawatenda wadeghete kwa kuwopfugha mne ghamatsi na mbuli."},{"book":"Waefeso","chapter":"5","verse":"27","text":"Tsakatenda apfo ili yeghalile mwenyegho iwanu iwomtoghola iwali wahenzeluka na iwalihela totso ka imwali iyokwelighwa pfayoghalighwa kwe mmale wake aku kanogha na kahela doa wala litotso."},{"book":"Waefeso","chapter":"5","verse":"28","text":"Pfipfila chila mmale yamnoghele mwehe wake ka pfayounoghela lukuli lwake mwenyegho. Imunu iyomnoghela mwehe wake kenoghela imwenyegho."},{"book":"Waefeso","chapter":"5","verse":"29","text":"Kuduhu imunu iyolwihila lukuli lwake, ila kolwang'itsa na kolulolesa, ka Kiristu naye pfayowatendela iwanu wose iwomtoghola,"},{"book":"Waefeso","chapter":"5","verse":"30","text":"mana twetwe wose twa pfilungo pfa lukuli lwake."},{"book":"Waefeso","chapter":"5","verse":"31","text":"Ndomana Ghamaandiko Mahenzeluka gholonga, “Immale katsowaleka aba wake ne mai wake, katselunga na mwehe wake, nawo weli watsokuwa ka lukuli lumwe.”"},{"book":"Waefeso","chapter":"5","verse":"32","text":"Ahano hana mbuli ng'ulu ipfisika, ila nene nolonga mbuli tsino kulangusa mbuli tsa Kiristu ne iwanu wake iwomtoghola."},{"book":"Waefeso","chapter":"5","verse":"33","text":"Lekeni chila mmale yamnoghele mwehe wake ka pfayenoghela mwenyegho, naye mwehe yamuhulikitse mmale wake."}]}