{"data":[{"book":"Matei","chapter":"26","verse":"1","text":"Yesu peamalakisi kujova malovi genago, ndi akavajovela vawuliwa vaki,"},{"book":"Matei","chapter":"26","verse":"2","text":"“Mumanyili kuvya gasigalili magono gavili, yati kwivya na mselebuko wa Pasaka, hinu Mwana wa Mundu yati igotolewa muni avambiwa na kufwa pamsalaba.”"},{"book":"Matei","chapter":"26","verse":"3","text":"Lukumbi lwenulo vakulu va kuteta na vawula va Malagizu vakonganiki pamonga muluvanja lwa mteta mkulu liina laki Kayafa."},{"book":"Matei","chapter":"26","verse":"4","text":"Vakajovesana ndava ya kumkamula Yesu kwa mfiyu na kumkoma."},{"book":"Matei","chapter":"26","verse":"5","text":"“Vakajova, nambu tikotoka kuhenga lijambu lenili lukumbi lwa mselebuko wa pasaka, muni vandu vakotoka kuhenga chitututu.”"},{"book":"Matei","chapter":"26","verse":"6","text":"Yesu peavi ku Betania, ku nyumba ya Simoni mweavi na mabudi,"},{"book":"Matei","chapter":"26","verse":"7","text":"mau mmonga mweavi na kachupa ya alabasta kamahuta geginungalila bwina na ga mashonga gamahele, ambwelili na kumyitila pamutu Yesu peilya chakulya."},{"book":"Matei","chapter":"26","verse":"8","text":"Hinu vawuliwa vaki pavagaweni genago vayomili, vakakota, “Luyagu lwenulo lwa kyani?”"},{"book":"Matei","chapter":"26","verse":"9","text":"“Ndava mahuta ago geginungalila bwina ngagaguliswi kwa mashonga gamahele, na kuvapela vangangu mashonga ago!”"},{"book":"Matei","chapter":"26","verse":"10","text":"Yesu agamanyili maholo gavi, ndi akavajovela, “Ndava kyani mukumung'aha mau mwenuyu? Mwene anihengili lijambu labwina neju."},{"book":"Matei","chapter":"26","verse":"11","text":"Ndava muni yati mwivya na vangangu pamonga nawu magono goha, nambu nene yati nakuvya pamonga na nyenye magono goha."},{"book":"Matei","chapter":"26","verse":"12","text":"Mau mwenuyu aniyitili mahuta geginungalila bwina ndava kunitendelekeha higa yangu kwa maziku."},{"book":"Matei","chapter":"26","verse":"13","text":"Nikuvajovela chakaka, pamulima poha Lilovi la Bwina lenili pelikokoselewa, chitendu cheahengili mau uyu yati chiluwuliwa ndava ya kumkumbuka mwene.”"},{"book":"Matei","chapter":"26","verse":"14","text":"Kangi mmonga pagati ya vawuliwa vaki kumi na vavili vala mweikemiwa Yuda Isikalioti, akahamba kwa vakulu va kuteta,"},{"book":"Matei","chapter":"26","verse":"15","text":"akavakota, “Yati mukunipela kyani ngati nivagotolili Yesu?” Vamvalangili hipandi selasini vya madini ga feza."},{"book":"Matei","chapter":"26","verse":"16","text":"Kutumbula ligono lenilo Yuda akalonda nafwasi ya kumng'anamukila."},{"book":"Matei","chapter":"26","verse":"17","text":"Ligono la kutumbula kwakona mselebuko wa mabumunda gangali ngemeku, ndi vawuliwa vamhambili Yesu vakamkota, “Wigana koki tikutendelekeha chakulya cha Pasaka?”"},{"book":"Matei","chapter":"26","verse":"18","text":"Mwene akavayangula, “Mhamba kumuji kwa mgosi mmonga na kumjovela,” Muwula ajovili, ligono laki lihegelili nene na vawuliwa vangu yati tilya chakulya cha Pasaka kwa veve."},{"book":"Matei","chapter":"26","verse":"19","text":"Vawuliwa vakatendelekela ngati Yesu cheavalagizili vakatendelekela chakulya cha Pasaka."},{"book":"Matei","chapter":"26","verse":"20","text":"Palatipimi lilanga, Yesu atamili kulya chakulya pamonga na vawuliwa vaki voha kumi na vavili."},{"book":"Matei","chapter":"26","verse":"21","text":"Pavavi mukulya, Yesu akavajovela, “Nikuvajovela chakaka mmonga winu yati akuning'anamukila.”"},{"book":"Matei","chapter":"26","verse":"22","text":"Vawuliwa vakavya vakaviniswa neju mtima, vakatumbula kukotana mmonga mmonga, “Bambu! Wu, ndi nene?”"},{"book":"Matei","chapter":"26","verse":"23","text":"Yesu akayangula “Mweijwiga libumunda munkeve pamonga na nene ndi mweakuning'anamukila."},{"book":"Matei","chapter":"26","verse":"24","text":"Mwana wa Mundu yati ifwa ngati chegijova Mayandiku Gamsopi, nambu alachikolela mundu yula mweamng'anamukila! Ngayivii mbanga mundu mwenuyo ngaavelekewi lepi.”"},{"book":"Matei","chapter":"26","verse":"25","text":"Yuda ndi mweamung'anamukili, akamkota “Muwula wu, ndi nene?” Yesu akayangula “Ujovili wamwene.”"},{"book":"Matei","chapter":"26","verse":"26","text":"Pevavi mukulya, Yesu akatola libumunda, akamsengusa Chapanga akayimetula, akavapela vawuliwa vaki akajova, “Mtola mlyayi, yeniyi ndi higa yangu.”"},{"book":"Matei","chapter":"26","verse":"27","text":"Kangi akatola chikombi cha divayi, akamsengusa, akavapela akajova, “Mnywayi nyenye mwavoha,"},{"book":"Matei","chapter":"26","verse":"28","text":"muni yeniyi ndi ngasi yangu yeyilangisa lilaganu, yeyiyitika ndava kuvalekekesa vandu vamahele kumbudila Chapanga."},{"book":"Matei","chapter":"26","verse":"29","text":"Nikuvajovela, ninywa lepi kavili divayi ya zabibu mbaka pa ligono peninywa ya mupya pamonga na nyenye mu Unkosi wa Dadi wangu.”"},{"book":"Matei","chapter":"26","verse":"30","text":"Pavamali kuyimba lunyimbu lwa kumlumba Bambu, vakawuka na kuhamba kuchitumbi cha Mizeituni."},{"book":"Matei","chapter":"26","verse":"31","text":"Kangi Yesu akavajovela, “Lelu kilu mwavoha nyenye yati mwitila na kunileka namwene, muni ndi chegijova Mayandiku Gamsopi,"},{"book":"Matei","chapter":"26","verse":"32","text":"Nambu panakayukayi, yati nikuvalongolela ku Galilaya.”"},{"book":"Matei","chapter":"26","verse":"33","text":"Penapo Petili akamyangula, “Hati ngati voha yati vakutila, nambu nene katu nikukuleka lepi.”"},{"book":"Matei","chapter":"26","verse":"34","text":"Yesu akamyangula Petili, “Nikujovela chakaka, kilu yiyiyi kwakona lijogolo kuvika yati ukunibela mala yidatu.”"},{"book":"Matei","chapter":"26","verse":"35","text":"Petili akamjovela kavili, “Hati ngati yikunigana nifwayi pamonga na veve katu nikuleka lepi.” Na vala vawuliwa vangi vakajova mewawa."},{"book":"Matei","chapter":"26","verse":"36","text":"Kangi Yesu na vawuliwa vaki vakahamba pamonga pandu pepikemelewa Gesemane, ndi akavajovela, “Mtama apa na nene nihamba pala kumuyupa Chapanga.”"},{"book":"Matei","chapter":"26","verse":"37","text":"Avatolili Petili na vana vavili va Zebedayo, Yesu akatumbula kuviniswa mtima na man'gaiso."},{"book":"Matei","chapter":"26","verse":"38","text":"Kangi akavajovela, “Niviniswa neju mumtima hati papipi kufwa. Mtama bahapa mkoto kugona pamonga na nene.”"},{"book":"Matei","chapter":"26","verse":"39","text":"Akahegelela palongolo, akagwa cha kukupama, akamuyupa Chapanga. “Dadi wangu, ngati yihotoleka chikombi ichi cha man'gaiso chiniyepa, nambu lepi chenigana nene, ndi ngati chaugana wamwene.”"},{"book":"Matei","chapter":"26","verse":"40","text":"Kangi akavawuyila vawuliwa vala, avakolili vavi lugono. Akamkota Petili, “Wu, nakuhotola kutama changagona pamonga na nene hati saa yimonga ndu?"},{"book":"Matei","chapter":"26","verse":"41","text":"Mkoto kugona mumyupa Chapanga mkoto kugwa mukulingiwa. Mpungu wigana nambu higa yitamu.”"},{"book":"Matei","chapter":"26","verse":"42","text":"Yesu akahamba kavili, kumuyupa Chapanga, “Dadi wangu, ngati yihotoleka lepi chikombi cha man'gaiso aga chihamba changanywa nene, hinu mganu waku uhengekayi.”"},{"book":"Matei","chapter":"26","verse":"43","text":"Peavawuyili kavili, na kuvakolela vagonili, ndava vavi na lugono neju."},{"book":"Matei","chapter":"26","verse":"44","text":"Akavaleka, akahamba kangi mala ya datu kumuyupa Chapanga mu malovi galagala."},{"book":"Matei","chapter":"26","verse":"45","text":"Kangi akavahambila vawuliwa vala akavajovela, “Wuli, mwakona mwigona na kupumulila? Mlolayi! Lukumbi lwene luhikili, na Mwana wa Mundu yati igotolewa kwa vandu vevambudila Chapanga."},{"book":"Matei","chapter":"26","verse":"46","text":"Muyima, tihamba. Mlolayi! Mweakunigotola yula avi papipi.”"},{"book":"Matei","chapter":"26","verse":"47","text":"Lukumbi Yesu akona ilongela nawu, akabwela Yuda, mmonga pagati ya vawuliwa vaki kumi na vavili. Mwene pamonga na vandu vamahele vevagegili mapanga na vibonga vevatumwili na vakulu va kuteta na vagogo va vandu."},{"book":"Matei","chapter":"26","verse":"48","text":"Yuda mweakumng'anamukila Yesu amali kuvalangisa ulangisu “Yula mwenikumkumbatila ndi mumkamula.”"},{"book":"Matei","chapter":"26","verse":"49","text":"Hinu Yuda akamhegelela Yesu na kumjambusa, “Tukuwoni, Muwula,” Ndi akamkumbatila."},{"book":"Matei","chapter":"26","verse":"50","text":"Yesu akamyangula “Nkozi, kitayi cha ubweli kukita.”"},{"book":"Matei","chapter":"26","verse":"51","text":"Mmonga wa vala vevavi pamonga na Yesu, akaholomola upanga waki akamtova nawu mtumisi wa Mteta mkulu akamdumula likutu."},{"book":"Matei","chapter":"26","verse":"52","text":"Penapo Yesu akamjovela, “Wuyisa upanga waku pachihaku paki, ndava yeyoha mweikoma na upanga yati ifwa na upanga."},{"book":"Matei","chapter":"26","verse":"53","text":"Wu, mwihololela lepi nihotola kumuyupa Dadi wangu, mwene ngaaniletili hinu misambi neju ya kumi na yivili va manjolinjoli vamitumu vaki va kunani?"},{"book":"Matei","chapter":"26","verse":"54","text":"Nambu gitimila wuli Mayandiku Gamsopi gegijova kuvya cheyiganikiwa gavyai?”"},{"book":"Matei","chapter":"26","verse":"55","text":"Lukumbi lulolo Yesu akaujovela msambi wa vandu vala vevabweli kumkamula, “Wu, mbweli na mapanga na vibonga kunikamula ngati nene mwenangayidakila malagizu? Magono goha navi mu Nyumba ya Chapanga niwula, nambu mwanikamwili lepi."},{"book":"Matei","chapter":"26","verse":"56","text":"Nambu mambu genaga goha gahengiki muni malovi gegajoviki na vamlota va Chapanga mu Mayandiku Gamsopi gatimilayi.” Kangi vawuliwa voha vakamleka na kutila."},{"book":"Matei","chapter":"26","verse":"57","text":"Vandu vala vevamkamwili Yesu vamhindikili kunyumba ya Kayafa Mteta Mkulu, pavakonganiki vawula va malagizu na vagogo va Vayawudi."},{"book":"Matei","chapter":"26","verse":"58","text":"Nambu Petili amlandili Yesu cha kutali mbaka kuluvanja lwa Mteta Mkulu, akayingila mugati pamonga na valonda muni alola mambu gegihumila."},{"book":"Matei","chapter":"26","verse":"59","text":"Hinu vamteta vakulu na vakulu va Luvanja voha vakalonda malovi gaudese ndava ya Yesu muni vamkoma."},{"book":"Matei","chapter":"26","verse":"60","text":"Nambu nakupata chindu chochoha pamonga na ago, vabweli vandu vamahele kujova udese, pamwishu vabweli vandu vavili,"},{"book":"Matei","chapter":"26","verse":"61","text":"ndi vakajova, “Mundu uyu ajovili, ‘Ihotola kudenya Nyumba ya Chapanga na kujenga kavili mu magono gadatu.’ ”"},{"book":"Matei","chapter":"26","verse":"62","text":"Mteta Mkulu akayima akamkota Yesu “Wu, wiyangula lepi? Vandu ava vakukutakila kyani kukuvala veve?”"},{"book":"Matei","chapter":"26","verse":"63","text":"Nambu Yesu agunili nuu. Mteta Mkulu, akamjovela, “Nikulapakisa kwa Chapanga mweavimumi, utijovelayi ngati veve ndi Kilisitu, Mwana wa Chapanga!”"},{"book":"Matei","chapter":"26","verse":"64","text":"Yesu akayangula, “Wamwene umali kujova! Nambu nikuvajovela, kuhuma hinu yati mukumlola Mwana wa Mundu atamili muchiwoko cha kulyelela cha Bambu mweavi na makakala, ibwela panani ya mahundi ga kunani kwa Chapanga.”"},{"book":"Matei","chapter":"26","verse":"65","text":"Penapo, ndi Mteta Mkulu akapapula nyula zaki, akajova, “Amuligili Chapanga! Tigani lepi mundu yungi wa kumtakila! Hinu niyuwini cheamligili Chapanga!"},{"book":"Matei","chapter":"26","verse":"66","text":"Nyenye muhololela wuli?”"},{"book":"Matei","chapter":"26","verse":"67","text":"Kangi vakamuhunyila mata kumihu, vakamtova na vangi vakampamanda"},{"book":"Matei","chapter":"26","verse":"68","text":"vakamkota, “Ulotelayi, veve Kilisitu Msangula! Ndi yani mweakutovili!”"},{"book":"Matei","chapter":"26","verse":"69","text":"Petili atamili kuvala ya luvanja. Ndi mtumisi mmonga mdala amhambili, akamjovela, “Veve wavi pamonga na Yesu wa ku Galilaya.”"},{"book":"Matei","chapter":"26","verse":"70","text":"Nambu Petili akabela palongolo ya voha, “Nichimanyi lepi chewijova.”"},{"book":"Matei","chapter":"26","verse":"71","text":"Petili pahaumayi pamlyangu, mtumisi yungi msikana amuwene, ndi akavajovela vandu vevavi pala. Mundu uyu avi pamonga na Yesu wa ku Nazaleti."},{"book":"Matei","chapter":"26","verse":"72","text":"Petili akabela kavili kwa chilapu, “Nimmanyili lepi mundu uyu.”"},{"book":"Matei","chapter":"26","verse":"73","text":"Mwanakandahi, vandu vevayimili penapo vamhambili Petili, vakamjovela “Chakaka veve mmonga wavi, hati chaujova kukumanyisa.”"},{"book":"Matei","chapter":"26","verse":"74","text":"Kangi Petili akatumbula kujilapakisa likoto na kulapa ijova, “Nimmanyili lepi mundu uyu!”"},{"book":"Matei","chapter":"26","verse":"75","text":"Petili akumbwiki malovi ga Yesu, geamjovili, “Kwakona lijogolo kuvika, yati ukunibela mala yidatu.” Ndi akahuma kuvala akavembeneka neju."}]}