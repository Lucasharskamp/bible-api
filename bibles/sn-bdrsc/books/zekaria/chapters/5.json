{"data":[{"book":"Zekaria","chapter":"5","verse":"1","text":"Ndakatarisazve ndikaona, hapo pamberi pangu paiva norugwaro rwakapetwa rwaibhururuka!"},{"book":"Zekaria","chapter":"5","verse":"2","text":"Akandibvunza akati, “Unooneiko?”"},{"book":"Zekaria","chapter":"5","verse":"3","text":"Uye iye akati kwandiri, “Uku ndiko kutuka kunobuda pamusoro penyika yose; nokuti sezvazvakanyorwa kune rimwe divi, mbavha imwe neimwe ichaparadzwa, uye sezvazvakanyorwa kune rimwe divi racho, mumwe nomumwe anopika zvenhema achaparadzwa."},{"book":"Zekaria","chapter":"5","verse":"4","text":"Zvanzi naJehovha Wamasimba Ose, ‘Ndichabudisa kutuka, uye kuchapinda muimba yembavha nomumba mouyo anopika nhema nezita rangu. Kucharamba kuri mumba make uye kuchaparadza zvose mapango namabwe ayo.’ ”"},{"book":"Zekaria","chapter":"5","verse":"5","text":"Ipapo mutumwa akanga achitaura neni akaswedera kwandiri akati, “Simudza meso ako uone kuti ichi chii chiri kubuda apo.”"},{"book":"Zekaria","chapter":"5","verse":"6","text":"Ndakabvunza ndikati, “Chiiko?”"},{"book":"Zekaria","chapter":"5","verse":"7","text":"Ipapo hwidibiro yomutobvu yakasimudzwa, uye mukadzi akanga akagara mudengu imomo!"},{"book":"Zekaria","chapter":"5","verse":"8","text":"Mutumwa akati, “Uyu ndiye zvakaipa,” achibva amusundidzira zvakare mudengu uye ndokuzarira muromo wedengu nehwidibiro yomutobvu."},{"book":"Zekaria","chapter":"5","verse":"9","text":"Ipapo ndakasimudza meso angu ndikaona, hapo pamberi pangu paiva navakadzi vaviri, mhepo iri mumapapiro avo! Vaiva namapapiro anenge mapapiro edambiramurove, uye vakasimudza dengu vakaenda naro mudenga pakati pedenga nenyika."},{"book":"Zekaria","chapter":"5","verse":"10","text":"Ndakabvunza mutumwa akanga achitaura neni ndikati, “Vari kuriendesa kupiko, dengu?”"},{"book":"Zekaria","chapter":"5","verse":"11","text":"Akapindura akati, “Kunyika yeBhabhironi kundorivakira imba. Kana yapera, dengu richaiswa imomo panzvimbo yaro.”"}]}