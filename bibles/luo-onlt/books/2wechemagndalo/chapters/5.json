{"data":[{"book":"2 Weche Mag Ndalo","chapter":"5","verse":"1","text":"Ka tije duto mane Solomon osetimo e hekalu mar Jehova Nyasaye noserumo, nokelo gik duto mane Daudi wuon-gi osewalo kaka fedha gi dhahabu kod gik mitimogo lemo kendo noketogi e od keno mar hekalu mar Nyasaye."},{"book":"2 Weche Mag Ndalo","chapter":"5","verse":"2","text":"Bangʼe Solomon noluongo jodong jo-Israel, jodong dhoudi duto gi jotend anywola mag Israel mondo odhi ire Jerusalem mondo gikel Sandug Muma mar singruok mar Jehova Nyasaye koa e Dala Maduongʼ mar Daudi miluongo ni Sayun."},{"book":"2 Weche Mag Ndalo","chapter":"5","verse":"3","text":"Jo-Israel duto nobiro kanyakla ir ruoth e ndalo Sawo matimore dwe mar abiriyo."},{"book":"2 Weche Mag Ndalo","chapter":"5","verse":"4","text":"Kane jodong Israel duto osechopo jo-Lawi nokawo Sandug Muma,"},{"book":"2 Weche Mag Ndalo","chapter":"5","verse":"5","text":"kendo negikelo Sandug Muma gi Hemb Romo kod gik moko duto maler manie iye. Jodolo mane jo-Lawi notingʼogi;"},{"book":"2 Weche Mag Ndalo","chapter":"5","verse":"6","text":"kendo Ruoth Solomon kod oganda jo-Israel duto mane ochokore molwore nochopo e nyim Sandug Muma; kendo negichiwo rombe kod dhok mangʼeny mane kwan-gi ok nyal ndiki kata kwan kaka misango."},{"book":"2 Weche Mag Ndalo","chapter":"5","verse":"7","text":"Eka jodolo nokelo Sandug Muma mar singruok mar Jehova Nyasaye kama ne olosne ei kama ler mar lemo mar hekalu, ma en Kama Ler Moloyo mi gikete e bwomb kerubi."},{"book":"2 Weche Mag Ndalo","chapter":"5","verse":"8","text":"Kerubigo noyaro bwombegi ewi kama noketie Sandug Muma gi ludhe mitingʼego."},{"book":"2 Weche Mag Ndalo","chapter":"5","verse":"9","text":"Ludhegi ne boyo ahinya kochakore e Sandug Muma ma gikogi ne inyalo ne koa e nyim kama ler mar lemo, to ne ok ginen gi oko mar Kama Ler kendo pod gin kanyo nyaka chil kawuono."},{"book":"2 Weche Mag Ndalo","chapter":"5","verse":"10","text":"Ne onge gimoro ei Sandug Muma makmana kite ariyo mopa mane Musa oketo e iye kane en Horeb kama Jehova Nyasaye ne otimoe singruok kod jo-Israel kane gisewuok Misri."},{"book":"2 Weche Mag Ndalo","chapter":"5","verse":"11","text":"Bangʼe jodolo bangʼe nowuok oa Kama Ler. Jodolo duto mane ni kanyo nopwodhore ka ok odewo ni gin e migepe mage mag tich."},{"book":"2 Weche Mag Ndalo","chapter":"5","verse":"12","text":"Jo-Lawi duto mane jothum kaka Asaf, Heman, Jeduthun kod yawuotgi gi jowetene nochungʼ e bath kendo mar misango yo wuok chiengʼ ka girwako lewni mar katana maber ka gigoyo ongengʼo gi nyatiti kod orutu. Jodolo mia achiel gi piero ariyo to ne goyo turumbete."},{"book":"2 Weche Mag Ndalo","chapter":"5","verse":"13","text":"Jogo turumbete kaachiel gi jower ne wer gi chuny achiel ka gima ne en dwond ngʼato achiel ka gipako kendo goyone Jehova Nyasaye erokamano. Kaachiel ka gigoyo turumbete gi ongengʼo to gi thumbe mamoko negitingʼo dwondgi malo ka gipako Jehova Nyasaye kendo ka giwer niya,"},{"book":"2 Weche Mag Ndalo","chapter":"5","verse":"14","text":"kendo jodolo ne ok nyal tiyo tijegi nikech bor polo, nimar duongʼ mar Jehova Nyasaye nopongʼo hekalu mar Nyasaye."}]}