{"data":[{"book":"Matendu","chapter":"13","verse":"1","text":"Mushipinga sha wantu yawamjimira Yesu aku Antiokiya kuweriti na wantu wamonga yawaweriti wambuyi wa Mlungu na wafunda, muwamu kaweriti Barinaba, na Simoni yawamshema viraa Nigeri, na Lukiu gwa Kureni, Sauli na Manaeni ndo yomberi kaleritwi pamuhera na mfalumi Herodi."},{"book":"Matendu","chapter":"13","verse":"2","text":"Pawaweriti wankutenda ibada yawu kwa Mtuwa na koya kuliya, Rohu Mnanagala katakula, “Gunzyaguliri Barinaba na Sauli toziya ya lihengu lyanuwashemiriti.”"},{"book":"Matendu","chapter":"13","verse":"3","text":"Su, pawaluwiti Mlungu kala na koya kuliya, wawatulira mawoku, wawaleka wagendi zawu."},{"book":"Matendu","chapter":"13","verse":"4","text":"Barinaba na Sauli pawatumitwi kala na Rohu Mnanagala, wasulukiti mpaka Selewukiya, na kulawa aku wakweniti mtubwi mpaka shisiwa sha Kupiru."},{"book":"Matendu","chapter":"13","verse":"5","text":"Pawasokiti Salami wabweriti shisoweru sha Mlungu munumba za Wayawudi za kuluwira Mlungu, kwaniti Yohani Mariku pamuhera na womberi kutanga lihengu."},{"book":"Matendu","chapter":"13","verse":"6","text":"Wagendigenditi kulawa uwega wumu wa shisiwa mpaka Pafu, uwega wa pili, na aku wamwoniti mhawi yumu mbuyi gwa mpayu Myawudi yawamshema Baliyesu ndo kalipayiriti kawera mbuyi gwa Mlungu."},{"book":"Matendu","chapter":"13","verse":"7","text":"Kaweriti ganja gwa mkolamlima gwa shisiwa Serigiu Paulu, ndo yomberi kaweriti muntu mheri nentu. Serigiwu Paulu kawashemiti Barinaba na Sauli su kapikaniri shisoweru sha Mlungu."},{"book":"Matendu","chapter":"13","verse":"8","text":"Kumbiti ayu muhawi Elima, handa ntambu yakaweriti kashemwa kwa Shigiriki, kajeriti kuwaberibeziya su kumlewelera mkulu gwa shisiwa nakiza kugalambukira njimiru ya shikristu."},{"book":"Matendu","chapter":"13","verse":"9","text":"Su, Sauli kamanikana kwa litawu lwa Paulu, pakawera kamema Rohu Mnanagala, kamkwenjulira masu mhawi ayu,"},{"book":"Matendu","chapter":"13","verse":"10","text":"Na kalonga, “Gwenga! Gwenga mwana gwa Mkondola! Gwenga gwa mngondu gwa shoseri shilii shashimfiriziya Mlungu, goya ndiri ata mala yimu kujera kuzipotiziya njira za Mtuwa zyazinyoshikiti."},{"book":"Matendu","chapter":"13","verse":"11","text":"Vinu, liwoku lwa Mtuwa halikukomi, haguweri na lwisi na hapeni guwezi kuwona uweru wa mshenji kwa shipindi.”"},{"book":"Matendu","chapter":"13","verse":"12","text":"Mkola mlima ulii pakawoniti yagalawiriti, kajimiriti, kalikangashiti nentu mafundu gakapikiniriti kuusu Mtuwa."},{"book":"Matendu","chapter":"13","verse":"13","text":"Kulawa Pafu, Paulu na wayaguwi wagenda nyanyi mpaka Periga Mupamfiliya, kumbiti Yohani Mariku kawalekiti, kawuya Yerusalemu."},{"book":"Matendu","chapter":"13","verse":"14","text":"Wanja kulawa Periga wasoka Antiokiya na Pisidiya, na Lishaka lya kwoyera wingiriti munumba ya Mlungu, walivaga."},{"book":"Matendu","chapter":"13","verse":"15","text":"Pawasomiti kala mushintola sha malagaliru ga Musa na mmalembu ga wambuyi, wakulu wa numba ya Mlungu wawajegiriti ujumbi awu, Walongu handa, mwanashi shitwatira sha kuwagambira wantu su waweri na moyu muwagambiri."},{"book":"Matendu","chapter":"13","verse":"16","text":"Su, Paulu kagolokiti, kawapungira liwoku, kanja kulonga,"},{"book":"Matendu","chapter":"13","verse":"17","text":"Mlungu gwa wantu wa Israeli kawasyaguliti wambuyi wetu na kuwatenda waweri lushi lukulu pawaweriti wahenga Misri kulii. Mlungu kawalaviyiti aku kwa likakala likulu."},{"book":"Matendu","chapter":"13","verse":"18","text":"Kawahepeleriti kwa shipindi sha vinja malongu msheshi kushiwala."},{"book":"Matendu","chapter":"13","verse":"19","text":"Kagaharibisiyiti maisi saba ga isi ya Kanaani kawayupa wantu wakuwi awa isi iweri yawu."},{"book":"Matendu","chapter":"13","verse":"20","text":"Vinja mia msheshi na magumba muhanu gapititi, shakapanu kawapananiti watoza wawalongoziyi mpaka shipindi sha mbuyi gwa Mlungu Samweli."},{"book":"Matendu","chapter":"13","verse":"21","text":"Panu wafiriti waweri na mfalumi na Mlungu kawayupa Sauli, mwananguta gwa Kishi gwa likabila lya Benjamini, kaweriti mfalumi gwawu kwa shipindi sha vinja malongu mhanu."},{"book":"Matendu","chapter":"13","verse":"22","text":"Pawamwusiyiti kala Sauli, Mlungu kumsaguliti Dawudi kaweri Mtuwa gwawu. Mlungu kalaviyiti shibali shakuwi kwakuwi pakalonga, ‘Numwoniti Dawudi mwananguta gwa Yese, muntu gwanumfira neni, muntu mweni hakatendi goseri galii nganfira kugatenda.’"},{"book":"Matendu","chapter":"13","verse":"23","text":"Kulawa mushiyiwuku sha muntu ayu, Mlungu kawajegera Waisraeli Mlopoziya mweni ndo Yesu ntambu yakalagiliti."},{"book":"Matendu","chapter":"13","verse":"24","text":"Pamberi pa Yesu kwanja lihengu lyakuwi, Yohani kawabweliriti wantu woseri wa Israeli handa mpaka waleki vidoda na wabatizwi."},{"book":"Matendu","chapter":"13","verse":"25","text":"Yohani pakaweriti kankumalira ujumbi wakuwi kawagambiriti wantu, ‘Mlihola neni na gaa? Neni ndiri ulii yamumlolera. Mpikiniri! Ayu kamkwiza pa neni na neni nfiruwa ndiri ata kuziyopola ngoyi za vilwatu vyakuwi.’"},{"book":"Matendu","chapter":"13","verse":"26","text":"“Walongu, mwenga wamwera wananguta wa lukolu lwa Aburahamu, na woseri wawawera Wayawudi ndiri wamwamguwira Mlungu! Ujumbi awu wa ulopoziya ujegwa kwa twenga."},{"book":"Matendu","chapter":"13","verse":"27","text":"Toziya wenikaya wa Yerusalemu na wakulu wawu wammana ndiri weri mlopoziya, wala wavimana ndiri visoweru vya wambuyi wa Mlungu vyawabetula kila lishaka lya kwoyera. Ata hangu, wavitenditi visoweru vya wambuyi vitimii kwa kumtoza Yesu kuhowa."},{"book":"Matendu","chapter":"13","verse":"28","text":"Toziya wampatandiri na likosa lifiruwa wamlagi, wamluwiti Pilatu kamtozi wamlagi."},{"book":"Matendu","chapter":"13","verse":"29","text":"Pawatenditi kala goseri gawalembiriti kuusu yomberi, wamsusiyiti kulawa mlupingika, wamtula mlipumba."},{"book":"Matendu","chapter":"13","verse":"30","text":"Kumbiti Mlungu kamzyukisiyiti kulawa kwahowiti."},{"book":"Matendu","chapter":"13","verse":"31","text":"Na kwa mashaka gavuwa kawalawiriti walii wawagenditi pamwera nayomberi kulawa Galilaya mpaka Yerusalemu. Awa ndo walii vinu makapitawu wakuwi kwa wantu wa Izraeli."},{"book":"Matendu","chapter":"13","verse":"32","text":"Na vinu Barinaba na neni twa panu kuwajegera mwenga Visoweru Viwagira. Lagilu la Mlungu kwa wambuyi wa twenga liwera nakaka mushipindi shetu,"},{"book":"Matendu","chapter":"13","verse":"33","text":"kashitimiza vinu kwajili yatwenga wazukulu wawu kwa kumzyukisiya Yesu kulawa kwawahowiti. Handa ntambu yawalembiti muzaburi ya pili,"},{"book":"Matendu","chapter":"13","verse":"34","text":"Na kwa kumzyukisiya kulawa kwawahowiti, hakenipati kayi kuwuya aku na kuwola, Mlungu katakuliti hangu,"},{"book":"Matendu","chapter":"13","verse":"35","text":"Yina, na Muzaburi zimonga kalonga,"},{"book":"Matendu","chapter":"13","verse":"36","text":"“Dawudi mweni katimiziti mafiliru ga Mlungu shipindi shakuwi, na shakapanu kahowa na kusilwa pakwegera na wazewi wakuwi, na nshimba yakuwi iwola."},{"book":"Matendu","chapter":"13","verse":"37","text":"Kumbiti ulii ndo Mlungu kamzyukisiyiti kulawa kwawahowiti hakenipati kuwola."},{"book":"Matendu","chapter":"13","verse":"38","text":"Su muvimani walongu wangu, kuwera kupitira Yesu Ujumbi wa kulekiziya vidoda ubweritwi kwa mwenga,"},{"book":"Matendu","chapter":"13","verse":"39","text":"na kila yumu yakamjimira Yesu wamlekeziya vidoda vyoseri, shitwatira sheni hapeni shiwezikani kwa njira ya malagaliru ga Musa."},{"book":"Matendu","chapter":"13","verse":"40","text":"Mlilolireni su, namwiza kupatwa na galii yagatakulitwi na wambuyi,"},{"book":"Matendu","chapter":"13","verse":"41","text":"‘Mloreni, mwenga mwanazarawu,"},{"book":"Matendu","chapter":"13","verse":"42","text":"Paulu na Barinaba pawaweriti wankulawa mnumba ya Mlungu, wantu walii wawashemiti kayi lishaka lya kwoyera lyalifatiti, wayoweri nentu kuusu shitwatira ashi."},{"book":"Matendu","chapter":"13","verse":"43","text":"Kuliwona aku pakumalilikiti, Wayawudi wavuwa na wantu Wayawudi ndiri waweriti wingira dini ya Shiyawudi wawagendiriti Paulu na Barinaba. Wantumini awa wayoweriti nawa, wawatula moyu wendereyi kulikala walitumbiri manemu ga Mlungu."},{"book":"Matendu","chapter":"13","verse":"44","text":"Lishaka lya kwoyera paliweriti pakwegera, kila muntu mulushi lulii kiziti kupikinira shisoweru sha Mtuwa."},{"book":"Matendu","chapter":"13","verse":"45","text":"Shipindi Wayawudi pawaliwoniti lipinga wantu wamemiti weya, walema shakaweriti katakula Paulu na kumwigilanga."},{"book":"Matendu","chapter":"13","verse":"46","text":"Kumbiti, Paulu na Barinaba wayoweriti kwa ugangamala nentu, watakula, “iweriti ndo mpaka shisoweru sha Mlungu shiwayiziri mwenga huti, kumbiti mushirema na kuwona mfiruwa ndiri ukomu wa mashaka goseri, su, tuwalekani na kuwagendera wantu wawawera Wayawudi ndiri."},{"book":"Matendu","chapter":"13","verse":"47","text":"Toziya mtuwa katulagalira hangu,"},{"book":"Matendu","chapter":"13","verse":"48","text":"Wantu yawawera ndiri Wayawudi pawapikaniriti vitwatira avi wanemeleriti, waukwisa ujumbi wa Mtuwa, na walii yawasyagulitwi kupata ukomu wa mashaka goseri, wawera wantu yawamjimira Yesu."},{"book":"Matendu","chapter":"13","verse":"49","text":"Shisoweru sha mtuwa shyeneya pahala poseri mumkowa gulii."},{"book":"Matendu","chapter":"13","verse":"50","text":"Kumbiti Wayawudi wawasongizira wadala wa shiwangu shikulu yawawera Wayawudi ndiri weni waweriti wamguwira Mlungu, na wapalu wamanikana wa lushi alu. Wayanja kuwabeza Paulu na Barinaba, wawawinga kulawa pahala pawu."},{"book":"Matendu","chapter":"13","verse":"51","text":"Su, wafundwa wapunda lidiku liweriti mumagulu gawu kuwera likalipiru, shakapanu wagenda ikoniu."},{"book":"Matendu","chapter":"13","verse":"52","text":"Wafundwa Muantiokiya waweriti wamema nemeleru na rohu munanagala."}]}