{"data":[{"book":"Matayo","chapter":"16","verse":"1","text":"Mafalisayo na Masadukayo ngabannyendele Yesu, kupala kuntega ngabannyopa balaye iingi yi ikobo kuboka kumbengu."},{"book":"Matayo","chapter":"16","verse":"2","text":"Nambu Yesu ngabajanga, “Anda iike kimuyo mangweto kulenga, ‘Kunanioko kubi jegwa kuba kuche gwicho, magambu kunani kukele,’"},{"book":"Matayo","chapter":"16","verse":"3","text":"Na kindabindabi kulenga, ‘Ula majikoma, magambu maunde gabi titili.’ Mangwetomwe kumanya muno iingi yu kugalambuka machoba kukulola kunani, nambu kumanyaje mangobu ganga."},{"book":"Matayo","chapter":"16","verse":"4","text":"Bandu bangoe akabaja! Bapala iingi yi ikobo, nambu kipataje kikobo chachoa ila kikobo cha Yona.”"},{"book":"Matayo","chapter":"16","verse":"5","text":"Akinapunji bakwe kuboka pa kujomboka kwiye ja lilaba ngaba kombakela kutenda batekulibalila kupoto mikate."},{"book":"Matayo","chapter":"16","verse":"6","text":"Yesu ngabalengela, “Mmegange mio na ntamanga maha na maboulo mabaja ga Mafalisayo na Masadukayo.”"},{"book":"Matayo","chapter":"16","verse":"7","text":"Nambu angweto ngabataukana, “Balenga genia kwa magambu tupotwije mikate.”"},{"book":"Matayo","chapter":"16","verse":"8","text":"Yesu ngamanya mawacho gabe, ngabalenge, “Mangwetomwe mmi na myojo michoko! Mboni nkonyana nhwalo gwangakola mikate?"},{"book":"Matayo","chapter":"16","verse":"9","text":"Bo, mmanyangiteje tango? Mmikombakeje panametula mikate nhwano magambu ga bandu elufu nhwano? Bo, makatweleya ikapo ilenga ya imbolopolo?"},{"book":"Matayo","chapter":"16","verse":"10","text":"Na mikate saba jela jabalya bandu elufu ncheche, bo, makalokota ikapo ilenga ya imbolopolo?"},{"book":"Matayo","chapter":"16","verse":"11","text":"Mboni manamanyangaje kube nongila nhwalo gu mikateje? Ntamanga maha na maboulo mabaja ga Mafalisayo na Masadukayo!”"},{"book":"Matayo","chapter":"16","verse":"12","text":"Penia akinapunji ngabamanya goa kube balengila batame maha na maboulo mabaja ga Mafalisayo na Masadukayo."},{"book":"Matayo","chapter":"16","verse":"13","text":"Yesu paika kukilambo cha papipi na Kukaisalia okwo Kufilipi, ngabakonya akinapunji bakwe, “Bandu balenga Mwana jwa Mundu nga meneke?”"},{"book":"Matayo","chapter":"16","verse":"14","text":"Ngabannyanga, “Bange balenga mwe Yohana Mmatichi, na bange Eliya, na bange Yelemia andaje jumwe kati ja Akalondoli.”"},{"book":"Matayo","chapter":"16","verse":"15","text":"Yesu ngabakonya, “Na mangweto bo, nnenga ne nabeneke?”"},{"book":"Matayo","chapter":"16","verse":"16","text":"Simoni Petulo ngajanga, “Mwenga nga Kilisto Mwana jwa Nnoongo ojwabi mmomi.”"},{"book":"Matayo","chapter":"16","verse":"17","text":"Yesu ngalenga, “Mbaya mwenga Simoni mwana jwa Yona, gambu munduje ojwanhwekule kumanya kilebe chenje, nambu Awawa bango ababi kumbengu."},{"book":"Matayo","chapter":"16","verse":"18","text":"Nane nannenge mwe, Petulo, panani ja liganga lende mbakubeka kikuta cha bandu abunhwamini Kilisto, na milyango ju kumambi jaotwaje."},{"book":"Matayo","chapter":"16","verse":"19","text":"Mbakumpe mbungulo ya Kingwana chu kumbengu, chachoa champakutaba padunia nu kumbengu uyo kitabigwe, na champakulugula padunia nu kumbengu uyo kibakuluguka.”"},{"book":"Matayo","chapter":"16","verse":"20","text":"Penia Yesu ngabakelebuya akinapunji bakwe bakannengeje mundu kutenda jwombe nga Kilisto."},{"book":"Matayo","chapter":"16","verse":"21","text":"Kuboka kingobu chenie Yesu ngatumbu kalenge kipola akinapunji bakwe, “Mpaka nyende oti Kuyelusalemu na kwenio mbakupotekigwa muno kuboke kakinanhota na akakung'i akolo na akaboli ba Malagilo ga Musa. Mbaukomigwa, nambu lichoba lya tatu mayoigwa.”"},{"book":"Matayo","chapter":"16","verse":"22","text":"Penia Petulo ngantola pantemela, ngatumbu kunkalapila, “Ikabe yeneje Angwana! Nhwalo gongo gumpataje mwe!”"},{"book":"Matayo","chapter":"16","verse":"23","text":"Nambu Yesu ngatendebuka ngannenge Petulo, “Malichetani mmuje unyuma jango! Mwe ntenda kunhwibilikia. Mawacho ginu ga Nnoongoje nambu ga mundu.”"},{"book":"Matayo","chapter":"16","verse":"24","text":"Kuboka penia Yesu ngabalenge akinapunji bakwe, “Mundu jwajoa anda apala kube ndundame jwango, mpaka oti akikane mwene na aupotole nchalaba gwakwe na angengame."},{"book":"Matayo","chapter":"16","verse":"25","text":"Gambu mundu ojwapala kukombola bwomi gwakwe mwene apakuoya,"},{"book":"Matayo","chapter":"16","verse":"26","text":"nambu mundu ojwapakuoya bwomi gwakwe kwa magambu gango nenga, maupata. Bo, mundu apakukikonja anda apatite ile yoa ya padunia na kongo aoite bwomi gwakwe? Andaje mundu apakupanga nike kibe bada ja bwomi gwakwe?"},{"book":"Matayo","chapter":"16","verse":"27","text":"Gambu, Mwana jwa Mundu apakuika mukibumo cha Awawa mundu pamwe na akapakachi bakwe bu kumbengu, na penia nga papakunnepa hupo yakwe kila mundu tela na itendwa yakwe."},{"book":"Matayo","chapter":"16","verse":"28","text":"Nannenge kweli, babile bandu upamba bijomokaje pangammona Mwana jwa Mundu akaika mukingwana chakwe.”"}]}