{"data":[{"book":"Maliku","chapter":"4","verse":"1","text":"Yesu kakanda kandi kuwula muluwongu ya lihiva lya Galilaya. Lipinga likomi lya vandu limshengitilili lyaveli likomi, mbaka kayipaka muwatu na kuyikala amu na vandu vosi vaikala muluwongu lwa lihiva."},{"book":"Maliku","chapter":"4","verse":"2","text":"Kavawula filongu fitangalili kwa filangushilu avawombilili,"},{"book":"Maliku","chapter":"4","verse":"3","text":"“Mpikanishi! Mundu yakweta ayendili kukweta mbeyu."},{"book":"Maliku","chapter":"4","verse":"4","text":"Paghaveyi akukweta mbeyu, simonga shaponikili mudeha, vambongu vayisa valya."},{"book":"Maliku","chapter":"4","verse":"5","text":"Simonga shaponikili muuganga wuveli na migonguveli gonguveli. Mbeyu asi simela kalopu nongwa miganga midokwa."},{"book":"Maliku","chapter":"4","verse":"6","text":"Lakini palifumili lijuva, liyumisha muhali kwanongwa mikigha yaki iyenda ha pasi."},{"book":"Maliku","chapter":"4","verse":"7","text":"Simonga shaponikili mumisomi, misomi yikula, yikekeneka muhali, kwanongwa ayi silela ha."},{"book":"Maliku","chapter":"4","verse":"8","text":"Lakini simonga shaponikili muwuganga wa nyanyi. Simela, sikula na kulela fivelekwa, simonga shiyongesheka selu ndatu, simonga selu sita na simonga selu mya!”"},{"book":"Maliku","chapter":"4","verse":"9","text":"Pamalilili Yesu kavawombela, “Mundu yeveli na majeji va kupikanishila, apikani!”"},{"book":"Maliku","chapter":"4","verse":"10","text":"Yesu paghaveyi weka hela, vandu vamu vaveli vakumpikanisha pamu na vanachuli vaki lilongu na vavili vamdasha avahimulili filangushilu afi."},{"book":"Maliku","chapter":"4","verse":"11","text":"Yesu kavawombela, “Yumwi mgayiliwa mbwepu sha Wutwa wa kumbindi kwa Chapanga, lakini vamonga, vakuwombiwa kila chindu kwa chilangushilu,"},{"book":"Maliku","chapter":"4","verse":"12","text":"ili,"},{"book":"Maliku","chapter":"4","verse":"13","text":"Pambeli Yesu kavadasha, “Mumanya ng'odu mana ya chilangushilu achi? Ponopa damumanyi wuliwuli filangushilu fimonga?"},{"book":"Maliku","chapter":"4","verse":"14","text":"Mbeyu yikwetiwili ndi chilongu cha Chapanga."},{"book":"Maliku","chapter":"4","verse":"15","text":"Vandu vamonga yavafumbukili kucha mbeyu siponikilili mudeha. Pavapikanisha chilongu cha Chapanga, bahala pala Lijangavandu akwisa akuchitola chilongu mundima shawu."},{"book":"Maliku","chapter":"4","verse":"16","text":"Vandu vamonga vafumbukili kucha mbeyu siponikilili muuganga wuveli na migonguveli gonguveli. Pavapikana chilongu bahala pala vakuchiyanga kunu pavachinemelela."},{"book":"Maliku","chapter":"4","verse":"17","text":"Lakini chilongu achi chikuyingila ha mugati topi vayendelela padokwa. Msayisayi na sida pasiyisa kwanongwa ya chilongu, bahala pala vakuleka kujumila."},{"book":"Maliku","chapter":"4","verse":"18","text":"Vandu vamonga vakwifwana na mbeyu siponikilili pa mibiki ya misomi. Ava ndi vandu vapikana chilongu,"},{"book":"Maliku","chapter":"4","verse":"19","text":"ila chipwembwi cha ngalilu ayi, kudayila unayiza na kudayila findu fya ndambu shosi, fikuvayingila na kuchikekeneka chilongu na vandu ava vakulela ha vivelekwa."},{"book":"Maliku","chapter":"4","verse":"20","text":"Lakini vandu vamonga vakwifwana na mbeyu siponikilili muwuganga wa nyanyi. Ava vakuchipikana chilongu, vakuchijumila na kulela fivelekwa, vamonga myanja mitatu, vamonga myanja sita na vamonga myanja mya.”"},{"book":"Maliku","chapter":"4","verse":"21","text":"Yesu kayendelela kuvawombela, “Kuna mundu yagubika luliku kwa chiyungu? Awu akuluvika pachindangawala?"},{"book":"Maliku","chapter":"4","verse":"22","text":"Kila chindu chifisiwili dachivi lipala na chochosi chigubikiwili dachigubutuliwi."},{"book":"Maliku","chapter":"4","verse":"23","text":"Mundu muna majeji va kupikanishila, apikani!”"},{"book":"Maliku","chapter":"4","verse":"24","text":"Yesu kavawombela kandi, “Mloli unofu fila fimpikana! Chigelu chichila chimuvapimila vayenu, Chapanga na mweni davapimili chigelu chichila yumwi, kandi na kuvayongishela."},{"book":"Maliku","chapter":"4","verse":"25","text":"Mundu yaveli na chindu dayongishewi na mundu yangajila chindu, hata chidokwa chaveli nachu, dapokiwi.”"},{"book":"Maliku","chapter":"4","verse":"26","text":"Yesu kayendilela kudeta, “Wutwa wa kumbindi kwa Chapanga ukwifwana ndambu ayi. Mundu mumonga akukweta mbeyu kufitava."},{"book":"Maliku","chapter":"4","verse":"27","text":"Pamihi akuwonja ng'onju, pamusi kava mesu, chipindi achi mbeyu sila sikumela na kukula. Mweni kamanya ng'odu ndambu pasimela na kukula."},{"book":"Maliku","chapter":"4","verse":"28","text":"Uganga weni ukuwugola muhali ukuli na kulela, likutala kutomola mihamba, kandi ndulu, pambeli ukuyela."},{"book":"Maliku","chapter":"4","verse":"29","text":"Mbeyu, fivelekwa pafikomala, bahala pala mundu ayu akukanda kubena, kwanongwa chipindi cha mbena chifika.”"},{"book":"Maliku","chapter":"4","verse":"30","text":"Yesu kadasha kandi, “Wutwa wa kumbindi kwa Chapanga ukuyifwana na chindu liki? Tutoli chilangushilu liki kuwuhimulila?"},{"book":"Maliku","chapter":"4","verse":"31","text":"Ukuyifwana na mbeyu dokwa, mbeyu dokwa nendu pitu shosi sikwetiwa mufitava."},{"book":"Maliku","chapter":"4","verse":"32","text":"Lakini pasikwetiwa, sikukula na kuva libiki likomi pitu mibiki yosi ya mufitava. Kandi likuva na mitafyi mikomi mbaka vambongu vakuwesha kugola fiyumba fyawu mumitafyi ayi.”"},{"book":"Maliku","chapter":"4","verse":"33","text":"Yesu kavalandulila vandu chilongu chaki kwa filangushilu fingi fitangalili fya ndambu ayi. Kaywanga nawu ndambu pavaweshili kufimanya."},{"book":"Maliku","chapter":"4","verse":"34","text":"Kaywanga nawu chindu chochosi ha ngajila kutola chilangushilu Lakini paghaveyi na vanachuli vaki weka yawu, avawombilili mana ya kila chilangushilu."},{"book":"Maliku","chapter":"4","verse":"35","text":"Lumihi lijuva lilila lila, Yesu kavawombela vanachuli vaki, “Tujabuki, tuyendi kumwambu ya lihiva.”"},{"book":"Maliku","chapter":"4","verse":"36","text":"Topi valileka lipinga lya vandu. Vanachuli vayingila muwatu mwayipakili Yesu na vawuka pamu. Kwaveli na matu vamonga."},{"book":"Maliku","chapter":"4","verse":"37","text":"Bahala pala, liyisa liwumbula na majinga vakanda kutova watu mbaka machi vakanda kumema muwatu wula."},{"book":"Maliku","chapter":"4","verse":"38","text":"Yesu aveli kumbeli muwatu kasaghamila musahamu. Vanachuli vamuyimusha, vamuwombela, “Muwula, ukulola ng'odu ndambu yitumilwa?”"},{"book":"Maliku","chapter":"4","verse":"39","text":"Yesu kayimuka, kalilakalila liwumbula lila na kavawombela majinga, “Nyamali jii!” Liwumbula linyamala na kulindivala jii."},{"book":"Maliku","chapter":"4","verse":"40","text":"Pambeli Yesu kavawombela, “Mukutila liki? Mukali muvahela ujumilwa?”"},{"book":"Maliku","chapter":"4","verse":"41","text":"Na veni vatila nendu na vayidasha veni, “Ayu mundu wa ndambu liki? Hata liwumbula na majinga fyosi fikumjumila!”"}]}