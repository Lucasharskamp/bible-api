{"data":[{"book":"Isaiah","chapter":"19","verse":"1","text":"Deenei telekai di hai o Egypt.19.1 Jeremiah 46.2-26; Ezekiel 29.1—32.32"},{"book":"Isaiah","chapter":"19","verse":"2","text":"Dimaadua e helekai, “Au ga hagangalua nia manawa o nia daangada gi heheebagi, nia hagahaanau ga heheebagi, digau e noho hoohoo ginaadou ga heheebagi, nia waahale ala e hagamahi e dagi ga heheebagi, nia king ala bolo ginaadou e dagi ga heheebagi gi di lohongo be ma koai gaa dagi."},{"book":"Isaiah","chapter":"19","verse":"3","text":"Au ga hunahuna nia haganohonoho digau Egypt, ga hagahuaidu nadau hagadagadagagee. Digaula ga halahala di hagamaamaa mai baahi nadau ada god, ga halahala digau ala e leelee gi di bouli gi heeu ina gi nia hagataalunga digau mmade nadau hagamaamaa."},{"book":"Isaiah","chapter":"19","verse":"4","text":"Au gaa wanga digau Egypt gi di king huaidu hagamuamua gi dagi ina digaula. Ko Au, Dimaadua di Gowaa Aamua ne helekai.”"},{"book":"Isaiah","chapter":"19","verse":"5","text":"Nia wai ga hogoohi i lodo di monowai Nile, ga maangoo."},{"book":"Isaiah","chapter":"19","verse":"6","text":"Nia madaawa di monowai ga bagu mai maalia ga bilau. Nia laagau mono geinga gaa mae ga maangoo."},{"book":"Isaiah","chapter":"19","verse":"7","text":"Nia hagadili huogodoo ala e tomo i taalinga di monowai Nile ga maangoo ga angiangina gi daha."},{"book":"Isaiah","chapter":"19","verse":"8","text":"Digau huogodoo ala e mouli mai i nadau wagadaha mai i lodo di monowai Nile ga manawa gee ga tangitangi, nadau goloo wagadaha ga balumee hua."},{"book":"Isaiah","chapter":"19","verse":"9","text":"Digau ala e hai nadau gahu ‘linen’ ga deai nadau hagadagadagagee ai."},{"book":"Isaiah","chapter":"19","verse":"10","text":"Digau llanga mee mo nia daane e iloo di ngalua ga manawa gee ge lodo huaidu."},{"book":"Isaiah","chapter":"19","verse":"11","text":"Nia dagi o di waahale Zoan le e dadaulia! Digau kaedahi kabemee o Egypt e wanga nadau hagamaanadu hagamaamaa dadaulia! Digaula e helekai behee gi di king bolo ginaadou ala e daahi gi muli nia lohongo o nia king mo digau kabemee mai mua?"},{"book":"Isaiah","chapter":"19","verse":"12","text":"King o Egypt, aahee au gau hagamaamaa ala bolo e koia e iloo nia mee? Holongo digaula e mee di hagi adu nia mee a Dimaadua di Gowaa Aamua ala gu haganoho ang gi Egypt."},{"book":"Isaiah","chapter":"19","verse":"13","text":"Nia dagi o Zoan mo Memphis le e dadaulia. Digaula belee dagi tenua, gei digaula gu dagi gee di maa."},{"book":"Isaiah","chapter":"19","verse":"14","text":"Dimaadua gu haga hinihini nadau hai helekai hagamaamaa, gaa hidi ai Egypt gaa hai nia mee hai gee, ga hingahinga be tangada libaliba i hongo ono lualua."},{"book":"Isaiah","chapter":"19","verse":"15","text":"Deai tangada i Egypt, tangada maluagina be hagaloale, hagalabagau be balu dangada, e mee di hagamaamaa ai."},{"book":"Isaiah","chapter":"19","verse":"16","text":"Di madagoaa e dau mai, gei digau Egypt ga mmaadagu ngoohia be nia ahina. Digaula ga bolebole mmaadagu i di nadau gidee Dimaadua di Gowaa Aamua e holo dono lima belee hagaduadua digaula."},{"book":"Isaiah","chapter":"19","verse":"17","text":"Digau Egypt ga mmaadagu i Judah i nia madagoaa huogodoo digaula e maanadu di hagaodi gi muli o nadau mouli dela gu hagatogomaalia go Dimaadua di Gowaa Aamua."},{"book":"Isaiah","chapter":"19","verse":"18","text":"Di madagoaa deelaa ma ga dau mai, gei nia helekai Hebrew ga hai hegau i lodo nia waahale e lima i lodo Egypt. Nia daangada i di gowaa deelaa ga hagamodu i di ingoo Dimaadua di Gowaa Aamua. Di waahale e dahi ga hagaingoo bolo “Di waahale o di Laa.”"},{"book":"Isaiah","chapter":"19","verse":"19","text":"Di madagoaa deelaa ma ga dau mai, gei di gowaa hai tigidaumaha ang gi Dimaadua gaa duu i lodo Egypt, tagabae hadu hagalangahia a Mee gaa duu i di hagageinga o Egypt mo Israel."},{"book":"Isaiah","chapter":"19","verse":"20","text":"Nia maa gaa hai nia ada hagamodongoohia bolo Dimaadua di Gowaa Aamua la i lodo Egypt. Di madagoaa nia daangada ala e noho i golo ga hagaduadua, ga gahigahi Dimaadua i di hagamaamaa, gei Mee ga hagau dana dangada e haga dagaloaha digaula."},{"book":"Isaiah","chapter":"19","verse":"21","text":"Dimaadua ga hagagida Ia gi nia daangada o Egypt, digaula ga hagalaamua, ga daumaha gi Mee, ga gaamai nadau kisakis mono tigidaumaha. Digaula gaa hai nadau hagababa gi Mee mo di hagagila aga nadau hagababa ne hai."},{"book":"Isaiah","chapter":"19","verse":"22","text":"Dimaadua ga hagaduadua nia daangada Egypt, nomuli ga hagahili. Digaula gaa huli gi Mee, Mee ga longono nadau dangidangi ga hagahili digaula."},{"book":"Isaiah","chapter":"19","verse":"23","text":"Di madagoaa deelaa ma ga dau mai, gei di ala damana gaa hai mehanga Egypt mo Assyria. Nia daangada o nia henua e lua aanei ga hagadau hulahula i mehanga nnenua, ga daumaha i di gowaa e dahi."},{"book":"Isaiah","chapter":"19","verse":"24","text":"Di madagoaa deelaa ma ga dau mai, gei Israel ga aamua be Egypt mo Assyria, nia guongo e dolu aanei gaa hai nia haga maluagina ni henuailala hagatau."},{"book":"Isaiah","chapter":"19","verse":"25","text":"Dimaadua di Gowaa Aamua ga hagamaluagina digaula, ga helekai, “Au ga hagamaluagina goe Egypt, go agu daangada, goe Assyria, go agu daangada ne hai, mo goe Israel, go agu daangada ne hilihili.”"}]}