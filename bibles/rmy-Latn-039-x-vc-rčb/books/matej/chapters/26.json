{"data":[{"book":"Matej","chapter":"26","verse":"1","text":"Kana o Isus sas gata sa godole alavenca, phendas pire učenikonenđe:"},{"book":"Matej","chapter":"26","verse":"2","text":"“Džanen kaj si pale duj đes e Pasha. Askal man, e Čhave e Manušešće, izdaina te čhon man po trušul.”"},{"book":"Matej","chapter":"26","verse":"3","text":"Askal ćidinepe e šorvale rašaja thaj e themešće starešine ando dvoro e bare rašajesko savo akhardolas Kajafa"},{"book":"Matej","chapter":"26","verse":"4","text":"thaj dogovorisajle te astaren e Isuse po hohaipe thaj te mudaren les."},{"book":"Matej","chapter":"26","verse":"5","text":"Thaj phendine: “Ali či tromas godova te ćeras dok si o prazniko Pasha, te či pobunil pe o them.”"},{"book":"Matej","chapter":"26","verse":"6","text":"A o Isus sas ande Vitanija ando ćher e Simonesko e gubavcesko."},{"book":"Matej","chapter":"26","verse":"7","text":"Dok sas pale sinija, avili dži leste varesavi manušnji e vasurjava savi sas ćerdi katar o kuč bar pherdi e kuč mirisova savo čhordas pe Isusesko šoro."},{"book":"Matej","chapter":"26","verse":"8","text":"Kana dikhline godova, e učenikurja holjajle thaj phendine: “Sostar kasavo rspipe!"},{"book":"Matej","chapter":"26","verse":"9","text":"Godova miris šaj kuč te bićindasas pe, a e love te denpe e čorenđe.”"},{"book":"Matej","chapter":"26","verse":"10","text":"O Isus džanglas so ćeren svato thaj phendas lenđe: “Sostar zamerin akale manušnjaće? Voj ćerdas manđe lačho delo."},{"book":"Matej","chapter":"26","verse":"11","text":"Kaj e čore manušen uvek avela tumen paše tumende, a man či avela tumenca."},{"book":"Matej","chapter":"26","verse":"12","text":"Kana čhordas akava mirisno pomast pe mande, ćerdas godova pale mungro prahope."},{"book":"Matej","chapter":"26","verse":"13","text":"Čačes phenav tumenđe, kaj pe sasto them propovedilapes akaja Bahtali nevimata, ćerela pe svato vi pale akava so voj ćerdas, laće palo spomen.”"},{"book":"Matej","chapter":"26","verse":"14","text":"Askal jek katar e dešuduj apostolurja, akhardo Juda Iskariotski, đelo ke šorvale rašaja,"},{"book":"Matej","chapter":"26","verse":"15","text":"thaj phendas: “Kozom poćinena manđe te izdajiv tumenđe e Isuse?” Von đinadine lešće trjanda rupune kovanice."},{"book":"Matej","chapter":"26","verse":"16","text":"Katar askal o Juda počnisardas te rodel lačhi vrjama te izdail les."},{"book":"Matej","chapter":"26","verse":"17","text":"Prvo đes kana sas o prazniko bikvascošće mangrengo e učenikurja phučline e Isuses: “Kaj kames te ćeras tuće e pashalno večera?”"},{"book":"Matej","chapter":"26","verse":"18","text":"A vo phendas lenđe: “Džan ando Jerusalim ke okova thaj okova manuš, thaj phenen lešće: ‘O sikavno phenel: Mungri vrjama si paše. Tute slaviva e pasha mungre učenikonenca.’”"},{"book":"Matej","chapter":"26","verse":"19","text":"E učenikurja ćerdine sar phendas lenđe o Isus thaj pripremisardine e pashalno večera."},{"book":"Matej","chapter":"26","verse":"20","text":"A kana peli e rjat, o Isus sas pale sinija e dešuduje učenikonenca."},{"book":"Matej","chapter":"26","verse":"21","text":"Dok hanas vo phendas lenđe: “Čačes phenav tumenđe, jek tumendar izdaila man.”"},{"book":"Matej","chapter":"26","verse":"22","text":"Von zurale ražalostisajle thaj jek pale avreste počnisardine te phučen les: “Te najsem možda me Gospode?”"},{"book":"Matej","chapter":"26","verse":"23","text":"A vo phendas lenđe: “Okova savo bolel o mangro manca ando čaro, godova izdaila man."},{"book":"Matej","chapter":"26","verse":"24","text":"Vi čače me, o Čhavo e Manušesko, moraš te merav sago kaj ramol ando Sveto lil. Ali teško okolešće savo izdail man, e Čhaves e Manušešće! Maj lačhe avilosas lešće te či ni bijandilosas!”"},{"book":"Matej","chapter":"26","verse":"25","text":"A lesko izdajniko o Juda phučla: “Te najsem me godova, sikavneja?” A o Isus phendas lešće: “Korkoro phenes.”"},{"book":"Matej","chapter":"26","verse":"26","text":"Dok hanas o Isus lija o mangro, zahvalisarda e Devlešće, phagla le pa dijas pire učenikonenđe thaj phendas: “Len thaj han! Akava si mungro telo.”"},{"book":"Matej","chapter":"26","verse":"27","text":"Askal lijas o tahtaj mol, zahvalisardas e Devlešće pa dijas e učenikonenđe thaj phendas: “Pijen andar leste savora,"},{"book":"Matej","chapter":"26","verse":"28","text":"kaj akava si mungro rat, o rat savo utemeljil o savezo, thaj čhordol pe pale butende te jartonpe lenđe bezeha."},{"book":"Matej","chapter":"26","verse":"29","text":"Thaj phenav tumenđe: Či majbut pijava mol sa dži ke okova đes kana pijava tumenca nevi mol ando carstvo mungre Dadesko.”"},{"book":"Matej","chapter":"26","verse":"30","text":"Askal đilabadine e psalmurja thaj uputisajle ande Maslinsko gora."},{"book":"Matej","chapter":"26","verse":"31","text":"Askal o Isus phendas lenđe: “Arjat savora tumen mućena man, kaj ando Sveto lil ačhel ramome:"},{"book":"Matej","chapter":"26","verse":"32","text":"Ali kana uštava andar e mule, džava angle tumende ande Galileja.”"},{"book":"Matej","chapter":"26","verse":"33","text":"A o Petar phendas lešće: “Te mukline tut savora, me nisar či mukava tut!”"},{"book":"Matej","chapter":"26","verse":"34","text":"A o Isus phendas lešće: “Čačes phenav tuće, još akaja rjat, majsigo nego so o bašno zakukuričil, trin drom hohaveja kaj či pindžares man.”"},{"book":"Matej","chapter":"26","verse":"35","text":"O Petar phendas lešće: “Te trubul vi te merav tuva, me nisar či mukava tut.” A gajda phendine vi e sa aver učenikurja."},{"book":"Matej","chapter":"26","verse":"36","text":"Askal o Isus đelo e učenikonenca po than savo akhardolas Getsimanija, thaj phendas lenđe “Bešen akate dok me džav inća te molima.”"},{"book":"Matej","chapter":"26","verse":"37","text":"Lijas pesa e Petre thaj e liduj Zevedejevešće čhaven, thaj astarda les e žalost thaj o pharipe."},{"book":"Matej","chapter":"26","verse":"38","text":"Askal phendas lenđe: “Mungri duša si žalosno dži ko smrto. Ačhen akate thaj aven džungade manca.”"},{"book":"Matej","chapter":"26","verse":"39","text":"Askal đelotar cara majdur lendar, thaj pelo e mujesa dži ke phuv thaj molisajlo e alavenca: “Dade mungreja, te šaj, te naćhel man akava tahtaj patnje! Ali neka či avel mungri volja, nego ćiri volja.”"},{"book":"Matej","chapter":"26","verse":"40","text":"Askal boldape ke trin učenikurja thaj arakhla len sar soven, thaj phendas e Petrešće: “Gajda askal, naštik ačhiline džungade manca ni jek sato!"},{"book":"Matej","chapter":"26","verse":"41","text":"Ačhen džungade thaj molin tumen te či peren ande kušnje! Kaj o duho kamel te ćerel okova so si lačhe ali o telo si slabo.”"},{"book":"Matej","chapter":"26","verse":"42","text":"Askal po dujto drom palem đelotar lendar thaj molisajlo e alavenca: “Dade mungreja, ako naj moguće te naćhel man akava tahtaj patnje, neka avel ćiri volja.”"},{"book":"Matej","chapter":"26","verse":"43","text":"A kana boldape palem arakhla len sar soven. Lenđe jakha korkoro phandadonas."},{"book":"Matej","chapter":"26","verse":"44","text":"Palem mukla len thaj đelo po trito drom te molil pe iste alavenca."},{"book":"Matej","chapter":"26","verse":"45","text":"Askal bolda pes ke učenikurja thaj phendas lenđe: “Još soven thaj odmorin tumen? Ake, avili e vrjama kana me, o Čhavo e Manušesko, avava dino ande vas e bezehalenđe."},{"book":"Matej","chapter":"26","verse":"46","text":"Ušten! Hajde te džastar! Kaj, ake akate si okova savo izdaila man!”"},{"book":"Matej","chapter":"26","verse":"47","text":"Dok o Isus još ćerelas svato, areslo o Juda, jek katar e dešuduj učenikurja. A lesa avilo vi o but o them e mačonenca thaj e rovljenca, saven bičhaldine e šorvale rašaja thaj e themešće starešine."},{"book":"Matej","chapter":"26","verse":"48","text":"A e Isusesko izdajniko dogovorisajlo lenca kaj dela len znako. Phendas lenđe: “Saves čumidava, godova si. Les astaren.”"},{"book":"Matej","chapter":"26","verse":"49","text":"Vo odma avilo dži ko Isus thaj phendas lešće: “Zdravo, sikavneja!” thaj čumida les."},{"book":"Matej","chapter":"26","verse":"50","text":"A o Isus phendas lešće: “Manušeja, ćer godova pale soste avilan!” A e manuša askal aviline dži ko Isus, čhutine e vas pe leste thaj astardine les."},{"book":"Matej","chapter":"26","verse":"51","text":"Thaj ande data jek katar okola save sas e Isuseja astarda pe palo mačo, inkalda les thaj peklas lesa e bare rašaješće sluga thaj čhindas lesko kan."},{"book":"Matej","chapter":"26","verse":"52","text":"Askal o Isus phenda lešće: “Bolde ćiro mačo pe lesko than, kaj svako ko astarelpe palo mačo, katar o mačo vi merela."},{"book":"Matej","chapter":"26","verse":"53","text":"Zar či haćares kaj šaj te zamoliv mungre Dade thaj vo odma bičhaldas manđe majbut milje anđelurja?"},{"book":"Matej","chapter":"26","verse":"54","text":"Ali te ćerdem godova, sar askal pherdilesas e Svete lila, save phenen kaj gajda moraš te avel?”"},{"book":"Matej","chapter":"26","verse":"55","text":"Askal phendas e themešće: “Teljardine pe mande e mačonenca thaj e rovljenca sago po razbojniko! Svako đes bešavas ando Hramo thaj sikavavas, pa ipak či astardine man."},{"book":"Matej","chapter":"26","verse":"56","text":"Ali, sa akava trubul te avel te pherdol okova so e prorokurja majsigo ramosardine pale mande.” Pe godova sa e učenikurja mukline les thaj našline."},{"book":"Matej","chapter":"26","verse":"57","text":"Okola save astardine e Isuse inđardine les ko baro rašaj o Kajafa, ke savo ćidinepes e sikavne e zakonestar thaj e starešine."},{"book":"Matej","chapter":"26","verse":"58","text":"A o Petar dadural džalas palo Isus dži ke avlija e bare rašaješći pa dijas andre ande avlija thaj bešlo e slugenca te dićhel so avela."},{"book":"Matej","chapter":"26","verse":"59","text":"E šorvale rašaja thaj sasto baro veće rodenas hohavne dokazurja protiv o Isus sar šaj te mudardinesas les."},{"book":"Matej","chapter":"26","verse":"60","text":"Ali či arakhline len vi ako pojavisajle e but e hohavne svedokurja. Napokon aviline duj džene"},{"book":"Matej","chapter":"26","verse":"61","text":"thaj phendine: “Akava phendas: ‘Me šaj haravav o Hramo e Devlesko thaj pale trin đes palem te vazdav les.’”"},{"book":"Matej","chapter":"26","verse":"62","text":"Askal uštilo o baro rašaj thaj phučla e Isuse: “Khanči či pheneja pe akava so phenen protiv tute?”"},{"book":"Matej","chapter":"26","verse":"63","text":"A o Isus samo ačhelas. A o baro rašaj phendas lešće: “Dav tut solah e džude Devlesa te phenes amenđe dali san tu o Hristo, e Devlesko Čhavo?”"},{"book":"Matej","chapter":"26","verse":"64","text":"A o Isus phendas lešće: “Tu korkoro phenes. Thaj još phenav tumenđe kaj katar akana dićhena man, e Čhave e Manušešće, sar bešav pe desno rig e Svemoćno Devlešće thaj avav pe nebeske oblakurja.”"},{"book":"Matej","chapter":"26","verse":"65","text":"Pe godova o baro rašaj pharadas pe peste o ogrtači thaj phendas: “Hulil po Del! So trubul amen još svedokurja. Ake, akana ašundine lešći hula!"},{"book":"Matej","chapter":"26","verse":"66","text":"So gndin?”"},{"book":"Matej","chapter":"26","verse":"67","text":"Askal čhungarenas e Isuse po muj thaj denas les dab e dumukhenca. A aver denas les dab e palmenca po muj"},{"book":"Matej","chapter":"26","verse":"68","text":"thaj phenenas: “Prorokuisar amenđe, Hriste, ko dija tut dab!”"},{"book":"Matej","chapter":"26","verse":"69","text":"Dok o Petar bešelas avri ande avlija, avili dži leste varesavi sluškinja thaj phendas: “Vi tu sanas e Isuseja andar e Galileja!”"},{"book":"Matej","chapter":"26","verse":"70","text":"A o Petar angle savorende hohadas: “Či džanav so phenes!”"},{"book":"Matej","chapter":"26","verse":"71","text":"A kana đelo prema e kapija, dikhla les jek aver sluškinja, thaj phendas okolenđe save sas okote: “Vi akava sas e Isuseja andar o Nazaret!”"},{"book":"Matej","chapter":"26","verse":"72","text":"Vo palem hohadas thaj još hala solah: “Či pindžarav godole manušes!”"},{"book":"Matej","chapter":"26","verse":"73","text":"A cara pale godova aviline dži leste e manuša save sas okote thaj phendine: “Pa tu san čačes jek lendar! Izdail tut o galilejsko naglasko.”"},{"book":"Matej","chapter":"26","verse":"74","text":"Askal o Petar počnisardas te hal solah e alavenca: “Hav solah kaj či pindžarav godole manušes!” Thaj odma zakukuričisarda o bašno."},{"book":"Matej","chapter":"26","verse":"75","text":"Vo askal dijape gođi so phendas lešće o Isus: “Majsigo nego so o bašno zakukuričil, trin drom hohaveja kaj či pindžares man.” Inkljisto andar e avlija thaj zurales rujas."}]}