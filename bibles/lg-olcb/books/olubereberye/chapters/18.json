{"data":[{"book":"Olubereberye","chapter":"18","verse":"1","text":"Awo Mukama n’alabikira Ibulayimu mu mivule gya Mamule, mu ttuntu ng’atudde mu mulyango gwa weema ye."},{"book":"Olubereberye","chapter":"18","verse":"2","text":"Bwe yasitula amaaso ge n’alaba, era laba, abasajja basatu nga bayimiridde mu maaso ge. Bwe yabalaba, n’adduka okuva mu mulyango gwa weema ye, okubasisinkana n’agwa wansi,"},{"book":"Olubereberye","chapter":"18","verse":"3","text":"n’agamba nti, “Mukama wange obanga ndabye ekisa mu maaso go, toyita ku muddu wo."},{"book":"Olubereberye","chapter":"18","verse":"4","text":"Leka tuleete otuzzi munaabe ku bigere, muwummuleko wano wansi w’omuti,"},{"book":"Olubereberye","chapter":"18","verse":"5","text":"nga bwe ndeeta omugaati mulyeko muddemu amaanyi, mulyoke mugende, anti muzze eri muddu wammwe.”"},{"book":"Olubereberye","chapter":"18","verse":"6","text":"Ibulayimu n’ayanguwa okugenda eri Saala, n’amugamba nti, “Teekateeka mangu kilo kkumi na mukaaga ez’obutta okande ofumbire mangu abagenyi emmere.”"},{"book":"Olubereberye","chapter":"18","verse":"7","text":"Ibulayimu n’agenda bunnambiro mu kisibo n’aggyamu ennyana, ento era ennungi n’agiwa omu ku bavubuka18:7 Akyayinza okuba nga yali Isimayiri eyayanguwa okugifumba."},{"book":"Olubereberye","chapter":"18","verse":"8","text":"Awo n’addira omuzigo n’amata n’ennyana eyafumbibwa n’abiteeka mu maaso gaabwe; n’ayimirira we baali, wansi w’omuti nga balya."},{"book":"Olubereberye","chapter":"18","verse":"9","text":"Ne bamubuuza nti, “Saala mukyala wo ali ludda wa?” N’addamu nti, “Ali mu weema.”"},{"book":"Olubereberye","chapter":"18","verse":"10","text":"Awo omu ku bo n’amugamba nti, “Ddala ndikomawo gy’oli mu kiseera nga kino, era Saala mukazi wo alizaala omwana owoobulenzi.”"},{"book":"Olubereberye","chapter":"18","verse":"11","text":"Mu kiseera kino Ibulayimu ne Saala baali bakaddiye nnyo nga Saala takyali na mu nsonga z’abakazi."},{"book":"Olubereberye","chapter":"18","verse":"12","text":"Awo Saala n’asekera muli ng’agamba nti, “Nga nkaddiye, nga ne baze akaddiye, ndisanyusibwa?”"},{"book":"Olubereberye","chapter":"18","verse":"13","text":"Mukama n’abuuza Ibulayimu nti, “Lwaki Saala asese ng’agamba nti, ‘Ndiyinza okuzaala omwana nga nkaddiye?’"},{"book":"Olubereberye","chapter":"18","verse":"14","text":"Waliwo ekirema Mukama? Omwaka ogujja, mu kiseera kyennyini, ndikomawo gy’oli, ne Saala alizaala omwana owoobulenzi.”"},{"book":"Olubereberye","chapter":"18","verse":"15","text":"Naye Saala ne yeegaana ng’agamba nti, “Si sese,” kubanga yali atidde."},{"book":"Olubereberye","chapter":"18","verse":"16","text":"Awo abasajja bwe bavaayo ne bagenda, ne boolekera oluuyi lwa Sodomu18:16 Sodomu kikyali mu kifo kye kimu we kyabeeranga, okudda mu bukiikaddyo bw’Ennyanja ey’Omunnyo; Ibulayimu n’abawerekerako."},{"book":"Olubereberye","chapter":"18","verse":"17","text":"Mukama n’agamba mu mutima gwe nti, “Ibulayimu namukweka kye ŋŋenda okukola?"},{"book":"Olubereberye","chapter":"18","verse":"18","text":"Ibulayimu agenda kufuuka eggwanga eddene, ery’amaanyi, era mu ye, amawanga gonna mwe galiweerwa omukisa."},{"book":"Olubereberye","chapter":"18","verse":"19","text":"Mmulonze alagire abaana be n’abantu be abaliddawo okukwatanga ekkubo lya Mukama nga bakola eby’obutuukirivu era nga ba mazima, Mukama alyoke atuukirize ekyo kye yasuubiza Ibulayimu.”"},{"book":"Olubereberye","chapter":"18","verse":"20","text":"Awo Mukama n’agamba nti, “Olw’okunkaabirira okusukkiridde olw’ebibi bya Sodomu ne Ggomola ebingi ennyo,"},{"book":"Olubereberye","chapter":"18","verse":"21","text":"nzija kukka ndabe obanga ddala bakozi ba bibi ng’okunkaabirira olw’ebibi byabwe okutuuse gye ndi bwe kuli, era obanga si bwe kiri nnaamanya.”"},{"book":"Olubereberye","chapter":"18","verse":"22","text":"Awo abasajja ne bakyuka okuva awo, ne batambula okwolekera Sodomu; naye Ibulayimu n’asigala ng’akyayimiridde mu maaso ga Mukama."},{"book":"Olubereberye","chapter":"18","verse":"23","text":"Awo Ibulayimu n’amusemberera n’agamba nti, “Ddala olizikiriza abatuukirivu awamu n’ababi?"},{"book":"Olubereberye","chapter":"18","verse":"24","text":"Singa mu kibuga mulimu abatuukirivu amakumi ataano onookizikiriza n’otokisonyiwa olw’abatuukirivu amakumi ataano abakirimu?"},{"book":"Olubereberye","chapter":"18","verse":"25","text":"Kireme okuba gy’oli okukola ekintu bwe kityo, okutta abatuukirivu awamu n’ababi, abatuukirivu ne benkana n’ababi! Kireme kuba bwe kityo! Omulamuzi ow’ensi yonna teyandisaanye akole kituufu?”"},{"book":"Olubereberye","chapter":"18","verse":"26","text":"Mukama n’agamba nti, “Bwe nnaasanga mu Sodomu abatuukirivu amakumi ataano mu kibuga omwo nzija kusonyiwa ekibuga kyonna ku lwabwe.”"},{"book":"Olubereberye","chapter":"18","verse":"27","text":"Ibulayimu n’addamu nti, “Laba nnyinziza okwogera ne Mukama, nze ani, nze enfuufu n’evvu!"},{"book":"Olubereberye","chapter":"18","verse":"28","text":"Singa abatuukirivu babulako bataano okuwera amakumi ataano, onoozikiriza ekibuga kubanga kubulako bataano?”"},{"book":"Olubereberye","chapter":"18","verse":"29","text":"Ate Ibulayimu n’amugamba nti, “Singa musangibwamu amakumi ana.”"},{"book":"Olubereberye","chapter":"18","verse":"30","text":"Ate n’agamba nti, “Kale nno Mukama aleme okunsunguwalira, nange nnaayogera. Singa musangibwamu amakumi asatu.”"},{"book":"Olubereberye","chapter":"18","verse":"31","text":"N’agamba nti, “Laba ŋŋumye ne njogera ne Mukama. Singa musangibwamu amakumi abiri.”"},{"book":"Olubereberye","chapter":"18","verse":"32","text":"Ate n’agamba nti, “Kale Mukama aleme okukwatibwa obusungu, nnaayongera okwogera, naye luno lwokka. Singa kkumi lye linaasangibwamu.”"},{"book":"Olubereberye","chapter":"18","verse":"33","text":"Mukama bwe yamala okwogera ne Ibulayimu n’agenda, ne Ibulayimu n’addayo ewuwe."}]}