{"data":[{"book":"Wuok","chapter":"23","verse":"1","text":"“Kik iland wach ma ok adiera. Kik ikony ngʼat marach kidoko janeno mar miriambo."},{"book":"Wuok","chapter":"23","verse":"2","text":"“Kik itim gima rach nikech ji mangʼeny time. Ka in janeno e bura, to kik iketh bura mana nikech idwaro chwako koma ji ngʼenyie,"},{"book":"Wuok","chapter":"23","verse":"3","text":"kendo kik ichwak ngʼato e bura nikech odhier."},{"book":"Wuok","chapter":"23","verse":"4","text":"“Ka irodhno gi rwadh jasiki kata pundane ka bayo abaya molal, nyaka idwoke ne wuon-gi."},{"book":"Wuok","chapter":"23","verse":"5","text":"Ka ineno punda jasiki ka lodi motingʼo ogoye piny, to kik iweye kanyo; nyaka ine ni ikonye."},{"book":"Wuok","chapter":"23","verse":"6","text":"“Kik iketh buch jou modhier."},{"book":"Wuok","chapter":"23","verse":"7","text":"Kik ibed gi wach e bura mar miriambo kendo kik umi ngʼat maonge ketho ngʼadne buch tho, nimar ok anangʼwon ne ngʼat ma bura oloyo."},{"book":"Wuok","chapter":"23","verse":"8","text":"“Kik iyie kawo asoya, nikech asoya dino wenge jogo maneno kendo omiyo ngʼat makare bedo ngʼama rach."},{"book":"Wuok","chapter":"23","verse":"9","text":"“Kik usand japiny moro modak e dieru; un uwegi ungʼeyo kaka bedo jadak chalo, nikech ne un jodak e piny Misri."},{"book":"Wuok","chapter":"23","verse":"10","text":"“Kuom higni auchiel unupur puotheu kendo unuka cham monyakie,"},{"book":"Wuok","chapter":"23","verse":"11","text":"to e higa mar abiriyo weuru puothe onind ma ok opur kendo ma ok okomie cham. Eka joma odhier mantie e kind jou nyalo yudo chiemo, kendo le mag thim nyalo chamo gima giweyo. Timuru kamano bende ne puotheu mag mzabibu kod zeituni."},{"book":"Wuok","chapter":"23","verse":"12","text":"“Tiuru tijeu kuom ndalo auchiel, to e odiechiengʼ mar abiriyo kik uti tich moro amora mondo omi rwethu kod pundeu oyud yweyo kendo misumba monywol e uteu kaachiel gi jodak bende nyalo yudo yweyo."},{"book":"Wuok","chapter":"23","verse":"13","text":"“Nyaka une ni utimo gik moko duto ma asenyisou. Kik uluong nying nyiseche mamoko; bende kik uwe winjgi kata mana e dhou."},{"book":"Wuok","chapter":"23","verse":"14","text":"“Unutimna nyasi mar sawo nyadidek e higa."},{"book":"Wuok","chapter":"23","verse":"15","text":"“Timuru nyasi mar sawo mar makati ma ok oketie thowi; kuom ndalo abiriyo chamuru Makati ma ok oketie thowi, kaka nachikou. Timuru ma e kinde moketi e dwe mar Abib, nimar mano e dwe mane uwuokgo e piny Misri."},{"book":"Wuok","chapter":"23","verse":"16","text":"“Timuru nyasi mar Sawo mar Keyo mar cham mane ukwongo komo e puotheu."},{"book":"Wuok","chapter":"23","verse":"17","text":"“Joma chwo duto nobi e nyim Jehova Nyasaye Manyalo Gik Moko Duto nyadidek e higa."},{"book":"Wuok","chapter":"23","verse":"18","text":"“Kik uchiwna remo motimgo misango kaachiel gi gimoro amora moketie thowi."},{"book":"Wuok","chapter":"23","verse":"19","text":"“Keluru cham mabeyo mokwongo nyaknu e lowo e od Jehova Nyasaye ma Nyasachu."},{"book":"Wuok","chapter":"23","verse":"20","text":"“Neuru, aoro malaika nyimu mondo oritu e yo kendo mondo okelu kama aseikonu."},{"book":"Wuok","chapter":"23","verse":"21","text":"Chikuru itu kendo winjuru gima owacho. Kik ungʼanyne; nimar Nyinga ni kuome, nikech ka utimo kamano to ok enowenu."},{"book":"Wuok","chapter":"23","verse":"22","text":"Ka uwinjo maber gima owacho kendo utimo gik moko duto mawacho, to abiro bedo jasik jowasiku kendo anakwed jogo makwedou."},{"book":"Wuok","chapter":"23","verse":"23","text":"Malaikana biro telonu materu e piny jo-Amor, jo-Hiti, jo-Perizi, jo-Kanaan, jo-Hivi kod jo-Jebus kendo anatiekgi duto."},{"book":"Wuok","chapter":"23","verse":"24","text":"Kik ukulru e nyim nyisechegi kata lamogi kata luwo timbegi. Nyaka une ni umukogi kendo utoyo kite ma gilamo matindo tindo."},{"book":"Wuok","chapter":"23","verse":"25","text":"Lamuru Jehova Nyasaye ma Nyasachu, kendo anagwedhu gi chiemo kod pi. Anatiek tuoche kuomu,"},{"book":"Wuok","chapter":"23","verse":"26","text":"kendo onge dhako ma iye no-oo piny, kata manobed migumba e pinyu. Abiro miyou ngima moromo chuth."},{"book":"Wuok","chapter":"23","verse":"27","text":"“Abiro oro kihondkona otel nyimu kendo anami piny ka piny ma uromogo bagni. Anami wasiku duto ringu."},{"book":"Wuok","chapter":"23","verse":"28","text":"Abiro oro masiche mondo otel nyimu kendo masichego noriemb jo-Hivi, jo-Kanaan kod jo-Hiti."},{"book":"Wuok","chapter":"23","verse":"29","text":"To ok anariembgi oko dichiel e higa, nikech piny nyalo bedo gunda kendo le mag thim nyalo bedonu mathoth mokalo akwana."},{"book":"Wuok","chapter":"23","verse":"30","text":"Abiro bedo kagologi matin tin e nyimu, nyaka chop umedru moromo kawo pinyno."},{"book":"Wuok","chapter":"23","verse":"31","text":"“Abiro keto tongʼ mar pinyu kochakore Nam Makwar nyaka e tongʼ Nam mar Mediterania, kendo chakre e thim nyaka e Aora mar Yufrate."},{"book":"Wuok","chapter":"23","verse":"32","text":"Kik utim winjruok kodgi kata kod nyisechegi."},{"book":"Wuok","chapter":"23","verse":"33","text":"Kik uwegi gidagi e pinyu, ka ok kamano to ginimi utim richo e nyima, nikech lamo nyisechegi nobednu obadho.”"}]}