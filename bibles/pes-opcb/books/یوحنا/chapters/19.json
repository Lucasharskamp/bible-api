{"data":[{"book":"یوحنا","chapter":"19","verse":"1","text":"آنگاه به دستور پیلاتُس، عیسی را شلّاق زدند."},{"book":"یوحنا","chapter":"19","verse":"2","text":"سپس سربازان از خار تاجی ساختند و بر سر او گذاشتند و ردایی ارغوانی به او پوشاندند،"},{"book":"یوحنا","chapter":"19","verse":"3","text":"و او را مسخره کرده، می‌گفتند: «زنده باد پادشاه یهود!» و به او سیلی می‌زدند."},{"book":"یوحنا","chapter":"19","verse":"4","text":"پیلاتُس باز بیرون رفت و به یهودیان گفت: «اینک او را نزد شما می‌آورم؛ ولی بدانید که او بی‌تقصیر است.»"},{"book":"یوحنا","chapter":"19","verse":"5","text":"آنگاه عیسی با تاج خار و لباس بلند ارغوانی بیرون آمد. پیلاتُس به مردم گفت: «ببینید، این همان شخص است.»"},{"book":"یوحنا","chapter":"19","verse":"6","text":"به محض اینکه چشم کاهنان اعظم و محافظین مخصوص معبد به عیسی افتاد، فریاد زدند: «مصلوبش کن! مصلوبش کن!»"},{"book":"یوحنا","chapter":"19","verse":"7","text":"سران یهود جواب دادند: «مطابق شریعت ما، او باید کشته شود، چون ادعا می‌کند که پسر خداست.»"},{"book":"یوحنا","chapter":"19","verse":"8","text":"وقتی پیلاتُس این را شنید بیشتر وحشت کرد."},{"book":"یوحنا","chapter":"19","verse":"9","text":"پس دوباره عیسی را به داخل کاخ خود برد و از او پرسید: «تو اهل کجایی!» ولی عیسی به او جوابی نداد."},{"book":"یوحنا","chapter":"19","verse":"10","text":"پیلاتُس گفت: «چرا جواب نمی‌دهی؟ مگر متوجه نیستی که قدرت آن را دارم که آزادت سازم یا مصلوبت کنم؟»"},{"book":"یوحنا","chapter":"19","verse":"11","text":"عیسی فرمود: «اگر خدا این قدرت را به تو نمی‌داد، با من هیچ کاری نمی‌توانستی بکنی. ولی گناه کسانی که مرا پیش تو آوردند، سنگینتر از گناه توست.»"},{"book":"یوحنا","chapter":"19","verse":"12","text":"پیلاتُس خیلی تلاش کرد تا عیسی را آزاد سازد، ولی سران یهود به او گفتند: «این شخص یاغی است، چون ادعای پادشاهی می‌کند. پس اگر آزادش کنی، معلوم می‌شود مطیع قیصر نیستی.»"},{"book":"یوحنا","chapter":"19","verse":"13","text":"با شنیدن این سخن، پیلاتُس عیسی را بیرون آورد و خود بر مسند داوری نشست، در مکانی که به «سنگفرش» معروف بود و به زبان عبرانیان «جَبّاتا» خوانده می‌شد."},{"book":"یوحنا","chapter":"19","verse":"14","text":"آن روز، روز «آمادگی» برای عید پِسَح بود، و ظهر هم نزدیک می‌شد."},{"book":"یوحنا","chapter":"19","verse":"15","text":"مردم فریاد زدند: «نابودش کن، نابودش کن! مصلوبش کن!»"},{"book":"یوحنا","chapter":"19","verse":"16","text":"پس پیلاتُس عیسی را در اختیار ایشان گذاشت تا بُرده، مصلوبش کنند."},{"book":"یوحنا","chapter":"19","verse":"17","text":"و صلیب را بر دوشش گذاشته، او را از شهر بیرون بردند تا به محلی به نام جمجمه رسیدند که به زبان عبرانیان جُلجُتا خوانده می‌شود."},{"book":"یوحنا","chapter":"19","verse":"18","text":"در آنجا او را با دو نفر دیگر، در دو طرف او مصلوب کردند، و عیسی در وسط آن دو قرار گرفت."},{"book":"یوحنا","chapter":"19","verse":"19","text":"پیلاتُس دستور داد در بالای صلیب او نوشته‌ای نصب کنند که روی آن نوشته شده بود: «عیسای ناصری، پادشاه یهود.»"},{"book":"یوحنا","chapter":"19","verse":"20","text":"بسیاری از یهودیان آن نوشته را خواندند، زیرا مکانی که عیسی در آن مصلوب شده بود، نزدیک شهر بود، و این نوشته هم به زبانهای آرامی، لاتینی (یعنی رومی باستان) و یونانی بود."},{"book":"یوحنا","chapter":"19","verse":"21","text":"پس، سران کاهنان به پیلاتُس گفتند: «این نوشته را عوض کنید و به جای ”پادشاه یهود“ بنویسید: ”او گفت که من پادشاه یهود هستم.“»"},{"book":"یوحنا","chapter":"19","verse":"22","text":"پیلاتُس جواب داد: «آنچه نوشتم، نوشتم.»"},{"book":"یوحنا","chapter":"19","verse":"23","text":"وقتی سربازان عیسی را مصلوب کردند، لباسهای او را بین خود به چهار قسمت تقسیم نمودند؛ ولی وقتی به ردای او رسیدند، دیدند که یکپارچه بافته شده و درز ندارد."},{"book":"یوحنا","chapter":"19","verse":"24","text":"پس به یکدیگر گفتند: «حیف است این را پاره کنیم. بنابراین قرعه می‌اندازیم تا ببینیم به که می‌رسد.» و این مطابق پیشگویی کتب مقدّس بود که می‌فرماید: «لباسهایم را میان خود تقسیم کردند و بر ردای من قرعه انداختند.» پس سربازان نیز چنین کردند."},{"book":"یوحنا","chapter":"19","verse":"25","text":"در پای صلیب، مریم مادر عیسی، خالهٔ عیسی، مریم زن کلوپا و مریم مجدلیه ایستاده بودند."},{"book":"یوحنا","chapter":"19","verse":"26","text":"وقتی عیسی مادر خود را در کنار شاگردی که دوستش می‌داشت، دید، به مادر خود گفت: «این پسر تو باشد.»"},{"book":"یوحنا","chapter":"19","verse":"27","text":"و به آن شاگرد نیز فرمود: «او مادر تو باشد.» از آن روز به بعد، آن شاگرد مادر عیسی را به خانهٔ خود برد."},{"book":"یوحنا","chapter":"19","verse":"28","text":"عیسی می‌دانست که دیگر همه چیز تمام شده است. پس برای اینکه مطابق پیشگویی کتب مقدّس عمل کرده باشد، فرمود: «تشنه‌ام.»"},{"book":"یوحنا","chapter":"19","verse":"29","text":"در آنجا یک کوزۀ شراب ترشیده بود. پس اسفنجی در آن فرو کردند و بر سر نی گذاشتند و جلوی دهان او بردند."},{"book":"یوحنا","chapter":"19","verse":"30","text":"وقتی عیسی چشید، فرمود: «تمام شد!» و سر خود را پایین انداخت و روح خود را تسلیم کرد."},{"book":"یوحنا","chapter":"19","verse":"31","text":"سران قوم یهود نمی‌خواستند جسدها فردای آن روز که شَبّات و روز اول عید بود، بالای دار بمانند. بنابراین، از پیلاتُس خواهش کردند که دستور بدهد ساق پاهای ایشان را بشکنند تا زودتر بمیرند و جسدشان را از بالای دار پایین بیاورند."},{"book":"یوحنا","chapter":"19","verse":"32","text":"پس سربازان آمدند و ساق پاهای آن دو نفر را که همراه عیسی مصلوب شده بودند، شکستند."},{"book":"یوحنا","chapter":"19","verse":"33","text":"ولی وقتی به عیسی رسیدند، دیدند که مرده است. پس ساقهای او را نشکستند."},{"book":"یوحنا","chapter":"19","verse":"34","text":"با این حال، یکی از سربازان نیزهٔ خود را به پهلوی عیسی فرو کرد، که بلافاصله خون و آب از آن خارج شد."},{"book":"یوحنا","chapter":"19","verse":"35","text":"کسی که این وقایع را دید، بر آنها شهادت داده است، و شهادت او راست است. او می‌داند که حقیقت را می‌گوید، و به این منظور شهادت می‌دهد تا شما نیز ایمان بیاورید."},{"book":"یوحنا","chapter":"19","verse":"36","text":"این امور رخ داد تا نوشتۀ کتب مقدّس جامۀ عمل بپوشد که می‌فرماید: «هیچ‌یک از استخوانهای او شکسته نخواهد شد.»"},{"book":"یوحنا","chapter":"19","verse":"37","text":"و در بخشی دیگر نیز آمده که «به تماشای کسی خواهند نشست که به او نیزه زدند.»"},{"book":"یوحنا","chapter":"19","verse":"38","text":"ساعتی بعد، یکی از بزرگان یهود، به نام یوسف که اهل رامه بود و از ترس سران قوم، مخفیانه شاگرد عیسی شده بود، با بی‌باکی به حضور پیلاتُس رفت و اجازه خواست تا جسد عیسی را از بالای صلیب پایین بیاورد و به خاک بسپارد. پیلاتُس به او اجازه داد و او نیز پیکر عیسی را پایین آورد و با خود برد."},{"book":"یوحنا","chapter":"19","verse":"39","text":"به‌همراه او، نیقودیموس هم که یک شب نزد عیسی آمده بود، حدود سی کیلو مواد مُعَطّر که از مُر و چوب عود تهیه شده بود، برای مراسم تدفین آورد."},{"book":"یوحنا","chapter":"19","verse":"40","text":"ایشان جسد عیسی را گرفتند و آن را به رسم تدفین یهود با عطریات در کفن پیچیدند."},{"book":"یوحنا","chapter":"19","verse":"41","text":"در نزدیکی محل اعدام، باغ کوچکی بود و مقبره‌ای نو در آن قرار داشت که تا آن زمان، جسدی در آن گذاشته نشده بود."},{"book":"یوحنا","chapter":"19","verse":"42","text":"پس چون روز تدارک برای پِسَح یهود در پیش بود و قبر در همان نزدیکی قرار داشت، جسد عیسی را همان جا دفن کردند."}]}