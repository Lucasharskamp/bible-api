{"data":[{"book":"2 Weche Mag Ndalo","chapter":"14","verse":"1","text":"Kendo Abija notho kaka kwerene kendo noyike e Dala Maduongʼ mar Daudi. Asa wuode nobedo ruoth kare kendo e kinde mar lochne ne nitiere kwe kuom higni apar."},{"book":"2 Weche Mag Ndalo","chapter":"14","verse":"2","text":"Asa notimo gik mabeyo kendo makare e nyim Jehova Nyasaye ma Nyasache."},{"book":"2 Weche Mag Ndalo","chapter":"14","verse":"3","text":"Nogolo kende mag misango mag pinje ma oko kaachiel gi kuonde motingʼore malo komuko kite milamo kendo ngʼado sirni mag Ashera."},{"book":"2 Weche Mag Ndalo","chapter":"14","verse":"4","text":"Nochiwo ne Juda chik ni mondo omany Jehova Nyasaye ma Nyasach kweregi kendo orit chikene kod buchene."},{"book":"2 Weche Mag Ndalo","chapter":"14","verse":"5","text":"Nomuko kuonde motingʼore malo kod kende mag misango miwangʼoe ubani e miech Juda, kendo pinyruoth nobedo gi kwe e ndalone."},{"book":"2 Weche Mag Ndalo","chapter":"14","verse":"6","text":"Nogero mier madongo mag Juda mochiel gohinga motegno nimar piny ne nigi kwe. Onge ngʼama ne kedo kode ndalogo nikech Jehova Nyasaye nomiye yweyo."},{"book":"2 Weche Mag Ndalo","chapter":"14","verse":"7","text":"Asa nowacho ne jo-Juda niya, “Wageruru miechgi kendo waket ohinga molworogi man-gi kuonde maboyo mag ngʼicho gi rangeye kod lodi milorogi godo. Piny pod marwa nimar waseluwo Jehova Nyasaye ma Nyasachwa, newaluwe to en nomiyowa yweyo koni gi koni.” Omiyo negigedo kendo negidhi nyime maber."},{"book":"2 Weche Mag Ndalo","chapter":"14","verse":"8","text":"Asa ne nigi jolweny ma jo-Juda alufu mia adek moritore gi kuodi madongo kod tonge, kod jo-Benjamin alufu mia ariyo gi piero aboro manoritore gi okumba gi atungʼ. Magi duto ne gin jolweny mathuondi mager."},{"book":"2 Weche Mag Ndalo","chapter":"14","verse":"9","text":"Zera ja-Kush nomonjogi kod jolweny mangʼeny kaachiel gi geche mag lweny mia adek manobiro nyaka Maresha."},{"book":"2 Weche Mag Ndalo","chapter":"14","verse":"10","text":"Asa nodhi mondo orom kode kendo negikawo kuondegi mag lweny e Holo mar Zefatha man but Maresha."},{"book":"2 Weche Mag Ndalo","chapter":"14","verse":"11","text":"Eka Asa noywak ne Jehova Nyasaye ma Nyasache kowacho niya, “Jehova Nyasaye, onge ngʼato moro machalo kodi manyalo konyo joma nyap kuom joma roteke makmana in. Yie ikonywa nikech wageno kuomi yaye Jehova Nyasaye ma Nyasachwa kendo wabiro rado gi jolweny mangʼenygi nikech Nyingi. Yaye Jehova Nyasaye in Nyasachwa kik iwe dhano adhana loyi.”"},{"book":"2 Weche Mag Ndalo","chapter":"14","verse":"12","text":"Eka Jehova Nyasaye nonego jo-Kush e nyim Asa kod Juda. Jo-Kush noringo"},{"book":"2 Weche Mag Ndalo","chapter":"14","verse":"13","text":"kendo Asa kod jolweny mage nolawogi nyaka Gerar. Jo-Kush mangʼeny nonegi mane ok ginyal konyo nikech Jehova Nyasaye gi jolweny mage ema notimo mano. Jo-Juda noyako gik mangʼeny ahinya."},{"book":"2 Weche Mag Ndalo","chapter":"14","verse":"14","text":"Negiketho mier matindo duto mokiewo gi Gerar nikech luoro moa kuom Jehova Nyasaye nomakogi. Ne giyako mier duto mane ni kanyo nikech ne nitiere gik moko mangʼeny kanyo."},{"book":"2 Weche Mag Ndalo","chapter":"14","verse":"15","text":"Negituro kunde dhok kendo negipeyo rombe, diek kod ngamia mathoth bangʼe negidok Jerusalem."}]}