{"data":[{"book":"2 Kronikol-Zamagi Zamagenke","chapter":"15","verse":"1","text":"Anumzamofo Avamumo'a Obeti nemofo Azariante emanigeno,"},{"book":"2 Kronikol-Zamagi Zamagenke","chapter":"15","verse":"2","text":"Asante vuno amanage huno ome asmi'ne, Asagane maka Judane Benzameni nagamotanena antahiho, Ra Anumzamo'a, Agri'enema mani'nazageno'a tamagrane mani'ne. Tamagrama Agriku'ma hakenutma Agrira haketa eri fore hugahaze. Hianagi tamagrama tamagenama humisageno'a, Agranena ana zanke huno amagena huramigahie."},{"book":"2 Kronikol-Zamagi Zamagenke","chapter":"15","verse":"3","text":"Hagi za'za kna Israeli vahe'mo'za tamage Anumzanena omanizageno, pristi vahe'mo'za zamagri'enena manine'za rempia huozmizageno, kasegemo'a zamagri'enena omne'ne."},{"book":"2 Kronikol-Zamagi Zamagenke","chapter":"15","verse":"4","text":"Hianagi knazampima unefre'za Ra Anumzana Israeli vahe Anumzamofonku rukrahe hu'za eme nehake'za, Agrira ke'za eri fore hu'naze."},{"book":"2 Kronikol-Zamagi Zamagenke","chapter":"15","verse":"5","text":"Hagi ana knafina Israeli mopamofo agu'afina hazenke zamo'a avitegeno, kama vanoma hu'zamo'a amuho hige'za kana vanoa osu'naze."},{"book":"2 Kronikol-Zamagi Zamagenke","chapter":"15","verse":"6","text":"Hagi mago kumamo'a otino mago kumara ha'rentegeno, ranra kumapi vahe'mo'za ha orente arente hu'za umani emani hu'naze. Na'ankure tusi hazenke maka kaziga Anumzamo'a atregeno hazenkemo kagi'ne."},{"book":"2 Kronikol-Zamagi Zamagenke","chapter":"15","verse":"7","text":"Hianagi tamagra korora osuta hankavetitma eri'zana eriho. Na'ankure eri'zama erinesaza kante mizana erigahaze."},{"book":"2 Kronikol-Zamagi Zamagenke","chapter":"15","verse":"8","text":"Hagi kasnampa ne' Odeti nemofo Azaria'ma hiankema Asa'ma nentahino'a, hankave e'nerino Judama, Benzamenima, Efraemi agona kokampima me'nea rankumapima ante'naza kaza osu havi anumzatmina maka eri netreno, Ra Anumzamofo kresramna vu ita Ra Anumzamofo mono nomofo avugama me'neana, eri so'e hu'ne."},{"book":"2 Kronikol-Zamagi Zamagenke","chapter":"15","verse":"9","text":"Asa'a mika Juda vahe'ene Benzameni naga'enena zamavare atru nehuno, Efraemi naga'ma Manase naga'ma Simeoni naga'ma Juda mopafi nemaniza vahe'enena kehu atru hu'ne. Na'ankure Ra Anumzana Asa Anumzamo'a agri'ene mani'nege'za kazana hige'za, rama'a Israeli vahe'mo'za Asa'ene emani'naze."},{"book":"2 Kronikol-Zamagi Zamagenke","chapter":"15","verse":"10","text":"Asa'ma kinima manino egeno 15nima hia kafumofo 3 ikantera, ana vahe'mo'za Jerusalemi kumate emeri atru hu'naze."},{"book":"2 Kronikol-Zamagi Zamagenke","chapter":"15","verse":"11","text":"Hagi ha'ma hazafinti'ma zamavare'zama e'naza afutmimpintira 700'a bulimakao afutamine, 7tauseni'a sipisipi afutamine ahe'za Ra Anumzamofontega Kresramana vu'naze."},{"book":"2 Kronikol-Zamagi Zamagenke","chapter":"15","verse":"12","text":"Ana nehu'za Ra Anumzana zamafahe'i Anumzamofona zamagu'zmenteti amage antegahune hu'za huhagerafi huvempagea hu'naze."},{"book":"2 Kronikol-Zamagi Zamagenke","chapter":"15","verse":"13","text":"Hagi mago mofavremo'o, ra vahe'mo'o, vemo'o, a'mo'ma Ra Anumzamofoma ovararisiana ahe frigahune hu'za kea anaki'naze."},{"book":"2 Kronikol-Zamagi Zamagenke","chapter":"15","verse":"14","text":"Ana maka vahe'mo'za ranke hu'za kezaneti'za, ufena nere'za Ra Anumzamofona avaririgahune hu'za huvempa kea hu'za eri hankaveti'naze."},{"book":"2 Kronikol-Zamagi Zamagenke","chapter":"15","verse":"15","text":"Hagi Juda vahe'mo'za tusi muse hu'naze. Na'ankure zamagra hu'za tagu'areti huta amage antegahune hu'za huvempa nehu'za Anumzamofona antahigazageno, Ra Anumzamo'a kezmia antahi'ne. E'ina hazageno Ra Anumzamo'a mika kaziga ha'zana eri atrege'za, fru hu'za mani'naze."},{"book":"2 Kronikol-Zamagi Zamagenke","chapter":"15","verse":"16","text":"Ma'aka'ma kuinima mani'neana kuini tra'aretira negeho Asa'a azeri netreno, havi anumza Asera amema'ama antreno tro'ma hunte'nea zafaramina antagino kitaginkotago huno Kidroni agupofi teve hanavazino kre fanane hu'ne. Na'ankure Ma'aka'a kasrino hi'mnage avu'ava huno, zafa antreno Asera havi anumzamofo amema'a tro hunte'negu anara hu'ne."},{"book":"2 Kronikol-Zamagi Zamagenke","chapter":"15","verse":"17","text":"Hagi Asa'a maka havi anumzama mono'ma hunentaza kumatmina Israeli mopafintira eri havizana osune. Hianagi Asa'ma kinima mani'nea knafina tamage huno maka agu'areti huno Ra Anumzamofona amagera nenteno mago havizana osu'ne."},{"book":"2 Kronikol-Zamagi Zamagenke","chapter":"15","verse":"18","text":"Hagi nefa'ene agranema Anumzamofo suzanema huke eri atru hu'na'a silvane goline mago'a zantaminena, erino Anumzamofo mono nompi ome ante'ne."},{"book":"2 Kronikol-Zamagi Zamagenke","chapter":"15","verse":"19","text":"Hagi Asa'ma 35'a kafufima kinima mani'neno'ma kvama hu'nea knafina, ha'zana omane'ne."}]}