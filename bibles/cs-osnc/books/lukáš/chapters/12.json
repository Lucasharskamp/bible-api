{"data":[{"book":"Lukáš","chapter":"12","verse":"1","text":"Mezitím se shromáždily tisíce lidí. Bylo jich tolik, že se málem ušlapali. Ježíš však nejprve promluvil ke svým učedníkům: „Varujte se pokrytectví farizejů. Je jako kvas, který snadno pronikne těsto."},{"book":"Lukáš","chapter":"12","verse":"2","text":"Nic se nedá navždy zatajit."},{"book":"Lukáš","chapter":"12","verse":"3","text":"Všechno, co jste si řekli za tmy, bude jednou řečeno na denním světle. A co jste si šeptali za zavřenými dveřmi, bude voláno ze střech."},{"book":"Lukáš","chapter":"12","verse":"4","text":"Jako přátelům vám radím: nebojte se těch, kteří mohou zabít jen tělo, ale víc vám udělat nemohou."},{"book":"Lukáš","chapter":"12","verse":"5","text":"Jen toho se bojte, kdo má moc ukončit nejen časný život, ale rozhodnout i o vaší věčnosti: Boha mějte v úctě!"},{"book":"Lukáš","chapter":"12","verse":"6","text":"Jakou cenu má vrabec na vašem trhu? Pár haléřů. Vidíte, a ani na jednoho z nich Bůh nezapomene. Jak by tedy mohl zapomenout na vás?"},{"book":"Lukáš","chapter":"12","verse":"7","text":"On ví i to, kolik máte vlasů na hlavě. Proto se nebojte, vás si Bůh váží daleko víc než mnoha vrabců dohromady."},{"book":"Lukáš","chapter":"12","verse":"8","text":"Říkám vám, kdo se ke mně hlásí před lidmi, toho jako Syn člověka zastoupím na posledním soudu."},{"book":"Lukáš","chapter":"12","verse":"9","text":"Kdo mě však před lidmi zapře, k tomu se hlásit nebudu."},{"book":"Lukáš","chapter":"12","verse":"10","text":"Kdo urazí Syna člověka, tomu může být odpuštěno. Ale kdo uráží Ducha svatého, který působí skrze mne, tomu odpuštěno nebude."},{"book":"Lukáš","chapter":"12","verse":"11","text":"Až vás budou vyslýchat před úřady a soudy, nestarejte se, co a jak byste měli mluvit,"},{"book":"Lukáš","chapter":"12","verse":"12","text":"protože Duch svatý vám to v té chvíli vnukne.“"},{"book":"Lukáš","chapter":"12","verse":"13","text":"Jeden ze zástupu ho požádal: „Pane, řekni mému bratrovi, ať se se mnou spravedlivě rozdělí o dědictví.“"},{"book":"Lukáš","chapter":"12","verse":"14","text":"Ježíš mu odpověděl: „Nejsem tu na to, abych rozsuzoval vaše spory.“"},{"book":"Lukáš","chapter":"12","verse":"15","text":"Všem potom řekl: „Varujte se chamtivosti. Vždyť smysl života není v tom, aby člověk hromadil.“"},{"book":"Lukáš","chapter":"12","verse":"16-17","text":"A pověděl jim k tomu příběh: „Když jeden člověk sklidil z polí velkou úrodu, přemýšlel, kam ji uložit."},{"book":"Lukáš","chapter":"12","verse":"18-19","text":"Rozhodl se, že dá zbořit staré stodoly a postaví prostornější, kam si všechno uskladní. Těšil se, že bude mít na léta po starosti a v klidu a pohodě si bude všeho užívat."},{"book":"Lukáš","chapter":"12","verse":"20","text":"Ale promluvil k němu Bůh: ‚Blázne, dnes v noci zemřeš, a komu připadne, co sis nahromadil?‘ “"},{"book":"Lukáš","chapter":"12","verse":"21","text":"Ježíš uzavřel: „Tak se stane každému, kdo hromadí majetek a nestará se o to, co má věčnou hodnotu v Božích očích.“"},{"book":"Lukáš","chapter":"12","verse":"22","text":"Pak ještě řekl svým učedníkům: „Týká se to i Vás: Nedělejte si starosti, co budete jíst, pít a jaké šaty si pořídíte."},{"book":"Lukáš","chapter":"12","verse":"23","text":"Život je víc než pokrm a nápoj a tělo je důležitější než šaty."},{"book":"Lukáš","chapter":"12","verse":"24","text":"Podívejte se na havrany! Nesejí, nežnou, nemají spíže ani stodoly a Bůh je živí. Pro něho máte větší cenu než ptáci!"},{"book":"Lukáš","chapter":"12","verse":"25-26","text":"Kdyby se někdo z vás sebevíc snažil, může povyrůst třeba jen o jediný centimetr? Když ani taková maličkost není ve vaší moci, proč se trápíte starostmi o to ostatní?"},{"book":"Lukáš","chapter":"12","verse":"27","text":"Podívejte se, jak rostou květiny na louce. Nepředou, netkají, a přece ani Šalomoun v celé své nádheře nebyl tak skvostně oblečen jako kterákoliv z nich."},{"book":"Lukáš","chapter":"12","verse":"28","text":"Když tedy Bůh tak pěkně odívá rostlinu, která jeden den kvete a druhý den uvadá, jak by se tím spíše nepostaral o vás, vy malověrní."},{"book":"Lukáš","chapter":"12","verse":"29","text":"A tak se tolik nepachtěte po tom, co byste jedli nebo pili, a netrapte se tím."},{"book":"Lukáš","chapter":"12","verse":"30","text":"To bývá hlavní zájem lidí, kteří Boha neznají. Váš Otec ví, že i ty věci potřebujete."},{"book":"Lukáš","chapter":"12","verse":"31","text":"Hledejte především Boží království a on vás opatří vším, co k životu potřebujete."},{"book":"Lukáš","chapter":"12","verse":"32","text":"Nebojte se, ač je vás jen malá hrstka; jste občany Božího království."},{"book":"Lukáš","chapter":"12","verse":"33","text":"Nelpěte na tom, co máte, ale dávejte to do služby a rozdávejte potřebným. To je to nejlepší, co můžete s pomíjivým majetkem udělat. Promění se v nevyčerpatelný poklad u Boha, kde ho žádný zloděj nemůže ukrást a mol rozežrat."},{"book":"Lukáš","chapter":"12","verse":"34","text":"Člověk totiž přilne k tomu, na čem mu opravdu záleží."},{"book":"Lukáš","chapter":"12","verse":"35","text":"Buďte připraveni a udržujte své lampy rozsvícené."},{"book":"Lukáš","chapter":"12","verse":"36","text":"Buďte jako sluhové, kteří čekají na svého pána, až se vrátí ze svatby, aby mu otevřeli na první zaklepání."},{"book":"Lukáš","chapter":"12","verse":"37","text":"Pochválí ty, kteří budou při jeho příchodu vzhůru. Dokonce je posadí za stůl, sám si vezme zástěru a bude je obsluhovat."},{"book":"Lukáš","chapter":"12","verse":"38","text":"Dobře bude těm, které jejich pán najde bdělé, i kdyby přišel o půlnoci nebo až k ránu."},{"book":"Lukáš","chapter":"12","verse":"39","text":"Je přece jasné: Kdyby hospodář věděl, v kterou dobu přijde zloděj, jistě by se na něj přichystal."},{"book":"Lukáš","chapter":"12","verse":"40","text":"Proto buďte připravení vždycky, protože Syn člověka přijde ve chvíli, kdy se toho nenadějete.“"},{"book":"Lukáš","chapter":"12","verse":"41","text":"Petr se zeptal: „Pane, to, co říkáš, platí jenom nám, anebo všem lidem?“"},{"book":"Lukáš","chapter":"12","verse":"42","text":"Ježíš odpověděl: „Vy máte být jako dobrý správce, kterému pán dal na starost ostatní pracovníky, aby jim pravidelně rozděloval pokrm."},{"book":"Lukáš","chapter":"12","verse":"43","text":"Pán bude spokojen s takovým správcem, kterého zastihne, že to tak poctivě dělá."},{"book":"Lukáš","chapter":"12","verse":"44","text":"Takovému pak svěří do správy celý svůj majetek."},{"book":"Lukáš","chapter":"12","verse":"45","text":"Ale běda tomu správci, který by si říkal: ‚Můj pán se hned tak nevrátí‘ a začal by špatně nakládat s těmi, kdo by mu byli svěřeni, a sám by hodoval a opíjel se."},{"book":"Lukáš","chapter":"12","verse":"46","text":"Když jeho pán nenadále přijde, potrestá ho a vyhodí."},{"book":"Lukáš","chapter":"12","verse":"47-48","text":"Kdo zná vůli svého pána, ale neřídí se podle ní, bude tvrdě potrestán; kdo ji nezná a udělá něco, co zasluhuje trestu, nedopadne tak zle. Od toho, komu bylo mnoho svěřeno, bude mnoho očekáváno, a kdo dostal jasné pokyny, od toho bude mnoho vyžadováno."},{"book":"Lukáš","chapter":"12","verse":"49","text":"Zvěst o spáse, kterou jsem přinesl na zem, se bude šířit jako oheň; a jak si přeji, aby už vzplál!"},{"book":"Lukáš","chapter":"12","verse":"50","text":"Předtím ovšem musím projít křtem utrpení. Jak je mi úzko, než se dokoná."},{"book":"Lukáš","chapter":"12","verse":"51","text":"Myslíte si, že jsem přišel, aby zůstalo všechno při starém? S tím nepočítejte! Zvěst o mně každého zneklidní a dokonce postaví i lidi proti sobě navzájem."},{"book":"Lukáš","chapter":"12","verse":"52","text":"I leckterá rodina se rozdělí do dvou táborů:"},{"book":"Lukáš","chapter":"12","verse":"53","text":"otec se postaví proti synovi a syn proti otci, matka proti dceři, dcera proti matce, tchyně proti snaše a snacha proti tchyni.“"},{"book":"Lukáš","chapter":"12","verse":"54","text":"Pak Ježíš řekl zástupům: „Když vidíte, že se od západu zatahuje, čekáte déšť a míváte pravdu."},{"book":"Lukáš","chapter":"12","verse":"55","text":"Když vane jižní vítr, očekáváte horko a bývá horko."},{"book":"Lukáš","chapter":"12","verse":"56","text":"Chytráci! Úkazy na nebi i na zemi posuzujete a umíte z nich vyvodit závěry. Jak to, že nedovedete posoudit znamení této doby?"},{"book":"Lukáš","chapter":"12","verse":"57","text":"Jestliže je tu chvíle rozhodnutí, proč otálíte dát věci do pořádku?"},{"book":"Lukáš","chapter":"12","verse":"58","text":"Je to tak, jako když tě věřitel už vede k soudu. Snažíš se s ním ještě cestou vyrovnat. Jinak tě předá soudu a skončíš ve vězení."},{"book":"Lukáš","chapter":"12","verse":"59","text":"Odtamtud se nedostaneš dříve, dokud svůj dluh do posledního haléře nezaplatíš.“"}]}