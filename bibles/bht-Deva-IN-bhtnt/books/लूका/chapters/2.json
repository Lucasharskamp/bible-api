{"data":[{"book":"लूका","chapter":"2","verse":"1","text":"उना दिना च रोमी महाराजा औगुस्तुस कैसरे सारे रोमी सम्राज्य दी जनगणना करणे दा हुकम दिता।"},{"book":"लूका","chapter":"2","verse":"2","text":"ऐ पैली जनगणना उस बेले होई, जालू क्विरिनियुस सीरिया प्रदेश दा राज्यपाल था।"},{"book":"लूका","chapter":"2","verse":"3","text":"कने सारे लोक जनगणना च ना लिखाणे तांई अपणे-अपणे शेहरे जो गे जिथू उना दे पूर्वज थे।"},{"book":"लूका","chapter":"2","verse":"4","text":"यूसुफ भी तांई तां गलील प्रदेश दे नासरत शेहरे ला यहूदिया प्रदेशे दे राजा दाऊद दे शेहर बैतलहम शेहरे जो गिया था, क्योंकि सै राजा दाऊद दा बंशज कने परिबारे दा था।"},{"book":"लूका","chapter":"2","verse":"5","text":"ताकि अपणी मंगैतर मरियम जड़ी लेरथी थी, उसा सोगी जाई करी ना लिखाइ दे।"},{"book":"लूका","chapter":"2","verse":"6","text":"जालू सै बैतलहम शेहरे च थे तां उसा दे बच्चा जमणे दे दिन पुरे होई गे।"},{"book":"लूका","chapter":"2","verse":"7","text":"कने उना अपणा जेठा पुतर जमया कने उसयो कपड़े च लपेटी करी खुरलिया च रखया; क्योंकि उना तांई सरां च जगा नी थी।"},{"book":"लूका","chapter":"2","verse":"8","text":"कने उस देशे च कुछ पुआल थे, जड़े मैदाना च रेईकरी अपणे धंणे दा पैरा दिन्दे थे।"},{"book":"लूका","chapter":"2","verse":"9","text":"कने प्रभु दा इक स्वर्गदूत उना बखे आई खड़ोता; कने प्रभु दी चमक उना दे चारो पास्से चमकी, कने सै बड़े डरी गे।"},{"book":"लूका","chapter":"2","verse":"10","text":"तालू स्वर्गदूते उना ने बोलया, “डरा मत; दिखा मैं तुहांजो इक बड़ी खुशिया दा शुभसमाचार सुणांदा है; जड़ा सारे लोकां तांई होणा,"},{"book":"लूका","chapter":"2","verse":"11","text":"की अज राजा दाऊद दे शेहर बैतलहम च तुहाड़े तांई इक उद्धारकर्ता जमया है, सेई मसीह प्रभु है।"},{"book":"लूका","chapter":"2","verse":"12","text":"मैं तुहाड़े तांई उना दी ऐ पछेण दिन्दा की सै बच्चा कुण है, तुहांजो इक बच्चा फालड़ु च लपेटया कने खुरलिया च पिया मिलणा है।”"},{"book":"लूका","chapter":"2","verse":"13","text":"तालू उस स्वर्गदूते सोगी इक स्वर्गदूतां दी टोली परमेश्वरे दी स्तुति कने ऐ बोलदे होए प्रगट होई,"},{"book":"लूका","chapter":"2","verse":"14","text":"“स्वर्ग च परमेश्वरे दी महिमा कने धरतिया पर जिना लोकां ला सै खुश हे शांति हो।”"},{"book":"लूका","chapter":"2","verse":"15","text":"जालू स्वर्गदूत उना बखे ला स्वर्गे जो चली गे, तालू पुआलां अपु चे बोलया, “ओआ, असां बैतलहम शेहरे च जाई करी ऐ गल्ल जड़ी होइयो है, कने जड़ा प्रभुये सांझो ने दसया है, उसयो दिखन।”"},{"book":"लूका","chapter":"2","verse":"16","text":"कने उना झट पट जाई करी मरियम कने यूसुफ जो कने खुरलिया च उस बच्चे जो पिया दिखया।"},{"book":"लूका","chapter":"2","verse":"17","text":"इना जो दिखीकरी उना सै गल्लां जड़ियां उस बच्चे दे बारे च स्वर्गदूतां ने बोलिया थी, सै सबना जो दसणा लग्गे।"},{"book":"लूका","chapter":"2","verse":"18","text":"कने सारे लोकां जालू ऐ गल्लां सुणियां जड़ियां गल्लां उना पुआलां बोलियां, तां सै बड़े हेरान होऐ।"},{"book":"लूका","chapter":"2","verse":"19","text":"पर मरियम इना सारियां गल्लां जो मने च रखीकरी सोचदी रेई।"},{"book":"लूका","chapter":"2","verse":"20","text":"कने जियां उना स्वर्गदूतां पुआलां जो बोलया, तियां ही सारा सुणिकरी कने दिखीकरी परमेश्वरे दी महिमा कने स्तुति करदे बापस चली गे।"},{"book":"लूका","chapter":"2","verse":"21","text":"जालू यीशुऐ जो पैदा होयो अठ रोज पुरे होऐ, कने उदे खतने दा बकत आया, तां उदा ना यीशु रखया, जड़ा स्वर्गदूते उदे पेटे च ओंणे ला पेहले बोलया था।2:21 (उत्प. 17:12, लैव्य. 12:3)"},{"book":"लूका","chapter":"2","verse":"22","text":"जालू मूसा दिया व्यवस्था दे अनुसार उना दे शुद्ध होंणे दे दिन पुरे होऐ तां सै उसयो यरूशलेम शेहरे दे मंदरे च लेई गे, ताकि उसयो प्रभु दे सामणे लेई ओंन।2:22 (लैव्य. 12:6)"},{"book":"लूका","chapter":"2","verse":"23","text":"जियां की मूसा दिया व्यवस्था च लिखया है: “हर जेठा पुतर प्रभु तांई पबित्र होणा।”2:23 (निर्ग. 13:2, 12)"},{"book":"लूका","chapter":"2","verse":"24","text":"मूसा दिया व्यवस्था दे बचना दे अनुसार, “पंडुकों दा इक जोड़ा, या कबुतरां दे दो बच्यां दी बलि दिया।” 2:24 (लैव्य. 12:8)"},{"book":"लूका","chapter":"2","verse":"25","text":"उस बकते यरूशलेम शेहरे च शमौन नाऐ दा इक माणु था। कने सै माणु बड़ा धर्मी कने भक्त था। कने बड़िया बेसबरिया ने मसीह दे ओणे दी नियाल रखा था की सै आऐ कने इस्राएल दे लोकां जो तसल्ली दे, कने पबित्र आत्मा उस सोगी थी।"},{"book":"लूका","chapter":"2","verse":"26","text":"कने उसयो पबित्र आत्मा दसया था कि, तू प्रभु दे मसीह जो दिखणे ला पेहले मरणा नी है।"},{"book":"लूका","chapter":"2","verse":"27","text":"उस दिन उसयो आत्मा अगुवाई किती तां सै मंदरे च आया। कने जालू माता-पिता यीशुऐ जो अंदर लेई आये, ताकि उस तांई व्यवस्था दे रीती रिबाजां दे अनुसार करन,"},{"book":"लूका","chapter":"2","verse":"28","text":"तां उनी बच्चा यीशु जो गोदा च लिया कने परमेश्वरे दा धन्यबाद करिके बोलया,"},{"book":"लूका","chapter":"2","verse":"29","text":"प्रभु जी, हुण तू मिंजो अपणे सेवके जो अपणे बायदे दे अनुसार शांतिया ने मरणा दे;"},{"book":"लूका","chapter":"2","verse":"30","text":"क्योंकि मैं उस उद्धारकर्ता जो दिखी लिया है।"},{"book":"लूका","chapter":"2","verse":"31","text":"जिसयो तू सारे लोकां जो बचाणे तांई भेजया है।2:31 (यशा. 40:5)"},{"book":"लूका","chapter":"2","verse":"32","text":"ताकि सै होर जातियां जो परमेश्वरे दा रस्ता दसणे तांई लौ बणे, कने तेरे अपणे लोक इस्राएल दी महिमा करन। 2:32 (यशा. 42:6, यशा. 49:6)"},{"book":"लूका","chapter":"2","verse":"33","text":"कने यीशुऐ दे माता पिता उना गल्लां जो जड़ियां शमौने उदे बारे च बोलियां, सै उना गल्लां ने बड़े हेरान हुंदे थे।"},{"book":"लूका","chapter":"2","verse":"34","text":"तालू शमौने उना जो आशीष देईकरी, उदिया माता मरियम ने बोलया, दिख, सै तां इस्राएल च मतयां लोकां दे विनाश कने उद्धार तांई, इसयो परमेश्वरे दिया तरफा ला इक नशाण दे रुपे च भेजया है, जिदे खिलाफ च गल्लां कितियां जाणियां न। 2:34 (यशा. 8:14-15)"},{"book":"लूका","chapter":"2","verse":"35","text":"इक भयंकर दुखे कने इक तलबारा सांई विनी देणा इसला मतयां लोकां दे दिले दे बिचार सामणै होणे न।"},{"book":"लूका","chapter":"2","verse":"36","text":"कने आशेर दे गोत्र ला हन्नाह नाऐ दी फनुएल दी इक कुड़ी परमेश्वरे दा संदेश देणेबाली थी: कने सै बड़ी बुड्डी थी, सै बियाह होणें ला सतां साला दीकर अपणे घरे बाले ने रेई सकी थी।"},{"book":"लूका","chapter":"2","verse":"37","text":"सै चोरासियाँ सालां दी बिधबा थी: कने सै मंदरे जो नी छडती थी पर दिन रात बरत कने प्राथना करी-करी भक्ति करदी थी।"},{"book":"लूका","chapter":"2","verse":"38","text":"सै उस बेले ओथु आई करी परमेश्वर दा धन्यबाद करणा लग्गी, कने उना सारयां ने, जड़े यरूशलेम शेहरे दे लोकां जो छुड़ाणे तांई मसीह जो भेजणे तांई परमेश्वरे दी राह दिखदे थे, उदे बारे च गल्लां करणा लग्गी। 2:38 (यशा. 52:9)"},{"book":"लूका","chapter":"2","verse":"39","text":"कने जालू यूसुफ कने मरियम प्रभु दीया व्यवस्था दे अनुसार सारा कुछ करी बेठे तां सै गलील प्रदेश च अपणे शेहर नासरत जो बापस चली गे।"},{"book":"लूका","chapter":"2","verse":"40","text":"बच्चा बडा कने जोरे बाला होंदा गिया; कने अकला बाला होंदा गिया; कने परमेश्वरे दा अनुग्रह उस पर था।"},{"book":"लूका","chapter":"2","verse":"41","text":"यीशुऐ दे माता पिता हर साल फसह दा त्योहार मनाणे तांई यरूशलेम शेहरे जो जांदे थे।2:41 (निर्ग. 12:24-27, व्य. 16:1-8)"},{"book":"लूका","chapter":"2","verse":"42","text":"जालू सै बाहरां सालां दा होया, तालू सै त्योहारे दे रिबाजे ने अनुसार यरूशलेम शेहरे जो गे।"},{"book":"लूका","chapter":"2","verse":"43","text":"जालू यीशुऐ दे माता-पिता उना दिना जो पूरा करिके के बापस ओणा लग्गे, तां सै जागत ओथु यरूशलेम शेहरे च ही रेई पिया, कने उदे माता पिता जो इसा गल्ला दा पता नी था।"},{"book":"लूका","chapter":"2","verse":"44","text":"सै ऐ समझीकरी, की सै होर यात्रियां सोगी होंणा, कने इक दिन होई गिया कने सै अपणे रिश्तेदार कने जान पछेणा बालयां च तोपणा लग्गे।"},{"book":"लूका","chapter":"2","verse":"45","text":"पर जालू नी मिल्ला, तां सै तोपदे-तोपदे यरूशलेम शेहरे जो बापिस चली गे।"},{"book":"लूका","chapter":"2","verse":"46","text":"कने तिन्ना रोजां बाद उना उसयो यरूशलेम शेहरे दे मंदरे दे अंगणे च उपदेशकां दे बिच बैठया, कने उना जो सुणदे कने उना ला सबाल पुछदे दिखया।"},{"book":"लूका","chapter":"2","verse":"47","text":"कने जड़े भी उसयो सुंणा दे थे, सै उदिया समझा कने उदे जबाबा ला हेरान थे।"},{"book":"लूका","chapter":"2","verse":"48","text":"तालू यीशुऐ दे माता पिता उसयो दिखीकरी हेरान होऐ, कने उदिया माता उसयो बोलया, “पुत्र, तू सांझो ने इयोदिया व्यवहार कजो किता? दिख, तेरे पिता कने मैं, तिजो तोपा दे कने बेचेन थे।”"},{"book":"लूका","chapter":"2","verse":"49","text":"उनी उना ने बोलया, “तुसां मिंजो कजो तोपा दे थे? क्या तुहांजो पता नी था, की मिंजो अपणे पिता दे घरे होना जरूरी है?”"},{"book":"लूका","chapter":"2","verse":"50","text":"पर जड़ी गल्ल उनी उना ने बोली, उना सै गल्ल समझी नी।"},{"book":"लूका","chapter":"2","verse":"51","text":"तालू सै उना कने गिया, कने नासरत नगर च आया, कने उना दे कुले च रिया; कने उदिया माता ऐ सारियां गल्लां मने च रखियाँ।"},{"book":"लूका","chapter":"2","verse":"52","text":"कने यीशु अकला कने डील-डौल च कने परमेश्वर कने माणुऐ दे अनुग्रह च अग्गे बददा गिया। 2:52 (1शमू. 2:26, नीति. 3:4)"}]}