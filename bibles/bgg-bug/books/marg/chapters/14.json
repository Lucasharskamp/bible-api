{"data":[{"book":"Marg","chapter":"14","verse":"1","text":"Hì ne buii Hiìadun Sai pha chiih-è Phiia ajiie pha Iweb chie muii pha danyi ibi shii ro. Boh phabithek chiih-è Iphey yua pha masdothek è ug ne Isu shii zum pha rek phro, chiih-è ua pha rek phro."},{"book":"Marg","chapter":"14","verse":"2","text":"Ithek è yao rai, “Gethek ne sai pha inai shii arek haro dinne ji è rek mage shii branthek è gethek shii gui noh mage phro.”"},{"book":"Marg","chapter":"14","verse":"3","text":"Jipha ishak Isu ne Bethany pha ithua hà Simon ro hò shii ro, chiih-è ji pha bran ne bajo awie pha hìa è rei phro. Isu chie ramuii shii, hò-amuii jia ne igang iwoi è rab pha bajo rem noh pha thiiliie sasia chiih-è bajo igong um pha yi ne wuii thog ruii phro. Jipha hò-amuii è sasia ji chui srane bajo rem noh pha thiiliie ne Isu khrug shii shun phi."},{"book":"Marg","chapter":"14","verse":"4","text":"Giak branthek è aishii riig ne bajo lijieg ne awaithek chung yao rai, “Nyie rek ne nyama igong um pha chiih-è bajo rem noh pha thiiliie ne aishii shun ne mua muii phlei?"},{"book":"Marg","chapter":"14","verse":"5","text":"Jipha bajo rem noh pha thiiliie ne hò-amuii è liu arone idam jia pha riinang14:5: liiman bang smed: riig 6:37 mua ne ji pha bang ne dushothek shii phi liak pha ji wie phro!” Chiih-è ithek è hò-amuii ji shii awie dang pha giung phro."},{"book":"Marg","chapter":"14","verse":"6","text":"Jishii Isu è yao, aishii ji thoh muii bo, nyie rek ne nathek ne aishii afak-afi rek phlei? Ai ne gu shii bajo wie chiih-è khie blia rekramuii ro."},{"book":"Marg","chapter":"14","verse":"7","text":"14:7: Iphy 15:11 Dusho bran ne nathek rog shii idang um ruii phro, nathek ne ithek shii khuchung magunde yang shii nya nong phi bo. Jishii gune idang nathek rog shii oi phro."},{"book":"Marg","chapter":"14","verse":"8","text":"Ai è nyie rek mua pha ji rek phi phro; ai è gu siu bajo rem noh pha thiiliie shun phi ne ibi shii gu wieng pha ishak khriig rek phi."},{"book":"Marg","chapter":"14","verse":"9","text":"Thuh, gune nathek shii izai yao dang phro: Zab pha sohjambling shii guro Mua Wie ji yua mage shii, ai è nyie rek phi pha ji ne, aishii nowkhlei yi pha yao ruii phro."},{"book":"Marg","chapter":"14","verse":"10","text":"Chiihphado, samoy snanyi è jia Judas Iskharioth yi boh phabithek shii wuii ne Isu shii khi-èrek ne zum pha ji ithek shii nung gieng."},{"book":"Marg","chapter":"14","verse":"11","text":"Ai miyao ji nuii ne phabithek ne nyu dun, chiih-è aishii bang phi pha sbang rek. Ji-è Judas nyie khi-èrek ne Isu shii chua wie mua ne ithek wad shii zum yi pha jao ne sow phro."},{"book":"Marg","chapter":"14","verse":"12","text":"Phiia ajiie ba pha iweb Sai pha michie chie pha igobi inai shii, Hiìadun pha michie shii shiishaithek ua shii, samoythek è Isu shii sai, “Gathek shii khihà wuii ne naro buii Hiìadun pha michie ji khriig rek iang bo è yang lei?”"},{"book":"Marg","chapter":"14","verse":"13","text":"Chiihphado Isu è samoy nyi shii muyung rog shii thoh ge: Rajan hà wuii ne, chiih-è nasa ne kho jariie han pha bran jia si ruii phro, nasa ne ji pha bran rog shii luagieng ne"},{"book":"Marg","chapter":"14","verse":"14","text":"ai khi pha hò shii khud dun pha hò muspho shii yao bo, Masdo è yao muii ro, gu samoy chiih-è gu dug ne Hiìadun pha michie chie pha ùgud ne khi hà lei?"},{"book":"Marg","chapter":"14","verse":"15","text":"Chiihphado ai è ithek shii ne bajo bo lakhung ikhuno pha ùgud jishii chie pha zab saro ne ruii pha doh ruii phro. Nathek ne thiisa hà michie saro iang bo."},{"book":"Marg","chapter":"14","verse":"16","text":"Samoythek è thoh srane, rajan hà wuii thog, chiih-è Isu è ithek shii nyie khi-è yao pha ji duiine zab saro ne um iang pha doh phro; chiih-è nathek è Hiìadun pha ji Sai pha michie saro phro."},{"book":"Marg","chapter":"14","verse":"17","text":"Habjuang re sha shii, Isu awairo snanyi samoythek rog shii ji pha ithua hà wuii thog."},{"book":"Marg","chapter":"14","verse":"18","text":"14:18: Chng 41:9 Ithek è thiibliie hà chie pha dug shii, Isu è ithek-shii yao, “Gu nathek shii yao phro, ichiih gu rog shii chie gieng pha samoy jia è gu shii guro mak pho shii phi muii phro.”"},{"book":"Marg","chapter":"14","verse":"19","text":"Ji-è yao mage ne, samoythek ne zo ne jia pha idoh shii jia è aishii sai, “Ji ne izai gu asi bey?”"},{"book":"Marg","chapter":"14","verse":"20","text":"Isu è ithek shii chang, “Ai ne samoy snanyi è jia ji phro, hanyie è airo iweb yi guro shiikhiia rog shii wo gieng phro."},{"book":"Marg","chapter":"14","verse":"21","text":"Bran Dufuii ne jigigam shii zey ne um pha ji duiine iy ruii phro. Jishii, hanyie è Bran Dufuii shii guro makpho shii phi pha jine khama awie dang pha re ruii phro. Ji pha bran shii ne khuchung de agiak arone ji wie ba phro!”"},{"book":"Marg","chapter":"14","verse":"22","text":"Ithek ne chie pha dug mage shii, Isu è iweb jia chiing srane Hamangkhung-aphuii shii sia ne Laso phi ne chiih-è ji srane iweb awai samoythek shii phi. Ai è yao, “Choi mage bo, hìne guro siu ro.”"},{"book":"Marg","chapter":"14","verse":"23","text":"Chiihphado ai è gog shii chiing srane Hamangkhung-aphuii shii Laso phi ne ithek wad shii phi; chiih-è ithek zab ji pha gog è niing phro."},{"book":"Marg","chapter":"14","verse":"24","text":"14:24: Mul 24:8; Jeri 31:31-34 Isu è ithek shii yao, “Hì ne guro ifai ro! Guro hì pha ifai ne bame branthek shii thoi phi phro, guro ifai ne Hamangkhung-aphuii awai shiinyie shii ruii phro.”"},{"book":"Marg","chapter":"14","verse":"25","text":"Gune nathek shii yao phro, “Gu ne hì pha angurphuii ji Hamangkhung-aphuii ro Sajathua pha phuii iwo ji aniing sapho shii khuchung de aniing phro.”"},{"book":"Marg","chapter":"14","verse":"26","text":"Chiihphado ithek sthun bai srane Sumaromuang pha Phiing hà wuii dun."},{"book":"Marg","chapter":"14","verse":"27","text":"Isu è ithek shii yao, “Nathek ne gu shii thoh srane yo dun phro, Jigigam shii yao, ‘Hamangkhung-aphuii è brogpho shii ne ua muii phro, chiih-è ai shiishaithek ne dayiingdayang re dun phro.’"},{"book":"Marg","chapter":"14","verse":"28","text":"14:28: Mth 28:16 Jishii gune dinne chai sieng shii, gune ithek ibi shii Galili hà wuii ruii phro.”"},{"book":"Marg","chapter":"14","verse":"29","text":"Phithar è Isu shii chang, “Gai è na shii thoh marui ne de gu ne khuchung de na shii athoh phro!”"},{"book":"Marg","chapter":"14","verse":"30","text":"Isu è Phithar shii yao, “Gu na shii yao, sudoh biu khephuii nyichiieng ìo pha ibi shii nane gu shii athieg ro è uomchiieng yao ruii phro.”"},{"book":"Marg","chapter":"14","verse":"31","text":"Phithar ne din è de lahuhuak gang chang, “Gune narog shii iy magunde gune ji è ayao phro!”"},{"book":"Marg","chapter":"14","verse":"32","text":"Ithek ne Gethsemani ho muii pha ithua shii wuii thog srane Isu è awai samoythek shii yao, “Gu siaramuii shii nathek ichiih dug bo”"},{"book":"Marg","chapter":"14","verse":"33","text":"Ai è Phithar, Jems, chiih-è Jon shii awai rog shii noh dun. Aishii ne duhug chiih-è diig thog mage phro,"},{"book":"Marg","chapter":"14","verse":"34","text":"Chiih-è, ai è samoythek shii yao, “Gu lubu pha zo jine bajo boh è gu shii ne achiih iy bsa hà re dun ro. Ji-è nathek ne ichiih rai ne, chiih-è amen pha khriig rek iang bo.”"},{"book":"Marg","chapter":"14","verse":"35","text":"Ai ithek è ìujia ruang wuii srane nyialieg hà phieng srane sia, na è re muii arone, aishii ne riie pha ishak ji è awuii yi rabo."},{"book":"Marg","chapter":"14","verse":"36","text":"Ai è sia “Aphuii” “Gu Aphuii! Na shii ne zab re mua ruii phro. Hì pha riie gog ne gu è yi muii bo. Thuh de gu è nyie yang pha ji asi ro, jishii na è nyie yang pha ji è ro.”"},{"book":"Marg","chapter":"14","verse":"37","text":"Chiihphado ai è idoh dun ne riig shii samoy uom ne men iang pha doh phro. Ai è Phithar shii yao. Simon Phithar nane men muii bey? Ishak jia de sieng ne arai mua bey?"},{"book":"Marg","chapter":"14","verse":"38","text":"Chiih-è ai è ithek shii yao, “Khriig rek, chiih-è chuajan hà achiih yi pha sia mage bo. Chiih-è ragung ne rek yang, jishii siu ne zia ro.”"},{"book":"Marg","chapter":"14","verse":"39","text":"Ai din ne wuii dun srane ibi hà yao pha miyaogam ji yao ne sia."},{"book":"Marg","chapter":"14","verse":"40","text":"Chiihphado ai idoh awai samoythek hà dun shii ithek ne men pha doh iang; ithek ne mieg de ayang mua. Chiih-è aishii nyie yao chiid pha ji ne ithek ne athieg mua ro."},{"book":"Marg","chapter":"14","verse":"41","text":"Ai Uomchiieng idoh dun thog shii, ai è samoythek shii yao, “Nathek ne thuh de men ne chiih-è thung bamuii bey? Khriig sha! Riig bo, ishak ne wuiiruii ro ‘Bran Dufuii shii ne layogthek bran pha blu pho wad shii phi muii phro.’"},{"book":"Marg","chapter":"14","verse":"42","text":"Cho! Sieng srane dun ne, riig mage bo, hanyie gu shii khinrin pha bran ji ne ichiih um ro!”"},{"book":"Marg","chapter":"14","verse":"43","text":"Isu nyayao bamuii shii, boh Phabithek chiih-è Iphey yua pha masdothek nane dukhothek è thoh ge pha ibrogthek dog ne chiih-è muchang chiih-è khamriiethek yi ne wuii pha ithek rog shii samoy snanyi è jia Judas de wuii thog."},{"book":"Marg","chapter":"14","verse":"44","text":"Judas è bran ibrogthek shii phriie jong phi phro: “Gu è bran hanyie shii lab phi ne khichiug pha ji ne nathek chiid pha ji ro. Aishii zum srane chui zoi muii bo.”"},{"book":"Marg","chapter":"14","verse":"45","text":"Achia dang pha Judas wuii thog ruii, Ai è Isu shii wuii srane yao “Masdo!” Chiih-è aishii khichiug."},{"book":"Marg","chapter":"14","verse":"46","text":"Ji-è ithek ne aishii zum srane chuh kho muii phro."},{"book":"Marg","chapter":"14","verse":"47","text":"Jishii thiichiih riu pho jia è ai khamriie khiasrid srane kho Phabi ro khiao pha khoh wiegthiak muii phro."},{"book":"Marg","chapter":"14","verse":"48","text":"Chiihphado Isu è yao srane ithek shii yao, nathek ne gu shii mugohpho duiine zum pha khamriiethek chiih-è muchiingbang rog shii wuii ne bey?"},{"book":"Marg","chapter":"14","verse":"49","text":"14:49: Lug 19:47; 21:37Gune idang ithek rog shii Hamangkhung-aphuii ro Misiahò hà yua shii, gu shii ne nathek è azum. Jishii hì ne jigigam zab re pha rek phro."},{"book":"Marg","chapter":"14","verse":"50","text":"Chiihphado ai samoythek ne aishii thoh marui srane yoh dun."},{"book":"Marg","chapter":"14","verse":"51","text":"Bran filiao jia ribiu guii srane ai idoh gieng srane ai rog lua shii, ithek è aishii de zum pha bidiang phro."},{"book":"Marg","chapter":"14","verse":"52","text":"Jishii ai è yung thiichiih thoh marui srane ikhilen yoh dun."},{"book":"Marg","chapter":"14","verse":"53","text":"Chiihphado, Isu shii ne boh Phabi, thiig pha dukhothek chiih-è Iphey yua pha masdothek wuii khrab pha hò hà noh dun."},{"book":"Marg","chapter":"14","verse":"54","text":"Phithar de ruang è lua srane, kho Phabi hò sibiang shii thog. Thiichiih shii ai de hò riig pha khiaothek rog shii bai ang ne awai shii lua rek ne rai."},{"book":"Marg","chapter":"14","verse":"55","text":"Boh phabithek chiih-è zab limiangthek è Isu shii ua pha ichiig khagi sow shii, jishii ithek ne nyie de adoh mua ro."},{"book":"Marg","chapter":"14","verse":"56","text":"Khagi pho è de bajo Isu chiang shii biidiie yao, jishii ithek miyao jine a-ò ro."},{"book":"Marg","chapter":"14","verse":"57","text":"Chiihphado de giak bran è jai srane Isu mak shii khlam ne yao phro,"},{"book":"Marg","chapter":"14","verse":"58","text":"14:58: Jon 2:19 “Gathek è ai è hì è yao pha yoi phro, gune bran murab pha Misiahò hì ne chuak muii srane da-uom pha idoh shii ne bran murab asi pha jia rung ruii phro.”"},{"book":"Marg","chapter":"14","verse":"59","text":"Jishii ithek miyao pha phaluii jine a-ò phi ro."},{"book":"Marg","chapter":"14","verse":"60","text":"Kho Phabi jia è aishii ithek zab pha moe shii riu iang yi srane Isu shii musai sai, “Ithek è na shii nin ne the pha ji ne, na shii ne muchang oi bey?”"},{"book":"Marg","chapter":"14","verse":"61","text":"Jishii Isu è aro pha rai ne, chiih-è nyie jia de miyaogam ayao ro. Din ne Kho Phabi è aishii sai, “Na ne Hamangkhung-aphuii ro khirzey dufuii Masi ji bey?”"},{"book":"Marg","chapter":"14","verse":"62","text":"Isu è chang, “Gune ji chak ro, nathek de doh ruii phro Bran Dufuii ne Bohblu Hamangkhung-aphuii ro phazoi shii dug ne, chiih-è Hamangkhung è sakhamiing rog shii wuii ruii phro!”"},{"book":"Marg","chapter":"14","verse":"63","text":"Kho Phabi è ai ro yung ji srane yao, gathek ne dinne muna khagi achid sha phro yao!"},{"book":"Marg","chapter":"14","verse":"64","text":"14:64: Lew 24:16 Ai ne Hamangkhung-aphuii shii makhakriing pha miyao jine ithek de yoi phro, jiè ithek muphak ne nyie lei?"},{"book":"Marg","chapter":"14","verse":"65","text":"Thiichiih pha giak bran è Isu shii chan cho mage, chiih-è ithek è aishii mieg pho srane zuang. Chiih-è ithek è yao, “Na shii hanyie muzuang lei ne ìd riig bo!” Chiih-è, ragia rek pho è aishii noh srane phey mage phro."},{"book":"Marg","chapter":"14","verse":"66","text":"Kho Phabi ro khiaomuii ji wuii thog shii Phithar yi bsa hò sbiang shii nyarai ba muii ro."},{"book":"Marg","chapter":"14","verse":"67","text":"Ai è Phithar yi bai ang ne rai iang pha doh shii, ai Phithar shii miang riig srane yao, Na de Nazareth pha Isu rog pha bran bidey ne."},{"book":"Marg","chapter":"14","verse":"68","text":"Jishii Phithar è aishii yao “Hì pha miyao ne izai asi ro, gune aishii athieg ro, ai è chang, na è nyie yao ramuii pha ji ne gune agao mua ro,” chiih-è ai sbiang pha muthua è fuang nyakhia dang shii, khephuii è ìo mage."},{"book":"Marg","chapter":"14","verse":"69","text":"Jipha khiaomuii ji è aishii thiichiih doh srane riu pho shii jao ne yao din, “Ai de ithek è ne jia ro!”"},{"book":"Marg","chapter":"14","verse":"70","text":"Jishii Phithar è dinne hì ne izai asi rone yao."},{"book":"Marg","chapter":"14","verse":"71","text":"Chiihphado Phithar è yao, “Gu surua thak ne izai yao phro! Gu miyao ji izai asi arone Hamangkhung-aphuii ne gu shii ne lago phi phro! Chiih-è na è yao muii pha bran chiang shii gu athieg ro!”"},{"book":"Marg","chapter":"14","verse":"72","text":"Chiihphado dang shii khephuii è nyichiieng ìo mage phro, chiih-è Phithar ne Isu è aishii yao khe nyichiieng ìo pha ibi shii na è gu shii uomchiieng khlam ne a-ìd rone yao phrone aishii yao pha ji nowkhlei mage ne, chiih-è ai ne azud mua pha cho dun phro."}]}