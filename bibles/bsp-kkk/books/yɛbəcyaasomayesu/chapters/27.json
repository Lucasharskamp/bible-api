{"data":[{"book":"Yɛbəc ya Asom a Yesu","chapter":"27","verse":"1","text":"Ntɛ antəŋnɛ oŋ a səbɛkɛ debil kəkɔ ka atɔf ŋa Itali mɔ, k'asɔŋ Pol kɔ afum alɔma akɔ ŋanayi dəbili mɔ wəsɔdar wəpɔŋ wəlɔma nwɛ ancwe Yuliyus mɔ. Wəbum ka wəbɛ wəka Rom ɛnayɔnɛ, k'asom kɔ kəkɛkəs ŋa."},{"book":"Yɛbəc ya Asom a Yesu","chapter":"27","verse":"2","text":"Kɔ səmbɛkɛ dəbil kəyɛfɛ ka dare da Adaramit kəkɔ ka cəgbɛp ca Asi kɔ səŋkɔ səpɛ. Aristarko wəMasedon wəka dare da Tɛsaloni ɛnayi su dacɔ."},{"book":"Yɛbəc ya Asom a Yesu","chapter":"27","verse":"3","text":"Dɔckɔsɔk kɔ səmbɛrɛ Sidɔŋ. Yuliyus nwɛ ɔncyɔ Pol mes mɔtɔt mɔ, owosɛ kɔ kəkɔ ndena anapa ɔn kəkɔtɛnər ŋa kəmar kəlɔma."},{"book":"Yɛbəc ya Asom a Yesu","chapter":"27","verse":"4","text":"Ntɛ səyɛfɛ dəndo mɔ, kɔ səsumpər kəca ka Sipər bawo səncgbofnɛ afef."},{"book":"Yɛbəc ya Asom a Yesu","chapter":"27","verse":"5","text":"Ntɛ səncali kəba nkɛ mɛnc moŋsut tɔf ya Silisi kɔ Paŋfili mɔ, kɔ səŋkɔ sətor dare da Mira, atɔf ŋa Lisi."},{"book":"Yɛbəc ya Asom a Yesu","chapter":"27","verse":"6","text":"Dəndo kɔ wəbɛ wəsɔdar ɔsɔtɔ dəndo abil nŋɛ ŋanakɔyɛfɛ dare da Alɛksandər kəkɔ ka Itali mɔ, k'ɛmbɛk su ŋi disrɛ."},{"book":"Yɛbəc ya Asom a Yesu","chapter":"27","verse":"7","text":"Mataka mɛlarəm disrɛ səckɔt mɛtɛn dəkəba. Pəcuca disrɛ pɔ sənadebəp Sinidi, mba ntɛ afef ŋɛnatɔ-wosɛ su kəkɔ pəbɔlɛ mɔ, kɔ səsumpər agbɛp ŋa atɔf ŋa Krɛt, kɔ səncepər Salmɔn."},{"book":"Yɛbəc ya Asom a Yesu","chapter":"27","verse":"8","text":"Kɔ səŋgbofnɛ dobo dadɔkɔ pəcuca disrɛ, kɔ səŋkɔ səbəp kəfo kaŋkɔ aŋwe «Cətənta Cətɔt,» ta pəmbɔlɛnɛ di kɔ dare da Laseya."},{"book":"Yɛbəc ya Asom a Yesu","chapter":"27","verse":"9","text":"Ntɛ tɛm tɛlarəm tenccepər, akɔ kəkɔtɛnɛ abil kəncyɔ kəyɔ dəm wɛy-wɛy mɔ, kɔ mata ma kəsuŋ mencepər-ɛ. Kɔ Pol eŋgbiŋər ŋa:"},{"book":"Yɛbəc ya Asom a Yesu","chapter":"27","verse":"10","text":"«Anapa, inəŋk fɔ kəkɔt kosu kaŋkɛ kəyɔ wɛy-wɛy. Abil kɔ yɛcaməs yɔkɔ yeyi ŋi disrɛ mɔ yendelɛcɛ, səna aŋɛ səyi ŋi disrɛ mɔ yati sətɔrɔ.»"},{"book":"Yɛbəc ya Asom a Yesu","chapter":"27","verse":"11","text":"Mba wəbɛ wəsɔdar pəlaŋ wəgbɛk abil kɔ wəka ŋi, ta ewe moloku ma Pol daka-ɛ."},{"book":"Yɛbəc ya Asom a Yesu","chapter":"27","verse":"12","text":"Ntɛ tendeŋərnɛ ti mɔ, kətənta kənatesɛ fɛ kəcəpərɛnɛ dɛrəŋ. Kɔ ayi a abil ŋaŋɔkɔ disrɛ alarəm ŋaloku kəyɛfɛ ka di ŋabɛlər Fenik, kətənta ka Krɛt nkɛ kəŋkəŋkənɛ afef ŋɛdɛrəŋ mɔ."},{"book":"Yɛbəc ya Asom a Yesu","chapter":"27","verse":"13","text":"Kɔ afef ŋepic ŋɛyɛfɛ kəwur kəca-kətɔt, kɔ ŋancɛm-cɛmnɛ a ŋantam kəyɔ tɛfaŋ taŋan. Kɔ ŋayekti abɛla ŋaŋan kɔ ŋasolnɛ dobo da Krɛt, ŋagbɛpɛnɛ di."},{"book":"Yɛbəc ya Asom a Yesu","chapter":"27","verse":"14","text":"Pəwon fɛ kɔ afef ŋɔpɔn ŋɔkɔ ancwe «Ɛrakilɔŋ» mɔ ŋowur kəyɛfɛ ka mɔrɔ ma dare."},{"book":"Yɛbəc ya Asom a Yesu","chapter":"27","verse":"15","text":"Kɔ afef ŋaŋɔkɔ ŋɛyɛfɛ kəcɛrŋɛnɛ abil ta antam sɔ kəcəmɛ afef ŋaŋɔkɔ kiriŋ-ɛ, kɔ səsaknɛ kɔ ŋeŋkekərɛ su nde ŋɛnafaŋ mɔ."},{"book":"Yɛbəc ya Asom a Yesu","chapter":"27","verse":"16","text":"Səyi kəcepər mokuru mɛfɛt mɔlɔma tantɔf, mmɛ ancwe Koda mɔ, kɔ səntam pəcuca disrɛ kəcəmbərəs abil."},{"book":"Yɛbəc ya Asom a Yesu","chapter":"27","verse":"17","text":"Ntɛ səliŋərnɛ ŋi mɔ, kɔ aŋɛ ŋayi kəbəc abil disrɛ mɔ ŋaŋkotɛ ŋi bənda yɔkɔ yɛnayɔnɛ yɛmɛŋkərnɛ mɔ, ŋacnesɛ kəkɔloŋɛ agbɛp ŋa atɔf ŋa Siriti, bawo kɛrɛrɛ ka asənc kəyi di. Kɔ ŋaŋgbal aŋka, mba afef ŋosolɛ ŋa."},{"book":"Yɛbəc ya Asom a Yesu","chapter":"27","verse":"18","text":"Ntɛ afef ŋɛnanaŋkanɛ kəyikəc su mɔ, dɔckɔsɔk kɔ ŋaŋgbaləs yɛcaməs yɔlɔma dəkəba."},{"book":"Yɛbəc ya Asom a Yesu","chapter":"27","verse":"19","text":"Tataka ta maas, kɔ abəc a debil ŋasumpər gbalaŋi ba abil dəwaca waŋan kɔ ŋaŋgbal yi dəkəba."},{"book":"Yɛbəc ya Asom a Yesu","chapter":"27","verse":"20","text":"Mataka mɛlarəm disrɛ dec kɔ cɔs yoncwur fɛ, afef ŋɛcbɛk oŋ kəbɛk dəm, tɛləpəs kɔ səwurɛ mera kəyi sɔ doru."},{"book":"Yɛbəc ya Asom a Yesu","chapter":"27","verse":"21","text":"Ŋanadi fɛ yeri kəyɛfɛ ntɛ pənawon mɔ. Itɔ kɔ Pol ɛyɛfɛ k'ɛncəmɛ ŋa dacɔ, k'oloku: «Anapa, pəcyɔnɛ fɔ nəcəŋkəl im ta nəyɛfɛ Krɛt nəyekti abɛla-ɛ, nədenabumnɛ pəcuy pampɛ pɔsɔtɔ su, kɔ ca nyɛ yɔsɔlər su mɔ."},{"book":"Yɛbəc ya Asom a Yesu","chapter":"27","verse":"22","text":"Mba ndɛkəl oŋ, intola a ancəpəs nu bəkəc, bawo ali fum ɔfɔfi nu dacɔ, mɛnɛ abil ŋendelɛcɛ."},{"book":"Yɛbəc ya Asom a Yesu","chapter":"27","verse":"23","text":"Itɔ nnɔ pibi mɛlɛkɛ mɔlɔma ma Kanu nkɛ iyɔnɛ wəkɔn kɔ nkɛ iŋkor-koru mɔ, mowurərn'em."},{"book":"Yɛbəc ya Asom a Yesu","chapter":"27","verse":"24","text":"Kɔ molok'im: ‹Ta mənesɛ, Pol! Mɛnɛ məcəmɛ fɔr ya wəbɛ ka tɔf ya Rom fəp kiriŋ, tetam tɔ Kanu kəsakɛ akaŋɛ nəyi abil ŋaŋɛ disrɛ mɔ fəp kəyi doru.›"},{"book":"Yɛbəc ya Asom a Yesu","chapter":"27","verse":"25","text":"Nəcəpəsnɛ bəkəc arkun, bawo ilaŋ tɔkɔ Kanu kəlokun'em mɔ tendeyi."},{"book":"Yɛbəc ya Asom a Yesu","chapter":"27","verse":"26","text":"Mba mɛnɛ pakɔloŋɛ mokuru mɔlɔma.»"},{"book":"Yɛbəc ya Asom a Yesu","chapter":"27","verse":"27","text":"Pibi pa wəco kɔ maŋkəlɛ p'anakɔ pafɛcərɛnɛ su kəba ka Adiriya. Pibi dacɔ kɔ akɔtɛnɛ abil ŋancərɛ a alɔtərnɛ antɔf ŋowosu."},{"book":"Yɛbəc ya Asom a Yesu","chapter":"27","verse":"28","text":"Kɔ ŋantorɛ paka pelel pakotər pi kəbənda, kɔ ŋanəŋk fɔ putukum pɛmbəp mɛtər wəco maas kɔ camət-tin. Kɔ ŋancɔŋnɛ kiriŋ kɔ ŋawak sɔ, kɔ ŋanəŋk fɔ pətukum pɛmbəp mɛtər wəco mɛrəŋ kɔ camət-mɛrəŋ."},{"book":"Yɛbəc ya Asom a Yesu","chapter":"27","verse":"29","text":"Ntɛ ŋanesɛnɛ abil kəcaŋərɛnɛ masar mɔ, itɔ ŋanagbalɛ aŋka maŋkəlɛ tadarəŋ, kɔ ŋandɛ ŋackar pəwaŋkəra, mba pəcwon ŋa."},{"book":"Yɛbəc ya Asom a Yesu","chapter":"27","verse":"30","text":"Mba ntɛ abəc a debil ŋanafaŋ kəyɛksər abil mɔ, kɔ ŋantorɛ agbaŋkɛ, ŋacloku a ŋakɔ ŋagbal aŋka tekiriŋ ta abil."},{"book":"Yɛbəc ya Asom a Yesu","chapter":"27","verse":"31","text":"Kɔ Pol oloku wəbɛ wəsɔdar kɔ asɔdar, «Kɔ afum akaŋɛ ŋantɔyi debil-ɛ, nəfɔtam kəyi doru.»"},{"book":"Yɛbəc ya Asom a Yesu","chapter":"27","verse":"32","text":"Kɔ asɔdar ŋancopu bənda ya agbaŋkɛ, kɔ ŋasak ŋi kɔ ŋɛntɛmpɛnɛ."},{"book":"Yɛbəc ya Asom a Yesu","chapter":"27","verse":"33","text":"Ŋayi kəkar dec kəsɔk, kɔ Pol ewenɛ fəp fosu kəkɔdi yeri, k'oloku: «Mɔkɔ tataka ta wəco kɔ maŋkəlɛ ntɛ nəyi kəkar, ta nəndi yeri mɔ."},{"book":"Yɛbəc ya Asom a Yesu","chapter":"27","verse":"34","text":"Intola nu oŋ kədi yeri, bawo pəmar nədi yi ntɛ tɔŋsɔŋɛ nəyacnɛ mɔ. Ali wəkin nu dacɔ, kəfon kɔn da dəromp kəfɔ-sɔlər kɔ!»"},{"book":"Yɛbəc ya Asom a Yesu","chapter":"27","verse":"35","text":"Ntɛ Pol elip kəloku tatɔkɔ mɔ, k'ɛlɛk kəcom k'eyif Kanu barka fɔr ya afum fəp kiriŋ, k'entepi ki, k'ɛyɛfɛ ki kəsɔm."},{"book":"Yɛbəc ya Asom a Yesu","chapter":"27","verse":"36","text":"Kɔ fəp fəncəp bəkəc kɔ ŋayɛfɛ kəsɔm cəcom."},{"book":"Yɛbəc ya Asom a Yesu","chapter":"27","verse":"37","text":"Sənayi afum masar mɛrəŋ wəco camət-mɛrəŋ kɔ camət-tin (276) akɔ ŋanayi abil ŋaŋɔkɔ disrɛ mɔ."},{"book":"Yɛbəc ya Asom a Yesu","chapter":"27","verse":"38","text":"Ntɛ fəp fənɛmbərɛ mɔ, kɔ ŋaŋgbal malɔ mɛləpəs dəkəba ntɛ tɔŋsɔŋɛ abil ŋɛbɛrɛnɛ kəfoy mɔ."},{"book":"Yɛbəc ya Asom a Yesu","chapter":"27","verse":"39","text":"Ntɛ dec dɔsɔk mɔ, abəc a debil ŋananɛpəl fɛ antɔf, mba ŋananəŋk kɛrɛrɛ, kɔ ŋancɛm-cɛmnɛ kəcɔŋəs abil haŋ ŋabəp ki."},{"book":"Yɛbəc ya Asom a Yesu","chapter":"27","verse":"40","text":"Kɔ ŋasikəli aŋka kɔ yontor dəkəba, kɔ ŋasikəlɛnɛ sɔ bənda ya yas nyɛ ancgbɛkɛ abil mɔ. Kɔ ŋayekti abɛla abil dəkəro, kɔ afef ŋɛlɛk ŋa, kɔ ŋɔncɔŋəs abil kəca ka dəkɛrɛrɛ."},{"book":"Yɛbəc ya Asom a Yesu","chapter":"27","verse":"41","text":"Mba kɔ ŋaŋkɔ ŋapət kɛrɛrɛ acir mɛrəŋ dacɔ, kɔ kəro ka abil kəmətnɛ dɛsənc, ŋɛntam fɛ sɔ kəcɔŋnɛ kiriŋ. Kɔ yam yɔpɔŋ yender yosut abil ŋaŋan kɔ ŋɛləsər ŋi tadarəŋ."},{"book":"Yɛbəc ya Asom a Yesu","chapter":"27","verse":"42","text":"Kɔ asɔdar ŋancɛm-cɛmnɛ kədif ka kɛlmani-e, ta wəlɔma pəŋɛrəŋ pəyɛksər ŋa."},{"book":"Yɛbəc ya Asom a Yesu","chapter":"27","verse":"43","text":"Mba wəbɛ wəsɔdar nwɛ ɛnacɛm-cɛmnɛ kəmar Pol ta efi dəkəba mɔ, ɛyaməsər asɔdar kəyɔ ka tɛfaŋ taŋan, k'oloku akɔ ŋanacərɛ kəŋɛrəŋ mɔ ŋanuŋkɛnɛ kətor dəkəba ŋaŋɛrəŋ ntɛ tɔŋsɔŋɛ ŋapɛ kare mɔ."},{"book":"Yɛbəc ya Asom a Yesu","chapter":"27","verse":"44","text":"Afum alpəs akɔ ŋandelɛk cəbam kɔ cəpom ca abil ŋaŋɛrəŋ ŋabəp ŋa dəndo kare. Kɔ afum fəp ŋampɛ kare, ali wəkin tes tɛnasɔtɔ fɛ."}]}