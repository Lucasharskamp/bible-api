{"data":[{"book":"Luka","chapter":"18","verse":"1","text":"Bu'kapo Yesu aasimuli lukongo li'nga kwalaya panga ipalikwa lu'ba Nnu'ngu' kila lisu'ba pangali totokelwa."},{"book":"Luka","chapter":"18","verse":"2","text":"Ngabaya, “Munni'ma gumo kwai na akimu ywangali kunkilikitya Nnu'ngu' wala kumpi'kania mundu."},{"book":"Luka","chapter":"18","verse":"3","text":"Munni'ma wowowo, kai' kwai na mau' yumo nng'wi'li'kwa na nsengowe, ywakoyage kwa akimu ywo kunnu'ba li'nga apate aki yake bu'ka kwa nndumu wake."},{"book":"Luka","chapter":"18","verse":"4","text":"Kwa masu'ba gambone aywo akimu apendili kumpeya aki yake yu'lu' nng'wi'li'kwa, lakini kuundi'la ngaibakia, ‘Pamope no panga nenga ninkilikityali Nnu'ngu' wala napi'kaniali bandu,"},{"book":"Luka","chapter":"18","verse":"5","text":"lakini kwa mwanjaa nng'wi'li'kwa yu' endaniauya, nilu'a kumpeya. Mana ngotwike aayendelya kuniauya mpaka totokelwa!’”"},{"book":"Luka","chapter":"18","verse":"6","text":"Bai, Bwana ngayendelya baya, “Mupi'kaniange mwaalongei yu'lu' akimu nnau."},{"book":"Luka","chapter":"18","verse":"7","text":"Mubaya, Nnu'ngu' alu'a kotoka kwayi'mya balu' baasawile, babanni'lya kilo na muntwekati? Aselewa kwapi'kania?"},{"book":"Luka","chapter":"18","verse":"8","text":"Nimmakianga alu'a kwayi'mya kiyu'ngu'ya. Nsimu waaisa Mwana wa Mundu alu'a kwikwemba imani padunia?”"},{"book":"Luka","chapter":"18","verse":"9","text":"Na Yesu ngaabakia kai' lukongo balu' babaibona anogau na kwasalawa bi'ngi'."},{"book":"Luka","chapter":"18","verse":"10","text":"“Bandu abi'li' baayi'i lu'ba kulua lwa Nyumba ya Nnu'ngu'. Yumo aai Mfalisayo na ywi'ngi' nnonga koli."},{"book":"Luka","chapter":"18","verse":"11","text":"Aywo Mfalisayo ngayi'ma pakisake no lu'ba, ‘Wa Nnu'ngu', nendakusukulu kwa mwanjaa nenga, kati bandu bi'ngi' lili, bababile abwimi, abu'su' na apege. Kai' nenga kati ayu' nnonga koli lili."},{"book":"Luka","chapter":"18","verse":"12","text":"Nenga nendapunga mala ibi'li' kwa juma, nipiya salaka na saka ya mabi'ko gangu'.’"},{"book":"Luka","chapter":"18","verse":"13","text":"Lakini yu'lu' nnonga koli, ngayi'ma kuutalu na aakombwili tu'ndu'bi'a minyo gake kunani, ila aatikotima no ku'ku'li'ka kabaya, ‘Wa Nnu'ngu', unibi'ki kiya nenga na mwene sambi.’"},{"book":"Luka","chapter":"18","verse":"14","text":"Nimmakianga, yu'lu' nnonga koli aki'li'bu'ki kaya asamilwe. Lakini yu'lu' ywi'ngi', asamilweli. Kwa mwanjaa ywaiu'bu'ya aulu'yi'lwa na ywaiuluya au'bu'yi'lwa.”"},{"book":"Luka","chapter":"18","verse":"15","text":"Bandu ngabannetya Yesu bana anangu'ta li'nga akunywe kwa maboko li'nga kwaayalya. Banamasi' pabaabweni, baatikwakanikiya kwa ukali'."},{"book":"Luka","chapter":"18","verse":"16","text":"Lakini Yesu aatikwakema ngabaya, “Mwaleke abo bana baise kasangu', kanemwakanikie, kwa mwanjaa Ukulungwa wa Nnu'ngu' nga wa bandu kati baa."},{"book":"Luka","chapter":"18","verse":"17","text":"Nimmakianga kakape, mundu ywoywoti ywakotoka pokya Ukulungwa wa Nnu'ngu' kati bana anangu'ta, ayingyali mu Ukulungwa wo.”"},{"book":"Luka","chapter":"18","verse":"18","text":"Kolongosi yumo wa Kiyahudi, ngannaluya Yesu, “Mwalimu nnogau, nipange buli li'nga niupate ukoto wangayomoka?”"},{"book":"Luka","chapter":"18","verse":"19","text":"Yesu ngammakia, “Mboni unikema na nnogau? Ntu'pu' ywai nnogau ila Nnu'ngu' kisake."},{"book":"Luka","chapter":"18","verse":"20","text":"Uitangite amuli, ‘Keneube wampege, Kaneubulage, kaneuyibe, Keneukong'ondeli makowe ga ubu'su', waisimu tati' na mau' bako.’”"},{"book":"Luka","chapter":"18","verse":"21","text":"Ywembe ngabaya, “Ago goti nigakamwile bu'ka kuunangu'ta wangu'.”"},{"book":"Luka","chapter":"18","verse":"22","text":"Yesu pagayu'wine go, ngammakia, “Balo upalikwa panga kili'be simo. Upi'mi'ye kila kili'be sobile naso na kwabagana aki'ba mbanje yo na walu'a ba na amana kunani, bu'kapo uniki'ngame.”"},{"book":"Luka","chapter":"18","verse":"23","text":"Yu'lu' mundu paagayu'wine go, aatinyopa muno kwa mwanjaa aai tayili muno."},{"book":"Luka","chapter":"18","verse":"24","text":"Yesu paamweni kanyopa muno, ngabaya, “Atayili yingya mu Ukulungwa wa Nnu'ngu' kunonwipe."},{"book":"Luka","chapter":"18","verse":"25","text":"Male ngamiya yingya mulipoyo lya singano, kulikoni tayili yingya mu Ukulungwa wa Nnu'ngu'.”"},{"book":"Luka","chapter":"18","verse":"26","text":"Balu' bandu pabagayu'wine go, ngababaya, “Nyai ywalu'a kosopolelwa?”"},{"book":"Luka","chapter":"18","verse":"27","text":"Yesu ngayangwa, “Gagakotoka kombolwa na mundu, kwa Nnu'ngu' gendakombolwa.”"},{"book":"Luka","chapter":"18","verse":"28","text":"Nembe Petili ngannaluya, “Na twenga, buli? Tuilei ili'be yitu yoti tukuki'ngime wenga!”"},{"book":"Luka","chapter":"18","verse":"29","text":"Yesu ngaabakia, “Kakape nimmakianga, mundu ywoywoti ywaulei nsengo wake, au nnyumbowe, au nnongowe, au abelei bake, au bana kitumbu sa Ukulungwa wa Nnu'ngu',"},{"book":"Luka","chapter":"18","verse":"30","text":"alu'a pokya gambone nambi'yambi' na ukoto wangayomoka pawaisa.”"},{"book":"Luka","chapter":"18","verse":"31","text":"Yesu ngayenda nabo pambwega balu' ku'mi na abi'li' ngaabakia, “Mupi'kani wi'ti'! Tuyenda ku Yelusalemu na akwo, kila sakiandikilwe na alondoli ba Nnu'ngu' kwa Mwana wa Mundu kikatimya."},{"book":"Luka","chapter":"18","verse":"32","text":"Kwa mwanjaa alu'a kamukiyilwa kwa bandu bangali Ayahudi nabembe balu'a kunsalanga, kumpwi'wa na kumwunia mataa."},{"book":"Luka","chapter":"18","verse":"33","text":"Balu'a kunku'mbwa bokola na kummulaga, lakini lisu'ba lyenetatu alu'a yu'ka.”"},{"book":"Luka","chapter":"18","verse":"34","text":"Lakini bembe bakwipwili likowe lyo ata pasene, kwa mwanjaa sateiyilwa kikomekeyo sa makowe go na baatangiteli gagaalongelikwe."},{"book":"Luka","chapter":"18","verse":"35","text":"Yesu pai papipi na ku Yeliko, kwai na mundu yumo mbulibuli atami mundi'la kalu'balu'ba."},{"book":"Luka","chapter":"18","verse":"36","text":"Paayu'wine lipi'nga lya bandu kalipi'ta ngalaluya, “Kubile na ki'li'?”"},{"book":"Luka","chapter":"18","verse":"37","text":"Ngabammakia, “Yesu wa ku Nasaleti endapi'ta.”"},{"book":"Luka","chapter":"18","verse":"38","text":"Naywembe ngatu'ndu'bi'ya lilobe kabaya, “Yesu, Mwana wa Daudi, unibi'ki kiya!”"},{"book":"Luka","chapter":"18","verse":"39","text":"Balu' babaalongolile, ngabankwi'li'ka na kummakia atame liki. Lakini ywembe ngayendelya tu'ndu'bi'ya lilobe, “Mwana wa Daudi, unibi'ki kiya!”"},{"book":"Luka","chapter":"18","verse":"40","text":"Yesu ngayi'ma na kwabakia panga bannete nnu'ngi' yake. Palu' yu'lu' mbulibuli paikite papipi, Yesu ngannaluya,"},{"book":"Luka","chapter":"18","verse":"41","text":"“Upala nikupangi ki'li'?” Naywembe ngannyangwa, “Bwana, nilu'ba nikombwe lola.”"},{"book":"Luka","chapter":"18","verse":"42","text":"Yesu ngammakia, “Ulole! Imani yako ikutepwile.”"},{"book":"Luka","chapter":"18","verse":"43","text":"Na popopo aywo mbulibuli aakombwi lola, ngaanki'ngama Yesu kankwi'ya Nnu'ngu'. Na bandu boti pabagabweni go, bannumbike Nnu'ngu'."}]}