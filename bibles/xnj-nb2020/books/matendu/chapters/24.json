{"data":[{"book":"Matendu","chapter":"24","verse":"1","text":"Peyahikili ligono la mhanu, Mteta mkulu Anania ahikili Kukaisalia pamonga na vagogo vangi na mmanya malagizu mmonga wa Loma, liina laki Tetulo, ndi vamhambalili mkulu wa mkowa na kumtakila Pauli."},{"book":"Matendu","chapter":"24","verse":"2","text":"Pauli akakemelewa, na Tetulo akatumbula kumtakila, “Mtopeswa Felikisi, ulongosi waku utiletili uteke uvaha na kavili utiletili mang'amusi gamahele gabwina ndava ya vandu vitu."},{"book":"Matendu","chapter":"24","verse":"3","text":"Lijambu lenili tikulipokela cha luheku magono goha na tikusengusa neju."},{"book":"Matendu","chapter":"24","verse":"4","text":"Nambu changali kuyagisa lukumbi lutali, chondi kwa lipyana laku utiyuwanila padebe malovi gitu."},{"book":"Matendu","chapter":"24","verse":"5","text":"Tihumbwili kuvya mundu uyu avi na luhonda, mtumbulanu wa chitututu pagati ya Vayawudi kila pandu pamulima. Mewawa ndi chilongosi wa chikundi cha njila ya kumuyupa Chapanga chechikemelewa va Nazaleti."},{"book":"Matendu","chapter":"24","verse":"6","text":"Na hati alingili kuhakasa Nyumba ya Chapanga, tete tamkamwili. Taganili kumuhukumwa kwa mhilu witu."},{"book":"Matendu","chapter":"24","verse":"7","text":"Nambu Lusia mkulu wa msambi abwelili na kumuwusa pagati yitu kwa makakala,"},{"book":"Matendu","chapter":"24","verse":"8","text":"Wamwene ngati ukumkota mundu uyu yati wimanyalila mambu gala getamtakili tete.”"},{"book":"Matendu","chapter":"24","verse":"9","text":"Vayawudi kwa pamonga vakayidakila na kujova goha ago ndi gachakaka."},{"book":"Matendu","chapter":"24","verse":"10","text":"Kangi mkulu Felikisi akamlangisa Pauli kujova, mwene akajova, “Nimanyili kuvya veve ndi mhamula mihalu wa magono gamahele wa vandu vitu, nihekelela kujikengelela namwene."},{"book":"Matendu","chapter":"24","verse":"11","text":"Wihotola kumanya kuvya gapiti lepi magono kumi na gavili kuhumila penahambili ku Yelusalemu kumuyupa Chapanga."},{"book":"Matendu","chapter":"24","verse":"12","text":"Vandu ava vanikoli lepi nikotana na mundu yoyoha amala vanikoli lepi nikuvakoakeha vandu mu Nyumba ya Chapanga amala munyumba za kukonganekela Vayawudi, amala pandu popoha pamuji wenuwo."},{"book":"Matendu","chapter":"24","verse":"13","text":"Vihotola lepi kujova uchakaka wa mambu aga gevakunitakila."},{"book":"Matendu","chapter":"24","verse":"14","text":"Nambu chindu cheniyidakila ndi kuvya nikumuhengela Chapanga wa vagogo vitu, nitama mukulanda Njila yevikemela chikundi cha njila ya kumuyupa Chapanga. Nene nisadika goha gegayandikiwi muhitabu ya malagizu na muhitabu ya vamlota va Chapanga."},{"book":"Matendu","chapter":"24","verse":"15","text":"Nene nikumsadika Chapanga ngati chavisadika vandu ava, kuvya vandu vevamganisa na vevakum'budila Chapanga voha ya viyuka kwevafwili."},{"book":"Matendu","chapter":"24","verse":"16","text":"Ndava yeniyo nikujikangamalisa magono goha kutama wumi wa bwina changali kumbudila Chapanga na vandu.”"},{"book":"Matendu","chapter":"24","verse":"17","text":"“Panakatamili kutali mumiyaka yamahele, nawuyili ku Yelusalemu muni nivaletela vakolonjinji vayangu mtangatilu na kuwusa luteta."},{"book":"Matendu","chapter":"24","verse":"18","text":"Lukumbi lwe nahengayi mambu ago ndi pavanikolili Munyumba ya Chapanga, namali kuwusa luteta lwa kunyambiswa. Pavi lepi msambi wa vandu amala chitututu."},{"book":"Matendu","chapter":"24","verse":"19","text":"Nambu kwavili na Vayawudi vangi kuhuma mulima wa ku Asia, venavo ndi veviganikiwa kuhika palongolo yaku na kunitakila ngati vana lilovi la kujova ndava yangu."},{"book":"Matendu","chapter":"24","verse":"20","text":"Amala, vandu ava vevavi penapa vajova chenibudili pevanikolili niyimili palongolo ya libanji lavi likulu."},{"book":"Matendu","chapter":"24","verse":"21","text":"Ndi malovi ndu aga genajovili panakavili palongolo yavi, ‘Mukunihamula lelu iyi ndava ya kusadika kuvya vevafwili yati viyuka.’ ”"},{"book":"Matendu","chapter":"24","verse":"22","text":"Hinu Felikisi, mweamanyili bwina njila yeniyo, akahegelesa muhalu wula mu ligono lingi. Akavajovela, “Yati nihamula muhalu uwu lukumbi Lusia Mkulu wa msambi, peibwela.”"},{"book":"Matendu","chapter":"24","verse":"23","text":"Kangi akamlagiza chilongosi wa manjolinjoli yula vamlindalila Pauli, nambu avyai mukulekekeswa padebe, vankozi vaki vayidakiliwa kumtangatila."},{"book":"Matendu","chapter":"24","verse":"24","text":"Mu magono gegagelekili Felikisi abwelili pamonga na mdala waki Dilusila mweavi Myawudi. Akalagiza Pauli aletewayi, akamyuwanila ilongela ndava ya kumsadika Yesu Kilisitu."},{"book":"Matendu","chapter":"24","verse":"25","text":"Nambu lukumbi Pauli peatumbwili kudandaula gakumganisa Chapanga, na kujiyepesa na uhamula wa Chapanga wewibwela, Felikisi ayogwipi, akajova, “Ndava hinu wihotola kuhamba, yati nikukukemela kavili panipata nafwasi.”"},{"book":"Matendu","chapter":"24","verse":"26","text":"Lukumbi lwenulo alindila manya Pauli ngaampeli mashonga. Ndava ya yeniyo amkemela pamahele kulongela nayu."},{"book":"Matendu","chapter":"24","verse":"27","text":"Payamaliki miyaka yivili, Polikio Festo akavya Mkulu wa ku Yudea. Nambu Felikisi ndava ya kujiganisa kwa Vayawudi, mwene akamlekekesa Pauli kuhuma muchifungu."}]}