{"data":[{"book":"Lïtuwë","chapter":"11","verse":"1","text":"Vo lïtuwë ehe vo lö'böwë mï Yudiya owonnï henye tu'dëë ombannï da kö'du kise 'ba Wïrï ku."},{"book":"Lïtuwë","chapter":"11","verse":"2","text":"Here mati Petero ayi Yerusalema, kya vo kome ŋbete ayeto hë nnï wasa mo aba,"},{"book":"Lïtuwë","chapter":"11","verse":"3","text":"zë iyannï henye, “Yï alima na yingɔ mï liŋɔ 'ba tu'dëë, ehe onyo wa kpa zë ëtï!”"},{"book":"Lïtuwë","chapter":"11","verse":"4","text":"Here Petero ayada kö'du ma o'dɔ rë nï, iya henye,"},{"book":"Lïtuwë","chapter":"11","verse":"5","text":"“Mëdï mï gawo 'ba Jɔpa ehe mëdï amötu, mati mongɔ rayada kazi Wïrï. Mongɔ komorïyë ayëhu rë nï, ehe wa maako kaa mbili bɔngɔ kyedre ïrï ta bi golo'bɔ 'bɔmo sowɔ tayi akaŋo zi ma."},{"book":"Lïtuwë","chapter":"11","verse":"6","text":"Mati mongɔ bi mï mo, ngötuwë 'ba liŋɔ, ngötu mökuwë, watelee, ehe aliye."},{"book":"Lïtuwë","chapter":"11","verse":"7","text":"Mowo gu iya zi ma henye, ‘Petero, ënyï rïyë! Ofo nenyee, ehe onyo zë.’"},{"book":"Lïtuwë","chapter":"11","verse":"8","text":"Mora miya henye, ‘Yere, mɔ'bɔ dë ko'dɔ here, gba monyo wa maako mati ëdï na ti'da ehe mandere anza na laka zi konyo ne dë.’"},{"book":"Lïtuwë","chapter":"11","verse":"9","text":"Gu ta komorïyë ame'do zi ma löhu, iya henye, ‘Ëzë Wïrï o'dɔ wa maako ku ŋbala, iya dë henye, anza dë na laka zi konyo.’"},{"book":"Lïtuwë","chapter":"11","verse":"10","text":"Nenye o'dɔ rë nï da wota, gba kazi koba mo biya löhu komorïyë."},{"book":"Lïtuwë","chapter":"11","verse":"11","text":"Truku'du kora wota tëmï Kasariya ɔrɔnnï komo loko mati mëdï alima 'dɔmo."},{"book":"Lïtuwë","chapter":"11","verse":"12","text":"Lawo Laka ayada zi ma tï'bë zë ëtï ehe kazi kö'du sösu. Here öndu mï Yësu modaka ï'bënnï ma aba, ehe dödu mï loko 'ba kora nenye."},{"book":"Lïtuwë","chapter":"11","verse":"13","text":"Mo ayada zi ze malayika alaya zi nï, iya henye, ‘Utu vïdï maako Jɔpa zi kora maako ru mo Simona Petero,"},{"book":"Lïtuwë","chapter":"11","verse":"14","text":"mo akayada zi ye hala yï ehe vïdï biya mï liŋɔ 'bëyï akayɔmɔ.’”"},{"book":"Lïtuwë","chapter":"11","verse":"15","text":"“Tapëtï ma yeto me'do, ï'dï Lawo Laka zi zë, kaa mati Lawo Laka ï'dï zi ze biyeto aba."},{"book":"Lïtuwë","chapter":"11","verse":"16","text":"Ma sösu me'do 'ba Yere, iya henye, ‘Yowani abapatisi wini aba, mora akabapatisiye Lawo Laka aba.’"},{"book":"Lïtuwë","chapter":"11","verse":"17","text":"Wïrï ï'dï zi tu'dë naniye kpa wakï'dï mati mo ï'dï zi ze, mati dï'dï koma 'beze mï Yere Yësu Korisitɔ. Hala ma kayata Wïrï?”"},{"book":"Lïtuwë","chapter":"11","verse":"18","text":"Mati zë owonnï Petero iya nenye, ɔrɔnnï ta bi hë nnï wasa, ehe ayetonnï Wïrï yeto, iyannï henye, “Wïrï yaanya aba o'dɔ tu'dëë ku dë nnï kotɔ zi nï, ehe ï'dï dïdï ku kpa zi zë.”"},{"book":"Lïtuwë","chapter":"11","verse":"19","text":"Kya 'ba vo lö'bö 'ba Yere maakowe apere rë nnï ga kö'du 'ba wayaza ma ayeto kofo 'ba Setifano aba. Zë ï'bënnï kɔwɔ kaa Ponisiya, Seyipurusu, ehe Atiyɔkɔ. Zë ayadannï kö'du kise ne nje zi Yude."},{"book":"Lïtuwë","chapter":"11","verse":"20","text":"Kya 'ba vo lö'bö maakowe tëmï Seyipurusu ehe Sirënë ï'bënnï Atiyɔkɔ ehe ayetonnï yada zi vïdï 'ba Gïrïgï kö'du yöyö laka ne ga kö'du 'ba Yere Yësu."},{"book":"Lïtuwë","chapter":"11","verse":"21","text":"Kyigɔ 'ba Yere ëdï zë aba, ehe vïdï kayo otɔ dë nnï zi Yere, ehe omannï mï mo."},{"book":"Lïtuwë","chapter":"11","verse":"22","text":"Kö'du yöyö ma o'dɔ rë nï ne, ɔkɔ zi kanisa mï Yerusalema, ehe zë utunnï Baranaba Atiyɔkɔ."},{"book":"Lïtuwë","chapter":"11","verse":"23","text":"Mati Baranaba ɔkɔ ani, ehe ongɔ hala Wïrï ï'dï kö'du lake ku zi zë. Mo na rakyenyi, ehe mo alenze zë zi limannï koma aba mï Yere biya di'di nnï aba."},{"book":"Lïtuwë","chapter":"11","verse":"24","text":"Baranaba mo kora laka 'ba koma kyedre aba, ehe oso mo ndɔ Lawo Laka aba. Vïdï kayo otɔ dë nnï zi Yere."},{"book":"Lïtuwë","chapter":"11","verse":"25","text":"Here Baranaba ï'bë Tasisi Sawolo koma."},{"book":"Lïtuwë","chapter":"11","verse":"26","text":"Mati mo i'ja Sawolo, ika mo Atiyɔkɔ. Ani zë adrɔkonnï rë nnï kanisa ëtï kɔɔ kölö, ehe ayandi vïdï kayo. Ani mï Atiyɔkɔ vo lö'böwë 'ba Yere dagba ako'jo Korisitɔ 'ba."},{"book":"Lïtuwë","chapter":"11","verse":"27","text":"Mï kadra nenye aba, kya 'ba nëbï maakowe ta Yerusalema ayinnï Atiyɔkɔ."},{"book":"Lïtuwë","chapter":"11","verse":"28","text":"Ma kölö tëmï zë ru mo Agabusu. Wakɔnyi 'ba Lawo Laka aba, mo ayada kö'du iya henye, “Madöyï kyënyë atëdï tëmï damöku ne biya.” O'dɔ rë nï mï kadra ma Kulidasi ra na yere."},{"book":"Lïtuwë","chapter":"11","verse":"29","text":"Vo lö'bö ma ëdïnnï mï Atiyɔkɔ ombannï zi kutu wakɔnyi maako zë atɔ'bɔnnï zi önduwë mï Korisitɔ ma ëdïnnï mï Yudiya."},{"book":"Lïtuwë","chapter":"11","verse":"30","text":"Here zë inzinnï Baranaba ehe Sawolo zi koba wakï'dï 'bënnï zi vo dagbe 'ba vo lö'böwë mï Yerusalema."}]}