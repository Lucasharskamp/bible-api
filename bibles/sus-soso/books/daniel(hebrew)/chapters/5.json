{"data":[{"book":"Daniel (Hebrew)","chapter":"5","verse":"1","text":"Lɔxɔɛ nde, mangɛ Belisasari naxa xulunyi belebele ti a xa kuntigi wulu bɛ. A naxa wɛni min han"},{"book":"Daniel (Hebrew)","chapter":"5","verse":"2","text":"a siisi fɔlɔ e ya xɔri. Na tɛmui Belisasari naxa yaamari fi e xa fa xɛɛma nun gbeti pɔɔtie ra, a baba Nebukadansari naxee tongoxi Ala xa hɔrɔmɔbanxi kui Darisalamu. Mangɛ bara wa a yɛtɛ, a xa ginɛe, a xa konyi ginɛe, nun a xa kuntigi birin xa na see rawali xulunyi kui."},{"book":"Daniel (Hebrew)","chapter":"5","verse":"3","text":"E to fa xɛɛma pɔɔtie ra, naxee tongo Ala xa hɔrɔmɔbanxi kui Darisalamu, mangɛ yo, a xa kuntigie yo, a xa ginɛe yo, nun a xa konyi ginɛe, e birin naxa wɛni min nee ra,"},{"book":"Daniel (Hebrew)","chapter":"5","verse":"4","text":"e man fa e xa kuyee batu, naxee yailanxi gbeti, yɔxui, wure, wuri, nun gɛmɛ ra."},{"book":"Daniel (Hebrew)","chapter":"5","verse":"5","text":"E nu na na rabafe tɛmui naxɛ, mixi bɛlɛxɛsolee naxa mini, a nu sɛbɛli ti banxi kanke, lanpui yatagi. Mangɛ to bɛlɛxɛ to sɛbɛli ti ra,"},{"book":"Daniel (Hebrew)","chapter":"5","verse":"6","text":"a yatagi naxa masara. A naxa gaaxu han a xinbie nu bɔnbɔ e boore ra."},{"book":"Daniel (Hebrew)","chapter":"5","verse":"7","text":"A naxa sematoe, sɛrɛxɛdubɛe, nun mandurulae xili a xui itexi ra. A naxa a fala Babilɔn lɔnnilae bɛ, «Naxan na yi sɛbɛli xaran, a a fasari n bɛ, n na kanyi maxirima nɛ mangɛ dugi ra, n xɛɛma kɔnmagore ragoro a kɔn ma, n fa sɛnbɛ so a yi ra n ma mangɛya kui a findi mangɛ saxan nde ra n tan nun n fɛmati xanbi ra.»"},{"book":"Daniel (Hebrew)","chapter":"5","verse":"8","text":"Mangɛ xa lɔnnilae birin naxa so, kɔnɔ e mu nɔ na sɛbɛli xarande, e mu nɔ sese fasaride mangɛ bɛ."},{"book":"Daniel (Hebrew)","chapter":"5","verse":"9","text":"Na kui mangɛ Belisasari naxa gaaxu han a yatagi naxa masara, a xa kuntigie fan naxa ifu."},{"book":"Daniel (Hebrew)","chapter":"5","verse":"10","text":"Mangɛ xa ginɛ to mangɛ nun a xa kuntigie xui mɛ, a naxa so banxi kui xulunyi nu tife dɛnnaxɛ. A naxa a fala, «Mangɛ, i xa simaya xɔn xa kuya. Hali i mu gaaxu, i yatagi naxa masara."},{"book":"Daniel (Hebrew)","chapter":"5","verse":"11","text":"Mixi nde na i xa bɔxi ma, ala sɛniyɛnxie xaxili na naxan bɛ. I baba xa waxati, muxu bara a to fahaamula nan na kanyi ra, a xaxili fan, a xa lɔnni luxi nɛ alɔ alae gbe. Na nan a ra, i baba Mangɛ Nebukadansari nu bara a findi karamɔxɔɛe, sematoee, sɛrɛxɛdubɛe, nun mandurulae xunyi ra. I baba, naxan nu mangɛ ra, a tan"},{"book":"Daniel (Hebrew)","chapter":"5","verse":"12","text":"a to nɛ a Daniyɛli, Beletesasari xili saxi naxan xun, a xaxili, a xa fe kolonyi, nun a xa fahaamui fan booree birin bɛ. A nɔma xiye tagirabade, a taali wɔyɛnyi fatanfasi, a maxɔrinyi xɔrɔxɔɛ yaabi. I xa Daniyɛli xili, a fama nɛ yi fe birin tagirabade i bɛ.»"},{"book":"Daniel (Hebrew)","chapter":"5","verse":"13","text":"Na tɛmui e naxa fa Daniyɛli ra mangɛ yire. Mangɛ naxa a maxɔrin, «I tan nan na Daniyɛli ra, n baba faxi naxan na kelife Yudaya?"},{"book":"Daniel (Hebrew)","chapter":"5","verse":"14","text":"N bara a mɛ a alae xaxili na i bɛ, naxan lɔnni nun fahaamui belebele fima i ma."},{"book":"Daniel (Hebrew)","chapter":"5","verse":"15","text":"E bara fa lɔnnilae nun karamɔxɔɛe ra, e xa yi sɛbɛli xaran, e xa a fasari n bɛ, kɔnɔ e mu nɔ na rabade."},{"book":"Daniel (Hebrew)","chapter":"5","verse":"16","text":"N bara a mɛ a i nɔma fee tagi rabade, a nun maxɔrinyi xɔrɔxɔɛ yaabide. Yakɔsi, xa i nɔma yi sɛbɛli xarande, i a fasari n bɛ, n i maxirima mangɛ dugi ra, n xɛɛma kɔnmagore ragoroma i kɔn ma, n fa i findi mangɛ ra naxan dangima birin na, fo n tan nun mangɛ gbɛtɛ, n fɛmati.»"},{"book":"Daniel (Hebrew)","chapter":"5","verse":"17","text":"Daniyɛli naxa mangɛ yaabi, «I xa naafuli ragata i yɛtɛ bɛ, i xa buɲae fi mixi gbɛtɛ ma. N yi sɛbɛli xaranma nɛ mangɛ bɛ, n man a fasari a bɛ."},{"book":"Daniel (Hebrew)","chapter":"5","verse":"18","text":"Mangɛ, Ala Xungbe nan mangɛya, sɛnbɛ, binyɛ, nun nɔrɛ fixi i baba Nebukadansari ma."},{"book":"Daniel (Hebrew)","chapter":"5","verse":"19","text":"Na nan a ra, si nun bɔnsɔɛ birin nu sɛrɛnma gaaxui ra i baba ya ra. A na wa naxan faxafe nu, a nu na faxama nɛ. A na wa naxan natangafe nu, a nu na ratangama nɛ. A na wa naxan natefe nu, a nu na ratema nɛ. A na wa naxan nagorofe nu, a nu na ragoroma nɛ."},{"book":"Daniel (Hebrew)","chapter":"5","verse":"20","text":"Kɔnɔ a to a yɛtɛ igbo a naxa dangi a i, Ala naxa a xa mangɛya nun a nɔrɛ ba a yi ra."},{"book":"Daniel (Hebrew)","chapter":"5","verse":"21","text":"A naxa a keri adamadie ya ma. A adamadi xaxili naxa masara, a findi sube xaxili ra. A naxa lu wula i sofalee fɔxɔ ra, a sɛxɛ don alɔ ningee. Xini nu a fate bunda, han a a kolon a Ala Xungbe nan adamadie xa mangɛyae yamarima, a tan nan mangɛya soma mixi yi ra a wama naxan xɔn.»"},{"book":"Daniel (Hebrew)","chapter":"5","verse":"22","text":"«I tan, a xa di Belisasari, i bara na birin kolon, kɔnɔ i mu i yɛtɛ magoro feo."},{"book":"Daniel (Hebrew)","chapter":"5","verse":"23","text":"I bara i yɛtɛ ite Koore Marigi xili ma. I bara a xa hɔrɔmɔbanxi pɔɔtie rawali. I tan, i xa kuntigie, i xa ginɛe, i xa konyi ginɛe, wo birin bara wɛni min na pɔɔtie ra. I bara kuyee batu naxee yailanxi gbeti, xɛɛma, yɔxui, wure, wuri, nun gɛmɛ ra. E mu see toma, e mu fee mɛma, e mu sese kolon, kɔnɔ i bara e batu. I xa duniɲɛigiri birin na Ala bɛlɛxɛ i, kɔnɔ i tan mu a tantuma."},{"book":"Daniel (Hebrew)","chapter":"5","verse":"24","text":"Na nan a toxi, Ala naxa yi bɛlɛxɛ nun yi sɛbɛli masen i bɛ.»"},{"book":"Daniel (Hebrew)","chapter":"5","verse":"25","text":"«Yi sɛbɛli nan tixi: ‹Mene, mene, tekele, parisin.›"},{"book":"Daniel (Hebrew)","chapter":"5","verse":"26","text":"Na wama naxan masenfe na nan ya: ‹Mene›, na nan na ki ‹kɔnti›. Ala bara i xa mangɛya lɔxɔɛe kɔnti, a bara danyi sa e ma."},{"book":"Daniel (Hebrew)","chapter":"5","verse":"27","text":"‹Tekele›, na nan na ki ‹maniyɛ›. Ala bara i maniyɛ, i yelebu."},{"book":"Daniel (Hebrew)","chapter":"5","verse":"28","text":"‹Parisin› na nan na ki ‹maitaxunyi›. Ala bara i xa mangɛya itaxun Medekae nun Perisekae ma.»"},{"book":"Daniel (Hebrew)","chapter":"5","verse":"29","text":"Belisasari naxa yaamari fi keren na, a Daniyɛli xa maxiri mangɛ dugi ra, a nun xɛɛma kɔnmagore ra, a man xa findi mangɛ saxan nde ra bɔxi birin xun ma."},{"book":"Daniel (Hebrew)","chapter":"5","verse":"30","text":"Na kɔɛ kerenyi kui mixi nde naxa Babilɔn mangɛ Belisasari faxa."}]}