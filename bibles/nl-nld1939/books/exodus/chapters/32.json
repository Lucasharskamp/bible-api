{"data":[{"book":"Exodus","chapter":"32","verse":"1","text":"Toen het volk intussen zag, dat Moses nog maar steeds niet van de berg afdaalde, liep het rond Aäron te hoop en zei tot hem: Kom, maak ons een god, die voor ons uittrekt; want we weten niet, wat er met Moses is gebeurd, den man, die ons uit Egypte heeft geleid."},{"book":"Exodus","chapter":"32","verse":"2","text":"Aäron gaf hun ten antwoord: Haalt de gouden ringen uit de oren van uw vrouwen, zonen en dochters, en brengt die bij mij."},{"book":"Exodus","chapter":"32","verse":"3","text":"En al het volk legde de gouden oorringen af, en bracht ze naar Aäron."},{"book":"Exodus","chapter":"32","verse":"4","text":"Deze nam ze van hen aan, goot ze in een kleivorm, en maakte er een gegoten kalf van. Nu riepen zij: Israël, daar is uw God, die u uit Egypte heeft geleid!"},{"book":"Exodus","chapter":"32","verse":"5","text":"Toen Aäron dat zag, bouwde hij er een altaar voor, en kondigde af: Morgen is het feest ter ere van Jahweh!"},{"book":"Exodus","chapter":"32","verse":"6","text":"En de volgende morgen droeg men brand(-) en vredeoffers op, en het volk zat neer, om te eten en te drinken, en ging zich vermaken."},{"book":"Exodus","chapter":"32","verse":"7","text":"Toen sprak Jahweh tot Moses: Ga naar beneden, want uw volk, dat ge uit Egypte hebt geleid, is diep bedorven."},{"book":"Exodus","chapter":"32","verse":"8","text":"Het heeft nu de weg al verlaten, die Ik het heb voorgeschreven. Zij hebben zich een kalf gegoten, aanbidden het, brengen het offers, en roepen: Israël, dit is uw God, die u uit Egypte heeft geleid!"},{"book":"Exodus","chapter":"32","verse":"9","text":"En Jahweh vervolgde tot Moses: Ik heb nu gemerkt, wat voor volk het is: een halsstarrig volk."},{"book":"Exodus","chapter":"32","verse":"10","text":"Laat Mij dus begaan, en mijn woede op hen koelen; Ik zal ze vernietigen en dan van u een groot volk maken."},{"book":"Exodus","chapter":"32","verse":"11","text":"Maar Moses trachtte Jahweh, zijn God, te vermurwen, en sprak: Ach, Jahweh, waarom zoudt Gij uw woede koelen op uw volk, dat Gij met grote kracht en sterke hand uit Egypte hebt geleid?"},{"book":"Exodus","chapter":"32","verse":"12","text":"Waarom zouden de Egyptenaren zeggen: “Met opzet heeft Hij hen weggeleid, om hen in de bergen te doen omkomen en hen van de aarde te verdelgen!” Laat toch uw ziedende gramschap bedaren, en trek het onheil weer terug van uw volk."},{"book":"Exodus","chapter":"32","verse":"13","text":"Gedenk toch uw dienaren Abraham, Isaäk en Israël, wien Gij bij Uzelf hebt gezworen: “Ik zal uw kroost talrijk maken als de sterren aan de hemel, en hun heel dit land schenken, dat Ik hun heb beloofd, en zij zullen het als erfdeel bezitten voor eeuwig.”"},{"book":"Exodus","chapter":"32","verse":"14","text":"Toen kreeg Jahweh spijt over het onheil, waarmee Hij zijn volk had bedreigd."},{"book":"Exodus","chapter":"32","verse":"15","text":"Nu daalde Moses af van de berg met de beide tafelen van het Verbond in de hand, die aan beide zijden, van voren en van achteren, waren beschreven."},{"book":"Exodus","chapter":"32","verse":"16","text":"Die tafelen waren Gods eigen werk, en het schrift in die tafelen gegrift, was Gods eigen schrift."},{"book":"Exodus","chapter":"32","verse":"17","text":"Toen Josuë het volk hoorde joelen, zei hij tot Moses: Er is strijdrumoer in de legerplaats."},{"book":"Exodus","chapter":"32","verse":"18","text":"Maar Moses antwoordde: Dit zijn geen overwinningskreten noch kreten bij een nederlaag; maar ik hoor zingen."},{"book":"Exodus","chapter":"32","verse":"19","text":"Toen Moses de legerplaats was genaderd, en het kalf en de reidansen zag, barstte zijn gramschap los, wierp hij de tafelen uit zijn handen en smeet ze tegen de voet van de berg aan stukken."},{"book":"Exodus","chapter":"32","verse":"20","text":"Daarop greep hij het kalf, dat ze hadden gemaakt, verbrandde het, vergruizelde het tot stof, en strooide dit op het water, dat hij de Israëlieten liet drinken."},{"book":"Exodus","chapter":"32","verse":"21","text":"Toen zei Moses tegen Aäron: Wat heeft dit volk u toch gedaan, dat ge het met zulk een zware schuld hebt beladen?"},{"book":"Exodus","chapter":"32","verse":"22","text":"Aäron antwoordde: Laat mijn heer niet toornig worden; gij weet toch zelf, hoe slecht dat volk is."},{"book":"Exodus","chapter":"32","verse":"23","text":"Ze zeiden tot mij: Maak ons een god, die voor ons uittrekt; want we weten niet, wat er met Moses is gebeurd, den man, die ons uit Egypte heeft geleid."},{"book":"Exodus","chapter":"32","verse":"24","text":"Toen sprak ik tot hen: Wie goud heeft, moet er zich van ontdoen. En ze gaven het mij; ik wierp het in het vuur, en dit kalf kwam er uit."},{"book":"Exodus","chapter":"32","verse":"25","text":"Toen Moses zag hoe bandeloos het volk was geworden, omdat Aäron de teugels had laten schieten tot leedvermaak van hun vijanden,"},{"book":"Exodus","chapter":"32","verse":"26","text":"ging hij aan de ingang van de legerplaats staan, en riep: Wie voor Jahweh is, hierheen! Alle zonen van Levi schaarden zich om hem heen."},{"book":"Exodus","chapter":"32","verse":"27","text":"Hij sprak tot hen: Zo spreekt Jahweh Israëls God! Gordt allen uw zwaard aan! Trekt heen en weer de legerplaats door van de ene poort naar de andere, en slaat broeder, vriend en kennis dood."},{"book":"Exodus","chapter":"32","verse":"28","text":"De zonen van Levi deden, wat Moses gelastte, en zo vielen er op die dag van het volk ongeveer drieduizend man."},{"book":"Exodus","chapter":"32","verse":"29","text":"Nu sprak Moses: Ge hebt u heden aan Jahweh gewijd, iedereen ten koste van zijn zoon en zijn broeder; zo hebt ge u heden zegen verworven."},{"book":"Exodus","chapter":"32","verse":"30","text":"De volgende dag sprak Moses tot het volk: Ge hebt een zware zonde bedreven. Maar ik wil omhoog naar Jahweh gaan; misschien dat ik nog vergiffenis voor uw zonden kan krijgen."},{"book":"Exodus","chapter":"32","verse":"31","text":"En Moses keerde naar Jahweh terug, en sprak: Ach Jahweh, het volk heeft zwaar gezondigd; zij hebben zich een god van goud gemaakt."},{"book":"Exodus","chapter":"32","verse":"32","text":"Maar vergeef toch hun zonden, of schrap mij uit het boek, dat Gij hebt geschreven."},{"book":"Exodus","chapter":"32","verse":"33","text":"Jahweh gaf Moses ten antwoord: Ik schrap hem uit mijn boek, die tegen Mij heeft gezondigd!"},{"book":"Exodus","chapter":"32","verse":"34","text":"Ga nu, en leid het volk naar de plaats, waarvan Ik u gesproken heb. Zie, een engel zal wel voor u uitgaan; maar als de dag voor mijn wraak is gekomen, zal Ik hen voor hun zonden straffen."},{"book":"Exodus","chapter":"32","verse":"35","text":"Zo kastijdde Jahweh het volk, omdat zij Aäron het kalf hadden laten maken."}]}