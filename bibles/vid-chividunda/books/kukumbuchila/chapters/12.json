{"data":[{"book":"Kukumbuchila","chapter":"12","verse":"1","text":"“Aga ndo malajizo na mizilo jomlinguganigwa kuwinza kuli isi iwele ndo Mkulu Nguluwi, Nguluwi wa hemwe, yoyawapele muihole, mazuwa gose ga kikala kwa hemwe hali isi."},{"book":"Kukumbuchila","chapter":"12","verse":"2","text":"Muwifye ng'hatu honhu hawo heng'ha ha kulavila nhambiko ha milungu, kuli isi zomlinguluta kuzihola kuli chinhembenhembe cha chidunda na kuchidunda na kuli lubehelo lwa migodi mikulu."},{"book":"Kukumbuchila","chapter":"12","verse":"3","text":"Mbomole honhu ha kulavila nhambiko na kugwisa mizengo ja maganga ga hewo. Mjilakaze kwa chiluli mizengo ja migodi ja Ashela na kubenanga jimalukolo jawo ja kuhongola na kusila kutali itagwa lyawo na honhu aho."},{"book":"Kukumbuchila","chapter":"12","verse":"4","text":"“Na mleche kumfugamila Mkulu Nguluwi, Nguluwi wa hemwe kota ahyo."},{"book":"Kukumbuchila","chapter":"12","verse":"5","text":"Ila moluta honhu hala Mkulu Nguluwi, Nguluwi wa hemwe, koyakuhagule kuli nhanzi zeng'ha leka kuwika itagwa lyake aho. Ako ndo komluta,"},{"book":"Kukumbuchila","chapter":"12","verse":"6","text":"kahi ako mohilika nhambiko za hemwe za kulakazwa na nhambiko za hemwe na zaka na ndolendole zomlinguhilika na nhambiko za hemwe za kilaha na nhambiko za hemwe za kunuwila na nhambiko za walelwa wa mwaluko wa isenga na ming'holo ja hemwe."},{"book":"Kukumbuchila","chapter":"12","verse":"7","text":"Ako molya hali Mkulu Nguluwi, Nguluwi wa hemwe na mosangalala hemwe hamwe na wanhu wa haluga henu kwa chiwalo cha mijito jomjikolile na kwa chiwalo cha gala gomtambichizwe na Mkulu Nguluwi, Nguluwi wa hemwe."},{"book":"Kukumbuchila","chapter":"12","verse":"8","text":"“Mleche kudita kota vyotulingudita sambi, iwele chila munhu kota vyoyalingugana yuye,"},{"book":"Kukumbuchila","chapter":"12","verse":"9","text":"kwa vila mng'hali kwinjila kuli honhu ha kwesela na kuli uhalizi yalinguwapa Mkulu Nguluwi, Nguluwi wa hemwe."},{"book":"Kukumbuchila","chapter":"12","verse":"10","text":"Ila homloka lwanda lwa Yolodani na kikala kuli isi iwele Mkulu Nguluwi, Nguluwi wa hemwe, kowapa muihole na hoyowapa lweselo leka mleche kugazigwa na wang'honyo wa hemwe weng'ha wawele wowazunguluta leka mikale goya."},{"book":"Kukumbuchila","chapter":"12","verse":"11","text":"Lelo aho honhu hawele Mkulu Nguluwi, Nguluwi wa hemwe, hoyohagula leka itagwa lya heye likale, mohilika chila chinhu chilinguwalapa hemwe viwele ndo nhambiko za hemwe za kulakazwa na zaka za hemwe na ndolendole zomlinguhilika na nhambiko za hemwe za kilaha zomlingulonga momlavila Mkulu Nguluwi."},{"book":"Kukumbuchila","chapter":"12","verse":"12","text":"Ako mosangalala hali Mkulu Nguluwi, Nguluwi wa hemwe, hemwe hamwe na wana wa hemwe na vitumagwa wa hemwe na Walawi walingikala kuli miji ja hemwe kwa vila wahela honhu ne uhalizi hali hemwe."},{"book":"Kukumbuchila","chapter":"12","verse":"13","text":"Milolele mleche kulavya nhambiko za hemwe za kulakazwa honhu honeche homkona,"},{"book":"Kukumbuchila","chapter":"12","verse":"14","text":"ila honhu hala Mkulu Nguluwi hoyohagula kuli nhanzi imwe ya nhanzi za hemwe, aho ndo honhu homlavila nhambiko za hemwe za kulakazwa na ndo aho homditila mbuli zinji zeng'ha zondiwalonjele mdite."},{"book":"Kukumbuchila","chapter":"12","verse":"15","text":"“Ila milejeha kuli kudumula singo na kulya migongolo honeche kuli honhu homlingikala homganile kota utambichizo wa Mkulu Nguluwi, Nguluwi wa hemwe. Wanhu weng'ha, wawele wakokomoche ama wohambe wakokomoche woweza kulya kota vila vyomlingulya miwunde ja chifuno ama ibala."},{"book":"Kukumbuchila","chapter":"12","verse":"16","text":"Ila mleche kulya danda ya migongolo ajo, muibohole danda ayo hasi kota mazi."},{"book":"Kukumbuchila","chapter":"12","verse":"17","text":"Mleche kulya vinhu vino honhu homlingikala, nhambiko za nyhule za hemwe na divai za hemwe ama mafuta ga mzeituni na walelwa wa mwaluko wa misenga ja hemwe ama ming'holo ja hemwe ama nhambiko za hemwe za kilaha ama nhambiko za hemwe za kunuwila ama ndolendole zinji za hemwe zomlinguhilika."},{"book":"Kukumbuchila","chapter":"12","verse":"18","text":"Ila molya hali Mkulu Nguluwi, Nguluwi wa hemwe honhu hoyohagula. Molya hemwe hamwe na wana wa hemwe na vitumagwa wa hemwe na Walawi walingikala kuli miji ja hemwe. Mosangalala hali Mkulu Nguluwi, Nguluwi wa hemwe, kuli mijito jeng'ha jomkolile."},{"book":"Kukumbuchila","chapter":"12","verse":"19","text":"Milolele kahi kota hamuwasemwa Walawi mhela weng'ha homchikala kuli isi ya hemwe."},{"book":"Kukumbuchila","chapter":"12","verse":"20","text":"“Mkulu Nguluwi, Nguluwi wa hemwe, hoyokonjeza mbaka ja isi ya hemwe, kota vyoyelahile, namwe molonga, ‘Tolya miwunde,’ kwa vila mwangugana miwunde, moweza kulya miwunde chasi chomgana."},{"book":"Kukumbuchila","chapter":"12","verse":"21","text":"Lelo honhu hoyohagula Mkulu Nguluwi, Nguluwi wa hemwe, hahawiche itagwa lya heye, wone hawe kutali ng'hatu, moweza kulidumula singo isenga ama ing'holo lyoneche lila Mkulu Nguluwi yawapele, kota vyondiwalonjele na moweza kulya chasi choneche cha miwunde ajo, kota mwa hali miji ja hemwe."},{"book":"Kukumbuchila","chapter":"12","verse":"22","text":"Molya miwunde ajo kota vyochilingulika chifuno ama ibala. Munhu yoneche koweza kulya, yawele yakokomoche ama yohambe yakokomoche."},{"book":"Kukumbuchila","chapter":"12","verse":"23","text":"Ila mvizele kota hamlingulya danda, mina danda ndo ukomu, ahyo lelo, mleche kulya ukomu hamwe na miwunde."},{"book":"Kukumbuchila","chapter":"12","verse":"24","text":"Mleche kulya danda ayo, ila muibohole hasi kota mazi."},{"book":"Kukumbuchila","chapter":"12","verse":"25","text":"Mleche kulya danda leka mbuli za hemwe ziditigwe goya hamwe na walelwa wa hemwe, mina mowa mdita ganojile hali Mkulu Nguluwi."},{"book":"Kukumbuchila","chapter":"12","verse":"26","text":"“Vinhu vyelile vyomlavya na nhambiko za kilaha, movihola na kuvihilika honhu hawele Mkulu Nguluwi hoyohagula."},{"book":"Kukumbuchila","chapter":"12","verse":"27","text":"Aho, molavya nhambiko za kulakazwa na miwunde na danda kuli honhu ha kulavila nhambiko ha Mkulu Nguluwi, Nguluwi wa hemwe, danda ya igongolo moiboholela hali honhu ha kulavila nhambiko ha heye Mkulu Nguluwi, Nguluwi wa hemwe, ila mwangukundigwa kulya miwunde."},{"book":"Kukumbuchila","chapter":"12","verse":"28","text":"Milolele kuhulichiza aga gondiwalajizeni, leka mbuli ziditigwe goya kwa hemwe hamwe na walelwa wa hemwe mazuwa gose, mina mowa mdita gawele ganojile na ga hachi hali Mkulu Nguluwi, Nguluwi wa hemwe."},{"book":"Kukumbuchila","chapter":"12","verse":"29","text":"“Mkulu Nguluwi, Nguluwi wa hemwe, hoyowadumya wanhu wa isi zeng'ha hali hemwe, awo womlinguluta kuwawinga na kuwalavya na kikala kuli isi ya hewo,"},{"book":"Kukumbuchila","chapter":"12","verse":"30","text":"milolele mleche kigwiliza kwa kuwawinza wala wanhu wa isi zisumigwe hali hemwe. Mleche kuuza kwa chiwalo cha kuvizela milungu ja hewo, mlonga, ‘Wanhu awa nawafugamila ndaze milungu ja hewo? Leka natwe tufugamile hihyo.’"},{"book":"Kukumbuchila","chapter":"12","verse":"31","text":"Mleche kumfugamila Mkulu Nguluwi, Nguluwi wa hemwe, kota ahyo kwa vila chila chizudizo chiwele Mkulu Nguluwi, nayachizudile, wajiditila milungu ja hewo, mbaka wawasoma mchiluli wana wa hewo, kota nhambiko kwa milungu ja hewo."},{"book":"Kukumbuchila","chapter":"12","verse":"32","text":"“Chila chinhu ndiwalajiza milolele kuchidita, mleche konjeza ne kusa chinhu."}]}