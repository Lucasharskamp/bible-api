{"data":[{"book":"1Timoseo","chapter":"1","verse":"1","text":"Miye Paulo mwigala ulosi ywa Yesu Kilisito kwa kulagizwa ni Mnungu Mlokozi ywetu, hamwenga na Yesu Kilisito, idikawiilo dyetu,"},{"book":"1Timoseo","chapter":"1","verse":"2","text":"nakuwandikila weye Timoseo mwanangu ywe kindedi mwo mhuwi,"},{"book":"1Timoseo","chapter":"1","verse":"3","text":"Enga viya husigiile umwo nandile haita Makedonia, naunga wikale uuko Efeso vileke uwalemeze want'hu watuhu wakuhiniza mahinizo yo udant'hi."},{"book":"1Timoseo","chapter":"1","verse":"4","text":"Wagambe wazileke zisimo za lulimi na kutambula ludongo lwa mazina helwiina uheelo lwe cheleko chawe ivo yakukelongoza, izimbuli izo zikwigala mahigano du, naho hazikuwaika want'hu mwo mzungu wa Mnungu ukumanyika kwa sila yo mhuwi."},{"book":"1Timoseo","chapter":"1","verse":"5","text":"Kitalo mwe dilagizo idi ni lukunde lukulawa mwo moyo wedi, no kumanya ukudamanya ayedi, no mhuwi we kindedi."},{"book":"1Timoseo","chapter":"1","verse":"6","text":"Wamwenga wayaleka aya niyo wahitukila kutalaula mbuli heziina wambizi."},{"book":"1Timoseo","chapter":"1","verse":"7","text":"Waungisa kuhiniza miko ya Mnungu, mna wenye hawa kukombaganya kiya wakulonga na kiya wakutigiza."},{"book":"1Timoseo","chapter":"1","verse":"8","text":"Mna kimanya, miko ya Mnungu ni yedi uneva ina damanyilwa ndima ivo ikuungwa."},{"book":"1Timoseo","chapter":"1","verse":"9","text":"Chaungwa kukumbukila kugamba, miko hayaikilagwa want'hu wedi, mna yaikilagwa want'hu waihile, hi waivi, hewe kumwogoha Mnungu, na wata wavu, he hewekukile na hewemmanyize Mnungu na wakumhomola Mnungu na wakomi wa welesi wawe na kuwakoma want'hu watuhu,"},{"book":"1Timoseo","chapter":"1","verse":"10","text":"wahabwasi na wakutenda uhabwasi na wagosi weyawe, wakutaga want'hu, wakukelisa kwa kudant'ha, na wadya wakudamanya chochose hi mahinizo ye kindedi."},{"book":"1Timoseo","chapter":"1","verse":"11","text":"Mahinizo ayo, yazumilana ne Mbuli Yedi ya Mnungu ina ukulu, nink'hingwe miye nibilikize."},{"book":"1Timoseo","chapter":"1","verse":"12","text":"Namgamba nivedi Yesu Kilisito Zumbe ywetu anigeile ludole mwe ndima yangu. Namgamba nivedi kwaviya kaniona miye kunda mhuwilwa, niyo anisagula ninde mtumwa ywakwe,"},{"book":"1Timoseo","chapter":"1","verse":"13","text":"hamwenga na kugamba aho nk'hongo nehinda hahomola, naho nehinda msulumizi naho mnt'hu ywa nk'humbizi. Mna Mnungu anionelaga mbazi kwaviya nadamanyaga ivo haheina kukombaganya naho hyandile na mhuwi."},{"book":"1Timoseo","chapter":"1","verse":"14","text":"Mna Zumbe nakanikupuila uwedi wakwe kwa wingi, niyo anink'ha mhuwi, no lukunde mwo kulunganywa na Yesu Kilisito."},{"book":"1Timoseo","chapter":"1","verse":"15","text":"Ino ni mbuli ya kuhuwilwa na ya kuzumilwa, ya kugamba Yesu Kilisito ezaga mwe isi vileke awayokole wata wavu, name ni mwavu kujink'ha wose,"},{"book":"1Timoseo","chapter":"1","verse":"16","text":"mna Mnungu kanionela mbazi, vileke Yesu Kilisito alagise ivo afinyilize kwajili yangu miye nandile no wavu kujink'ha wose, kulagisa kugamba wose wakuunga wamhuwile nawahokele ugima wa ulo na ulo."},{"book":"1Timoseo","chapter":"1","verse":"17","text":"Haluse kwa Seuta ywa ulo na ulo, heekubanika naho hakuoneka naho eli Mnungu ekedu, ande ywa kogohwa na ukulu heviina uheelo! Taile."},{"book":"1Timoseo","chapter":"1","verse":"18","text":"Mwanangu Timoseo ywe kindedi mwo mhuwi nakulagiza enga mbuli yo ulotezi ivo ilongigwe mwa weye aho kale, naivo utimile zimbuli izo unde mhumi mwo utowani,"},{"book":"1Timoseo","chapter":"1","verse":"19","text":"naho utoze mhuwi wako na kumanya kudamanya ayedi. Wamwenga hawakutegeleze kuunga kusagula kudamanya ayedi niyo wabananga mhuwi wawe."},{"book":"1Timoseo","chapter":"1","verse":"20","text":"Wamwenga mwa awo ni Humenayo na Alekizanda, awo niwenk'hilize kwa Mwavu vileke wahinizizwe wasekumhomola Mnungu."}]}