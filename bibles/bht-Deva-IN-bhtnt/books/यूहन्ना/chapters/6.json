{"data":[{"book":"यूहन्ना","chapter":"6","verse":"1","text":"इना गल्लां दे बाद यीशु गलील झिला च मतलब की तिबिरियासे दिया झिला बखे गिया।"},{"book":"यूहन्ना","chapter":"6","verse":"2","text":"कने बड़ी भरी भीड़ उदे पिच्छे चली पेई क्योंकि जड़े अनोखे कम्म सै बिमारां पर दसदा था सै उना जो दिखदे थे।"},{"book":"यूहन्ना","chapter":"6","verse":"3","text":"तालू यीशु पहाड़े पर चढ़ी करी अपणयां चेलयां सोगी ओथु बैठा।"},{"book":"यूहन्ना","chapter":"6","verse":"4","text":"कने यहूदियां दे फसह दा त्योहारे नेड़े ही था।"},{"book":"यूहन्ना","chapter":"6","verse":"5","text":"तालू यीशुऐ नजरा चुकी करी मती भरी भिड़ा जो अपणे बाल ओंदे दिखया, कने फिलिप्पुस ने बोलया, “असां इना जो खांणे तांई रोटी कुथु ला खरदी लोंणी?”"},{"book":"यूहन्ना","chapter":"6","verse":"6","text":"पर यीशुऐ ऐ गल्ल उसयो परखणे तांई बोली; क्योंकि सै अपु जाणदा था की मैं क्या करणा है।"},{"book":"यूहन्ना","chapter":"6","verse":"7","text":"फिलिप्पुसे उसयो जबाब दिता, “इतणी रोटियां दी कीमत दो सो दिना दिया मजदुरिया दे बराबर होणी, सै भी उना तांई पूरी नि होणी की उना चे हर इकी जणे जो थोड़ी-थोड़ी मिल्ली जा।”"},{"book":"यूहन्ना","chapter":"6","verse":"8","text":"उदे चेलयां चे शमौन पतरस दे भाई अन्द्रियासे उसयो बोलया,"},{"book":"यूहन्ना","chapter":"6","verse":"9","text":"“ऐथू इक जागत है जिदे बाल जौ दियां पंज रोटियां न कने दो मछियां न, पर ऐ इतणे लोंका तांई काफी नी है।”"},{"book":"यूहन्ना","chapter":"6","verse":"10","text":"यीशुऐ बोलया, “लोकां जो बठाई दिया।” उसा जगा पर मता घा था: तालू सै लोक बैठी गे, कने सै गिणतिया च लगबग पंज हजार थे।"},{"book":"यूहन्ना","chapter":"6","verse":"11","text":"तालू यीशुऐ रोटियां लियां, कने धन्यबाद करिके जड़े बैठयो थे उना जो बंडी दितियां: कने तियां ही मछियां जो भी जितणियां सै चांदे थे बंडी दितियां।"},{"book":"यूहन्ना","chapter":"6","verse":"12","text":"जालू सै खाई करी रजी गे तां उनी अपणे चेलयां ने बोलया, “बचयां टुकड़यां जो गठेरी लिया, ताकि कुछ बर्बाद ना होऐ।”"},{"book":"यूहन्ना","chapter":"6","verse":"13","text":"उना सै रोटियां दे टुकड़े गठेरे, कने सै पंज रोटियां दे टुकड़े जड़े खांणे बालयां ला बची गियो थे उना ने बाहरा टोकरियाँ भरियां।"},{"book":"यूहन्ना","chapter":"6","verse":"14","text":"तालू जड़ा अनोखा कम्म उनी करी के दसया उसयो दिखीकरी लोक बोलणा लग्गे; की सै परमेश्वरे दा संदेश देणेबाला है जड़ा संसारे च ओंणे बाला था, सै पका ऐई है। 6:14 (मत्ती 21:11)"},{"book":"यूहन्ना","chapter":"6","verse":"15","text":"यीशु ऐ जाणी करी की लोक मिंजो राजा बणाणे तांई आई करी पकड़ना चांदे न, फिरी पहाड़े पर किला ही चली गिया।"},{"book":"यूहन्ना","chapter":"6","verse":"16","text":"फिरी जालू संज होई, तां उदे चेले झिला कंडे पर आये,"},{"book":"यूहन्ना","chapter":"6","verse":"17","text":"कने किस्तिया पर चढ़ी करी झिला पार कफरनहूम शेहर जो जाणा लग्गे: उस बेले नेहरा होई गिया था, कने यीशु हले दीकर उना बाल नी पुजया था।"},{"book":"यूहन्ना","chapter":"6","verse":"18","text":"कने तुफाने दिया बजा ने झिला च लेहरां उठणा लगियां।"},{"book":"यूहन्ना","chapter":"6","verse":"19","text":"जालू सै चलदे-चलदे लगबग चार मील निकली गे, तां उना यीशुऐ जो झिला पर चलदे कने किस्तिया बखे ओंदे दिखया, कने चेले डरी गे।"},{"book":"यूहन्ना","chapter":"6","verse":"20","text":"पर यीशुऐ उना ने बोलया, “मैं है; डरा मत।”"},{"book":"यूहन्ना","chapter":"6","verse":"21","text":"सै उसयो किस्तिया पर चढ़ाणे तांई तैयार होऐ कने झट सै किस्ति उसा जगा जाई पुज्जी जिसा जगा सै चलयो थे।"},{"book":"यूहन्ना","chapter":"6","verse":"22","text":"दुज्जे रोजे उना भिड़ा, जड़ी झिला पार खड़ोतियो थी, ऐ दिखया की ऐथू इकी जो छडी करी होर कोई लोकी किस्ति नी थी, कने यीशु अपणयां चेलयां सोगी इसा किस्तिया पर नी चढ़या था, बस उदे चेले ही गियो थे।"},{"book":"यूहन्ना","chapter":"6","verse":"23","text":"होर लोकी किस्तियां तिबिरियास शेहरे ला उसा जगा पर आईयां, जिथू उना प्रभु दा धन्यबाद करणे बाद रोटी खादी थी।"},{"book":"यूहन्ना","chapter":"6","verse":"24","text":"जालू भिड़ा दिखया, की ऐथू ना यीशु है, ना उदे चेले, तां सै भी लोकियाँ-लोकियाँ किस्तिया पर चढ़ी करी यीशुऐ जो तोपदे कफरनहूम शेहर च जाई पुज्जे।"},{"book":"यूहन्ना","chapter":"6","verse":"25","text":"कने झिला दे पार उसला मिली करी उसयो बोलया, “गुरू जी, तू ऐथू कालू आया?”"},{"book":"यूहन्ना","chapter":"6","verse":"26","text":"यीशुऐ उना जो जबाब दिता, “मैं तुसां ने सच्च-सच्च बोलदा है, तुसां मिंजो इस तांई नी तोपा दे की तुसां अनोखे कम्म दिखयो, पर इस तांई की तुसां रोटियां खाई करी रजी गे।"},{"book":"यूहन्ना","chapter":"6","verse":"27","text":"खत्म होणे बाले खांणे पिच्छे मेहनत मत करा, पर उस खांणे तांई करा जड़ा हमेशा दिया जिन्दगिया दीकर रेंदा है, जड़ा मैं माणुऐ दे पुत्रे तुहांजो ऐ खाणा देणा है, क्योंकि पिता परमेश्वरे मिंजो ऐसा करणे दा हक दितया है।”"},{"book":"यूहन्ना","chapter":"6","verse":"28","text":"उना यीशुऐ ला पुछया, “परमेश्वरे दा कम्म करणे तांई असां क्या करन?”"},{"book":"यूहन्ना","chapter":"6","verse":"29","text":"यीशुऐ उना जो जबाब दिता, “परमेश्वर चांदा है की तुसां उस पर भरोसा करन जिसयो उनी भेजया है।”"},{"book":"यूहन्ना","chapter":"6","verse":"30","text":"तालू उना उसला पुछया, “फिरी तू कुण दिया चमत्कार दसदा है, कि असां उसयो दिखीकरी तिजो पर भरोसा करन? तू कुण दिया कम्म दसदा है?"},{"book":"यूहन्ना","chapter":"6","verse":"31","text":"साड़यां पूर्वजां सुनसान जगा च मन्ना खादा; जियां पबित्र शास्त्र च लिखया है, मूसा उना जो खांणे तांई स्वर्गे ला रोटी दिती।” 6:31 (भज. 78:24)"},{"book":"यूहन्ना","chapter":"6","verse":"32","text":"यीशुऐ उना बोलया, “मैं तुसां ने सच्च-सच्च बोलदा है तुहांजो सै रोटी स्वर्गे ला मूसा नी दितियो, पर मेरे पिता परमेश्वर तुहांजो स्वर्गे ला सच्ची रोटी दिन्दा है।"},{"book":"यूहन्ना","chapter":"6","verse":"33","text":"क्योंकि परमेश्वरे दी रोटी सेई है, जड़ी स्वर्गे ला उतरी करी संसारे दे लोकां जो जिन्दगी दिन्दी है।”"},{"book":"यूहन्ना","chapter":"6","verse":"34","text":"तालू उना उसला बोलया, “प्रभु जी, ऐ रोटी सांझो रोज ही दे कर।”"},{"book":"यूहन्ना","chapter":"6","verse":"35","text":"यीशुऐ उना ने बोलया, “रोटी जड़ी हमेशा दी जिन्दगी दिन्दी है सै रोटी मैं है: जड़ा मेरे बाल ओंगा उनी कदी भूखे नी होणा कने जड़ा मिंजो पर भरोसा करगा, सै कदी तरिणा नी होणा।"},{"book":"यूहन्ना","chapter":"6","verse":"36","text":"पर मैं तुसां ने पेहले ही बोलया था, की तुसां मिंजो दिखी भी लिया है तमी भरोसा नी करदे।"},{"book":"यूहन्ना","chapter":"6","verse":"37","text":"जड़ा कुछ पिता परमेश्वरे मिंजो दिन्दा है, सै सब मेरे बाल ओंणा है, कने जड़ा कोई मेरे बाल ओंगा उसयो मैं कदी नी कडगा।"},{"book":"यूहन्ना","chapter":"6","verse":"38","text":"क्योंकि मैं अपणी इच्छा नी, पर अपणे भेजणे बाले दी इच्छा पुरी करणे तांई स्वर्गे ला उतरया है।"},{"book":"यूहन्ना","chapter":"6","verse":"39","text":"कने मेरे भेजणे बाले दी इच्छा ऐ है की जड़ा कुछ उनी मिंजो दितया है, उदे चे मैं कुछ नी गबां पर उसयो आखरी रोजे इसयो फिरी ला जिन्दा करे।"},{"book":"यूहन्ना","chapter":"6","verse":"40","text":"क्योंकि मेरे पिता परमेश्वरे दी इच्छा ऐ है, की जड़ा कोई मिंजो दिखदा है, कने मिंजो पर भरोसा करे, उसयो हमेशा दी जिन्दगी मिल्ले; कने मैं उसयो आखरी रोजे फिरी जिन्दा करी दिंगा।”"},{"book":"यूहन्ना","chapter":"6","verse":"41","text":"तालू यहूदी अगुवे उस पर बुड़बड़ाणा लग्गे, इस तांई की उनी बोलया था, “जड़ी रोटी स्वर्गे ला उतरियो है सै मैं है।”"},{"book":"यूहन्ना","chapter":"6","verse":"42","text":"कने उना बोलया, “क्या ऐ यूसुफे दा पुत्र यीशु नी है, जिसदे माता-पिता जो असां जाणदे न? तां सै कजो बोलदा न की मैं स्वर्गे ला उतरया है?”"},{"book":"यूहन्ना","chapter":"6","verse":"43","text":"यीशुऐ उना जो जबाब दिता, “अपु चे मत बुड़बुड़ा।"},{"book":"यूहन्ना","chapter":"6","verse":"44","text":"कोई मेरे बाल नी आई सकदा है, जालू दीकर पिता परमेश्वर, जिनी मिंजो भेजया है, उसयो अपणे बाल खिची नी ले; कने मैं उसयो आखरी रोजे फिरी जिन्दा करी देणा है।"},{"book":"यूहन्ना","chapter":"6","verse":"45","text":"परमेश्वरे दा संदेश देणेबालयां लेखां च ऐ लिखया है, सै सारे परमेश्वरे दीया तरफा ला सिखाऐ होणे न। जिनी कुनी पिता परमेश्वर ला सिखया कने सुणाया है, सै मेरे बाल ओंदा है।6:45 (यशा. 54:13)"},{"book":"यूहन्ना","chapter":"6","verse":"46","text":"कुनी भी पिता परमेश्वर जो नी दिखया। मैं किल्ला ही है, जड़ा परमेश्वर दिया तरफा ला आया है, जिनी उसयो दिखया है।"},{"book":"यूहन्ना","chapter":"6","verse":"47","text":"मैं तुसां ने सच्च-सच्च बोलदा है, की जड़ा कोई मिंजो पर भरोसा करदा है, हमेशा दी जिन्दगी उदी है।"},{"book":"यूहन्ना","chapter":"6","verse":"48","text":"रोटी जड़ी जिन्दगी दिन्दी है सै मैं है।"},{"book":"यूहन्ना","chapter":"6","verse":"49","text":"तुहाड़े पूर्वजां सुनसान जगा च मन्ना खादा कने मरी गे।"},{"book":"यूहन्ना","chapter":"6","verse":"50","text":"ऐ जिन्दगी दी रोटी है जड़ी स्वर्गे ला उतरदी है ताकि माणु इसयो खा कने कदी मरे ना।"},{"book":"यूहन्ना","chapter":"6","verse":"51","text":"जिन्दी रोटी जड़ी स्वर्गे ला उतरी सै मैं है। अगर कोई इसा रोटिया चे खा, तां हमेशा जिन्दा रेंणा, कने जड़ी रोटी मैं संसारे दिया जिन्दगिया तांई दिंगा, सै मेरा मास है।”"},{"book":"यूहन्ना","chapter":"6","verse":"52","text":"इस पर यहूदी अगुवे ऐ बोली करी अपु चे लड़ना लग्गे, “ऐ माणु सांझो कियां अपणा मास खांणे जो देई सकदा है?”"},{"book":"यूहन्ना","chapter":"6","verse":"53","text":"यीशुऐ उना ने बोलया, “मैं तुसां ने सच्च-सच्च बोलदा है जालू दीकर मेरा, माणुऐ दे पुत्रे दा मास नी खांगे, कने उदा खून नी पींगे, तुसां च जिन्दगी नी है।"},{"book":"यूहन्ना","chapter":"6","verse":"54","text":"जड़ा मेरा मास खांदा है, कने मेरा खून पिंदा है, हमेशा दी जिन्दगी उदी ही है, कने न्याये दे रोजे उसयो फिरी जिन्दा करणा।"},{"book":"यूहन्ना","chapter":"6","verse":"55","text":"क्योंकि मेरा शरीर सच्ची खांणे दी चीज है कने मेरा खून भी सच्ची पिंणे दी चीज है।"},{"book":"यूहन्ना","chapter":"6","verse":"56","text":"जड़ा मेरा मास खांदा है कने मेरा खून पिंदा है सै मिंजो च टिकी रेंदा है, कने मैं उदे च रेंदा है।"},{"book":"यूहन्ना","chapter":"6","verse":"57","text":"मेरा पिता परमेश्वर जिनी मिंजो भेजया है, सै जिन्दगी दिन्दा है। जियां उनी मिंजो जिन्दगी दितियो, तियां ही मैं भी उस माणुऐ जो जिन्दगी देणी जड़ा मेरे शरीरे जो खांदा है।”"},{"book":"यूहन्ना","chapter":"6","verse":"58","text":"ऐ सै रोटी है, जड़ी स्वर्गे ला उतरी होई है; पर तुहाड़े पूर्वजां मन्ना खादा, कने मरी गे: जड़ा कोई ऐ रोटी खांगा, उनी हमेशा जिंदे रेंणा।"},{"book":"यूहन्ना","chapter":"6","verse":"59","text":"ऐ गल्लां उनी कफरनहूम शेहरे दे इक यहूदी जंज घर च उपदेश दिन्दे बेले बोलियां।"},{"book":"यूहन्ना","chapter":"6","verse":"60","text":"तांई तां यीशुऐ दे चेलयां चे मतयां ऐ सुणीकरी बोलया, ऐ समझणा बड़ा मुश्किल है; की कुण इसयो मन्नी सकदा है?"},{"book":"यूहन्ना","chapter":"6","verse":"61","text":"यीशुऐ अपणे मने च ऐ जाणी करी की मेरे चेले अपु चे इसा गल्ला दे बारे च बुड़बुड़ा दे न, उना ला पुछया, “क्या ऐ गल्ल तुहांजो मिंजो पर भरोसा करणे ला रोकदी है?"},{"book":"यूहन्ना","chapter":"6","verse":"62","text":"कने अगर तुसां मिंजो माणुऐ दे पुत्रे जो स्वर्गे जांदे दिखगे, जिथू सै पेहले था, तां क्या होंगा? 6:62 (भज. 47:5)"},{"book":"यूहन्ना","chapter":"6","verse":"63","text":"परमेश्वरे दी आत्मा तां जिन्दगी देणेबाली है, शरीरे ने कोई फायदा नी है: जड़ियां गल्लां मैं तुसां ने बोलियाँ सै पबित्र आत्मा ने बोलियां न, कने ऐ गल्लां माणुआं जो जिन्दगी दीदियां न।"},{"book":"यूहन्ना","chapter":"6","verse":"64","text":"पर तुसां चे कितणे ऐसे न जड़े भरोसा नी करदे न।” क्योंकि यीशु तां पेहले ही जाणदा था की जड़े भरोसा नी करदे न, सै कुण न; कने कुनी उसयो पकड़वाणा है।"},{"book":"यूहन्ना","chapter":"6","verse":"65","text":"कने यीशुऐ बोलया, इसी तांई मैं तुसां ने बोलया था की जालू दीकर पिता परमेश्वर दिया तरफा ला ऐ बरदान ना होऐ, तालू दीकर सै मेरे बाल नी आई सकदा है।"},{"book":"यूहन्ना","chapter":"6","verse":"66","text":"इसी पर उदे चेलयां चे मते बापस फिरी गे कने उदे बाद कदी उस सोगी नी चले।"},{"book":"यूहन्ना","chapter":"6","verse":"67","text":"तालू यीशुऐ उना बाहरां चेलयां ने बोलया, “क्या तुसां भी चली जाणा चांदे न?”"},{"book":"यूहन्ना","chapter":"6","verse":"68","text":"शमौन पतरसे उसयो जबाब दिता, प्रभु जी, असां कुसदे बाल जाणा? हमेशा दिया जिन्दगिया दियां गल्लां तां तेरे बाल ही न।"},{"book":"यूहन्ना","chapter":"6","verse":"69","text":"कने असां भरोसा कितया है, कने जाणी गियो न, की परमेश्वरे दा पबित्र जन कने मसीहा तू ही है जिसयो परमेश्वरे भेजया है।"},{"book":"यूहन्ना","chapter":"6","verse":"70","text":"यीशुऐ उसयो जबाब दिता, “क्या मैं तुसां बाहरां चेलयां जो नी चुणयां है? तमी तुसां च इक माणु बुरा है।”"},{"book":"यूहन्ना","chapter":"6","verse":"71","text":"ऐ उनी शमौन इस्करियोती दे पुत्र यहूदा दे बारे च बोलया, क्योंकि ऐई जड़ा उना बाहरां च था, जिनी उसयो पकड़वाणा था।"}]}