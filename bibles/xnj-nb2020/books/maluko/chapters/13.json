{"data":[{"book":"Maluko","chapter":"13","verse":"1","text":"Yesu peahumayi mu Nyumba ya Chapanga, mmonga wa vawuliwa vaki amjovili, “Muwula, lola maganga na majengu aga chegavili gabwina na kukangasa!”"},{"book":"Maluko","chapter":"13","verse":"2","text":"Yesu akamyangula, “Wu, ukugalola majengu aga zivaha? Kawaka liganga hati limonga lelisigalila panani ya liganga lingi, kila liganga yati ligwisiwa.”"},{"book":"Maluko","chapter":"13","verse":"3","text":"Yesu paatamili panani ya chitumbi cha Mizeituni kulolokesa Nyumba ya Chapanga, Petili na Yakobo na Yohani na Andelea vakamkota pevavi ngavene,"},{"book":"Maluko","chapter":"13","verse":"4","text":"“Tijovela mambu genago yati gihumila ndali? Na ulangisu woki weulangisa kuvya mambu aga gavi papipi kuhumila?”"},{"book":"Maluko","chapter":"13","verse":"5","text":"Yesu akatumbula kuvajovela, “Mujiyangalilayi mundu akotoka kuvakonga.”"},{"book":"Maluko","chapter":"13","verse":"6","text":"Muni vamahele yati vibwela na kulihengela liina langu, kila mundu yati ijova kuvya mwene ndi Kilisitu! Vene yati vakuvakonga vandu vamahele."},{"book":"Maluko","chapter":"13","verse":"7","text":"Pemyuwana gegivala ngondo na vandu vilongelela mambu ga ngondo mkotoka kuvagaya. Yikugagana mambu genaga kuhumila, nambu mwishu wene wakona."},{"book":"Maluko","chapter":"13","verse":"8","text":"Vandu va mulima umonga yati utovana na vandu va mulima wungi, unkosi umonga yati utovana na unkosi wungi, yati kwiva na mindendemo ya ndima pamonga na njala. Mambu ago ndi ngati utumbula wa lipyanda la kuveleka mwana."},{"book":"Maluko","chapter":"13","verse":"9","text":"Nambu nyenye mjiyangalila. Muni yati vakuvatakila mumabanji ga mihalu, na kutovewa munyumba za kukonganekela Vayawudi. Mewawa yati vakuvapeleka palongolo ya vachilongosi na vankosi ndava ya nene, muni mujova ndava yangu."},{"book":"Maluko","chapter":"13","verse":"10","text":"Nambu yiganikiwa hoti lilovi la Bwina likokosewayi kwa vandu voha kwakona mwishu wangahika."},{"book":"Maluko","chapter":"13","verse":"11","text":"Na pamwikamuliwa na kupelekwa mumabanji ga mihalu, mkoto kuhololela chakujova. Lukumbi lwenulo. Nambu mjova chechoha chemwipewa kujova, muni yati gihuma kwa Mpungu Msopi."},{"book":"Maluko","chapter":"13","verse":"12","text":"Mlongo yati akumng'anamukila mhaja waki akomiwa na dadi yati akumng'anamukila mwana waki, na vana yati vakuvang'anamukila dadi na nyina vavi vakomewayi."},{"book":"Maluko","chapter":"13","verse":"13","text":"Vandu voha yati vakuvagana lepi ndava ya liina langu. Nambu mweisindimala mbaka mwishu ndi Chapanga akumsangula kuhuma uhamula wa magono goha gangali mwishu."},{"book":"Maluko","chapter":"13","verse":"14","text":"“Pemwilola ‘Yomeso lihakau lelilangisa uhalabisu’ Liyimili pandu pangaganikiwa kuvya.” Mweisoma malovi aga amanyalila. Hinu vevavili ku Yudea na vajumbalila kuchitumbi."},{"book":"Maluko","chapter":"13","verse":"15","text":"Mundu mweavili kuvala ya nyumba yaku akotoka kuyingila mugati kutola chindu, nambu atilayi!"},{"book":"Maluko","chapter":"13","verse":"16","text":"Mewawa mundu mweavili kumgunda akotoka kuwuya kunyumba yaki kutola nyula yaki."},{"book":"Maluko","chapter":"13","verse":"17","text":"Niviniswa mtima ndava ya vanandumbu na vevinyong'esa magono ago, ndava yati kwivya na mang'ahiso neju."},{"book":"Maluko","chapter":"13","verse":"18","text":"Nambu mumuyupayi Chapanga mambu ago gakotoka kuhumila lukumbi lwa mbepu."},{"book":"Maluko","chapter":"13","verse":"19","text":"Muni magono ago yati kwiva na mang'ahiso gakulu, gangahumila kuhuma Chapanga kuwumba mulima mbaka lelu, katu yati gihumila lepi kavili."},{"book":"Maluko","chapter":"13","verse":"20","text":"Ngati Bambu ngagapunguziwi lepi magono kawaka hati mundu mmonga wa kusanguliwa. Nambu ndava ya vahaguliwa vaki, Bambu agapungwizi magono ago."},{"book":"Maluko","chapter":"13","verse":"21","text":"Kangi, mundu akavajovela, lolayi, Kilisitu avili apa! Amala, avili pala, mkotoka kusadika."},{"book":"Maluko","chapter":"13","verse":"22","text":"Muni yati vihumalila vakina Kilisitu vaudese na vamlota va udese, yati vikita ulangisu na chinamtiti, ngati yihotoleka ndava ya kuvabudisa hati vahaguliwa va Chapanga."},{"book":"Maluko","chapter":"13","verse":"23","text":"Nambu nyenye mujiyangalila. Nene nivajovili mambu genaga kwakona gangahumila."},{"book":"Maluko","chapter":"13","verse":"24","text":"“Nambu pegimalika magono ago ga mang'ahiso, lilanga yati lisopewa chitita na mwehi yati ulangasa lepi."},{"book":"Maluko","chapter":"13","verse":"25","text":"Ndondo yati zigwa kuhuma kunani, na vindu vyoha vya kumahundi yati vinyuguswa."},{"book":"Maluko","chapter":"13","verse":"26","text":"Penapo yati vakumlola Mwana wa Mundu, ibwela mulihundi kwa makakala gamahele na ukulu."},{"book":"Maluko","chapter":"13","verse":"27","text":"Ndi yati akuvatuma vamitumu va kunani kwa Chapanga vavalunda vandu vevahaguliwi na Chapanga, kuhuma pandi mcheche za mulima, na hati kuhuma pandu pa kutali ya mulima woha.”"},{"book":"Maluko","chapter":"13","verse":"28","text":"“Mujiwula kuhuma mumkongo wa mtini. Pemwilola mahamba gimela, nyenye mwimanya kuvya lusenje lwa fula luhegalili."},{"book":"Maluko","chapter":"13","verse":"29","text":"Mewawa na nyenye pemwilola mambu genago gihengeka, mmanya kuvya Mwana wa Mundu avi papipi neju kuhika."},{"book":"Maluko","chapter":"13","verse":"30","text":"Chakaka nikuvajovela, chiveleku ichi chipita lepi kwakona mambu aga kuhumila."},{"book":"Maluko","chapter":"13","verse":"31","text":"Hati ngati kunani kwa Chapanga na pamulima yati ziwuka, nambu malovi gangu yati gihumila ngati chenajovili.”"},{"book":"Maluko","chapter":"13","verse":"32","text":"“Nambu, avi lepi mundu mweimanya ligono la mwishu yati libwela ndali, hati vamitumu va kunani kwa Chapanga, hati Mwana wa Chapanga. Dadi Chapanga ndu mweamanyili."},{"book":"Maluko","chapter":"13","verse":"33","text":"Mujiyangalila na mujitendekela, muni mumanyili lepi ligono amala lukumbi peluhumila."},{"book":"Maluko","chapter":"13","verse":"34","text":"Yati yivya ngati mundu mweahambi lugendu na kuvalekela vahengaji utalalila, kila mundu na lihengu laki, akumjovela mlonda wa mlyangu avyai mihu."},{"book":"Maluko","chapter":"13","verse":"35","text":"Mujitendelekela, ndava muni mmanyi lepi mkolo nyumba iwuya ndali. Pangi yivya kimihi, pagati ya kilu, hambakucha amala lukela."},{"book":"Maluko","chapter":"13","verse":"36","text":"Mujitendelekela, muni ngati abwelili cha kukenyemusa, akotoka kuvakolela mgonili."},{"book":"Maluko","chapter":"13","verse":"37","text":"Genikuvajovela nyenye, nikuvajovela mwavoha. Muvya mihu!”"}]}