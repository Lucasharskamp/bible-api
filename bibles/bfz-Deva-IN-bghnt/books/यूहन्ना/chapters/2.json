{"data":[{"book":"यूहन्ना","chapter":"2","verse":"1","text":"तीजे दिने गलील प्रदेशो रे काना नगरो रे केसी रा ब्या था और यीशुए री आम्मा बी तेती थी।"},{"book":"यूहन्ना","chapter":"2","verse":"2","text":"यीशु और तिना रे चेले बी तेती ब्याओ खे बुलाई राखे थे।"},{"book":"यूहन्ना","chapter":"2","verse":"3","text":"जेबे अँगूरा रा रस कम ऊईगा, तेबे यीशुए री आम्मे तिना खे बोलेया, “तिना गे अँगूरा रा रस नि रया।”"},{"book":"यूहन्ना","chapter":"2","verse":"4","text":"यीशुए तेसा खे बोलेया, “ओ जवाणसे! ताखे मांते क्या काम ए? एबु मेरा आपणे आपू खे प्रकट करने रा बखत नि आयी रा।”"},{"book":"यूहन्ना","chapter":"2","verse":"5","text":"पर तिना री आम्मे दासा खे बोलेया, “जो कुछ ये तुसा खे बोलोगा, सेई करना।”"},{"book":"यूहन्ना","chapter":"2","verse":"6","text":"तेती यहूदिया री शुद्ध करने री रवाजा रे मुताबिक, पात्थरा रे छे बड़े कअड़े राखे रे थे, जिना रे दो-दो और तीन-तीन मण आओ था।"},{"book":"यूहन्ना","chapter":"2","verse":"7","text":"यीशुए दासा खे बोलेया, “कअड़ेया रे पाणी परी देओ।” तिने परी-परी करी ते।"},{"book":"यूहन्ना","chapter":"2","verse":"8","text":"यीशुए तेस दासो खे बोलेया, “एबे इजी बीचा ते थोड़ा पाणी निकयाल़ी की पाट्टिया (भोज) रे प्रदानो गे लयी जाओ और तिने दासे एड़ा ई कित्तेया।”"},{"book":"यूहन्ना","chapter":"2","verse":"9","text":"जेबे पाट्टिया रे प्रदाने से पाणी चाखेया, जो अँगूरा रा रस बणीगा था, पर ये नि जाणो था कि केथा ते आया (पर जिने दासे पाणी निकयाल़ेया था, सेयो जाणो थे) तेबे पाट्टिया रे प्रदाने लाड़े खे बुलाई की तेसखे बोलेया,"},{"book":"यूहन्ना","chapter":"2","verse":"10","text":"“हर एक मांणू पईले बढ़िया अँगूरा रा रस देओआ और जेबे लोक पी की थकी जाओए, तेबे आदा देओआ, पर तैं बढ़िया अँगूरा रा रस एबुए तक राखी राखेया।”"},{"book":"यूहन्ना","chapter":"2","verse":"11","text":"यीशुए गलील प्रदेशो रे काना नगरो रे आपणा ये पईला चिह्न् दखाई की आपणी महिमा प्रगट कित्ती और तिना रे चेलेया तिना पाँदे विश्वास कित्तेया कि सच्ची येई ई मसीह ए।"},{"book":"यूहन्ना","chapter":"2","verse":"12","text":"इजी ते बाद यीशु, तिना री आम्मा, तिना रे पाई और तिना रे चेले कफरनहूम नगरो खे गये और तेती कुछ दिन तक रये।"},{"book":"यूहन्ना","chapter":"2","verse":"13","text":"यहूदिया रा फसह रा त्योआर नेड़े था और यीशु यरूशलेम नगरो खे गये।"},{"book":"यूहन्ना","chapter":"2","verse":"14","text":"तेबे तिने मन्दरो रे बल़द, पेड, और कबूतरा खे बेचणे वाल़े और सर्राफे बैठे रे देखेया।"},{"book":"यूहन्ना","chapter":"2","verse":"15","text":"तेबे तिने रस्सिया रा कोड़ा बणाई की सब पेडा और बल़द मन्दरो ते बारे निकयाल़ी ते और सर्राफे रे पैसे बखेरी ते और चौकिया मूँदिया करी तिया"},{"book":"यूहन्ना","chapter":"2","verse":"16","text":"और कबूतरा खे बेचणे वाल़ेया खे बोलेया, “इना खे एथा ते लयी जाओ, मेरे पिते रे कअरो खे बपारो रा कअर नि बणाओ।”"},{"book":"यूहन्ना","chapter":"2","verse":"17","text":"तेबे तिना रे चेलेया खे याद आया कि पवित्र शास्त्रो रे लिखी राखेया, “तेरे कअरो री चिन्ता आऊँ पितरे-पितरे ई खाई जाणा”"},{"book":"यूहन्ना","chapter":"2","verse":"18","text":"तेबे यहूदिये तिना खे बोलेया, “तूँ जो ये करेया, तो आसा खे क्या चिह्न् दखाएया?”"},{"book":"यूहन्ना","chapter":"2","verse":"19","text":"यीशुए तिना खे जवाब दित्तेया, “एस मन्दरो खे टाल़ी देओ और मां ये तीन दिना रे फेर खड़ा करी देणा।”"},{"book":"यूहन्ना","chapter":"2","verse":"20","text":"यहूदिये बोलेया, “एस मन्दरो खे बनाणे खे छयाल़ी साल लगी रे और क्या तां ये तीन दिना रे फेर खड़ा करी देणा?”"},{"book":"यूहन्ना","chapter":"2","verse":"21","text":"पर तिने आपणे शरीरो रे मन्दरो रे बारे रे बोलेया था।"},{"book":"यूहन्ना","chapter":"2","verse":"22","text":"तो जेबे सेयो मुड़देया बीचा ते जिऊँदे ऊईगे थे, तेबे तिना रे चेलेया खे याद आया कि तिने ये बोलेया था और तिने पवित्र शास्त्रो पाँदे और जो वचन यीशुए बोलेया था, विश्वास कित्तेया।"},{"book":"यूहन्ना","chapter":"2","verse":"23","text":"जेबे सेयो फसह रे त्योआरो रे बखते यरूशलेमो रे थे, तेबे बऊत जणेया, सेयो चिह्न्, जो सेयो दखाओ थे, देखी की तिना पाँदे विश्वास कित्तेया।"},{"book":"यूहन्ना","chapter":"2","verse":"24","text":"पर यीशुए आपणे आपू खे तिना रे परोसे नि छाडेया, कऊँकि सेयो सबी खे जाणो थे"},{"book":"यूहन्ना","chapter":"2","verse":"25","text":"और तिना खे जरूरत नि थी कि मांणूए रे बारे रे कोई गवाई देओ, कऊँकि सेयो आपू जाणो थे कि मांणूए रे मनो रे क्या ए?"}]}