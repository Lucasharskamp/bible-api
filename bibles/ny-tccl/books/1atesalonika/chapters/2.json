{"data":[{"book":"1 Atesalonika","chapter":"2","verse":"1","text":"Abale, mukudziwa kuti kudzacheza kwathu kwa inu sikunali kosapindulitsa."},{"book":"1 Atesalonika","chapter":"2","verse":"2","text":"Monga mukudziwa, ife nʼkuti titazunzika ndi kunyozedwa ku Filipi. Koma mothandizidwa ndi Mulungu wathu, tinalimba mtima mpaka kukulalikirani uthenga wake wabwino ngakhale ambiri ankatsutsana nafe."},{"book":"1 Atesalonika","chapter":"2","verse":"3","text":"Pakuti kulalikira kumene tikuchita, sitikuchita ndi maganizo olakwika kapena zolinga zoyipa, kapenanso kufuna kukunamizani."},{"book":"1 Atesalonika","chapter":"2","verse":"4","text":"Koma timayankhula monga anthu ovomerezeka ndi Mulungu ndi osungitsidwa Uthenga Wabwino. Ife sitikufuna kukondweretsa anthu koma Mulungu, amene amasanthula mitima yathu."},{"book":"1 Atesalonika","chapter":"2","verse":"5","text":"Monga mukudziwa kuti sitinagwiritse ntchito mawu oshashalika kapena mtima wofuna phindu, Mulungu ndiye mboni yathu."},{"book":"1 Atesalonika","chapter":"2","verse":"6","text":"Ife sitinafune kutamidwa ndi anthu, kapena ndi inu, kapena wina aliyense mwa inu."},{"book":"1 Atesalonika","chapter":"2","verse":"7","text":"Ngati atumwi a Khristu tikanatha kukhala cholemetsa kwa inu, mʼmalo mwake tinali ngati ana aangʼono pakati panu."},{"book":"1 Atesalonika","chapter":"2","verse":"8","text":"moteronso tinakusamalirani. Chifukwa tinakukondani kwambiri, tinali okondwa kugawana nanu osati Uthenga Wabwino wa Mulungu wokha, komanso miyoyo yathu."},{"book":"1 Atesalonika","chapter":"2","verse":"9","text":"Abale, pakuti mukumbukira kugwira ntchito kwathu kwambiri ndi kuvutika; ife tinagwira ntchito usana ndi usiku ndi cholinga chakuti tisakhale cholemetsa, kwa aliyense pamene ife tinkalalikira Uthenga Wabwino wa Mulungu kwa inu."},{"book":"1 Atesalonika","chapter":"2","verse":"10","text":"Inu ndinu mboni, ndiponso Mulungu, kuti tinali oyera mtima, olungama ndi wopanda chifukwa pakati panu amene munakhulupirira."},{"book":"1 Atesalonika","chapter":"2","verse":"11","text":"Monga mudziwa kuti ife tinkasamala aliyense wa inu monga abambo amasamalira ana ake,"},{"book":"1 Atesalonika","chapter":"2","verse":"12","text":"kulimbikitsa, kutonthoza ndi kukupemphani kuti mukhale moyo oyenera Mulungu amene anakuyitanani kuti mulowe mu ufumu wake ndi ulemerero."},{"book":"1 Atesalonika","chapter":"2","verse":"13","text":"Ndipo ifenso tikuyamika Mulungu kosalekeza chifukwa mutalandira Mawu a Mulungu, amene munawamva kuchokera kwa ife, munawalandira osati ngati mawu a anthu, koma monga momwe alili, Mawu a Mulungu, amene akugwira ntchito mwa inu amene mukhulupirira."},{"book":"1 Atesalonika","chapter":"2","verse":"14","text":"Pakuti inu abale, munakhala otsanzira mipingo ya Mulungu ya ku Yudeya, imene ili mwa Khristu Yesu. Munasautsidwa kuchokera kwa anthu a mtundu wanu, zinthu zomwezo zimene mipingo imeneyi inasautsidwa ndi Ayuda,"},{"book":"1 Atesalonika","chapter":"2","verse":"15","text":"amene anapha Ambuye Yesu ndi aneneri ndipo anatithamangitsanso ife. Iwo sakondweretsa Mulungu ndipo amadana ndi anthu onse"},{"book":"1 Atesalonika","chapter":"2","verse":"16","text":"ndikutiretsa ife kuti tisayankhule ndi a mitundu ina kuti angapulumuke. Motero iwo amadziwunjikira okha machimo awo. Mkwiyo wa Mulungu wa afikira tsopano."},{"book":"1 Atesalonika","chapter":"2","verse":"17","text":"Koma abale, titasiyana kwa nthawi pangʼono (mʼthupi osati mʼmaganizo), tinayesetsa koposa kuti tikuoneni."},{"book":"1 Atesalonika","chapter":"2","verse":"18","text":"Pakuti ife tinafuna kubweranso kwa inu, makamaka ine Paulo, ndinayesa kangapo koma Satana anatiletsa."},{"book":"1 Atesalonika","chapter":"2","verse":"19","text":"Nanga chiyembekezo chathu, chimwemwe chathu kapena chaufumu chimene ife tidzanyadira pamaso pa Ambuye athu Yesu Khristu pamene abwere ndi chiyani? Kodi si inu?"},{"book":"1 Atesalonika","chapter":"2","verse":"20","text":"Indedi, inu ndinu ulemerero wathu ndi chimwemwe."}]}