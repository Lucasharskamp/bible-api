{"data":[{"book":"1 AmaKhosi","chapter":"15","verse":"1","text":"Ngomnyaka wetshumi lasificaminwembili wokubusa kukaJerobhowamu indodana kaNebhathi, u-Abhija waba yinkosi yakoJuda,"},{"book":"1 AmaKhosi","chapter":"15","verse":"2","text":"njalo wabusa eJerusalema okweminyaka emithathu. Ibizo likanina lalinguMahakha indodakazi ka-Abhisalomu."},{"book":"1 AmaKhosi","chapter":"15","verse":"3","text":"Wenza zonke izono ezazisenziwa nguyise, inhliziyo yakhe yayingekho ekukhonzeni uThixo uNkulunkulu wakhe, inganjengenhliziyo kaDavida ukhokho wakhe."},{"book":"1 AmaKhosi","chapter":"15","verse":"4","text":"Kungenani, ngenxa kaDavida uThixo uNkulunkulu wamnika isibane eJerusalema ngokuveza indodana eyayizathatha isihlalo sakhe langokuqinisa iJerusalema."},{"book":"1 AmaKhosi","chapter":"15","verse":"5","text":"UDavida wayekwenzile konke okufaneleyo emehlweni kaThixo njalo kehlulekanga ukugcina imilayo kaThixo kuzozonke insuku zokuphila kwakhe ngaphandle kwendaba ka-Uriya umHithi."},{"book":"1 AmaKhosi","chapter":"15","verse":"6","text":"Kwaba lempi phakathi kukaRehobhowami loJerobhowamu ngasosonke isikhathi sokuphila kuka-Abhija."},{"book":"1 AmaKhosi","chapter":"15","verse":"7","text":"Okunye okumayelana lombuso ka-Abhija, lakho konke akwenzayo, akulotshwanga yini egwalweni lwembali yamakhosi akoJuda? Kwaba lempi phakathi kuka-Abhija loJerobhowamu."},{"book":"1 AmaKhosi","chapter":"15","verse":"8","text":"U-Abhija waphumula laboyise wangcwatshwa emzini kaDavida. U-Asa indodana yakhe wathatha ubukhosi bukayise."},{"book":"1 AmaKhosi","chapter":"15","verse":"9","text":"Ngomnyaka wamatshumi amabili okubusa kukaJerobhowamu inkosi yako-Israyeli, u-Asa waba yinkosi yakoJuda,"},{"book":"1 AmaKhosi","chapter":"15","verse":"10","text":"wabusa eJerusalema okweminyaka engamatshumi amane lowodwa. Ibizo likagogo wakhe lalinguMahakha indodakazi ka-Abhisalomu."},{"book":"1 AmaKhosi","chapter":"15","verse":"11","text":"U-Asa wenza okubukekayo phambi kukaThixo, njengalokhu okwakwenziwe nguDavida uyise."},{"book":"1 AmaKhosi","chapter":"15","verse":"12","text":"Waxotsha abesilisa ababefeba ngokwenzana abafazi, wadiliza zonke izithombe ezazakhiwe ngoyise."},{"book":"1 AmaKhosi","chapter":"15","verse":"13","text":"Waze waxotsha kanye logogo wakhe uMahakha wamsusa esihlalweni sokuba yindlovukazi yomndlunkulu, ngoba wayebumbe isithombe esilihlazo sika-Ashera. U-Asa wasidilizela phansi lesisithombe wayasitshisela eSigodini saseKhidironi."},{"book":"1 AmaKhosi","chapter":"15","verse":"14","text":"Noma engadilizanga izindawo eziphakemeyo zokukhonzela, inhliziyo ka-Asa yayinamathele kuThixo impilo yakhe yonke."},{"book":"1 AmaKhosi","chapter":"15","verse":"15","text":"Waletha ethempelini likaThixo isiliva legolide lonke uyise kanye laye ababekunikele lezinye impahla."},{"book":"1 AmaKhosi","chapter":"15","verse":"16","text":"Kwaba lempi phakathi kuka-Asa loBhasha inkosi yako-Israyeli ekubuseni kwabo bonke."},{"book":"1 AmaKhosi","chapter":"15","verse":"17","text":"UBhasha inkosi yako-Israyeli waqophana loJuda wasesakha umuzi weRama ukuvimbela loba ngubani owayezama ukuphuma loba ukungena elizweni lika-Asa inkosi yakoJuda."},{"book":"1 AmaKhosi","chapter":"15","verse":"18","text":"U-Asa wasethatha isiliva sonke legolide elalisele eziphaleni zokuligugu ethempelini likaThixo lokwakusesigodlweni sakhe. Wakubeka ezandleni zezikhulu zakhe wazithumela kuBheni-Hadadi indodana kaThabhrimoni, oyindodana kaHeziyoni, inkosi yase-Aramu, owayebusa eDamaseko."},{"book":"1 AmaKhosi","chapter":"15","verse":"19","text":"“Akubekhona ubudlelwano phakathi kwami lawe,” watsho, eqhubeka wathi, “njengoba kwakunjalo phakathi kukayihlo lobaba. Khangela ngikuthumela izipho zesiliva legolide. Wena quma ubudlelwano bakho loBhasha inkosi yako-Israyeli yikho ezaphuma elizweni lami.”"},{"book":"1 AmaKhosi","chapter":"15","verse":"20","text":"UBheni-Hadadi wavumelana lenkosi u-Asa wasethumela abalawuli bamabutho akhe ukuyahlasela amadolobho ako-Israyeli. Wanqoba ele-Ijoni, eleDani, ele-Abheli-Bhethi-Mahakha lalo lonke elaseKhinerethi kanye leNafithali."},{"book":"1 AmaKhosi","chapter":"15","verse":"21","text":"UBhasha wathi ekuzwa lokhu, wema ukwakha iRama wasehlehlela eThiza."},{"book":"1 AmaKhosi","chapter":"15","verse":"22","text":"Inkosi u-Asa yaquma ukuthi kungasali muntu kulolonke elakoJuda. Basebethutha eRama bethwala amatshe lamapulanka ayekade esetshenziswa nguBhasha kuleyondawo. Ngalokho inkosi u-Asa yakha iGebha kwelakoBhenjamini, leMizipha."},{"book":"1 AmaKhosi","chapter":"15","verse":"23","text":"Konke okumayelana lombuso ka-Asa, lalokho anqoba kikho, lamadolobho wonke ayewakhile, akulotshwanga na egwalweni lwembali yamakhosi akoJuda? Kodwa-ke, ekuluphaleni kwakhe, waba lomkhuhlane ezinyaweni zakhe."},{"book":"1 AmaKhosi","chapter":"15","verse":"24","text":"Ngakho u-Asa waya ekuphumuleni wangcwatshwa laboyise emzini kayise uDavida. Kwathi indodana yakhe uJehoshafathi wathatha isihlalo sakhe sobukhosi."},{"book":"1 AmaKhosi","chapter":"15","verse":"25","text":"UNadabi indodana kaJerobhowamu waba yinkosi yabako-Israyeli ngomnyaka wesibili ka-Asa inkosi yakoJuda, njalo wabusa abako-Israyeli okweminyaka emibili."},{"book":"1 AmaKhosi","chapter":"15","verse":"26","text":"Wona wenza okubi emehlweni kaThixo, wahamba ngendlela kayise lasezonweni zakhe, lezo ezazibangele ukuthi u-Israyeli angene kuzo adale isono."},{"book":"1 AmaKhosi","chapter":"15","verse":"27","text":"UBhasha indodana ka-Ahija owendlu ka-Isakhari waceba ukumbulala. Wambulala eGibhethoni elinye lamadolobho amaFilistiya, ngesikhathi uNadabi labo bonke abako-Israyeli belihanqile."},{"book":"1 AmaKhosi","chapter":"15","verse":"28","text":"UBhasha wabulala uNadabi ngomnyaka wesithathu wombuso ka-Asa inkosi yakoJuda wasehlala esihlalweni sakhe sobukhosi."},{"book":"1 AmaKhosi","chapter":"15","verse":"29","text":"Waqalisa ukubusa wahle wabulala bonke abendlu kaJerobhowamu. Kazange atshiyele uJerobhowamu loyedwa kodwa wabhubhisa bonke elandela ilizwi likaThixo eleza lenceku yakhe u-Ahija waseShilo"},{"book":"1 AmaKhosi","chapter":"15","verse":"30","text":"ngenxa yezono zikaJerobhowamu ayezenzile njalo enguye owabangela ukuthi u-Israyeli one, ngoba wathukuthelisa uThixo, uNkulunkulu ka-Israyeli."},{"book":"1 AmaKhosi","chapter":"15","verse":"31","text":"Ezinye izehlakalo ekubuseni kukaNadabi, lakho konke akwenzayo, akulotshwanga na egwalweni lwembali yamakhosi ako-Israyeli?"},{"book":"1 AmaKhosi","chapter":"15","verse":"32","text":"Kwaba lempi phakathi kuka-Asa loBhasha inkosi yako-Israyeli ngesikhathi sonke sokubusa kwabo."},{"book":"1 AmaKhosi","chapter":"15","verse":"33","text":"Ngomnyaka wesithathu ka-Asa inkosi yakoJuda, uBhasha indodana ka-Ahija waba yinkosi yalo lonke elako-Israyeli laseThiza, njalo wabusa iminyaka engamatshumi amabili lane."},{"book":"1 AmaKhosi","chapter":"15","verse":"34","text":"Wona phambi kukaThixo, wahamba ngendlela kaJerobhowamu lezono zakhe, lezo abangela u-Israyeli ukuthi azenze."}]}