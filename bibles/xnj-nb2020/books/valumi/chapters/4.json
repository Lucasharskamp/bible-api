{"data":[{"book":"Valumi","chapter":"4","verse":"1","text":"Hinu tijova wuli, ndava ya Ibulahimu gogo witu? Ajiwulili kyani?"},{"book":"Valumi","chapter":"4","verse":"2","text":"Muni ngati Ibulahimu avalangiwi ubwina palongolo ya Chapanga kwa gala geakitili, ngaavili na chindu cha kumekela, nambu lepi palongolo ya Chapanga."},{"book":"Valumi","chapter":"4","verse":"3","text":"Ndava muni Mayandiku Gamsopi gijova, “Ibulahimu amusadiki Chapanga, ndi mwene Chapanga amuyidikili kuvya mbwina palongolo yaki.”"},{"book":"Valumi","chapter":"4","verse":"4","text":"Muhenga lihengu ilipwa luhuna, luhuna lwaki lepi njombi nambu ndi chindu cheiganikiwa kupewa."},{"book":"Valumi","chapter":"4","verse":"5","text":"Nambu mundu mwangahuvalila matendu gaki mwene, nambu akumsadika Chapanga mweakuvakita vabudanu kuvya vangabuda, hinu Chapanga akuyidakila sadika ya mundu mwenuyo, akumyidakila kuvya mbwina palongolo yaki."},{"book":"Valumi","chapter":"4","verse":"6","text":"Na mwene Daudi ajovili chindu chichichi, luheku lwa mundu yula Chapanga mweakumyidakila kuvya mbwina palongolo yaki changalola matendu gaki."},{"book":"Valumi","chapter":"4","verse":"7","text":"“Vamotisiwi vala vevalekekiswi uhakau wavi,"},{"book":"Valumi","chapter":"4","verse":"8","text":"Amotisiwi mundu yula, ndi BAMBU ivalanga lepi kubuda kwaki.”"},{"book":"Valumi","chapter":"4","verse":"9","text":"Wu, kumotisiwa kwenuko yeajovili Daudi ndi vandu vevadumwili jandu vene? Lepi mewawa vandu vangadumula jandu. Ngati chenalongolili kujova, “Ibulahimu amsadiki Chapanga na kwa sadika yaki Chapanga amvalangili kuvya mbwina palongolo yaki.”"},{"book":"Valumi","chapter":"4","verse":"10","text":"Wu, Ibulahimu ayidakiwi kuvya mbwina palongolo ya Chapanga peavi akona kudumula jandu amala peamali kudumula jandu? Kwakona kudumuliwa jandu, na lepi peamalili kudumuliwa jandu."},{"book":"Valumi","chapter":"4","verse":"11","text":"Ibulahimu adumwili jandu mwanakandahi, na kudumula jandu kwaki kwavili ulangisu kuvya Chapanga amyidikili kuvya mbwina ndava ya kusadika kwaki kwakona kudumula jandu. Hinu, Ibulahimu avi Dadi wa vandu voha vevakumsadika Chapanga, hati ngati vangadumula jandu, muni Chapanga avavalangila ubwina palongolo yaki."},{"book":"Valumi","chapter":"4","verse":"12","text":"Mewawa Ibulahimu ndi Dadi wa vala vevadumwili jandu, nambu lepi ndava ya kudumula jandu ndu, ndi ndava vilanda njila yilayila ya sadika yeavi nayu Dadi witu Ibulahimu kwakona angadumula jandu."},{"book":"Valumi","chapter":"4","verse":"13","text":"Ndava muni chealagini Chapanga kuvya yati ukuuhala mulima yabweli lepi kwa Ibulahimu amala mu chiveleku chaki kwa kuyidakila Malagizu nambu mu njila ya kuvya mbwina palongolo ya Chapanga yeyibwela kwa sadika."},{"book":"Valumi","chapter":"4","verse":"14","text":"Ngati chealagazili Chapanga chipokelewa na vandu veviyidakila Malagizu ndu, hinu sadika chindu lepi."},{"book":"Valumi","chapter":"4","verse":"15","text":"Malagizu gileta ligoga la Chapanga, malagizu ngati kawaka, ngakuvi lepi kudenya Malagizu."},{"book":"Valumi","chapter":"4","verse":"16","text":"Ndava yeniyo, chila chealagini Chapanga chibwela kwa sadika, genago geajovili gihuma mu ubwina waki, na ndi ulangisu wa kulangisa kuvya ndi chakaka kulagana kwenuko ndava ya viveleku vyaki, lepi ndava ya vala vevikamula Malagizu ndu, ndi mewawa kwa vevisadika ngati cheakitili Ibulahimu, mweavili Dadi witu tavoha."},{"book":"Valumi","chapter":"4","verse":"17","text":"Ngati Mayandiku Gamsopi chegijova, “Nikuhagwili uvyai Dadi wa makabila gamahele.” Mwene ndi Dadi witu palongolo ya Chapanga mweamsadiki. Chapanga mweakuvapela vevafwili wumi, na kwa amuli yaki, vindu vyangavya vivya."},{"book":"Valumi","chapter":"4","verse":"18","text":"Hati payavili kawaka chindu chechamkitili Ibulahimu ahuvalila chila chealagini Chapanga, Ibulahimu amusadiki Chapanga na kulihuvalila lilaganu, ndi akavya dadi wa makabila goha. Ngati Mayandiku Gamsopi chegijova, “Chiveleku chaku yati chivya chamahele ngati ndondo.”"},{"book":"Valumi","chapter":"4","verse":"19","text":"Ibulahimu avili mgogolo neju, miyaka yahegalili miya yimonga nambu mwene asadiki neju, hati ngati amanyili ihotola lepi kupata mwana ndava higa yaki yavili ngati yifwili, na mdala waki Sala avili ngaveleka,"},{"book":"Valumi","chapter":"4","verse":"20","text":"Ibulahimu alekili lepi kulisadika lilaganu la Chapanga na alyungi lyungili lepi apatili makakala ndava ya sadika yaki, akamulumba Chapanga."},{"book":"Valumi","chapter":"4","verse":"21","text":"Chakaka amanyili ngati Chapanga ihotola kugakita gala gealagini nayu."},{"book":"Valumi","chapter":"4","verse":"22","text":"Ndava ya sadika yaki, “Chapanga amvalangili Ibulahimu kuvya mundu mbwina palongolo yaki.”"},{"book":"Valumi","chapter":"4","verse":"23","text":"Malovi aga, “Avalangiwi ubwina palongolo ya Chapanga,” Gayandikwi lepi ndava ya Ibulahimu mwene,"},{"book":"Valumi","chapter":"4","verse":"24","text":"genaga tayandikiwi tete vetivalangiwi vabwina palongolo ya Chapanga, tete vetikumsadika amuyukisi Yesu, BAMBU witu, kuhuma kwevafwili."},{"book":"Valumi","chapter":"4","verse":"25","text":"Mwene awusiwi akomiwa ndava ya kubuda kwitu, kangi ayukili muni tivalangiwa kuvya tavabwina palongolo ya Chapanga."}]}