{"data":[{"book":"1 Korintofo","chapter":"14","verse":"1","text":"Ɔdɔ na ɛsɛ sɛ mohwehwɛ akyi kwan. Momma mo koma mpere nhwehwɛ Honhom akyɛde no, ne titiriw no nkɔmhyɛ."},{"book":"1 Korintofo","chapter":"14","verse":"2","text":"Onipa a ɔka kasa foforo no nkasa nkyerɛ nnipa, na mmom ɔkasa kyerɛ Onyankopɔn, efisɛ obiara nte asɛm a ɔka no ase. Ɔnam Honhom no tumi so ka nokware mu ahintasɛm."},{"book":"1 Korintofo","chapter":"14","verse":"3","text":"Nanso onipa a ɔhyɛ nkɔm no kasa kyerɛ nnipa, boa wɔn, hyɛ wɔn nkuran, kyekye wɔn werɛ."},{"book":"1 Korintofo","chapter":"14","verse":"4","text":"Onipa a ɔka kasa foforo no boa ɔno ankasa ne ho, nanso onipa a ɔhyɛ nkɔm no boa asafo no nyinaa."},{"book":"1 Korintofo","chapter":"14","verse":"5","text":"Ɛwɔ mu sɛ mepɛ sɛ mo nyinaa ka kasa foforo de, nanso mepɛ sɛ mo nyinaa nya akyɛde a ɛbɛma mo ahyɛ nkɔm. Efisɛ onipa a ɔhyɛ nkɔm no ho hia yiye kyɛn onipa a ɔka kasa foforo no, gye sɛ obi wɔ hɔ a ɔbɛkyerɛ ase, ma aboa asafo no nyinaa."},{"book":"1 Korintofo","chapter":"14","verse":"6","text":"Enti anuanom, sɛ meba mo nkyɛn na meka kasa foforo a, mfaso bɛn na mubenya wɔ me ho? Morennya hwee gye sɛ meda Onyankopɔn ahintasɛm adi anaa meda osuahu bi adi, anaa meka nsɛm ma ɛkanyan mo, anaa mekyerɛkyerɛ mo."},{"book":"1 Korintofo","chapter":"14","verse":"7","text":"Saa ara nso na nneɛma a nkwa nni mu, te sɛ abɛn anaa sanku a wɔde bɔ nnwom no, sɛ nnwom no bɔ no mu anna hɔ a, obiara rente ne dɛ."},{"book":"1 Korintofo","chapter":"14","verse":"8","text":"Na sɛ nea ɔhyɛn akobɛn no nso anhyɛn no yiye a, hena na obesiesie ne ho akɔ ɔko?"},{"book":"1 Korintofo","chapter":"14","verse":"9","text":"Saa ara nso na mibisa se, sɛ moka kasa foforo a emu nna hɔ a, ɛbɛyɛ dɛn na obi ate asɛm a moka no ase? Mo nsɛm no bɛyera wɔ mframa mu."},{"book":"1 Korintofo","chapter":"14","verse":"10","text":"Ɔkasa ahorow bebree na ɛwɔ wiase, nanso emu biara nni hɔ a ntease nni mu."},{"book":"1 Korintofo","chapter":"14","verse":"11","text":"Na sɛ mente kasa a obi ka no ase a, nea ɔreka saa kasa no bɛyɛ ɔhɔho ama me, na me a meretie no nso, mayɛ ɔhɔho ama no."},{"book":"1 Korintofo","chapter":"14","verse":"12","text":"Esiane sɛ mopere sɛ mubenya Honhom no akyɛde no nti, ɛsɛ sɛ mohwehwɛ nea ɛbɛboa asafo no ama agyina yiye."},{"book":"1 Korintofo","chapter":"14","verse":"13","text":"Ɛsɛ sɛ obi a ɔka kasa foforo no bɔ mpae na otumi kyerɛ nsɛm a ɔka no ase."},{"book":"1 Korintofo","chapter":"14","verse":"14","text":"Sɛ meka kasa foforo bɔ mpae a, me honhom bɔ saa mpae no, nanso mʼadwene mmoa."},{"book":"1 Korintofo","chapter":"14","verse":"15","text":"Dɛn na afei ɛsɛ sɛ meyɛ? Mede me honhom bɛbɔ mpae, na mede me ntease bɛbɔ mpae nso; mede me honhom bɛto dwom, nanso mede me ntease nso bɛto bi."},{"book":"1 Korintofo","chapter":"14","verse":"16","text":"Sɛ wonam honhom nko so da Onyankopɔn ase a, ɛbɛyɛ dɛn na obi a ɔka nhyiamu no ho no betumi agye wʼaseda mpae no so se, “Amen” bi? Ɔkwan biara nni hɔ a ɔbɛfa so ate nea woreka no ase."},{"book":"1 Korintofo","chapter":"14","verse":"17","text":"Sɛ ɛba saa a, na wʼaseda mpae a worebɔ Onyankopɔn no ye sɛ dɛn ara mpo a, ɛremmoa onipa a ɔka wo ho no wɔ ɔkwan biara so."},{"book":"1 Korintofo","chapter":"14","verse":"18","text":"Meda Onyankopɔn ase sɛ meka kasa foforo sen mo a mowɔ ha nyinaa."},{"book":"1 Korintofo","chapter":"14","verse":"19","text":"Nanso asafo mu som no, mɛpɛ sɛ mɛka kasa mmaako mmaako anum pɛ a mobɛte ase na moagyina so atumi akyerɛ afoforo ade, sen sɛ mɛka nsɛm mpempem wɔ kasa foforo mu."},{"book":"1 Korintofo","chapter":"14","verse":"20","text":"Monnnwene sɛ mmofra, anuanom; nanso sɛ yɛka bɔne ho asɛm de a, monyɛ mo ho sɛ mmofra. Nanso munnwen sɛ mmadwemma."},{"book":"1 Korintofo","chapter":"14","verse":"21","text":"Kyerɛwsɛm no ka se,"},{"book":"1 Korintofo","chapter":"14","verse":"22","text":"Kasa foforo no yɛ wɔn a wonni gyidi no nsɛnkyerɛnne na Onyame asɛnka no nso yɛ gyidifo nsɛnkyerɛnne."},{"book":"1 Korintofo","chapter":"14","verse":"23","text":"Sɛ asafo no nyinaa hyia na obiara fi ase ka kasa foforo na sɛ ahɔho anaa wɔn a wonni gyidi fra mo mu a, munnye nni sɛ wɔbɛka sɛ moabobɔ adam?"},{"book":"1 Korintofo","chapter":"14","verse":"24","text":"Nanso sɛ mo nyinaa na moka Onyankopɔn asɛm na sɛ obi a onni gyidi anaa onipa foforo bi bɛfra mo mu a, nsɛm a ɔbɛte no bɛma wanu ne ho wɔ ne bɔne ho. Nsɛm a ɔte no bebu no atɛn"},{"book":"1 Korintofo","chapter":"14","verse":"25","text":"na ne kokoamsɛm bɛda adi, na obebu nkotodwe asom Onyankopɔn na waka ne bɔne se, “Nokware ni, Onyankopɔn ka yɛn ho wɔ ha!”"},{"book":"1 Korintofo","chapter":"14","verse":"26","text":"Anuanom, nsɛm a meka yi kyerɛ dɛn? Sɛ muhyia sɛ moresom a, obi to dwom; obi kyerɛkyerɛ; obi da Onyankopɔn ahintasɛm adi; obi ka kasa foforo na ɔfoforo nso akyerɛkyerɛ ase. Ɛsɛ sɛ biribiara boa asafo no nkɔso."},{"book":"1 Korintofo","chapter":"14","verse":"27","text":"Sɛ obi pɛ sɛ ɔka kasa foforo a, aboro so koraa no, ɛsɛ sɛ ɛyɛ nnipa bɛyɛ baanu anaa baasa. Ɔbaako kasa wie a, na ɔfoforo nso akasa, na obi nso akyerɛkyerɛ nsɛm a waka no ase."},{"book":"1 Korintofo","chapter":"14","verse":"28","text":"Na sɛ obi nni hɔ a ɔbɛkyerɛ kasa foforo yi ase de a, ɛsɛ sɛ onipa a ɔka saa kasa no yɛ komm wɔ nhyiamu no ase na ɔkasa kyerɛ ne ho ne Onyankopɔn."},{"book":"1 Korintofo","chapter":"14","verse":"29","text":"Nnipa baanu anaa baasa a Onyankopɔn asɛm no wɔ wɔn nkyɛn no na ɛsɛ sɛ wɔkasa na wɔn a aka no nso atie adwene ho."},{"book":"1 Korintofo","chapter":"14","verse":"30","text":"Na sɛ obi a ɔte hɔ no nso nya asɛm fi Onyankopɔn nkyɛn a, ɛsɛ sɛ onipa a ɔrekasa no gyae kasa."},{"book":"1 Korintofo","chapter":"14","verse":"31","text":"Ɛsɛ sɛ mo nyinaa ka Onyankopɔn asɛm no mmaako mmaako sɛnea mo nyinaa benya osuahu bi ne nkuranhyɛ."},{"book":"1 Korintofo","chapter":"14","verse":"32","text":"Ɛsɛ sɛ nkɔmhyɛni no pene so gyae ma ɔfoforo nso kasa."},{"book":"1 Korintofo","chapter":"14","verse":"33","text":"Efisɛ Onyankopɔn mfrɛɛ yɛn sɛ yɛmmɛyɛ basabasa, na mmom asomdwoepɛfo. Sɛnea ɛte wɔ Onyankopɔn asafo mu no."},{"book":"1 Korintofo","chapter":"14","verse":"34","text":"Ɛsɛ sɛ mmea a wɔwɔ asafo mu no yɛ komm wɔ asafo no nhyiamu ase. Wonni ho kwan sɛ wɔkasa, sɛnea Mose mmara no kyerɛ no."},{"book":"1 Korintofo","chapter":"14","verse":"35","text":"Sɛ wɔrehwehwɛ biribi mu ahu a, wommisa wɔn kununom wɔ fie. Ɔbea kasa wɔ asafo nhyiamu ase a, ɛyɛ animguase."},{"book":"1 Korintofo","chapter":"14","verse":"36","text":"Anaa mofa no sɛ Onyankopɔn asɛm no fi mo nkyɛn? Anaa mo nko ara mo nkyɛn na efi?"},{"book":"1 Korintofo","chapter":"14","verse":"37","text":"Sɛ obi susuw sɛ ɔyɛ odiyifo anaa ɔwɔ honhom akyɛde a, ɛsɛ sɛ ɔte ne ho ase sɛ, “Nsɛm a merekyerɛw yi, Awurade na ɔhyɛɛ me sɛ menkyerɛw.”"},{"book":"1 Korintofo","chapter":"14","verse":"38","text":"Enti sɛ ontie eyi a, ɛno de munntie ɔno nso."},{"book":"1 Korintofo","chapter":"14","verse":"39","text":"Enti anuanom, mompere sɛ mobɛhyɛ nkɔm, nanso monnnyae sɛ mobɛka kasa foforo."},{"book":"1 Korintofo","chapter":"14","verse":"40","text":"Ɛsɛ sɛ moyɛ biribiara wɔ ne kwan so."}]}