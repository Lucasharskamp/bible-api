{"data":[{"book":"Yakobo","chapter":"1","verse":"1","text":"Nze Yakobo, omuddu wa Katonda ne Mukama waffe Yesu Kristo, mpandiikira ebika ekkumi n’ebibiri ebyasaasaana, nga mbalamusa."},{"book":"Yakobo","chapter":"1","verse":"2","text":"Baganda bange, mulowoozenga byonna okuba essanyu, bwe mukemebwanga mu ngeri ezitali zimu"},{"book":"Yakobo","chapter":"1","verse":"3","text":"nga mumanyi ng’okugezesebwa kw’okukkiriza kwammwe kuleeta okugumiikiriza."},{"book":"Yakobo","chapter":"1","verse":"4","text":"Omulimu gw’okugumiikiriza bwe gutuukirira, ne mulyoka mufuuka abatuukiridde era abakulidde ddala mu mwoyo, nga temulina kibabulako."},{"book":"Yakobo","chapter":"1","verse":"5","text":"Naye obanga omuntu yenna ku mmwe aweebuka mu magezi, asabenga Katonda agabira bonna atakayuka, galimuweebwa."},{"book":"Yakobo","chapter":"1","verse":"6","text":"Kyokka amusabenga mu kukkiriza, nga tabuusabuusa, kubanga oyo abuusabuusa ali ng’ejjengo ery’oku nnyanja erisundibwa empewo."},{"book":"Yakobo","chapter":"1","verse":"7","text":"Omuntu ng’oyo bw’atasaba na kukkiriza tasuubira Mukama kumuwaayo kintu kyonna."},{"book":"Yakobo","chapter":"1","verse":"8","text":"Kubanga omuntu ow’emyoyo ebiri, buli gy’adda tanywererayo."},{"book":"Yakobo","chapter":"1","verse":"9","text":"Owooluganda atalina bintu bingi mu nsi muno asaana yeenyumirize, kubanga agulumizibbwa."},{"book":"Yakobo","chapter":"1","verse":"10","text":"N’omugagga tasaana anyiige ng’ebintu bye bimukendezebbwaako, kubanga naye aliggwaawo ng’ekimuli eky’omuddo bwe kiggweerera."},{"book":"Yakobo","chapter":"1","verse":"11","text":"Kubanga enjuba bw’evaayo n’eyaka n’ebbugumu lyayo eringi, omuddo gukala n’ekimuli kyagwo ne kiwotoka ne kigwa, n’obulungi bw’endabika yaakyo ne buggwaawo; n’omugagga bw’atyo bw’aliggwaawo, ng’ali mu mirimu gye."},{"book":"Yakobo","chapter":"1","verse":"12","text":"Alina omukisa omuntu agumira okukemebwa, kubanga bw’alimala okusiimibwa aliweebwa engule ey’obulamu Katonda gye yasuubiza abo abamwagala."},{"book":"Yakobo","chapter":"1","verse":"13","text":"Omuntu yenna bw’akemebwanga, tagambanga nti, “Katonda ye yankemye,” kubanga Katonda takemebwa, era naye yennyini takema muntu n’omu."},{"book":"Yakobo","chapter":"1","verse":"14","text":"Naye buli muntu akemebwa ng’okwegomba kwe okubi, bwe kuli, n’asendebwasendebwa."},{"book":"Yakobo","chapter":"1","verse":"15","text":"Okwegomba okwo bwe kumala okuba olubuto, ne kuzaala ekibi, n’ekibi bwe kikula ne kizaala okufa."},{"book":"Yakobo","chapter":"1","verse":"16","text":"Noolwekyo, abooluganda abaagalwa, temulimbibwalimbibwanga."},{"book":"Yakobo","chapter":"1","verse":"17","text":"Buli kirabo ekirungi ekituukiridde, kiva mu ggulu eri Kitaffe, eyatonda eby’omu bbanga ebyaka, atakyukakyuka newaakubadde okwefuula ekirala."},{"book":"Yakobo","chapter":"1","verse":"18","text":"Yalondawo ku bubwe yekka okutuzaala, ng’ayita mu kigambo eky’amazima, tulyoke tubeere ng’abaana be ababereberye mu lulyo lwe oluggya."},{"book":"Yakobo","chapter":"1","verse":"19","text":"Ekyo mukimanye abooluganda abaagalwa! Buli muntu abeerenga mwangu wa kuwulira, kyokka alemenga kubuguutana kwogera, era alemenga kwanguwa kunyiiga."},{"book":"Yakobo","chapter":"1","verse":"20","text":"Kubanga obusungu bw’omuntu tebumuweesa butuukirivu bwa Katonda."},{"book":"Yakobo","chapter":"1","verse":"21","text":"Kale mulekenga emize gyonna, n’ekibi ekyasigala mu mmwe, mwanirize n’obuwombeefu ekigambo ekyasigibwa ekiyinza okulokola emyoyo gyammwe."},{"book":"Yakobo","chapter":"1","verse":"22","text":"Mubeerenga bakozi ba kigambo, so si abakiwulira ne batakikola, nga mwerimbarimba."},{"book":"Yakobo","chapter":"1","verse":"23","text":"Kubanga omuntu awuliriza ekigambo naye n’atakigondera, afaanana ng’omuntu eyeeraba mu ndabirwamu;"},{"book":"Yakobo","chapter":"1","verse":"24","text":"bw’ava mu ndabirwamu, amangwago ne yeerabira nga bw’afaananye."},{"book":"Yakobo","chapter":"1","verse":"25","text":"Naye oyo atunula enkaliriza mu tteeka ettuufu erituukiridde erireetera abantu eddembe, n’alinyikiririramu tajja kukoma ku kulijjukiranga kyokka, naye ajjanga kukola bye ligamba, era anaaweebwanga omukisa mu buli ky’akola."},{"book":"Yakobo","chapter":"1","verse":"26","text":"Omuntu yenna bwe yeerowooza nga wa ddiini, naye n’atafuga lulimi lwe, aba yeerimba, n’eddiini ye teriiko ky’egasa."},{"book":"Yakobo","chapter":"1","verse":"27","text":"Eddiini entuufu etaliiko bbala mu maaso ga Katonda Kitaffe, y’eyo ey’omuntu alabirira bamulekwa ne bannamwandu era nga yeekuuma ensi gy’alimu ereme kumuletako bbala."}]}