{"data":[{"book":"Luka","chapter":"18","verse":"1","text":"Paahi, Yesu nkaahimiachera nlhikaaniho no weettuchiha wiira ikatema yonkhaye anthananiya akhalhe anlhapelhaka Nlhuku wo uhocha ntu."},{"book":"Luka","chapter":"18","verse":"2","text":"Nkeera, “Iwani i naneshe ahaawo Ohukumulha mmoka ahanthimicha Nlhuku mena waalhoha attu."},{"book":"Luka","chapter":"18","verse":"3","text":"Ni wowo akhalhaka anankhwelhi aawa kila ikatema uwaalhepelhani aakavihe apatte yaahuvelha aya, eeraka, ‘Nkikavihe kipatte ikekhia inohuvelha aka ukhuma wa mmalhaponi aka!’"},{"book":"Luka","chapter":"18","verse":"4","text":"Wo mahuku menchi Ohukumulha ayo yaari akhotaka, nansho wo umalhihera nkeera aneneru munrimani mwaya, ‘Inakhalhaka akimoovaka Nlhuku ama waalhoha attu,"},{"book":"Luka","chapter":"18","verse":"5","text":"nansho wo nlhatu wo uhuvihiya chinene ni anankhwelhi alha, kinowenkelha ikekhia aya. Kaahiireke chiicho anoothepa ukinyoonyiha, ni ukoocheeha!’ ”"},{"book":"Luka","chapter":"18","verse":"6","text":"Athithi nkayaathepa wulhumacha, “Paahi mwiiweke etu, chenre aya wo wulhumacha yayo o uhukumulha o uhilhoka ayo."},{"book":"Luka","chapter":"18","verse":"7","text":"Chani etu, Nlhuku khanowa aalhakelhaka ikekhia attu athanlhiye, anomunlhelha kila nihuku uthana ni uhiyu? Chani noocherewa waavaha inonlhelha aya?"},{"book":"Luka","chapter":"18","verse":"8","text":"Kinouhimeriani wiira, nowaavaha ikekhia wo uhicherewa. Nansho chani, Mwaana a Ntu nowa aaphwanya attu o nrima vanohalha awe uwa?”"},{"book":"Luka","chapter":"18","verse":"9","text":"Yesu nkaahimiacha tho nna nlhikaaniho nna wa attu eecherumelhelha woona urera nrima ni waaveehacha attu akina."},{"book":"Luka","chapter":"18","verse":"10","text":"“Ahaawo attu elhi aarweelhe u Inupa ya Nlhuku uulhapelhani, amoka yaari Afarisayo, ni akina yaari olhiviha ikhodi."},{"book":"Luka","chapter":"18","verse":"11","text":"“Afarisayo nkeemelha vachereshere vo vekha aya, nkaalhapelha munrimani, ‘Kinoushukuru Nlhuku, ukhalhawaya akirii thoko akina o uhilhoka, akihiwe ntu omenyekha mena owiiya mena ntu o ishembwere thoko attu akina chiri aya. Kinooshukuru tho akirii thoko ntu olhiviha ikhodi emenlhe ulha va."},{"book":"Luka","chapter":"18","verse":"12","text":"Kinoottuka mahuku melhi kila ijuma, kikumihaka ikikhumi yo nhakhu kinopatta aka.’"},{"book":"Luka","chapter":"18","verse":"13","text":"“Nansho olhiviha ikhodi ayo, eemenlhe utayi oochelhaka upathusha miitho wiirimu, nansho echaataka vakhakaachani onlhaka ahiyereriye, eeraka, ‘Nlhuku nkoonelhe ikiriri mii ntu o uwonya va!’ ”"},{"book":"Luka","chapter":"18","verse":"14","text":"Kinouhimeriani wiira, “Ntu olhiviha ikhodi ulhe aahokolheelhe uwani naalhakelhiye ikekhia. Nansho kuhiwe wa Afarisayo ayo, ukhalhawaya kila neewelhiha nookurushiya, ni kila neekurusha noowelhihiya.”"},{"book":"Luka","chapter":"18","verse":"15","text":"Attu nkayammwiihera Yesu ashaana ashinkani awe eesheracha miono chawe. Owiittucha vonne aya nkaachiichihacha ni waachacheracha."},{"book":"Luka","chapter":"18","verse":"16","text":"Nansho Yesu nkeehanacha eeraka, “Mwaahiye ashaana ashinkani ayo we uwannyaka, mena nhaachiichihe, ukhalhawaya Imwene ya Nlhuku phi yawaya attu thoko alha."},{"book":"Luka","chapter":"18","verse":"17","text":"Muupuwelheke wo ikekhiaye wiira, ntu riyoothe hinopochera Imwene ya Nlhuku thoko mwaana mwankani khanowa aakhelha mwiimweneni.”"},{"book":"Luka","chapter":"18","verse":"18","text":"Nholhelhi mmoka a Ayahudi nkankoha Yesu, “Owiittuchiha orera nrima, kipangeke ittu yaani kipatte ukumi wo uhimalha?”"},{"book":"Luka","chapter":"18","verse":"19","text":"Yesu ni uyo nkaakoha, “Chani woonaka nnokiihana orera nrima? Khaawo ri orera nrima ahikhalhe Nlhuku vekha awe."},{"book":"Luka","chapter":"18","verse":"20","text":"Nhochuwelha malheheriyo, ‘Nhilhavelhave, nhiive, nhiiye, nhimwootherie ntu, mwaathimicheke athumwaninyu ni anumwaninyu.’ ”"},{"book":"Luka","chapter":"18","verse":"21","text":"Nholhelhi uyo nkeera, “Mii kihovara yayo meettuchiho ayo toka kinari mwanhima.”"},{"book":"Luka","chapter":"18","verse":"22","text":"Yesu veewilhe awe, nkaamwirelha, “Nhohalhiha nimoka nnothananiya inyu upanga. Nthumiheke chittu chinyu chonkhaye ni nchurukhu uyo mwaavaheke amashikini, ni inyu nnowiishungera nhakhu wiirimu, mwamalhaka vavawo nkittwareke.”"},{"book":"Luka","chapter":"18","verse":"23","text":"Nansho ntu ulhe veewilhe awe chiicho, nkaakelhiya ichuku chinene, ukhalhawaya aari ntu o nhakhu chinene."},{"book":"Luka","chapter":"18","verse":"24","text":"Yesu nkoona ichuku chawe nkaamwirelha, “Vari voorikarika chinene attu o nhakhu ukelha wi Imwene ya Nlhuku!"},{"book":"Luka","chapter":"18","verse":"25","text":"Eiyo, khavanorikarika wa ingamiya uperetta va niitho no ntotto, kuliko wa ntu o nhakhu ukelha wi Imwene ya Nlhuku.”"},{"book":"Luka","chapter":"18","verse":"26","text":"Attu yeewa nkayeera, “Mpani etu, nohalha ulhama?”"},{"book":"Luka","chapter":"18","verse":"27","text":"Yesu nkaakhulha, “Chihinooria wa nttuni, chinowooria wa Nlhuku.”"},{"book":"Luka","chapter":"18","verse":"28","text":"Paahi Napeturo nkayeera, “Mwooneke etu, hii nihohiya kila ittu ni uuttwarani inyuva.”"},{"book":"Luka","chapter":"18","verse":"29","text":"Yesu nkeerelha attu onkhaye, “Eiyo, ikekhia kinouhimeriani, ntu riyoothe hilhe inupa awe ama amwaarawe ama ashihima awe ama manyanaangoro awe ama ashaana awe wo uttwara Imwene ya Nlhuku"},{"book":"Luka","chapter":"18","verse":"30","text":"nowa upochera menchi wo upwaha ilha ikatema ilha ni ukumi wo uhimalha ikatema inowa.”"},{"book":"Luka","chapter":"18","verse":"31","text":"Yesu nkaakusha owiittucha khumi ni elhi vathetho nkeerelha, “Mwiiwelhelheke! Vano ninorwaa Uyerusalemu, wowo kila ittu ilhepiye ni anamilhohi imwaachaka Mwaana a Ntu inokootimira."},{"book":"Luka","chapter":"18","verse":"32","text":"Nokoohelhiya mmathathani mwa attu ahiri Ayahudi anohalha umpangelhacha ncheche ni unruwana ni unshuwelha ishenye."},{"book":"Luka","chapter":"18","verse":"33","text":"Anokoomwaata ni umwiiva, nansho nihuku no neraru noohihimmwa.”"},{"book":"Luka","chapter":"18","verse":"34","text":"Nansho owiittucha khayaari achuwelhaka yoyo mwaha uyo, maana aya aari anavithiye, ahichuwelhaka ittu yaahimia awe Yesu."},{"book":"Luka","chapter":"18","verse":"35","text":"Yesu vaatameria awe Uyeriko, nkamphwanya ntu mmoka ohoona aakhanlhe vachereshere iphiro, avekelhaka."},{"book":"Luka","chapter":"18","verse":"36","text":"Veewa awe attu enchi aviraka nkaakoha, “Anaa urini?”"},{"book":"Luka","chapter":"18","verse":"37","text":"Nkaakhulhiya wiira, “Yesu o Unazareti phi novira.”"},{"book":"Luka","chapter":"18","verse":"38","text":"Nkaakhuwelha eeraka, “Yesu! Mwaana a Adaudi ukoonelhe ikiriri!”"},{"book":"Luka","chapter":"18","verse":"39","text":"Attu yaaholhenlhe ayo nkayanchachera wiira amaalhe. Nansho uyo nkaathepa ukhuwelha, “Mwaana a Adaudi, ukoonelhe ikiriri!”"},{"book":"Luka","chapter":"18","verse":"40","text":"Yesu nkeemelha ni ulhehera wiira ehaniye. Vaawiihiye awe, Yesu nkankoha,"},{"book":"Luka","chapter":"18","verse":"41","text":"“Unothanana kuupangelheke ittu yaani?”"},{"book":"Luka","chapter":"18","verse":"42","text":"Yesu nkaamwirelha, “Uvahiyeke woona etu! Nrima awo uhoolhamiha.”"},{"book":"Luka","chapter":"18","verse":"43","text":"Yeyo ikatema, ohoona ulhe nkoona, nkanttwara Yesu uno anthimichaka Nlhuku. Attu onkhaye vonne aya, nkayanthimicha Nlhuku."}]}