{"data":[{"book":"Ntandiliko","chapter":"40","verse":"1","text":"Mahiku fulani bada ya mambo anelo, maafisa vavili vachintumikila Falao, nfalume wa Misili, nkunkosela Falao, nang'olo wao. Maafisa anevo yumo ávele nkwímilila nkulu wa vikimbilo vya nfalume na yunji ávele nkútaleka nkulu wa mikate ya nfalume."},{"book":"Ntandiliko","chapter":"40","verse":"2","text":"Falao nkuvavisija anevo maafisa,"},{"book":"Ntandiliko","chapter":"40","verse":"3","text":"nkuvahungila muing'ande ya chitawala yanga Potifa, nkulu wa valinzi va paing'ande ya Falao, pachinu panahungwije Yusufu."},{"book":"Ntandiliko","chapter":"40","verse":"4","text":"Ayula nkulu wa valinzi nkuntandola Yusufu uchinga avatumikile anevo maafisa. Na anevo vanu nkuhungwa nnilungu kwa mahiku fulani."},{"book":"Ntandiliko","chapter":"40","verse":"5","text":"Bahi liduva limo chilo, ayula nkwímilila nkulu wa vikimbilo vya nfalume na ayula nkútaleka nkulu wa mikate ya nfalume, nkulota dindoto anemwo nnilungu, na kila munu álotile indoto yake ivêle na mana tofauti na ya nnyake."},{"book":"Ntandiliko","chapter":"40","verse":"6","text":"Yusufu papite ulyamba unavalola, ávakojije vammalele vavili vavèlè nnihindambi."},{"book":"Ntandiliko","chapter":"40","verse":"7","text":"Yusufu nkuvauja anevo maafisa vanahungwîje pamo nanang'e muing'ande ya chitawala ya nang'olo wake kuchidoni, “Mwadachi nelo mùikele nnihindambi?”"},{"book":"Ntandiliko","chapter":"40","verse":"8","text":"Vanang'o nkunnyang'ula kuchidoni, “Tùvele na lipamba ing'anya tùlotile dindoto na nanga munu ahulûla kutuhaulila mana lake.” Yusufu nkuvahaulila kuchidoni, “Kuhaula mana la indoto tenda madengo la Nnungu? Bahi njaulile nangu dindoto dyenu.”"},{"book":"Ntandiliko","chapter":"40","verse":"9","text":"Bahi ayula nkwímilila nkulu wa vikimbilo vya nfalume nkunsimulila Yusufu indoto yake wachidoni, “Muindoto yangu ngúuwene nzabibu muyo mwangu,"},{"book":"Ntandiliko","chapter":"40","verse":"10","text":"unavele na dinavi dinatu. Kwa mwanda umo, anewo nzabibu nkuhipuka mahamba, na dinduva dyake nkulikusumbula na kuhumila zabibu, na anedyo zabibu nkuula upala."},{"book":"Ntandiliko","chapter":"40","verse":"11","text":"Munkono mwangu ngúnyakwile chikombe changa nfalume, bahi nangu nkuditwala adila zabibu, nkudiminyila nchikombe anecho, nkumwing'a nfalume.”"},{"book":"Ntandiliko","chapter":"40","verse":"12","text":"Yusufu nkunnyaulila kuchidoni, “Mana la indoto yako nni aino, anedyo dinavi dinatu ni maduva matatu."},{"book":"Ntandiliko","chapter":"40","verse":"13","text":"Nniduva lyatatu, Falao achiakuhumye nnilungu na kukuuija kavila mmadengo lako. Uchiumwing'e kavila Falao chikombe chake muchi chúchitenda anepo patandi."},{"book":"Ntandiliko","chapter":"40","verse":"14","text":"Henga paumbejaliwa mmambo lako, chonde ngùyuwa unanguluvalile. Ungutendele lambone na kungulonjelela kwanga nfalume uchinga ngupate kuhuma nnilungu amuno."},{"book":"Ntandiliko","chapter":"40","verse":"15","text":"Kwa kuva, nangu ngútwaliwije kwa dimongo kuhaloka nchilambo cha Vaeblaniya, na apano pa Misili nanga chinu chohecho chingútendìlè chakungutenda nguhungwe nnilungu.”"},{"book":"Ntandiliko","chapter":"40","verse":"16","text":"Ayula nkútaleka nkulu wa mikate pawene kuva mana la indoto yahumije Yusufu ni ya mambo lambone nkunnyaulila Yusufu kuchidoni, “Ata nanangu ngùlotile indoto! Muindoto yangu ngùlotile ngunyakwìlè vikapu vitatu vya mikate mmuti mwangu."},{"book":"Ntandiliko","chapter":"40","verse":"17","text":"Nchikapu cha muha, múvele aina dyohe dya mikate kwajili ya Falao. Henga vyuni nkuva uvadadola mikate inavele nchikapu cha muha chingúnyakwìlè pamuti pangu!”"},{"book":"Ntandiliko","chapter":"40","verse":"18","text":"Yusufu nkunnyaulila kuchidoni, “Mana la indoto yako nni aino, anevyo vikapu vitatu nni maduva matatu."},{"book":"Ntandiliko","chapter":"40","verse":"19","text":"Nniduva lyatatu, Falao achiakuhumye nnilungu, koka auchekete muti wako na kuupatika mmili wako munnandi, na vyuni vàmbekulya inyama ya mmili wako.”"},{"book":"Ntandiliko","chapter":"40","verse":"20","text":"Liduva lyatatu, lívele liduva lya ukumbuso wa kuvelekwa kwa Falao, bahi Falao nkuvatendela ing'ole maafisa vake vammalele. Nkunhumya nnilungu ayula nkwímilila nkulu wa vikimbilo vya nfalume na nkútaleka nkulu wa mikate, nkuvavika muyo mwa maafisa vake."},{"book":"Ntandiliko","chapter":"40","verse":"21","text":"Bahi ayula nkwímilila nkulu wa vikimbilo vya nfalume nkumuija mmadengo lake, uchinga apate kumwing'a kavila Falao chikombe chake cha chikimbilo."},{"book":"Ntandiliko","chapter":"40","verse":"22","text":"Henga ayula nkútaleka nkulu wa mikate nkumpatika munnandi, muchi Yusufu chanavahaulidile mana la dindoto dyao."},{"book":"Ntandiliko","chapter":"40","verse":"23","text":"Henga ayula nkwímilila nkulu wa vikimbilo vya nfalume áninnuvalila Yusufu, nanga panankumbukidile."}]}