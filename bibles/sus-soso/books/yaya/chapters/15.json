{"data":[{"book":"Yaya","chapter":"15","verse":"1","text":"«N misaalixi wuri bili nan na, n Baba Ala nan findixi a mɛɛnima ra."},{"book":"Yaya","chapter":"15","verse":"2","text":"Wuri bili salonyi naxee mu bogi raminima n bɛ, Ala e sɛgɛma nɛ. Salonyi naxee bogima, Ala xa e magbaran, alako e bogi xa gbo."},{"book":"Yaya","chapter":"15","verse":"3","text":"Wo tan naxee findixi na salonyie ra, wo ɲan bara rasɛniyɛn n ma masenyi saabui ra."},{"book":"Yaya","chapter":"15","verse":"4","text":"Wo lu n ma fe nɛ, alɔ n fan luma wo xa fe ki naxɛ. Sansi salonyi mu nɔma bogide a yɛtɛ ra xa a mu fatuxi sansi bili xa ma. Wo fan luma na ki nɛ, xa wo mu lu n ma fe."},{"book":"Yaya","chapter":"15","verse":"5","text":"N tan nan na Ala xa sansi bili ra, wo fan findixi na sansi salonyie nan na. Naxan na lu n ma fe, n fan lu a xa fe, a lu nɛ alɔ sansi salonyi naxan a bogi gbegbe raminima. Xa wo nun n tan xa mu a ra, wo tan mu nɔma fefe ra."},{"book":"Yaya","chapter":"15","verse":"6","text":"Xa naxan mu lu n ma fe, a luma nɛ alɔ sansi salonyi masɛgɛxi naxan wɔlɛma, a xara. Walikɛe nee malanma nɛ, e e wɔlɛ tɛ xɔɔra, e gan."},{"book":"Yaya","chapter":"15","verse":"7","text":"Xa wo lu n ma fe, n ma masenyie fan lu wo bɔɲɛ ma, wo na wa fefe xɔn, wo a maxandi. A rabama nɛ wo bɛ."},{"book":"Yaya","chapter":"15","verse":"8","text":"N Baba matɔxɔɛ sɔtɔma, wo tan na lu alɔ sansi salonyi naxee bogima a fanyi ra, wo a masen na wali fanyie kui, a wo findixi n fɔxirabirɛe nan na."},{"book":"Yaya","chapter":"15","verse":"9","text":"N Baba Ala n tan xanuxi ki naxɛ, n fan wo xanuxi na ki nɛ. Wo lu n ma xanunteya kui."},{"book":"Yaya","chapter":"15","verse":"10","text":"Xa wo n ma yaamarie rabatu, wo luma n ma xanunteya kui, alɔ n fan luxi n Baba xa xanunteya kui ki naxɛ, n to a xa yaamarie rabatuxi.»"},{"book":"Yaya","chapter":"15","verse":"11","text":"«N yi fee masenxi nɛ wo bɛ, alako n ma sɛɛwɛ xa lu wo bɛ, wo xa sɛɛwɛ xa kamali.»"},{"book":"Yaya","chapter":"15","verse":"12","text":"«N ma yaamari findixi yi nan na: Wo wo bore xanu alɔ n wo xanuxi ki naxɛ."},{"book":"Yaya","chapter":"15","verse":"13","text":"Xa mixi a nii fi a xanuntenyie xa fe ra, xanunteya yo mu na naxan dangi na tan na."},{"book":"Yaya","chapter":"15","verse":"14","text":"Wo tan findixi n xanuntenyie nan na, xa wo n ma yaamarie rabatu."},{"book":"Yaya","chapter":"15","verse":"15","text":"N mu fa nɔma a falade wo bɛ ‹konyie›, barima konyi mu a kolon a marigi naxan yo rabafe. N tan bara a fala wo bɛ ‹n xanuntenyie›, barima n naxan birin mɛxi n Baba ra, n bara wo rakolon a birin na."},{"book":"Yaya","chapter":"15","verse":"16","text":"Wo tan xa mu n sugandi. N tan nan wo sugandi, n wo findi n ma xɛɛrae ra, wo xa sa lu alɔ sansi salonyie naxee bogima, wo sa wali fanyie raba naxee mu kanama. Na kui, wo na fefe maxɔrin Baba Ala ma n tan xili ra, a a soma nɛ wo yi."},{"book":"Yaya","chapter":"15","verse":"17","text":"N wo yamarixi nɛ yi fee ma, alako wo xa wo bore xanu.»"},{"book":"Yaya","chapter":"15","verse":"18","text":"«Xa duniɲa wo xɔn, wo xa a kolon a n tan nan singe xɔn."},{"book":"Yaya","chapter":"15","verse":"19","text":"Xa wo findi duniɲa mixie nan na nu, wo rafanma nɛ duniɲa ma nu, alɔ a gbe mixie. Kɔnɔ duniɲa mixie mu wo ra, barima n tan bara wo sugandi e ya ma. Na nan a toxi, duniɲa wo xɔnxi."},{"book":"Yaya","chapter":"15","verse":"20","text":"Wo xa ratu wɔyɛnyi ma n naxan masen wo bɛ, ‹Konyi mu dangima a marigi ra.› Xa e bara n tan ɲaxankata, e wo fan ɲaxankatama nɛ. Xa e n tan xui suxu, e wo fan gbe suxuma."},{"book":"Yaya","chapter":"15","verse":"21","text":"E yi fe birin niyama nɛ wo ra n tan xili xa fe ra, barima e mu n Xɛɛma kolon."},{"book":"Yaya","chapter":"15","verse":"22","text":"Xa n mu sa fa wɔyɛnde e bɛ nu, e mu yunubi sɔtɔma nu. Kɔnɔ yakɔsi, e mu fa nɔma sese falade naxan kiiti fanma e ra."},{"book":"Yaya","chapter":"15","verse":"23","text":"Naxan na n tan xɔn, a bara n Baba fan xɔn."},{"book":"Yaya","chapter":"15","verse":"24","text":"Xa n mu kaabanakoe raba e tagi nu naxee singe mu nu raba, e mu yunubi sɔtɔma nu. Kɔnɔ yakɔsi, e bara na birin to, e man fa n tan nun n Baba xɔn."},{"book":"Yaya","chapter":"15","verse":"25","text":"Kɔnɔ naxan sɛbɛxi e xa sɛriyɛ Kitaabui kui, fo a xa kamali, a to a masenxi, ‹E n xɔnxi nɛ tun.›»"},{"book":"Yaya","chapter":"15","verse":"26","text":"«N Saabui Fanyi naxan xɛɛma wo ma kelife Baba Ala yire, naxan findixi Baba Ala Xaxili ra, naxan nɔndi makɛnɛnma, a tan na fa, a seede bama nɛ n ma fe ra."},{"book":"Yaya","chapter":"15","verse":"27","text":"Wo fan seede bama nɛ, barima wo na n fɔxɔ ra kabi a fɔlɛ.»"}]}