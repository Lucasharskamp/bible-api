{"data":[{"book":"Yoani","chapter":"18","verse":"1","text":"Yesu paayomwi longela go, ngayenda pamope na banamasi' bake. Baayi'i kwiyi' ya lukolongo lwa Kedroni. Pandu po paai mukyati', Yesu pamope na banamasi' bake ngabayingya mo."},{"book":"Yoani","chapter":"18","verse":"2","text":"Yuda ywaansongi Yesu, aapatangite pandu po kwa mwanjaa Yesu akokotyage kwembana po na banamasi' bake."},{"book":"Yoani","chapter":"18","verse":"3","text":"Bai, Yuda aakitweti kipi'nga sa asikali na ali'ndi'li babaatumilwe na api'ndo ba dini na Mafalisayo, ngaisa nabo mukyati' bapu'twile na taa, yenge na yombo ngali'."},{"book":"Yoani","chapter":"18","verse":"4","text":"Yesu aatangite goti gagalu'a kumpata, ngaayendelya na kwalaluya, “Mumpala nyai?”"},{"book":"Yoani","chapter":"18","verse":"5","text":"Nabembe ngabannyangwa, “Yesu Nnasaleti.” Yesu ngaabakia “Nga nenga” Nsongi Yuda aai ayi'mi pamope nabo."},{"book":"Yoani","chapter":"18","verse":"6","text":"Bai, Yesu paabakiye, “Nga nenga,” ngabaki'li'bu'kya nsu'gu' no tu'la pai'."},{"book":"Yoani","chapter":"18","verse":"7","text":"Yesu ngaalaluya kai', “Mumpala nyai?” Ngabannyangwa, “Yesu Nnasaleti.”"},{"book":"Yoani","chapter":"18","verse":"8","text":"Yesu ngaabakia, “Nimmakiangite panga nenga nga naywembe. Bai mana kamunipala nenga, mwaleke banamasi' bangu' babu'kange.”"},{"book":"Yoani","chapter":"18","verse":"9","text":"Agalongei go li'nga gatimi gaalongei, “Balu' bawanipeile nimwobiyeli ata yumo.”"},{"book":"Yoani","chapter":"18","verse":"10","text":"Simoni Petili abile na lipanga, bai ngalisolomwa, ngankata likutu lya kummalyo ntumisi ywa mpi'ndo ywa dini. Ntumisi ywo akemelwage Malko."},{"book":"Yoani","chapter":"18","verse":"11","text":"Bai, Yesu ngammakia Petili, “Uki'li'bu'ye lipanga lyako mulupata. Buli, nipalikwali nywelya nnobo wa ngu'su'mbu' wabanipei Tati'?”"},{"book":"Yoani","chapter":"18","verse":"12","text":"Kipi'nga sa asikali na mpi'ndo wabe pamope na ali'ndi'li ba Ayahudi baammoywi Yesu, ngabantaba"},{"book":"Yoani","chapter":"18","verse":"13","text":"na kumpeleka kwa Anasi nkiwe Kayafa, ywaabile mpi'ndo nku'lu' wa dini mwaka wo."},{"book":"Yoani","chapter":"18","verse":"14","text":"Aywo Kayafa nga ywaabakiye api'ndo ba Ayahudi panga nantali mundu yumo awee paali pa bandu."},{"book":"Yoani","chapter":"18","verse":"15","text":"Simoni Petili na mwanamasi' ywi'ngi' baanki'ngime Yesu. Aywo mwanamasi' ywi'ngi' atanganikwe kwa mpi'ndo ywa dini, kwa nyo ayingi pamope na Yesu pangu'lu' munyumba ya mpi'ndo ywa dini."},{"book":"Yoani","chapter":"18","verse":"16","text":"Lakini Petili aayi'mi panja, paniango. Bai, aywo mwanamasi' ywaatanganikwe na mpi'ndo ywa dini aapitike panja, ngalongela na mwi'nja nni'ndi'li wa niango, ngaannyingia Petili nkati ya luwa."},{"book":"Yoani","chapter":"18","verse":"17","text":"Aywo mwi'nja nni'ndi'la niango ngaannaluya Petili, “Buli, wenga nga yumo ywa banamasi' ba mundu yu'?” Petili ngammakia, “Nenga lili!”"},{"book":"Yoani","chapter":"18","verse":"18","text":"Atumisi na ali'ndi'li baakungine mwoto kwa mwanjaa kwabile na mbepo, ngababa kabayota. Naywembe Petili aayi'mi pamope nabo kayota mwoto."},{"book":"Yoani","chapter":"18","verse":"19","text":"Bai, mpi'ndo ywa dini ngannaluya Yesu bu'kana na banamasi' bake na mayi'gano gake."},{"book":"Yoani","chapter":"18","verse":"20","text":"Yesu ngannyangwa, “Naalongei na kila mundu pa bandu. Naatiyi'gana mumayumba ga kunnu'ba Nnu'ngu' na munyumba ya Nnu'ngu', pandu pabakwembana Ayahudi boti. Nalongelali sosoti kwo iya."},{"book":"Yoani","chapter":"18","verse":"21","text":"Kwa mwanjaa buli unilaluya? Walaluye babaayu'wine ki'li' sanaabakiye. Bembe batangite sanaabakiye.”"},{"book":"Yoani","chapter":"18","verse":"22","text":"Paayomwi longela go nni'ndi'li yumo ywaayi'mi na Yesu ngaanku'mbwa mbande kabaya, “Unnyangwa buli nyo mpi'ndo ywa dini?”"},{"book":"Yoani","chapter":"18","verse":"23","text":"Yesu ngannyangwa, “Manaitei nilongei kinanyata ubaye awo unyatau, lakini mana nilongei kinannoga, mboni wendaniku'mbwa?”"},{"book":"Yoani","chapter":"18","verse":"24","text":"Bai, Anasi ngampeleka Yesu, abile ntabilwa, kwa mpi'ndo ywa dini Kayafa."},{"book":"Yoani","chapter":"18","verse":"25","text":"Bai, Petili aayi'mi po kayota mwoto ngabannaluya, “Buli, wenga wa yumo ywa banamasi' bake?” Ywembe ngakana, “Nenga lili!”"},{"book":"Yoani","chapter":"18","verse":"26","text":"Yumo ywa atumisi ba mpi'ndo ywa dini, nnongo wa yu'lu' ywaakatilwe likutu na Petili, ngannaluya, “Buli, nakubwenili kukyati' pamope nakwe?”"},{"book":"Yoani","chapter":"18","verse":"27","text":"Petili ngakana kai', popopo njogolo ngabi'ka."},{"book":"Yoani","chapter":"18","verse":"28","text":"Kindai' bulabula baantweti Yesu bu'ka kwa Kayafa, kumpeleka kunyumba ya liwali. Lakini baayingili nnyumba, kwa mwanjaa yingya kwabe mu'lu' waai mwilo kwo lya kilyo sa Pasika."},{"book":"Yoani","chapter":"18","verse":"29","text":"Kwa nyo, Pilato aatikwayendelya panja, ngabaya, “Mubile na masitaka gaku' kwa mundu yu'?”"},{"book":"Yoani","chapter":"18","verse":"30","text":"Ngabannyangwa, “Ikapangage mundu yu' apangiteli ulau tupelekunnetali kasako.”"},{"book":"Yoani","chapter":"18","verse":"31","text":"Pilato ngaabakia, “Muntole mwabene, mukansenwe bu'kana na salya yinu.” Api'ndo ba Ayahudi ngabannyangwa, “Twenga tuyi'ki'ti'lwali kummulaga mundu ywoywoti.”"},{"book":"Yoani","chapter":"18","verse":"32","text":"Yaapangilwe nyo li'nga gatimi mayi'gi'yo gaalongei Yesu panga awaa kiwo saku'."},{"book":"Yoani","chapter":"18","verse":"33","text":"Pilato ngayingya kai' munyumba ya liwali, ngaankema Yesu na kunnaluya. “Ati' wenga nga Nkulungwa wa Ayahudi?”"},{"book":"Yoani","chapter":"18","verse":"34","text":"Yesu ngannyangwa, “Buli, ago mayi'gi'yo gako au bi'ngi' batikubakia abali yangu'?”"},{"book":"Yoani","chapter":"18","verse":"35","text":"Pilato ngannyangwa, “Nenga na Nnyahudi lili! Bandu bako na api'ndo ba dini yako ngabakuletike kasangu'. Upangite ki'li'?”"},{"book":"Yoani","chapter":"18","verse":"36","text":"Yesu ngannyangwa, “Ukulungwa wangu' wa padunia li. Ikapangage ukulungwa wangu' wa padunia yi'no, atumisi bangu' bapelenikengelya kanenikamuyi'lwe mmoko ga api'ndo ba Ayahudi. Lakini ukulungwa wangu' wa pano li.”"},{"book":"Yoani","chapter":"18","verse":"37","text":"Apo Pilato ngammakia, “Wenga nga Wankulungwa?” Yesu ngayangwa, “Wenga ngawaubaya panga nenga nga Nankulungwa. Nenga nibelekwi kwa kitumbu so, na kwa nyo niisi mudunia kwabakia bandu abali ya kakape. Kila mundu ywa ukakape aanipi'kania.”"},{"book":"Yoani","chapter":"18","verse":"38","text":"Pilato ngaammakia, “Ukakape nga kili'be gani?”"},{"book":"Yoani","chapter":"18","verse":"39","text":"Lakini bu'kana na mayobelya ginu panga nenga ninnyu'gu'lyange ntabilwe yumo masu'ba ga Pasika. Bai, mupala ninnyu'gu'lyange Nkulungwa wa Ayahudi?”"},{"book":"Yoani","chapter":"18","verse":"40","text":"Apo ngabapanga ndu'ti, “Ata! Ayu' lili, ila Balaba!” Naywembe Balaba aai mpokonyoli."}]}