{"data":[{"book":"2 Samwiri","chapter":"6","verse":"1","text":"Dawudi n’akuŋŋaanya nate abasajja abaawera emitwalo esatu be yalonda mu Isirayiri."},{"book":"2 Samwiri","chapter":"6","verse":"2","text":"N’agolokoka n’agenda n’abantu bonna abaali naye, okuva e Baale, Yuda, okuggyayo essanduuko ya Katonda eyitibwa Erinnya lya Mukama ow’Eggye atuula ku ntebe ye ey’obwakabaka wakati wa bakerubi."},{"book":"2 Samwiri","chapter":"6","verse":"3","text":"Ne bateeka essanduuko ya Katonda ku ggaali empya ne bagiggya mu nnyumba ya Abinadaabu eyali ku lusozi, Uzza ne Akiyo batabani be ne bagikulembera"},{"book":"2 Samwiri","chapter":"6","verse":"4","text":"ng’essanduuko ya Katonda kweri, Akiyo ng’agikulembeddemu."},{"book":"2 Samwiri","chapter":"6","verse":"5","text":"Dawudi n’ennyumba yonna eya Isirayiri ne bajaguliza mu maaso ga Mukama n’amaanyi gaabwe gonna, nga bayimba ennyimba nga bakuba ennanga, n’entongooli, n’ebitaasa, n’ensaasi, n’ebirala."},{"book":"2 Samwiri","chapter":"6","verse":"6","text":"Awo bwe baatuuka mu gguuliro lya Nakoni, ente bwe zeesittala, Uzza n’agolola omukono gwe n’akwata ku ssanduuko ya Katonda."},{"book":"2 Samwiri","chapter":"6","verse":"7","text":"Obusungu bwa Mukama ne bubuubuukira ku Uzza olw’ekikolwa ekyo, Katonda n’amuttira awo okumpi n’essanduuko ya Katonda."},{"book":"2 Samwiri","chapter":"6","verse":"8","text":"Awo Dawudi n’anyiiga kubanga obusungu bwa Mukama bwagwa ku Uzza, n’atuuma ekifo ekyo Peruzuzza, ne leero."},{"book":"2 Samwiri","chapter":"6","verse":"9","text":"Olunaku olwo Dawudi n’atya Mukama, n’ayogera nti, “Essanduuko ya Mukama eyinza etya okuleetebwa gye ndi?”"},{"book":"2 Samwiri","chapter":"6","verse":"10","text":"Dawudi n’atayagala kutwala ssanduuko ya Mukama mu kibuga kya Dawudi, era n’asalawo okugitwala mu nnyumba ya Obededomu Omugitti."},{"book":"2 Samwiri","chapter":"6","verse":"11","text":"Essanduuko ya Mukama n’ebeera mu nnyumba ya Obededomu Omugitti emyezi esatu, era Mukama n’amuwa omukisa ye n’ennyumba ye yonna."},{"book":"2 Samwiri","chapter":"6","verse":"12","text":"Awo Dawudi n’ategeezebwa nti, “Ennyumba ya Obededomu n’ebintu bye byonna biweereddwa omukisa olw’essanduuko ya Katonda.” Dawudi n’agenda n’aggyayo essanduuko ya Katonda mu nnyumba ya Obededomu n’agireeta mu kibuga kya Dawudi ng’ajaguza."},{"book":"2 Samwiri","chapter":"6","verse":"13","text":"Abaasitula essanduuko ya Mukama bwe baatambula ebigere mukaaga n’awaayo ente ennume n’ennyana ensava nga ssaddaaka."},{"book":"2 Samwiri","chapter":"6","verse":"14","text":"Dawudi ng’ayambadde olugoye olwa linena, n’azinira mu maaso ga Mukama n’amaanyi ge gonna."},{"book":"2 Samwiri","chapter":"6","verse":"15","text":"Dawudi n’ennyumba ya Isirayiri yonna ne baleeta essanduuko ya Mukama nga boogerera waggulu, era nga bafuuwa n’amakondeere."},{"book":"2 Samwiri","chapter":"6","verse":"16","text":"Awo essanduuko ya Mukama bwe yali ng’ereetebwa mu kibuga kya Dawudi, Mikali muwala wa Sawulo, ng’ali mu ddirisa, n’alengera kabaka Dawudi ng’abuuka, ng’azinira mu maaso ga Mukama, n’amunyooma."},{"book":"2 Samwiri","chapter":"6","verse":"17","text":"Ne baleeta essanduuko ya Mukama ne bagiteeka mu kifo kyayo mu weema Dawudi gye yali agisimbidde, Dawudi n’awaayo ebiweebwayo ebyokebwa, n’ebiweebwayo olw’emirembe, mu maaso ga Mukama."},{"book":"2 Samwiri","chapter":"6","verse":"18","text":"Awo Dawudi bwe yamala okuwaayo ebiweebwayo ebyokebwa n’ebiweebwayo olw’emirembe, n’asabira abantu omukisa mu linnya lya Mukama ow’eggye,"},{"book":"2 Samwiri","chapter":"6","verse":"19","text":"buli muntu n’amugabula omugaati, n’ekiyungula ky’ennyama, n’ekitole eky’ezabbibu enkalu, abasajja n’abakyala. N’oluvannyuma abantu bonna ne baddayo ewaabwe."},{"book":"2 Samwiri","chapter":"6","verse":"20","text":"Dawudi n’addayo ewuwe okusabira ab’omu nnyumba ye omukisa, Mikali muwala wa Sawulo n’agenda okumusisinkana n’ayogera nti, “Kabaka wa Isirayiri ayinza atya okweswaza bw’atyo, ne yeyambulira mu maaso g’abawala abaweereza n’abaddu ng’omuntu atalina nsonyi?”"},{"book":"2 Samwiri","chapter":"6","verse":"21","text":"Awo Dawudi n’agamba Mikali nti, “Nakikoledde mu maaso ga Mukama eyannonda okusinga kitaawo, n’ennyumba ye yonna okuba omukulembeze w’abantu ba Mukama, Isirayiri, era nzija kujagulizanga mu maaso ga Mukama."},{"book":"2 Samwiri","chapter":"6","verse":"22","text":"Nzija kweyongerera ddala okweswaza, era sijja kuswala mu maaso gange, naye mu maaso g’abawala abaweereza b’oyogeddeko, nnaasibwangamu ekitiibwa.”"},{"book":"2 Samwiri","chapter":"6","verse":"23","text":"Awo muwala wa Sawulo Mikali, n’abeera mugumba okutuusa olunaku lwe yafa."}]}