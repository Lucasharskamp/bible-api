{"data":[{"book":"Samuyɛli Singena","chapter":"3","verse":"1","text":"Foningen Samuyɛli yi walima Alatala xa Heli fɛma, Alatala yi falan tima nɛn na waxatini keden keden, fe toone alo xiye, ne mi yi wuya."},{"book":"Samuyɛli Singena","chapter":"3","verse":"2","text":"Na waxatini Heli yi saxi a konni, a yɛɛne bata yi suxu fɔlɔ a ra, a mi yi nɔɛ se toɛ."},{"book":"Samuyɛli Singena","chapter":"3","verse":"3","text":"Samuyɛli fan yi xima, a yi saxi Alatala Batu Banxini Alaa Kankiraan fɛma. Benun subaxani, yire sariɲanxin lɛnpun mɔn yi dɛgɛma waxatin naxan yi,"},{"book":"Samuyɛli Singena","chapter":"3","verse":"4","text":"Alatala yi Samuyɛli xili. A yi a ratin, a naxa, “N tan ni i ra.”"},{"book":"Samuyɛli Singena","chapter":"3","verse":"5","text":"A a gi, a siga Heli fɛma, a naxa, “N tan ni i ra, bayo i bata n xili.” Heli yi a yabi, a naxa, “N mi i xilixi, xɛtɛ i si i sa.” Samuyɛli mɔn yi sa a sa."},{"book":"Samuyɛli Singena","chapter":"3","verse":"6","text":"Alatala mɔn yi Samuyɛli xili, a naxa, “Samuyɛli!” Samuyɛli mɔn yi keli a siga Heli fɛma a yi a fala, a naxa, “N tan ni i ra, bayo i bata n xili.” Heli yi a yabi, a naxa, “N mi i xilixi n ma diina, si i sa.”"},{"book":"Samuyɛli Singena","chapter":"3","verse":"7","text":"Samuyɛli yɛtɛɛn mi yi Alatala kolon, bayo a munma yi falan ti a xa han to."},{"book":"Samuyɛli Singena","chapter":"3","verse":"8","text":"Alatala mɔn yi Samuyɛli xili a saxandeni, a mɔn yi keli a siga Heli fɛma, a yi a fala, a naxa, “N tan ni i ra, bayo i bata n xili.” Heli yi a kolon a Alatala nan yi foningen xilima."},{"book":"Samuyɛli Singena","chapter":"3","verse":"9","text":"Heli yi a fala Samuyɛli xa, a naxa, “Siga, i si i sa. Xa i xili xuiin mɛ sɔnɔn, i xa a fala iki, i naxa, ‘Alatala, falan ti bayo i ya walikɛɛn tuli matixi.’ ” Samuyɛli yi sa a sa a funfuni."},{"book":"Samuyɛli Singena","chapter":"3","verse":"10","text":"Alatala yi fa, a ti na yi, a mɔn yi xinla ti, a naxa, “Samuyɛli, Samuyɛli!” Samuyɛli yi a ratin, a naxa, “Falan ti, i ya walikɛɛn tuli matixi.”"},{"book":"Samuyɛli Singena","chapter":"3","verse":"11","text":"Nayi, Alatala yi a fala Samuyɛli xa, a naxa, “A mato, n feen ligama nɛn Isirayila yi, naxan yo na a mɛ a tuli madɔxɔma ayi nɛn."},{"book":"Samuyɛli Singena","chapter":"3","verse":"12","text":"Na lɔxɔni n feene birin nakamalima nɛn Heli fari n naxan falaxi a xili ma e nun a denbayana. N mi sese luyɛ."},{"book":"Samuyɛli Singena","chapter":"3","verse":"13","text":"N bata yi a fala a xa, n naxa, n na a denbayaan makitima nɛn habadan! Amasɔtɔ a diine hakɛn liga nɛn, a tan naxan yi na kolon, a mi e yikala na liga feen ma."},{"book":"Samuyɛli Singena","chapter":"3","verse":"14","text":"Nanara, n bata n kɔlɔ Heli a denbayaan xa, n naxa, ‘Saraxa ba, kise ba, sese mi a denbayaan hakɛn ɲanɲɛ.’ ”"},{"book":"Samuyɛli Singena","chapter":"3","verse":"15","text":"Samuyɛli yi lu saxi han xɔtɔnni. A yi Alatala a banxin dɛɛne rabi. Samuyɛli yi gaxuma a fe toxin yɛbɛ Heli xa."},{"book":"Samuyɛli Singena","chapter":"3","verse":"16","text":"Koni Heli yi Samuyɛli xili, a naxa, “Samuyɛli, n ma diina.” A yi a ratin, a naxa, “N tan ni i ra.”"},{"book":"Samuyɛli Singena","chapter":"3","verse":"17","text":"Heli yi a maxɔdin, a naxa, “A falan mundun tixi i xa? Xa i Alaa fala keden peen luxun n ma, n wama nɛn tɔrɔn naxan xɔdɔxɔ a birin xa, a xa na sa i fari.”"},{"book":"Samuyɛli Singena","chapter":"3","verse":"18","text":"Nayi, Samuyɛli yi a birin yɛba a xa, a mi sese luxun a ma. Heli yi a fala, a naxa, “Alatala na a ra. Naxan nafan a ma a xa na liga.”"},{"book":"Samuyɛli Singena","chapter":"3","verse":"19","text":"Samuyɛli yi gboma waxatin naxan yi, Alatala yi a xɔn ma. A yi tin Samuyɛli a falan birin xa kamali."},{"book":"Samuyɛli Singena","chapter":"3","verse":"20","text":"Na nan a liga Isirayila yamanan birin yi a kolon keli Dan han Bɛriseba, a Alatalaa nabiin nan yi Samuyɛli ra."},{"book":"Samuyɛli Singena","chapter":"3","verse":"21","text":"Alatala yi lu a yɛtɛ makɛnɛnɲɛ Silo yi, a mini Samuyɛli xa, a falan ti."}]}