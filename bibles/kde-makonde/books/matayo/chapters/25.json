{"data":[{"book":"Matayo","chapter":"25","verse":"1","text":"Yesu nkuhweneha kutangola wachidoni, “Uhiku anewo Ufalume wa kulihunde nni paumbelandana na vali kumi vanatwete vibatali vyavo nkuhwena unampwechela nnombi."},{"book":"Matayo","chapter":"25","verse":"2","text":"Vali nnyano muanevo vávele mavelu na nnyano vanji vánilimuka."},{"book":"Matayo","chapter":"25","verse":"3","text":"Avala mavelu vátwetenge chihi vibatali vyavo wala vananyakule na mahuta la akiba."},{"book":"Matayo","chapter":"25","verse":"4","text":"Henga avala valimwîke ványakwile vibatali na kukondya mahuta lanji."},{"book":"Matayo","chapter":"25","verse":"5","text":"Bahi nnombi patimîle kuhwika, vammalele nkuhindila na kulala luwono."},{"book":"Matayo","chapter":"25","verse":"6","text":"Ching'ati chilo nkupilikanika lidi lya munu ulichidoni, ‘Pilikanila, nnombi àvenkwida! Humang'ana mukanchingamile!’"},{"book":"Matayo","chapter":"25","verse":"7","text":"Bahi vali vammalele nkutakatukanga, nkutayalisha vibatali vyavo."},{"book":"Matayo","chapter":"25","verse":"8","text":"Avala mavelu nkuvahaulila avala valimwîke kuchidoni, ‘Tumeyele mahuta lenu kadiki kwa kuva vibatali vyetu vitandilika kudimika.’"},{"book":"Matayo","chapter":"25","verse":"9","text":"Avala valimwîke nkuyang'ula kuchidoni, ‘Ikambehululika, mahuta latuvenalo lakambetosa kuyavana hwetu na mwenu. Mwenu hwena kwa vanu vachuûsa mukalisumile lenu.’"},{"book":"Matayo","chapter":"25","verse":"10","text":"Avala mavelu pavapite unasuma mahuta, nnombi nkukamola. Avala vali nnyano vanavêle tayali, nkuingila pamo na nnombi nnukumbi lwa ing'ole ya ulombi na nnango nkuchimwa."},{"book":"Matayo","chapter":"25","verse":"11","text":"Lukoto kadiki avala vali vanji nkukamolanga, nkutandilika kutangola kuchidoni, ‘Nang'olo, nang'olo, tuchimulile!’"},{"book":"Matayo","chapter":"25","verse":"12","text":"Henga nnombi nkuvayang'ula kuchidoni, ‘Nangu nìnnyaulilanga uhiu kuva, nangu nikámmaite mwenu.’ ”"},{"book":"Matayo","chapter":"25","verse":"13","text":"Anepo Yesu nkuhaula kuchidoni, “Bahi mùùve meho, kwa kuva nanga pamulimaite liduva anelyo wala uhiku wambekwida Mwana wa Munu.”"},{"book":"Matayo","chapter":"25","verse":"14","text":"Yesu nkuhweneha kutangola wachidoni, “Ufalume wa Nnungu ùlandana na munu ánalembedîle kuhwena mwanda. Nang'e ávachemile vatumishi vake, nkuvakamuja dihela dyake."},{"book":"Matayo","chapter":"25","verse":"15","text":"Yumo nkumwing'a mipatila nnyano ya dihela dya zahabu na yunji nkumwing'a mipatila mivili na yunji nkumwing'a mpatila umo kupapatana na uweso wanga munu. Anepo nkuhwena mwanda."},{"book":"Matayo","chapter":"25","verse":"16","text":"Upala ayula apête mipatila nnyano ya dihela dya zahabu nkutandilika kutenda uchuusi, nkuyenjejeka mipatila inji nnyano."},{"book":"Matayo","chapter":"25","verse":"17","text":"Uchocho na ayula apête mipatila mivili, nkuyenjejeka mipatila inji mivili."},{"book":"Matayo","chapter":"25","verse":"18","text":"Henga ayula apête mpatila umo, nkuhimba lipondo, nkupiha dihela dya nang'olo wake."},{"book":"Matayo","chapter":"25","verse":"19","text":"Bada ya maduva lohe, nang'olo wa avala vatumishi nkuuya, nkutenda navo isabu ya dihela dyanavakamujije."},{"book":"Matayo","chapter":"25","verse":"20","text":"Bahi nkuhaloka ayula ntumishi anapete mipatila nnyano ya dihela dya zahabu, nang'e nkuhumya na inji nnyano, nkuhaula kuchidoni, ‘Nang'olo, úngukamujidye mipatila nnyano, lola vino ìyenjejeke inji nnyano.’"},{"book":"Matayo","chapter":"25","verse":"21","text":"Nang'olo wake nkunnyaulila kuchidoni, ‘Ùtendile saana, wako nni ntumishi wambone, na ùnakulupika. Únikulupika kwa dimali kadiki, bahi vino nìmbekukamuja dimali dyohe. Ida uhangalale pamo na nangu!’"},{"book":"Matayo","chapter":"25","verse":"22","text":"Nkuhaloka ayula ntumishi wavili anapete mipatila mivili ya dihela, nanang'e, nkuchidoni, ‘Nang'olo, úngupele mipatila mivili, lola, vino ìyenjejeke mipatila inji mivili.’"},{"book":"Matayo","chapter":"25","verse":"23","text":"Nang'olo wake nkunnyaulila kuchidoni, ‘Ùtendile saana, wako nni ntumishi wambone, na ùnakulupika. Únikulupika kwa dimali kadiki, bahi vino nìmbekukamuja dimali dyohe. Ida uhangalale pamo nangu!’"},{"book":"Matayo","chapter":"25","verse":"24","text":"Anepo nkuhaloka ayula ntumishi yunji watatu anapete mpatila umo wa dihela, nkuhaula kuchidoni, ‘Nang'olo, nangu ǹnikumala wako kuva, nni umunu ukee na chididi, wako ùvele muchi munu ahôla chihi na pachinu pakapandile nang'e."},{"book":"Matayo","chapter":"25","verse":"25","text":"Nangu ńniyopa, nkuhwena unapiha dihela dyako nnipondo. Bahi hela yako aino, itwale.’"},{"book":"Matayo","chapter":"25","verse":"26","text":"Nang'olo wake nkunnyang'ula kuchidoni, ‘Wako nni ntumishi nkútenda lahakalenge, na unnemwa! Wako wanimala kuva, nangu nni munu ngufûna chihi pachinu panikapandile nangu."},{"book":"Matayo","chapter":"25","verse":"27","text":"Elo, henga wako úlembelewa udivike dihela dyangu benki, uchinga liduva linimbeuya ngudipate dihela dyangu na dinji diyenjejêke."},{"book":"Matayo","chapter":"25","verse":"28","text":"Bahi mpakanyolange aneyo, dihela anedyo, mumwing'e ayula avêle na mipatila kumi ya dihela."},{"book":"Matayo","chapter":"25","verse":"29","text":"Kwa kuva, kila munu avêle na chinu àmbeyenjejwa ààve na vyohe, henga munu akávele na chinu ata achila kadiki chavenacho àmbepokonyolwa."},{"book":"Matayo","chapter":"25","verse":"30","text":"Bahi ntwale ayu ntumishi akáfala, munnyahange pawelu pavêle lupi. Aneko njo kuvambekuta na kuhaya meno.’ ”"},{"book":"Matayo","chapter":"25","verse":"31","text":"“Pámbeìdà Mwana wa Munu akuno avèlè na ukulu wake pamo na malaika vammalele, anepo njo pámbeikàlà nchiteng'u chake cha chifalume."},{"book":"Matayo","chapter":"25","verse":"32","text":"Vanu va vilambo vyammalele vàmbelopokela muyo mwake, nanang'e àmbevahapulanya anevo vanu muchi nchunga chavahapula angandolo n'dimbudi."},{"book":"Matayo","chapter":"25","verse":"33","text":"Àmbevavika angandolo m'bali wake wa kunkono na ambudi m'bali wake wa kunchinda."},{"book":"Matayo","chapter":"25","verse":"34","text":"Anepo Nfalume àmbevahaulila avala vavêle m'bali wake wa kunkono, ‘Idang'ana, mwenu mubalikiwije na Atatangu, pwachelanga Ufalume umuunguliwije kutandikila kuumbwa kwa chilambo."},{"book":"Matayo","chapter":"25","verse":"35","text":"Kwa kuva ngúvele na indala mwenu nkuning'a chakulya, na ngúvele na inyota mwenu nkuning'a medi, na ngúvele ninnyeni mwenu nkungupwechela,"},{"book":"Matayo","chapter":"25","verse":"36","text":"na ngúvele lukundumwandu, mwenu nkuning'a inguwo yuwala, na nnauula mwenu nkunanguuja, na ngúvele nnilungu mwenu nkuidang'ana unangulola.’"},{"book":"Matayo","chapter":"25","verse":"37","text":"Anepo avala vatênda lalalembela Nnungu njo pavambeyang'ula kuchidoni, ‘Nang'olo, chakani patukuwene uvèlè na indala hwetu nkukwing'a chakulya, au púnavele na inyota hwetu nkukwing'a medi lukumbila?"},{"book":"Matayo","chapter":"25","verse":"38","text":"Chakani patunakuwene uvèlè nnyeni, hwetu nkukupwechela, au chakani púnavele lukundumwandu, hwetu nkukwing'a dinguwo?"},{"book":"Matayo","chapter":"25","verse":"39","text":"Na chakani patukwene ubwahela au uvèlè nnilungu, hwetu nkuida unakulola?’"},{"book":"Matayo","chapter":"25","verse":"40","text":"Nfalume àmbevayang'ula kuchidoni, ‘Nangu nìnnyaulilanga uhiu kuva, kila chinu chimuntendedile munu avalangîwa kuva akee chinu, múngutendedile nangu.’"},{"book":"Matayo","chapter":"25","verse":"41","text":"Anepo Nfalume àmbevahaulila avala vavêle m'bali wake wa kunchinda kuchidoni, ‘Ukananga apano, mwenu mulaniwije! Muhwene mmoto ukee na ntululilo, moto waunguliwije Ibilisi na malaika vake!"},{"book":"Matayo","chapter":"25","verse":"42","text":"Kwa kuva, pangunavele na indala, mwenu nkananing'ile chakulya na pangunavele na inyota, mwenu nkananing'ile medi lukumbila"},{"book":"Matayo","chapter":"25","verse":"43","text":"na pangunavele ninnyeni, mwenu nkanangupwecheledile na pangunavele na uhou, mwenu nkananing'ile dinguwo dyuwala na panichiuula, mwenu nkanaidile unangulola na pangunavele nnilungu mwenu nkanaidîle unangulola.’"},{"book":"Matayo","chapter":"25","verse":"44","text":"Anepo vanang'o vàmbennyang'ula kuchidoni, ‘Nang'olo, chakani patunakuwene uvèlè na indala au inyota au uvèlè unnyeni au uvèlè na uhou au uuùlà au uvèlè nnilungu, na hwetu tunaide unakuhudumila?’"},{"book":"Matayo","chapter":"25","verse":"45","text":"Nang'e àmbevayang'ula kuchidoni, ‘Nangu nìnnyaulilanga uhiu kuva, kila chinu chimusindwije kuntendela munu avalangîwa kuva akee chinu, músindwije kungutendela nanangu.’"},{"book":"Matayo","chapter":"25","verse":"46","text":"Anepo anevo vanu vambehwena muasabu ikee na ntululilo, henga avala vatênda lalalembela Nnungu, vàmbeingila muumi ukee na ntululilo.”"}]}