{"data":[{"book":"Yɛtɛ sɔtɔɛ","chapter":"33","verse":"1","text":"Alatala naxa a masen Munsa bɛ, «Wo nun ɲama i naxan naminixi Misira bɔxi kui, wo xa siga n dɛnnaxɛ laayidixi Iburahima, Isiyaga, nun Yaxuba bɛ kali ra, a falafe ra n na fima e bɔnsɔɛe ma."},{"book":"Yɛtɛ sɔtɔɛ","chapter":"33","verse":"2","text":"N malekɛ tima nɛ wo ya ra. N Kanaankae, Amorikae, Xitikae, Perisikae, Hiwikae, nun Yebusukae kerima nɛ"},{"book":"Yɛtɛ sɔtɔɛ","chapter":"33","verse":"3","text":"na bɔxi ma, xiɲɛ nun kumi xɛlɛma dɛnnaxɛ. Kɔnɔ n tan mu sigama naa wo fɔxɔ ra, xa na mu a ra n wo sɔntɔma nɛ kira xɔn ma, barima ɲama xurutare nan wo ra.»"},{"book":"Yɛtɛ sɔtɔɛ","chapter":"33","verse":"4","text":"Ɲama to na masenyi xɔrɔxɔɛ mɛ, e naxa sunnun. Mixi yo mu a raxunmasee so a ma."},{"book":"Yɛtɛ sɔtɔɛ","chapter":"33","verse":"5","text":"Alatala naxa a masen Munsa bɛ, «I xa a fala Isirayilakae bɛ, ‹Xurutaree nan wo ra. Xa n bira wo fɔxɔ ra, n wo sɔntɔma nɛ. Wo xa wo fate raxunmase birin ba wo ma, n xa a mato n wo xa fe suxuma ki naxɛ.›»"},{"book":"Yɛtɛ sɔtɔɛ","chapter":"33","verse":"6","text":"Na kui e to keli Xorebe geya yire, e naxa e xa xunmasee ba e ma."},{"book":"Yɛtɛ sɔtɔɛ","chapter":"33","verse":"7","text":"Munsa nu kiri banxi tongoma, a nu a ti Isirayilakae xa yonkinde fari ma. A naxa na xili sa Ala Maxandi yire. Mɛnni mixi nu nɔma maxɔrinyi tide Alatala ma."},{"book":"Yɛtɛ sɔtɔɛ","chapter":"33","verse":"8","text":"Munsa to nu minima sigafe ra na banxi kui, ɲama birin nu kelima nɛ, e ti e xa naadɛ ra, e ya ti Munsa ra han a so na kui."},{"book":"Yɛtɛ sɔtɔɛ","chapter":"33","verse":"9","text":"Munsa na gɛ sode na banxi kui, nuxui nu goroma na naadɛ ra, Alatala fa sumun a bɛ."},{"book":"Yɛtɛ sɔtɔɛ","chapter":"33","verse":"10","text":"Isirayilakae to nu na nuxui toma na banxi sode dɛ ma, e nu luma e mafelen na bɔxi ma e xɔnyi naadɛe ra."},{"book":"Yɛtɛ sɔtɔɛ","chapter":"33","verse":"11","text":"Alatala nu wɔyɛnma Munsa bɛ e boore ya i, alɔ mixi wɔyɛnma a boore bɛ ki naxɛ. Sumunyi dangi xanbi, Munsa nu gbilenma ɲama yire, kɔnɔ a malima Yosuwe, Nun xa di, na tan mu nu kelima na banxi kui."},{"book":"Yɛtɛ sɔtɔɛ","chapter":"33","verse":"12","text":"Munsa naxa a masen Alatala bɛ, «N Marigi i bara n yamari n xa ti yi ɲama ya ra, kɔnɔ i mu a masenxi n bɛ i naxan xɛɛma muxu matife ra. I bara a fala n bɛ, ‹N tan nan i sugandixi, i bara n kɛnɛn.›"},{"book":"Yɛtɛ sɔtɔɛ","chapter":"33","verse":"13","text":"N bara i maxandi, xa n i kɛnɛnxi, i xa i waxɔnfe masen n bɛ, alako n xa i kolon yati, n man xa i xa hinnɛ sɔtɔ. I xa a kolon, yi si findixi i xa ɲama nan na.»"},{"book":"Yɛtɛ sɔtɔɛ","chapter":"33","verse":"14","text":"Alatala naxa a yaabi, «N tan yati wo matima nɛ, n xa bɔɲɛsa fi wo ma.»"},{"book":"Yɛtɛ sɔtɔɛ","chapter":"33","verse":"15","text":"Munsa naxa a masen a bɛ, «Xa i tan yati mu muxu matima naa, i naxa a lu muxu xa keli be."},{"book":"Yɛtɛ sɔtɔɛ","chapter":"33","verse":"16","text":"Munse nɔma a masende duniɲa bɛ a muxu bara i kɛnɛn, xa i mu na muxu fɔxɔ ra? Na kui xa i na muxu fɔxɔ ra, e nɔma a kolonde i bara n tan nun i xa ɲama sugandi duniɲa si birin ya ma.»"},{"book":"Yɛtɛ sɔtɔɛ","chapter":"33","verse":"17","text":"Alatala naxa Munsa yaabi, «I naxan falaxi, n a rabama nɛ, barima i bara n kɛnɛn. N tan nan i sugandixi yati.»"},{"book":"Yɛtɛ sɔtɔɛ","chapter":"33","verse":"18","text":"Na dangi xanbi Munsa naxa Ala maxandi, «I xa i xa nɔrɛ masen n bɛ.»"},{"book":"Yɛtɛ sɔtɔɛ","chapter":"33","verse":"19","text":"Alatala naxa a yaabi, «N fama n ma fanyi birin masende i bɛ. N tan Alatala, n man fama n xili yati falade i bɛ. N hinnɛma mixi ra, n wama hinnɛfe naxan na. N kinikinima mixi ma, n wama kinikinife naxan ma."},{"book":"Yɛtɛ sɔtɔɛ","chapter":"33","verse":"20","text":"Kɔnɔ i mu nɔma n yatagi tan tode, barima adamadi yo mu nɔma n yatagi tode, a mu faxa.»"},{"book":"Yɛtɛ sɔtɔɛ","chapter":"33","verse":"21","text":"Alatala naxa a masen a bɛ, «Fanye nde nan be n fɛ ma. I xa ti naa."},{"book":"Yɛtɛ sɔtɔɛ","chapter":"33","verse":"22","text":"N nɛ dangima n ma nɔrɛ kui, n i nɔxunma fɔnmɛ kui, n fa i ya makoto n bɛlɛxɛ ra han n gɛma dangide tɛmui naxɛ."},{"book":"Yɛtɛ sɔtɔɛ","chapter":"33","verse":"23","text":"Na tɛmui n fama n bɛlɛxɛ bade i ya ma, alako i xa nɔ n kobe tode fa, kɔnɔ i mu nɔma n yatagi tan tode.»"}]}