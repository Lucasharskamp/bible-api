{"data":[{"book":"Mwanduso","chapter":"35","verse":"1","text":"Mulungu kamulongela Yakobo, “Segela hano, uhite Beseli na ukale uko. Unizengele lupango uko. Niye niiyo Mulungu yoyakulawilile viumkimbile sekulu wako Esau.”"},{"book":"Mwanduso","chapter":"35","verse":"2","text":"Ivo Yakobo kawalongela ndugu zake na wanhu wose woyakalile nawo, “Segezeni zinyang'hiti za milungu ya chigeni zimuli nazo, mwiisafye na mwasakanye viwalo zenu."},{"book":"Mwanduso","chapter":"35","verse":"3","text":"Chosegela hano na chohita Beseli, uko nizamzengela lupango Mulungu yoyanitazile siku ya uzidilwa, Mulungu yoyakalile na niye muna umwanza wangu.”"},{"book":"Mwanduso","chapter":"35","verse":"4","text":"Chila munhu wamtulila nyang'hiti zose za milungu ya chigeni zowakalile nazo, hamwe na heleni zowakalile wozivala mmagutwi. Yakobo kazihimbila hasi ya mbiki wa muwaloni ukalile habehi na Shekemu."},{"book":"Mwanduso","chapter":"35","verse":"5","text":"Yakobo na wanage viwakalile wokwandusa kusegela, Mulungu kawadumbiza ng'hani wakaya wa mabululu yose ya habehi mbaka hawadahile kuwasondelela."},{"book":"Mwanduso","chapter":"35","verse":"6","text":"Yakobo na wanhu wake wafika Luzu, iviya yotangigwa Beseli, muna iisi ya Kanaani."},{"book":"Mwanduso","chapter":"35","verse":"7","text":"Yakobo kazenga lupango baho na kahatanga hanhu baho Eli Beseli, kwaviya Mulungu kamulawilila baho viyamkimbile sekulu wake."},{"book":"Mwanduso","chapter":"35","verse":"8","text":"Debola yaya wa Lebeka kadanganika na kawandigwa hasi ya mbiki wa muwaloni ubanzi wa kusi wa Beseli. Ivo Yakobo kahatanga hanhu baho Aloni Bakusi, fambulo jake “muwaloni wa ndilo.”"},{"book":"Mwanduso","chapter":"35","verse":"9","text":"Yakobo viyabwelile kulawa Padani Alamu, Mulungu kamulawilila kaidi na kamtemela mate."},{"book":"Mwanduso","chapter":"35","verse":"10","text":"Mulungu kamulongela, “Weye zina jako Yakobo, mbali kwandusila sambi kwizatangigwa Isilaili.” Ivo Mulungu kamtanga zina Isilaili."},{"book":"Mwanduso","chapter":"35","verse":"11","text":"Mulungu kamulongela, “Niye Mulungu mwene Udaho, uwe na welesi mwingi na mongezeke. Wanhu wa makabila yose wezalawa kumwako, na kwizakuwa wasaho wa wafalume."},{"book":"Mwanduso","chapter":"35","verse":"12","text":"Isi yoniweng'hile Bulahimu na Isaka, nizakwing'ha weye na welesi wako.”"},{"book":"Mwanduso","chapter":"35","verse":"13","text":"Mulungu viyakomeleze kulonga na Yakobo, kasegela."},{"book":"Mwanduso","chapter":"35","verse":"14","text":"Yakobo kasimika mhanda hanhu haja Mulungu hoyalongile nayo, kaigidila divai na mavuta fana nhosa ya ching'waji."},{"book":"Mwanduso","chapter":"35","verse":"15","text":"Yakobo kahatanga hanhu baho Mulungu hoyalongile nayo Beseli."},{"book":"Mwanduso","chapter":"35","verse":"16","text":"Yakobo na wanhu wake wagendelela na mwanza wasegela Beseli, viwakalile wang'hali hawanafika Efulata, Laheli kapata usungu ng'hani wa kuibasula."},{"book":"Mwanduso","chapter":"35","verse":"17","text":"Nayo viyakalile muna usungu ng'hani wa kuibasula, imulala kamulongela, “Sekeudumbe Laheli, kupata mwana imwenga wa chilume.”"},{"book":"Mwanduso","chapter":"35","verse":"18","text":"Mbali Laheli viyakalile habehi na kudanganika, kamwing'ha mwanage zina Benoni, mbali tati yake kamwing'ha mwanage zina Benjamini."},{"book":"Mwanduso","chapter":"35","verse":"19","text":"Laheli viyadanganike kawandigwa mumgwazo gwazo wa dikulugumbi dodihita Efulata, sambi yomanyika Betelehemu."},{"book":"Mwanduso","chapter":"35","verse":"20","text":"Yakobo kasimika mhanda uchanyha ya leme da Laheli, mbaka diyelo mhanda iyo yauko."},{"book":"Mwanduso","chapter":"35","verse":"21","text":"Isilaili kasegela baho, na keka lago jake viyafosile lingo da Edeli."},{"book":"Mwanduso","chapter":"35","verse":"22","text":"Isilaili viyakalile isi iyo, mwanage Lubeni kagona na Biliha imwe wa watumwa wa chike wakalile fana wake wa tati yake Isilaili na Isilaili kahulika mbuli izo."},{"book":"Mwanduso","chapter":"35","verse":"23","text":"Wanage Leya wakala Lubeni, yeli chaudele wa Yakobo, na Simeoni na Lawi na Yuda na Isakali na Zabuloni."},{"book":"Mwanduso","chapter":"35","verse":"24","text":"Wanage Laheli wakala Yosefu na Benjamini."},{"book":"Mwanduso","chapter":"35","verse":"25","text":"Wana wa Biliha msang'hani wa chike wa Laheli wakala Dani na Nafutali."},{"book":"Mwanduso","chapter":"35","verse":"26","text":"Wana wa Zilipa msang'hani wa chike wa Leya wakala Gadi na Asheli. Wana wano niiwawo woyaweleke Yakobo uko Padani Alamu."},{"book":"Mwanduso","chapter":"35","verse":"27","text":"Yakobo kahita Mamule kwa Isaka tati yake, habehi na Kiliasi Aliba, iviya yotangigwa Hebuloni, howakalile Bulahimu na Isaka."},{"book":"Mwanduso","chapter":"35","verse":"28","text":"Isaka kakala na miyaka gana na malongo manane."},{"book":"Mwanduso","chapter":"35","verse":"29","text":"Isaka kadanganika mulala ng'hani na kakala na deng'ho, kahita kuilumba na wasaho zake. Esau na Yakobo wanage wamuwanda."}]}