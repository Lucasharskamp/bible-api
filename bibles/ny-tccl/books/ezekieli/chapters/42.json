{"data":[{"book":"Ezekieli","chapter":"42","verse":"1","text":"Pambuyo pake munthuyo anapita nane ku bwalo lakunja chakumpoto ndipo anafika nane ku zipinda zoyangʼanana ndi bwalo la Nyumba ya Mulungu ndi nyumba ina yakumpoto."},{"book":"Ezekieli","chapter":"42","verse":"2","text":"Nyumba yakumpotoyi mulitali mwake munali mamita makumi asanu, mulifupi mwake munali mamita 25."},{"book":"Ezekieli","chapter":"42","verse":"3","text":"Panali midadada iwiri, umodzi umayangʼanana ndi bwalo lamʼkati la mamita khumi, winawo umayangʼanana ndi bwalo lakunja. Midadada iwiriyi inali ya nyumba zitatu zosanjikana ndipo imayangʼanana."},{"book":"Ezekieli","chapter":"42","verse":"4","text":"Kumaso kwa zipindazo kunali njira yamʼkati, mulifupi mwake munali mamita asanu, mulitali mwake munali mamita makumi asanu. Makomo ake analoza chakumpoto."},{"book":"Ezekieli","chapter":"42","verse":"5","text":"Zipinda zammwamba zinali zazifupi mʼmimbamu kupambana zipinda zamʼmunsi ndi zipinda zapakati chifukwa njira zake zinatenga malo ambiri."},{"book":"Ezekieli","chapter":"42","verse":"6","text":"Popeza zipinda zinali zosanjikizana katatu ndipo zinalibe nsanamira monga za mabwalo, motero zipinda zamʼmwamba zinali zochepa kuyerekeza ndi zipinda zapansi ndi zipinda zapakati."},{"book":"Ezekieli","chapter":"42","verse":"7","text":"Panali khoma lakunja lomwe limatsatana ndi zipindazo kutsogolo kwake pambali pabwalo lakunja, kutalika kwake kunali mamita 25."},{"book":"Ezekieli","chapter":"42","verse":"8","text":"Zipinda za mʼmbali mwa bwalo lakunja mulitali mwake munali mamita 25. Koma zomwe zinali mʼmbali mwa Nyumba ya Mulungu, mulitali mwake munali mamita makumi asanu."},{"book":"Ezekieli","chapter":"42","verse":"9","text":"Pansi pa zipinda zimenezi panali khomo chakummawa kuchokera ku bwalo lakunja kumene khoma lake linkayambira."},{"book":"Ezekieli","chapter":"42","verse":"10","text":"Mbali yakummwera kuyangʼanana ndi bwalo ndi nyumbayo kunali zipinda zina."},{"book":"Ezekieli","chapter":"42","verse":"11","text":"Kumaso kwa zipindazi kunali njira. Zipindazi mulitali mwake, mulifupi mwake ndiponso maonekedwe ake onse zinali zofanana ndi zipinda zoyangʼana zakumpoto zija. Makomo ndi zitseko zake zinalinso zofanana"},{"book":"Ezekieli","chapter":"42","verse":"12","text":"ndi makomo a zipinda zakummwera. Kunali khomo mʼmbali ya kummawa kumene ankalowerako. Kunalinso khoma logawa zipinda."},{"book":"Ezekieli","chapter":"42","verse":"13","text":"Ndipo munthuyo anandiwuza kuti, “Zipinda zakumpoto ndi zakummwera zoyangʼanana ndi bwalo la Nyumba ya Mulungu ndi zoyera. Mʼmenemo ansembe amene amakhala pafupi ndi Yehova amadyeramo zopereka zopatulika kwambiri. Mʼmenemo adzayikamo zopereka zopatulika kwambiri, zopereka za chakudya, nsembe zopepesera machimo ndi nsembe zopepesera kupalamula, poti malowo ndi opatulika."},{"book":"Ezekieli","chapter":"42","verse":"14","text":"Pamene ansembe alowa ku malo opatulikawa, asatuluke kupita ku bwalo lakunja popanda kusiya momwemo zovala zimene anavala potumikira zija, pakuti zovalazi ndi zopatulika. Avale kaye zovala zina ndipo akhoza kufika kwa anthu.”"},{"book":"Ezekieli","chapter":"42","verse":"15","text":"Munthuyo atamaliza kuyeza zimene zinali mʼkati mwa Nyumba ya Mulungu, anatuluka nane pa chipata chakummawa ndi kuyeza bwalo lonse."},{"book":"Ezekieli","chapter":"42","verse":"16","text":"Anayeza mbali yakummawa ndi ndodo yake yoyezera; kutalika kwake kunali mamita 250."},{"book":"Ezekieli","chapter":"42","verse":"17","text":"Anayeza mbali ya kumpoto ndi ndodo yake; kutalika kwake kunali mamita 250."},{"book":"Ezekieli","chapter":"42","verse":"18","text":"Munthuyo anayeza mbali yakummwera; kutalika kwake kunali mamita 250 atayeza ndi ndodo yake."},{"book":"Ezekieli","chapter":"42","verse":"19","text":"Kenaka anatembenukira ku mbali ya kumadzulo ndi kuyeza ndi ndodo yake; kutalika kwake kunali mamita 250 atayeza ndi ndodo yake."},{"book":"Ezekieli","chapter":"42","verse":"20","text":"Motero anayeza mbali zonse zinayi. Panali khoma lozungulira bwalolo mulitali mwake munali mamita 250 ndipo mulifupi mwake munalinso mamita 250. Khomalo linali lolekanitsa zinthu zoyera ndi zinthu wamba."}]}