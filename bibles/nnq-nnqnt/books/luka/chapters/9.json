{"data":[{"book":"Luka","chapter":"9","verse":"1","text":"Yesu ngabakemanga akinapunji bakwe komi na abena, ngabapeganga uwecho ni kinala chu kujibenga michepela na kalamianga akatamwe."},{"book":"Luka","chapter":"9","verse":"2","text":"Kibokachapenia ngabakinga bajendange kutangacha Kingwana cha Nnoongo na kalamia akatamwe,"},{"book":"Luka","chapter":"9","verse":"3","text":"ngabalengela, “Apannyendanga mwanja makapotoje kilebe, mumwanja gwinu, makapotoje nkungucho andaje nkoba andaje chakulya andaje uloi andaje makoti mikogo mibena."},{"book":"Luka","chapter":"9","verse":"4","text":"Nyumba jajoa jabapakumpokela ntamanga mwenio mpaka apampakuboka kilambo chenie."},{"book":"Luka","chapter":"9","verse":"5","text":"Bandu anda bakanite kumpokela mangweto, mmokange pikilambo chenie na mpyatanga litukunda mumakongono ginu, kupala kuchalakicha kwabe.”"},{"book":"Luka","chapter":"9","verse":"6","text":"Akinapunji ngabatumbulanga mwanja kupetela kuijiji yoa, ngabatangacha Nhwalo Gwambone na kalamianga bandu kila paali."},{"book":"Luka","chapter":"9","verse":"7","text":"Kingobu Helode, kilongoi jwa Galilaya, kujoa nhwalo gwa ilebe yoa eitendigwe, ngabe na mbwele, magambu bandu bange balenga, Yohana Mmatichi ate kuyoka."},{"book":"Luka","chapter":"9","verse":"8","text":"Bange ngabalenga, Eliya apitile na bange ngabalengela jumwe kati ja akalondoli ba lolo ate kuyoka."},{"book":"Luka","chapter":"9","verse":"9","text":"Helode ngalenga, “Mutwe gwa Yohana ngununhweketa, nambu jonjo meneke jwanyoa nhwalo gwakwe?” Ngapala muno kummona Yesu."},{"book":"Luka","chapter":"9","verse":"10","text":"Achandundame ngababujanga ngabannengela Yesu goa agabakamulinge. Yesu ngabatolanga, ngabajenda jikajabe kunnyini ku Betisaida."},{"book":"Luka","chapter":"9","verse":"11","text":"Nambu bandu pabamanyanga kwajabwile, ngabankengamanga. Yesu ngabapokelanga, ngabalengela nhwalo gwa Kingwana cha Nnoongo, ngabalamianga abapailinga kulamiigwa."},{"book":"Luka","chapter":"9","verse":"12","text":"Lichoba apalyatumbula kutipika, akinapunji komi na abele ngabannyendelela Yesu, nukunnengela, “Matabukange bandu na kaleka bajendange kuijiji ya papipi bakapatange chakulya na pakugoloka, magambu pamba apatubile papongoti.”"},{"book":"Luka","chapter":"9","verse":"13","text":"Nambu Yesu ngabalengela, “Mapagange mangweto mwenga chakulya.”"},{"book":"Luka","chapter":"9","verse":"14","text":"Bakibanga penia akinalome elufu nhwano."},{"book":"Luka","chapter":"9","verse":"15","text":"Kuboka pa akinapunji kutendanga yeniela,"},{"book":"Luka","chapter":"9","verse":"16","text":"Yesu ngatola mikate nhwano na yamaki ibele, ngalola kunani kumbengu, ngannumba Nnoongo, ngametula mikate na ngatopolana yamaki ngabapeganga akinapunji bakwe babaganakie bandu."},{"book":"Luka","chapter":"9","verse":"17","text":"Bandu boa ngabalye nu kujukuta, ngabalokotanga makombo ga ilyo ngabatweleyanga ikapo komi na ibele."},{"book":"Luka","chapter":"9","verse":"18","text":"Lichoba limwe, Yesu akiba kugongalela jika jakwe, akinapunji bakwe ngabankengama. Ngabakonyanga, “Bo, bandu balenganga nenga na beneke?”"},{"book":"Luka","chapter":"9","verse":"19","text":"Ngabannyanga, “Bange balenganga mwenga nga Yohana Mmatichi na bange Eliya, bange jumwe jwa akalondoli ba lolo ba Nnoongo jwombe ayokite.”"},{"book":"Luka","chapter":"9","verse":"20","text":"Penia ngabakonyanga, “Mangwetomwe bo, nnenga ne nabeneke?”"},{"book":"Luka","chapter":"9","verse":"21","text":"Kiboka chapenia Yesu ngabakelebuya akinapunji bakwe bakannengeje mundu jwajoa nhwalo gwenio."},{"book":"Luka","chapter":"9","verse":"22","text":"Ngalenga, “Mwana jwa Mundu apaligwa kupotekigwe muno nukanigwa na akinanhota na akakung'i akolo na akaboli ba Malagilo ga Musa. Na apangigwa ukomigwa, nambu lichoba lya tatu mayoka.”"},{"book":"Luka","chapter":"9","verse":"23","text":"Ngabalengela bandu boa, “Mundu jwajoa anda apaile kungengama, apaligwa akikane mwene na atole nchalaba gwakwe kila lichoba na angengame."},{"book":"Luka","chapter":"9","verse":"24","text":"Magambu mundu ojwapala kukombola bwomi gwakwe mwene mauoya, nambu mundu ojwaoya bwomi gakwe kwa magambu gango maukombola."},{"book":"Luka","chapter":"9","verse":"25","text":"Mundu apata nike anda aipatite ilebe yoa ya padunia kwa kukioya mwene? Mbemele kibije!"},{"book":"Luka","chapter":"9","verse":"26","text":"Anda mundu amone oni nenga na maboulo gango, uyo Mwana jwa Mundu ammonela oni mundu jwenio mangobu apapakuika ku kibumo chakwe na cha Awawa na cha akapakachi ba chwapi ba kumbengu."},{"book":"Luka","chapter":"9","verse":"27","text":"Nannengelanga kweli, kutenda babi bange pamba bawegangaje panga bikibone Kingwana cha Nnoongo.”"},{"book":"Luka","chapter":"9","verse":"28","text":"Ikiba lichoba lya nane kuboka pa kulenga genia, Yesu ngabatolanga Petulo na Yohana na Yakobo kunani ja kukitombi kugongalela."},{"book":"Luka","chapter":"9","verse":"29","text":"Apakiba akagongalela, kumiio kwabe ngukugalambuka na ngobo yakwe ngibe nhuu mbuu."},{"book":"Luka","chapter":"9","verse":"30","text":"Kingobucho bandu akabele ngababe bakalongela nakwe. Bakibanga Musa na Eliya,"},{"book":"Luka","chapter":"9","verse":"31","text":"bapitilanga bakiba bina kibumo ngabalongelanga nhwalo gwa kiu chakwe Yesu chikipa kupitila Kuyelusalemu."},{"book":"Luka","chapter":"9","verse":"32","text":"Petulo na akajakwe bakibanga lugono, nambu ngabajimukanga ngabakibona kibumo cha Yesu na ngababona bandu abele abakiba bajemangite pamwe."},{"book":"Luka","chapter":"9","verse":"33","text":"Bandu bala pabakiba bakajabula, Petulo ngannengela Yesu, “Anhota, ialile bole twenga tube pamba! Matuchenga iteba itatu, chimwe chinu, chimwe cha Musa na chimwe cha Eliya.” Kweli akiba amanyije chalongela."},{"book":"Luka","chapter":"9","verse":"34","text":"Petulo apakiba tango akalongela, kingobucho liunde ngilipitila na kaekelela ni kiwili chakwe, na liunde lyenie apalyaekelela akinapunji bala ngabajogopanga muno."},{"book":"Luka","chapter":"9","verse":"35","text":"Lilobe ngilijoanika kuboka muliunde mola, “Jonjo nga Manango ojunampambwile, mampenakiange.”"},{"book":"Luka","chapter":"9","verse":"36","text":"Kuboka pa lilobe ukotoka, Yesu ngabonekana abi jikajakwe. Akinapunji ngabatamanga nu kwa nhwalo gwenio, na mangobu genia bannengije mundu jwajotijola minhalo jenie jibijibwenangite."},{"book":"Luka","chapter":"9","verse":"37","text":"Malabo jakwe Yesu pamwe na akinapunji bakwe pabauluka kuitombi, nkengeni gwa bandu ngukongana na Yesu."},{"book":"Luka","chapter":"9","verse":"38","text":"Mundu jumwe ngachobela pankenga gwenio, “Aboli! Ndendakunnyopa, munnolekeye manango kabe manango jwa jika."},{"book":"Luka","chapter":"9","verse":"39","text":"Michepela apajinhwikilila, kingobu tu kuntenda achobele, na kummeka kiinduindu na liululu kumpita munkano, jijendekea kumpoteka muno, kunneka chokweje!"},{"book":"Luka","chapter":"9","verse":"40","text":"Nganajopanga akinapunji binu buboyange, nambu baotolingije.”"},{"book":"Luka","chapter":"9","verse":"41","text":"Yesu ngabalengela, “Mangweto mabandu banga imani! Ndama namangweto mpaka lii? Nanhwimbilila mpaka lii? Mannetange mwano pamba?” Kiboka chapenia ngannengela mundu jola, “Munnete mwana jwinu pamba.”"},{"book":"Luka","chapter":"9","verse":"42","text":"Mangobu mwana jwenio panhwikilila Yesu, nchepela gola ngugunng'wia pae na kummeka mwana jola kiinduindu. Nambu Yesu ngaukalapila nchepela gwenio, ngannamia mwana na kape awamundu."},{"book":"Luka","chapter":"9","verse":"43","text":"Bandu boa ngabaomongwa na uwecho nkolongwa gwa Nnoongo."},{"book":"Luka","chapter":"9","verse":"44","text":"“Makalibililangaje echinannengela! Mwana jwa Mundu ajenda kubekigwa mumaboko ga bandu.”"},{"book":"Luka","chapter":"9","verse":"45","text":"Nambu akinapunji bamanyingitije mana ga kulenga kwenio. Nhwalo gwenio gwakate kuiigwa kwa akangweto ibe bakamanyangaje na bombe batela kujogopanga kunkonya nhwalo gwenio."},{"book":"Luka","chapter":"9","verse":"46","text":"Ngukupitila kijonga kati ja akinapunji bala nhwalo gwa meneke kati jabe ojwabi munanhota muno."},{"book":"Luka","chapter":"9","verse":"47","text":"Yesu ngamanya mawacho agabawacha mumyojo jabe, penia ngantola mwana nchokochoko, ngammeka papipi jakwe,"},{"book":"Luka","chapter":"9","verse":"48","text":"na ngabalengela, “Mundu jwajotijola ojwampokela mwana andi jonjo ku liina lyango, amboke nenga na jwajotijola ojwamboke nenga, bapoke abandumite. Magambu jwajoa ojwabi nchokochoko kupeta boa kati jinu jwenio nga nkolongwa kupeta boa.”"},{"book":"Luka","chapter":"9","verse":"49","text":"Yohana ngalenga, “Ananhota, tumweni mundu jumwe akaboya michepela kwa liina linu natwenga ngutujiga kunkanakia kwa magambu jwombe akibaje munkenga gwito.”"},{"book":"Luka","chapter":"9","verse":"50","text":"Nambu Yesu ngannengela, “Makankanakiaje magambu mundu jwangankananga mangweto abi kingonu chinu.”"},{"book":"Luka","chapter":"9","verse":"51","text":"Kingobu apakibandikila cha Yesu kutoligwa kujenda kumbengu, ngajenda Kuyelusalemu."},{"book":"Luka","chapter":"9","verse":"52","text":"Ngabatuma akapakachi balongolelange, bombe ngabajenda ngabajingilanga kukijiji chimwe cha ku Samalia bampanganile kila kilebe."},{"book":"Luka","chapter":"9","verse":"53","text":"Nambu bandu ba kwenio bapalangitije kumpokela, kwa magambu ajenda Kuyelusalemu."},{"book":"Luka","chapter":"9","verse":"54","text":"Bai akinapunji bakwe kina Yohana na Yakobo pabagabona genia, ngabalenga, “Angwana mpala tukeme mwoto uwike kuboka kumbengu gwatiniyange?”"},{"book":"Luka","chapter":"9","verse":"55","text":"Yesu ngabatendebukia, ngabakalapilanga. Majandiko gange gajonjakie, ngalenga, “Mmanyangiteje nkweti mojo gani, magambu Mwana jwa Mundu aikila ukoma banduje, nambu kakombola.”"},{"book":"Luka","chapter":"9","verse":"56","text":"Kibokachapenia Yesu na akinapunji bakwe ngabajenda kukijiji chenge."},{"book":"Luka","chapter":"9","verse":"57","text":"Pabakiba bakajendaga undela, mundu jumwe ngannengela Yesu, “Mbakunkengama kila kumpakujenda.”"},{"book":"Luka","chapter":"9","verse":"58","text":"Yesu ngalenga, “Mabwea gakweti nduka ni ijuni yu kunani ikweti uhui, nambu Mwana jwa Mundu akwetije paali pu kubeka mutwe gwakwe.”"},{"book":"Luka","chapter":"9","verse":"59","text":"Ngannengela mundu jonge, “Ungengame.”"},{"book":"Luka","chapter":"9","verse":"60","text":"Yesu ngajanga, “Milekange mitui ichike mitui mijakwe. Mwenga nnyende makatangache Kingwana cha Nnoongo.”"},{"book":"Luka","chapter":"9","verse":"61","text":"Na mundu jonge ngannengela, “Ananhota manankengamage, nambu unyeketele nakatabuke bandu ababi kachango.”"},{"book":"Luka","chapter":"9","verse":"62","text":"Yesu ngannengela, “Jwajoti ojwakamu lijembe kulema na kongo kulola unyuma kupaligwaje ku Kingwana cha Nnoongo.”"}]}