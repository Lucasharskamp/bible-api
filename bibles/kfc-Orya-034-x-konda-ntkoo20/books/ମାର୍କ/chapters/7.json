{"data":[{"book":"ମାର୍କ","chapter":"7","verse":"1","text":"ୱେନ୍‌କା ପାରୁସିର୍‌ ମାରି ଜିରୁସାଲାମ୍‍ତାନ୍‌ ୱାତି ମାର୍‍ଇ ଏସୋ ସାସ୍ତ୍ରିର୍‌ ଜିସୁ ସାରିବେଡ୍‍ତି ଉଣ୍ତାତାର୍‌ ।"},{"book":"ମାର୍କ","chapter":"7","verse":"2","text":"ୱାର୍‌ ସୁଡ଼ୁତାର୍‌ ଯେ, ୱାନି ଏସୋ ସିସୁର୍‍ ଜିହୁଦିରି ଇସାବ୍‌ତାନ୍‌ କିୟୁ ନର୍‍ବାଏଣ୍ତା ଉଣୁଜି ମାର୍‌ଆର୍‌ ।"},{"book":"ମାର୍କ","chapter":"7","verse":"3","text":"ପାରୁସିର୍‌ ମାରି ୱିଜେରେ ଯିହୁଦୀଲୋକ୍‍ ୱାରି ପୁର୍ବେଦି ନେତାରି ରୀତିନୀତି ମାନାଜି ନେଗେଣ୍ତ୍‍ କିୟୁ ନର୍‍ବାଏତିଙ୍ଗ୍‍ ୱାର୍‌ ଉଣୁଏର୍‌,"},{"book":"ମାର୍କ","chapter":"7","verse":"4","text":"ସାତାଦୁ ସର୍‍ହି ୱାତି ୱେନ୍‌କା ନିଜେ ନିଜେଦି ମୁସ୍‌କୁ ଏର୍‌ ଲଜାଏତିଙ୍ଗ୍‍ ଉଣୁଏର୍‌; ମାରି ଗିନା, ମୁତା ମାରି କସ୍‍ ନକି ଏର୍‌ତୁ ମୁଡ଼ୁକିିସି ନର୍‍ବାନିକା, ଖାଟେଲ୍‍ତୁ ଏରୁ ସିଲିକ୍‌ନିକା ୱିଜୁ ଆଇ ରୀତିନୀତି ମାନାଦେଙ୍ଗ୍‌ ଇଜି ୱାର୍‌ ଆଦେସ୍‌ ପଇତା ମାର୍‌ଆର୍‌ ।"},{"book":"ମାର୍କ","chapter":"7","verse":"5","text":"ପାରୁସିର୍‌ ମାରି ସାସ୍ତ୍ରିର୍‌ ଜିସୁଙ୍ଗୁଁ ଇର୍ହାର୍‌, “ନି ସିସୁର୍‍ ପୁର୍ବେଦି ନେତାରି ରୀତିନୀତି ଦାଣ୍ତ୍‍ ସାଲାଏଣ୍ତା କିକୁ ନର୍‍ବାଏଣ୍ତା ଏନ୍ଦା ଉଣୁଜିନାର୍‌ ?”"},{"book":"ମାର୍କ","chapter":"7","verse":"6","text":"ଜିସୁ ୱାରିଙ୍ଗ୍‌ ଇର୍ହାନ୍‌, ଏ ସାଲାକିଦି, ଜିସାଇୟ ବାବବାଦି ମି ବିସୟତୁ ଟିକ୍‍ତାନ୍‍ ମାଟା ୱେର୍‍ତା ମାନାନ୍‌, ଏଣ୍ତେସ୍‌ ରାସାତାମାନାତ୍‌,"},{"book":"ମାର୍କ","chapter":"7","verse":"7","text":"ୱାର୍‌ ଲୋକୁ ତିଆର୍‌ କିତିମାନି ରୀତିନୀତି ଦିଙ୍ଗ୍‍ ମାପୁରୁଦି ଆଦେସ୍‌ ଇଜି ଶିକ୍ଷା ସିନାର୍‍"},{"book":"ମାର୍କ","chapter":"7","verse":"8","text":"“ମିର୍‌ ମାପୁରୁଦି ଆଦେସ୍‌ ଡ଼ିସ୍‌ସି ଲୋକୁ ତିଆର୍‍କିତି ନିୟମ୍‌ତିଙ୍ଗ୍‌ ଆସ୍‍ସିନିଦେର୍‍ ।”"},{"book":"ମାର୍କ","chapter":"7","verse":"9","text":"ମାରି ଜିସୁ ୱାରିଙ୍ଗ୍‌ ଇର୍ହାନ୍‌, ମିର୍‌ ମି ସାଲାକିଦାନ୍‍ ମାପୁରୁଦି ମାଟାଦିଙ୍ଗ୍‌ ମାନାଇଜିନିଦେର୍‍ ।"},{"book":"ମାର୍କ","chapter":"7","verse":"10","text":"ଇରିଙ୍ଗ୍‌ ମୋସା ନିୟମ୍‌ ସିତାମାନାନ୍‌, ମି ବୁବା ୟାୟାଏଙ୍ଗ୍‍ ମାନାଦୁ, ମାରି ଏନ୍‌ ନିଜେଦି ବୁବା ନି ୟାୟାଙ୍ଗ୍‌ ଆନାଦୁରିଆ ସିନାନ୍‌, ୱାଣ୍ତ୍ରୁ ଏଣ୍ତେସ୍‌ କିଜିବା ସାନି ଦଣ୍ଡ୍‌ ପଇନାନ୍‌ ।"},{"book":"ମାର୍କ","chapter":"7","verse":"11","text":"ମାତର୍‌ ମି ଇନ୍‌ଡ୍ର, ଜଦି ଅରେନ୍‍ ଲୋକ୍‌ତିମାନୁ ୱାନି ବୁବା ୟାୟାଏଙ୍ଗ୍‍ ସାହାଜ୍ୟ କିଦେଙ୍ଗ୍‌ ମାନାତ୍‌, ମାତର୍‌ ଆୟା ଲୋକୁ ଇଜିନାନ୍‌, କାର୍ବାନ୍‍ ମାପୁରୁତିଙ୍ଗ୍‍ ପୁଜା ସିତାମାନା ।"},{"book":"ମାର୍କ","chapter":"7","verse":"12","text":"ଆଦେଙ୍ଗ୍‌ ମିର୍‌ ୱାନିଙ୍ଗ୍‌ ୱାନି ବୁବା ୟାୟାଦିଙ୍ଗ୍‍ ସାହାଜ୍ୟ କିନି ଉଣ୍ତିଙ୍ଗ୍‌ ସିଇଦେର୍‍ ।"},{"book":"ମାର୍କ","chapter":"7","verse":"13","text":"ଇୟାୱାଜା ମିର୍‌ ପୁର୍ବେଦି ଲୋକ୍‌ତି ରୀତିନୀତି ଉଣ୍ତିଙ୍ଗ୍‌ ମାପୁରୁଦି ବାକ୍ୟଦିଙ୍ଗ୍‍ ଲାତ୍‍ ଡାକ୍‍ସିନିଦେର୍‍ ମାରି ଆୟାୱାଜା ନାଣ୍ତ ସେଇ ପାଣିବା କିଜିିନିଦେର୍‍ ।"},{"book":"ମାର୍କ","chapter":"7","verse":"14","text":"ଅର୍‌ଲେନ୍‌ ଜିସୁ ଲୋକାଙ୍ଗ୍‌ ଲାକ୍‌ତୁ କୁକ୍‌ସି ୱାରିଙ୍ଗ୍‌ ଇର୍ହାନ୍‌, “ମିର୍‌ ୱିଜେରେ ନା ମାଟା ୱେନ୍‌ଡ୍ରୁ ମାରି ବୁଝାଦୁ ।”"},{"book":"ମାର୍କ","chapter":"7","verse":"15","text":"ଲୋକ୍‌ତି ମେନ୍ଧଲ୍‍ ଆତ୍‌ରେ ଇୟାୱାଜା ଇନି ବିସୟ ସିଲେତ୍‌, ଆମାକା କି ୱାନି ଲୋଇ ଡ଼ୁଗୁଜି ୱାନିଙ୍ଗ୍‌ ଅପବିତ୍ର କିନାତ୍‌, ମାତର୍‌ ଏମେ ଏମେକା ଲୋକ୍‌ତି ଲୋଇରାନ୍‌ ସନାତ୍‌, ଆୟାୱିଜୁ ୱାନିଙ୍ଗ୍‌ ଅପବିତ୍ର କିନାତ୍‌ ।"},{"book":"ମାର୍କ","chapter":"7","verse":"16","text":"ଜଦି ଆମାୱାନିଙ୍ଗ୍‌ ୱେନ୍‌ଡ୍ରେଙ୍ଗ୍‌ ଗିତଣିଙ୍ଗ୍‍ମାନେ ୱାଣ୍ତ୍ରୁ ୱେନିନ୍‌ ।୭:୧୬ ଏସୋ ପାଡ଼ିଇ ରାସାତିମାନୁ ଇୟା ପଦ୍‌ ରାସାଏତ୍‌ ।"},{"book":"ମାର୍କ","chapter":"7","verse":"17","text":"ଜିସୁ ଲୋକାଙ୍ଗ୍‌ ଡ଼ିସ୍‌ସି ଇନ୍‌ଡ୍ର ୱାତି ୱେନ୍‌କା ୱାନି ସିସୁର୍‍ ଇୟା କାତାଦି ଅର୍ତ ବୁଝାକିଜି ସିଦା ଇଜି ଇର୍ହାର୍‌ ।"},{"book":"ମାର୍କ","chapter":"7","verse":"18","text":"ଆବେଟ୍‌ ଜିସୁ ୱାରିଙ୍ଗ୍‌ ଇର୍ହାନ୍‌, “ମିର୍‍ବା ଇନିକା ୱାରିୱାଜା ବୁଜାଦେଙ୍ଗ୍‌ ଆଟ୍‍ଏଜିନିଦେର୍‍ ? ଏମେକା କି ଆତ୍‍ରେରାନ୍‍ ଲୋକା ଲୋଇ ଡ଼ୁଗ୍‍ନାତ୍‍, ଆକା ୱାନିଙ୍ଗ୍‌ ସେଏଣ୍ଡ୍‌ କିଦେଙ୍ଗ୍‌ ଆଟ୍‍ଏତ୍‍ ।"},{"book":"ମାର୍କ","chapter":"7","verse":"19","text":"ଇରିଙ୍ଗ୍‌ ଆକା ୱାନି ଜିବନ୍‌ତୁ ଡ଼ୁଗ୍‍ଏତ୍‍, ମାତର୍‌ ପଟା ଲୋଇ ଡ଼ୁଗୁଜି ଆତ୍‌ରେ ସନା ସନାତ୍‌ ।” ମାରି ଇବେଣୁକୁ ୱିଜୁ ଖାଦି ନରାନା ସନାତ୍‌, ଇକା ଜିସୁ ଇର୍‌ଆନ୍‌ ।"},{"book":"ମାର୍କ","chapter":"7","verse":"20","text":"ଜିସୁ ଇର୍ହାନ୍‌, “ଆମାକା ଲୋକ୍‍ମାଣ୍‍କୁ ସନାତ୍‌, ଆକାନେ ୱାନିଙ୍ଗ୍‌ ଅପବିତ୍ର କିନାତ୍‌ ।"},{"book":"ମାର୍କ","chapter":"7","verse":"21","text":"ଇରିଙ୍ଗ୍‌ ଲୋଇରାନ୍‌, ଲୋକ୍‌ତି ଜିବନ୍‍ତାନ୍‍, ତାଗ୍‌ଇଚିନ୍ତା ସନାତ୍‌, ଦାରିପାଣି, ଡଂଆ, ଲୋକ୍‌ତିଙ୍ଗ୍‌ ସାୟାମାର୍‌ଗାଡାକ୍‌ନିକା,"},{"book":"ମାର୍କ","chapter":"7","verse":"22","text":"ଆଇୱାନି ଆଇମାଦିମାନୁ ସନିକା, ଲୋଭ୍‍, କାରାପ୍‌, ମିଛ୍‍ ମାଟା, ଗାଡ଼୍‍ୟା, ସୁଡ଼୍‌ଜି ଆକାର୍‍ ଆନିକା, ସୁଡ଼୍‌ଜି ଲାଲ୍‍ଇଆନିକା, ନିଦା, ଗାର୍ବୁ କିନିକା, ମୁର୍ଖୁଆନିକା;"},{"book":"ମାର୍କ","chapter":"7","verse":"23","text":"ଇୟା ତାଗ୍‌ଇ ପାଣିୱିଜୁ ଲୋଇରାନ୍‌ ସହସି ଲୋକ୍‌ତିଙ୍ଗ୍‌ ଅପବିତ୍ର କିନାତ୍‌ ।”"},{"book":"ମାର୍କ","chapter":"7","verse":"24","text":"ଆୟାୱେନ୍‌କା ଜିସୁ ଆୟା ବାଡି ଡ଼ିସ୍‍ସି ସୋର ଗାଡ଼୍‌ତି ରାଜିଦୁ ସର୍‌ଆନ୍‌, ଉଣ୍ତ୍ରି ଇନ୍‌ଡ୍ର ଡ଼ୁଗିତାନ୍‍ନୋ, ଏର୍‍ବା ଏଣ୍ତେସ୍‌ ଆକା ନେସ୍‌ଏର୍‌, ଇକା ବଦା କିଜିମାର୍‍ଆନ୍‍, ମାତର୍‌ ୱାଣ୍ତ୍ରୁ ଆବେ ମାର୍ଗିଜୋ ମାନ୍‌ଡ଼୍ରେଙ୍ଗ୍‌ ଆଟ୍‍ଏତାନ୍‍ ।"},{"book":"ମାର୍କ","chapter":"7","verse":"25","text":"ଆୟାଦାପ୍ରେ ଅରେତ୍‌ ଆଇମା ଜିସୁ ୱାତି ମାର୍‍ଇ କାବୁର୍‌ ୱେର୍‍ଆଦୋ ୱାତାତ୍‍, ଇରିଙ୍ଗ୍‌ ତାନି ଗାଡ଼୍‍ସିଙ୍ଗ୍‍ ତାଗ୍‍ଇଆତ୍ମା ଆସ୍‌ତା ମାର୍‌ଆତ୍‌ । ଆଦେଙ୍ଗ୍‌ ଆୟା ଆଇମା ୱାନି ପାଦାମ୍‌କାଙ୍ଗ୍‌ ମାଡ଼ିସ୍‌ କିଜି ଗୁରିତାତ୍‍ ।"},{"book":"ମାର୍କ","chapter":"7","verse":"26","text":"ଆୟା ସୁର ଦେଶ୍‍ତି ସୁରଫେନିକିୟା ଜାତିଦି ଅରେତ୍‌ ଗ୍ରୀକ୍‍ ଆଇମା ମାର୍‌ଆତ୍‌ । ତାନି ଆଇଲି ମାଣାନ୍‌ ଦୁବା ଡ଼ିସ୍‍ସିସ୍‍ କିଦେଙ୍ଗ୍‌ ଇଜି ଜିସୁଙ୍ଗୁଁ ଇନ୍‌ଡ୍ରେଙ୍ଗ୍‌ ଆସ୍‌ତାତ୍‌ ।"},{"book":"ମାର୍କ","chapter":"7","verse":"27","text":"ଆବେଟ୍‌ ଜିସୁ ତାନିଙ୍ଗ୍‌ ଇର୍‌ଆନ୍‌, “ନିଜେଦି କଡ଼ରିଙ୍ଗ୍‌ ଆଗ୍‌ଡ଼ି ଖାଦି ପଟାବର୍ତି ଉଟ୍‍ପିସ୍‍ତେଙ୍ଗ୍‍ ଆନାତ୍‌, ଇରିଙ୍ଗ୍‌ କଡ଼ରି ବାଟା ଖାଦି ଅସି ନୁକୁଡ଼ିଆଙ୍ଗାଁ ମାନୁ ପୋକ୍‍ନିକା ନେଗେତ୍‌ ସିଲେ ।”"},{"book":"ମାର୍କ","chapter":"7","verse":"28","text":"ଜିସୁଙ୍ଗୁଁ ଆୟା ଆଇମା ଇର୍ହାତ୍‌, “ହୁଁ, ପ୍ରବୁ, ନୁକୁଡ଼ିଙ୍ଗ୍‍ବା ଟେବୁଲ୍‍ ଆଡ୍‍ଗି ମାନ୍‌ଜି କଡ଼ର୍‌ ଉଟି ୱିସ୍‌ତି ସକ୍‌ଡ଼ି ଆର୍ତିକା ଉଣେ ।”"},{"book":"ମାର୍କ","chapter":"7","verse":"29","text":"ଜିସୁ ଆୟା ଆଇମାଦିଙ୍ଗ୍‍ ଇର୍‌ଆନ୍‌, “ନିନୁ ଇୟା ମାଟା ଇର୍‍ଇ ଉଣ୍ତିଙ୍ଗ୍‌ ସାଙ୍ଗ୍‍ଆ, ନି ଗାଡ଼ିଦି ମାଣାନ୍‌ ଦୁବା ସତା ସର୍‌ଆତ୍‌ ନି ।”"},{"book":"ମାର୍କ","chapter":"7","verse":"30","text":"ଆୟା ଆଇମା ଇନ୍‌ଡ୍ର ଡ଼େସି ସଲ୍‌ସି ସୁଡ଼ୁତାତ୍‍ ଯେ ତାନି ଆଇଲି ଟାଟିଦୁ ଡରିତା ମାନାତ୍‌ ମାରି ସତେନେ ଦୁବା ଆଇଲି ମାଣ୍‌କୁ ଡ଼ିସ୍‍ତା ସର୍‌ଆତ୍‌ ।"},{"book":"ମାର୍କ","chapter":"7","verse":"31","text":"ଆୟାୱେନ୍‌କା ଜିସୁ ସୋର୍‍ ସାନ୍ଧିଦାଣ୍ତ୍ ଡ଼ିସ୍‌ସି ସିଦନ୍‍ ମାରି ଦେକାପଲି ସାନ୍ଧି ସିଜି ଗାଲିଲି ସାମ୍‌ଦୁର୍‌ ପାଡ଼ି ୱାତାନ୍‌ ।"},{"book":"ମାର୍କ","chapter":"7","verse":"32","text":"ଏସୋ ଲୋକୁ ଗୁଲା ମାରି ବଇରା ଲୋକ୍‌ତିଙ୍ଗ୍‌ ଜିସୁ ଲାକ୍‌ତୁ ତାତାର୍‌ । ମାରି ୱାନି ମୁସ୍‌କୁ କିୟୁ ଇଡ୍‌ଦେଙ୍ଗ୍‌ ଜିସୁଙ୍ଗୁଁ ଇର୍ହାର୍‌ ।"},{"book":"ମାର୍କ","chapter":"7","verse":"33","text":"ଜିସୁ ଆୟା ଲୋକ୍‌ତିଙ୍ଗ୍‌ ଲୋକା ଗଲିଦାନ୍‍ ଅଡ଼ପ୍‍ ଆକ ଅତାନ୍‍ନୋ ୱାନି ରୁଣ୍ତି ଗିତଣିଆଙ୍ଗ୍‍ ୱାନି ଡ଼ାସ୍‍କେଙ୍ଗ୍‍ ମୁଟ୍‌ତାନ୍‌ ମାରି ପୁସ୍‍ସି ୱାନି ୱେତଲ୍‍ତିଙ୍ଗ୍‍ ମୁଟ୍‌ତାନ୍‌,"},{"book":"ମାର୍କ","chapter":"7","verse":"34","text":"ଆୟାୱେନ୍‌କା ୱାନ୍‌ ସ୍ୱର୍ଗ ମୁସ୍‌କୁ ସୁଡ଼୍‍ଜି ପୁଣ୍ତା ଡ଼ିସ୍‌ସି ୱାନିଙ୍ଗ୍‌ ଇର୍‌ଆନ୍‌, “ଇପ୍‍ପଥଃ,” ଇରିଙ୍ଗ୍‌ ଗୁଲାଦି “ୱେୟୁ ୱାର୍‍ଗିଦେଙ୍ଗ୍‍ ରାଆ ।”"},{"book":"ମାର୍କ","chapter":"7","verse":"35","text":"ଆୟା ଦାପ୍ରେ ୱାନ୍‌ ଗିତଣିଙ୍ଗ୍‍ ୱେନ୍‌ଡ୍ରେଙ୍ଗ୍‌ ଆଟ୍‍ତାନ୍‍ ମାରି ୱାନି ୱେତଲ୍‍ କୁଦିତାତ୍‍ ଆବେଟ୍‌ ୱାନ୍‌ ନେଗେନ୍‌ କିଜି ୱାର୍‍ଗିଦେଙ୍ଗ୍‍ ଆଟ୍‍ତାନ୍‍ ।"},{"book":"ମାର୍କ","chapter":"7","verse":"36","text":"ଇୟା ନେଗେଣ୍ତ୍‍ କିତି ମାଟା ଏଙ୍ଗ୍‌ବା ଇନ୍‌ମାଟ୍‌ ଇଜି ଆଟ୍‍ୱାଦାନ୍‍ ଜିସୁ ଲୋକାଙ୍ଗ୍‌ ଇର୍‌ଆନ୍‌, ମାତର୍‌ ଜିସୁ ଏସା ମାନା କିତିଙ୍ଗ୍‌ବା, ଲୋକ୍‌ଡର୍‌ ନାସାନେ ୱେର୍‌ସି ବୁଲାତାର୍‌ ।"},{"book":"ମାର୍କ","chapter":"7","verse":"37","text":"ମାରି, ୱିଜେରେ ଲୋକୁ ନାଣ୍ତ କାବାଆଜି ଇର୍ହାର୍‌, “ୱାଣ୍ତ୍ରୁ ୱିଜୁ ପାଣି ନେଗ୍ରେଣ୍ତା କିତାମାନାନ୍‍; ୱାଣ୍ତ୍ରୁ ୱେନ୍ଇ ଲୋକାଙ୍ଗ୍‌ ୱେନି ବପୁ ମାରି ୱାର୍‌ଗିଇ ଲୋକାଙ୍ଗ୍‌ ୱାର୍‍ଗିନି ବପୁ ବା ସିନାନ୍‍ ।”"}]}