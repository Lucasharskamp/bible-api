{"data":[{"book":"Luka","chapter":"24","verse":"1","text":"Na rĩrĩ, mũthenya wa kwambĩrĩria kiumia, rũciinĩ tene, atumia magĩthiĩ mbĩrĩra-inĩ makuuĩte indo nungi wega iria maathondekete."},{"book":"Luka","chapter":"24","verse":"2","text":"Nao magĩkora ihiga rĩgaragarĩtio rĩkeherio mũromo-inĩ wa mbĩrĩra,"},{"book":"Luka","chapter":"24","verse":"3","text":"no rĩrĩa maatoonyire, matiigana gũkora mwĩrĩ wa Mwathani Jesũ."},{"book":"Luka","chapter":"24","verse":"4","text":"Na rĩrĩa maagegete nĩ ũhoro ũcio, makiumĩrĩrwo o rĩmwe nĩ arũme eerĩ mehumbĩte nguo njerũ ciakengaga mũno, makĩrũgama hakuhĩ nao."},{"book":"Luka","chapter":"24","verse":"5","text":"Nao atumia acio metigĩrĩte mũno, makĩinamĩrĩra, magĩturumithia mothiũ mao thĩ, no arũme acio makĩmooria atĩrĩ, “Mũracaria ũrĩa ũrĩ muoyo kũrĩ arĩa akuũ nĩkĩ?"},{"book":"Luka","chapter":"24","verse":"6","text":"Ndarĩ haha; nĩariũkĩte! Ririkanai ũrĩa aamwĩrire hĩndĩ ĩrĩa aarĩ na inyuĩ Galili atĩ:"},{"book":"Luka","chapter":"24","verse":"7","text":"‘Mũrũ wa Mũndũ no nginya aneanwo moko-inĩ ma andũ ehia, aambwo mũtĩ-igũrũ, na mũthenya wa gatatũ ariũke.’ ”"},{"book":"Luka","chapter":"24","verse":"8","text":"Hĩndĩ ĩyo makĩririkana ciugo ciake."},{"book":"Luka","chapter":"24","verse":"9","text":"Na rĩrĩ, maacooka kuuma mbĩrĩra-inĩ, makĩhe arutwo arĩa ikũmi na ũmwe na arĩa angĩ othe ũhoro ũcio."},{"book":"Luka","chapter":"24","verse":"10","text":"Mariamu Mũmagidali, na Joana, na Mariamu nyina wa Jakubu, na atumia arĩa angĩ maarĩ nao, nĩo meerire atũmwo ũhoro ũcio."},{"book":"Luka","chapter":"24","verse":"11","text":"No-o matiigana gwĩtĩkia atumia acio, tondũ ũhoro ũcio wahaanaga ta ũrimũ kũrĩ o."},{"book":"Luka","chapter":"24","verse":"12","text":"No rĩrĩ, Petero agĩũkĩra, agĩtengʼera mbĩrĩra-inĩ. Na ainamĩrĩra akĩona mataama ma gatani maigĩtwo thĩ marĩ moiki, agĩĩthiĩra agegearĩte nĩ ũndũ wa ũguo gwekĩkĩte."},{"book":"Luka","chapter":"24","verse":"13","text":"Na rĩrĩ, mũthenya o ro ũcio arutwo eerĩ a Jesũ maarĩ rũgendo-inĩ magĩthiĩ itũũra rĩetagwo Emau, rĩarĩ ta kilomita ikũmi kuuma Jerusalemu."},{"book":"Luka","chapter":"24","verse":"14","text":"Nao nĩmaragia ũhoro wa maũndũ marĩa mothe meekĩkĩte."},{"book":"Luka","chapter":"24","verse":"15","text":"Na rĩrĩa maathiiaga makĩaragia ũhoro ũcio, Jesũ akĩmoimĩrĩra, agĩtwarana nao;"},{"book":"Luka","chapter":"24","verse":"16","text":"no matiigana kũrekwo mamũmenye."},{"book":"Luka","chapter":"24","verse":"17","text":"Nake akĩmooria atĩrĩ, “Nĩ ũhoro ũrĩkũ ũcio mũrathiĩ mũkĩaragia?”"},{"book":"Luka","chapter":"24","verse":"18","text":"Ũmwe wao, wetagwo Kileopa akĩmũũria atĩrĩ, “Wee kaĩ ũrĩ mũgeni Jerusalemu ũtamenyete maũndũ marĩa mekĩkĩte kuo matukũ-inĩ maya?”"},{"book":"Luka","chapter":"24","verse":"19","text":"Nake akĩmooria atĩrĩ, “Nĩ maũndũ marĩkũ?”"},{"book":"Luka","chapter":"24","verse":"20","text":"Athĩnjĩri-Ngai arĩa anene na aathani aitũ maramũneanire atuĩrwo kũũragwo, na maramwambithia mũtĩ-igũrũ."},{"book":"Luka","chapter":"24","verse":"21","text":"No ithuĩ-rĩ, tũrehokaga atĩ ũcio nĩwe ũgũkũũra andũ Isiraeli. Makĩria ma ũguo, rĩu nĩ mũthenya wa ĩtatũ kuuma maũndũ maya mothe mekĩka."},{"book":"Luka","chapter":"24","verse":"22","text":"Hamwe na ũguo atumia amwe aitũ nĩmatũmakirie mũno tondũ megũthiĩte mbĩrĩra-inĩ rũciinĩ tene,"},{"book":"Luka","chapter":"24","verse":"23","text":"no matinona mwĩrĩ wake. Mokire matwĩra atĩ nĩmonire kĩoneki kĩa araika, arĩa mameerire atĩ arĩ muoyo."},{"book":"Luka","chapter":"24","verse":"24","text":"Nao amwe a thiritũ iitũ nĩmathiire mbĩrĩra-inĩ, na makora o ũguo atumia acio mekuugĩte, no rĩrĩ, we mwene matinamuona.”"},{"book":"Luka","chapter":"24","verse":"25","text":"Nake Jesũ akĩmeera atĩrĩ, “Inyuĩ andũ aya mwagĩte ũũgĩ na mũtihiũhaga gwĩtĩkia maũndũ mothe marĩa anabii moigĩte!"},{"book":"Luka","chapter":"24","verse":"26","text":"Githĩ to mũhaka Kristũ ambe anyariirwo na acooke atoonye riiri-inĩ wake?”"},{"book":"Luka","chapter":"24","verse":"27","text":"Jesũ akĩmataarĩria ũhoro wothe ũrĩa waarĩtio Maandĩko-inĩ ũmũkoniĩ, ambĩrĩirie na maandĩko ma Musa na ma Anabii othe."},{"book":"Luka","chapter":"24","verse":"28","text":"Na maakuhĩrĩria itũũra rĩrĩa maathiiaga, Jesũ agĩtua taarĩ kũhĩtũka arahĩtũka."},{"book":"Luka","chapter":"24","verse":"29","text":"No makĩmũringĩrĩria na hinya, makĩmwĩra atĩrĩ, “Raarĩrĩra gũkũ na ithuĩ, nĩkũratuka na gũkiriĩ kũgĩa nduma.” Nĩ ũndũ ũcio agĩtoonya aikaranie nao."},{"book":"Luka","chapter":"24","verse":"30","text":"Rĩrĩa aikarire metha-inĩ hamwe nao, akĩoya mũgate, agĩcookia ngaatho, akĩwenyũranga, akĩmahe."},{"book":"Luka","chapter":"24","verse":"31","text":"Hĩndĩ ĩyo makĩhingũka maitho, makĩmũmenya, nake akĩbuĩria, makĩaga kũmuona rĩngĩ."},{"book":"Luka","chapter":"24","verse":"32","text":"Nao makĩũrania atĩrĩ, “Githĩ ngoro ciitũ itiikũhĩahĩaga hĩndĩ ĩrĩa ekwaragia na ithuĩ njĩra-inĩ, na agĩtũtaarĩria ũrĩa Maandĩko moigĩte?”"},{"book":"Luka","chapter":"24","verse":"33","text":"Nao magĩũkĩra o hĩndĩ ĩyo magĩcooka Jerusalemu. Kũu magĩkora arutwo arĩa ikũmi na ũmwe, hamwe na arĩa maarĩ nao monganĩte,"},{"book":"Luka","chapter":"24","verse":"34","text":"makiugaga atĩrĩ, “Nĩ ma! Mwathani nĩariũkĩte na nĩoimĩrĩire Simoni.”"},{"book":"Luka","chapter":"24","verse":"35","text":"Hĩndĩ ĩyo acio eerĩ makĩmeera maũndũ marĩa meekĩkĩte marĩ njĩra-inĩ, na ũrĩa maamenyire Jesũ hĩndĩ ĩrĩa eenyũrire mũgate."},{"book":"Luka","chapter":"24","verse":"36","text":"O makĩaragia ũhoro ũcio, Jesũ akĩrũgama gatagatĩ kao akĩmeera atĩrĩ, “Thayũ ũrogĩa na inyuĩ.”"},{"book":"Luka","chapter":"24","verse":"37","text":"Nao makĩhahũka na makĩmaka, magĩĩciiria atĩ nĩ ngoma moonaga."},{"book":"Luka","chapter":"24","verse":"38","text":"Nake akĩmooria atĩrĩ, “Mũratangĩka nĩkĩ, na nĩ kĩĩ gĩgũtũma mũgĩe na nganja meciiria-inĩ manyu?"},{"book":"Luka","chapter":"24","verse":"39","text":"Ta rorai moko makwa na nyarĩrĩ ciakwa. Nĩ niĩ mwene! Huutiai muone; roho ndũrĩ nyama na mahĩndĩ, ta ũrĩa mũrona ndĩ nacio.”"},{"book":"Luka","chapter":"24","verse":"40","text":"Aarĩkia kuuga ũguo, akĩmoonia moko make na nyarĩrĩ ciake."},{"book":"Luka","chapter":"24","verse":"41","text":"Nao magĩkorwo matarĩ maretĩkia nĩ ũndũ wa ũrĩa makenete na makagega. Nake akĩmooria atĩrĩ, “Mũrĩ na kĩndũ gĩa kũrĩa?”"},{"book":"Luka","chapter":"24","verse":"42","text":"Nao makĩmũnengera gĩcunjĩ gĩa thamaki hĩu."},{"book":"Luka","chapter":"24","verse":"43","text":"Nake agĩkĩoya, akĩrĩa makĩĩonagĩra."},{"book":"Luka","chapter":"24","verse":"44","text":"Akĩmeera atĩrĩ, “Ũũ nĩguo ndamwĩrire hĩndĩ ĩrĩa ndaarĩ na inyuĩ atĩ: Maũndũ mothe marĩa mandĩkĩtwo ũhoro wakwa Watho-inĩ wa Musa, na Maandĩko-inĩ ma Anabii, na Thaburi, no nginya mahingio.”"},{"book":"Luka","chapter":"24","verse":"45","text":"Hĩndĩ ĩyo akĩhingũra meciiria mao nĩguo mamenye Maandĩko."},{"book":"Luka","chapter":"24","verse":"46","text":"Akĩmeera atĩrĩ, “Ũũ nĩguo kwandĩkĩtwo: Kristũ nĩakanyariirwo na ariũkio kuuma kũrĩ arĩa akuũ mũthenya wa gatatũ,"},{"book":"Luka","chapter":"24","verse":"47","text":"naguo ũhoro wa kwĩrira na kũrekerwo kwa mehia ũkaahunjĩrio ndũrĩrĩ ciothe thĩinĩ wa rĩĩtwa rĩake, wambĩrĩirie Jerusalemu."},{"book":"Luka","chapter":"24","verse":"48","text":"Inyuĩ mũrĩ aira a maũndũ macio."},{"book":"Luka","chapter":"24","verse":"49","text":"Na rĩrĩ, nĩngũmũtũmĩra kĩrĩa Baba eranĩire; no ikarai thĩinĩ wa itũũra rĩĩrĩ inene nginya rĩrĩa mũkaaheo hinya kuuma Igũrũ.”"},{"book":"Luka","chapter":"24","verse":"50","text":"Agĩcooka akĩmatongoria kuuma kũu magĩthiĩ magĩkinya hakuhĩ na Bethania; akĩoya moko na igũrũ, akĩmarathima."},{"book":"Luka","chapter":"24","verse":"51","text":"Na o akĩmarathimaga, akĩmatiga, akĩiyũkio akĩambata igũrũ."},{"book":"Luka","chapter":"24","verse":"52","text":"Nao makĩmũgooca na magĩcooka Jerusalemu makenete mũno."},{"book":"Luka","chapter":"24","verse":"53","text":"Nao nĩmaikaraga hekarũ-inĩ mahinda mothe makĩgoocaga Ngai."}]}