{"data":[{"book":"2 Wakolinto","chapter":"5","verse":"1","text":"Kwavija tojuwa kamba kiheha kitukala mwiisi ino, awo lukuli lwetu, chahabanangika Mulungu kotuvaza kae iyagwe ako kuulanga, kae ilibule uhelelo haizengigwe kwa makono ga wanhu."},{"book":"2 Wakolinto","chapter":"5","verse":"2","text":"Lakini sambi togutilila, kipindi vitubeta kwa kusulukila tugweleligwe lukuli lwa kuulanga,"},{"book":"2 Wakolinto","chapter":"5","verse":"3","text":"kwavija twahavazigwa lukuli lwa sambi, hatukoneka twa mwazi."},{"book":"2 Wakolinto","chapter":"5","verse":"4","text":"Vitukala mkiheha kino cha mwiisi, togutilila kwa lusikisiki, kwavija hatulonda kululeka lukuli luno lwa mwiisi, lakini tolonda kuvazigwa kae yetu ya kuulanga, muladi kija kifa kigalusigwe na ugima wa mazuwa gose."},{"book":"2 Wakolinto","chapter":"5","verse":"5","text":"Mulungu mwenyego ayo yatutandile gano gose. Katugwaa Loho wake kamba fungu dodo da gaja gayatwikile."},{"book":"2 Wakolinto","chapter":"5","verse":"6","text":"Avo siku zose togangamala. Tojuwa kamba vitukala mzing'huli zino, twa kutali na kae yetu hamoja na Mndewa."},{"book":"2 Wakolinto","chapter":"5","verse":"7","text":"Kwavija tokala kwa kumtamanila Mulungu, siyo kwa gaja gotulola."},{"book":"2 Wakolinto","chapter":"5","verse":"8","text":"Lakini togangamala na tolonda kululeka ukazi uno wa lukuli na kukala hamoja na Mndewa."},{"book":"2 Wakolinto","chapter":"5","verse":"9","text":"Mbuli ng'hulu, towamba ng'hani kumnogeza Mndewa, iwe tokala mwiisi ino hebu kuulanga."},{"book":"2 Wakolinto","chapter":"5","verse":"10","text":"Kwavija kila munhu kokwima kuulongozi wa Kilisito yatagusigwe. Kila munhu kobokela kija kiyolondeka, kamba vija viyasang'hane mwiisi, kamba ganoga hebu geha."},{"book":"2 Wakolinto","chapter":"5","verse":"11","text":"Tweye tojuwa choni kumdumba Mndewa, avo towamba kuwatewenza wanhu wayagwe. Mulungu kotujuwa goya, na niye nogesa kamba mweye vivija munjuwa mmizoyo yenu."},{"book":"2 Wakolinto","chapter":"5","verse":"12","text":"Tweye hatugeza kuitogola kabili kumwenu. Lakini towagwaa kilamuso kinogile mweye muigodele tweye, muladi mudahe kuwedika waja woigodela vija vikoneka na woleka vija vili mmizoyo."},{"book":"2 Wakolinto","chapter":"5","verse":"13","text":"Kamba tokoneka twaduhu nzewele, mbuli ya Mulungu na kamba tuna nzewele, mbuli ya mweye."},{"book":"2 Wakolinto","chapter":"5","verse":"14","text":"Tolongozigwa na unogelwa wa Kilisito, sambi tojuwa munhu imoja kafa mbuli ya wanhu wose, avo wose wafa nayo."},{"book":"2 Wakolinto","chapter":"5","verse":"15","text":"Kafa mbuli ya wanhu wose, muladi wanhu wokala sekewakale wenyego, lakini wakale mbuli ya heyo yafile na kazilibuligwa mbuli ya hewo."},{"book":"2 Wakolinto","chapter":"5","verse":"16","text":"Avo kulawa sambi, hatumgesa munhu kwa kumulola. Hamoja hana kipindi tumgesa Kilisito kwa kumulola, sambi hatutenda vivo kabili."},{"book":"2 Wakolinto","chapter":"5","verse":"17","text":"Munhu yoyose yahailumba na Kilisito kotendigwa wa sambi, ga umwaka gabita, ga sambi geza."},{"book":"2 Wakolinto","chapter":"5","verse":"18","text":"Gano gose golawa kwa Mulungu, yatutendile tuilumbe nayo kubitila Kilisito na katugwelela sang'hano ya kuwatenda wanhu wayagwe wailumbe nayo."},{"book":"2 Wakolinto","chapter":"5","verse":"19","text":"Avo, kubitila Kilisito Mulungu kailumba na wanhu wa mwiisi, hagesile nzambi zao, katugwaa usenga wa kuwapetela wanhu wailumbe nayo."},{"book":"2 Wakolinto","chapter":"5","verse":"20","text":"Avo, tweye tolonga mbuli ya Kilisito, kubitila tweye Mulungu kowapula mweye. Towapula kwa twaga da Kilisito, muilumbe na Mulungu."},{"book":"2 Wakolinto","chapter":"5","verse":"21","text":"Mulungu kamtenda ija yeliduhu nzambi yasole nzambi zetu, muladi kubitila heyo Mulungu yatutende tunoge mgameso gake."}]}