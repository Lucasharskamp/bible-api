{"data":[{"book":"Jovu","chapter":"22","verse":"1","text":"Hanki anante Temani kumateti ne' Elifasi'a amanage huno Jopuna kenona hunte'ne."},{"book":"Jovu","chapter":"22","verse":"2","text":"Magore huno ama mopafi vahe'mo'a Anumzamofona aza osugahie. Ana nehanigeno, knare antahi'zane vahe'mo'a agra'a aza hugahianagi, Anumzamofona aza osugahie."},{"book":"Jovu","chapter":"22","verse":"3","text":"Kagrama fatgo kavukva'ma hanana zamo'a Hankavenentake Anumzamofo avurera amne zankna nehanigeno, knare kavukva'ma hnana zamo'a, Anumzamofona aza osugahie."},{"book":"Jovu","chapter":"22","verse":"4","text":"Hagi kagrama Anumzamofo agorga nemaninka, mono'ma hunentanana amanahu knazana atregeno kazeri havizana nehuno keaga huganteresino?"},{"book":"Jovu","chapter":"22","verse":"5","text":"I'o kagra rama'a kumi hunka nevankeno kumikamo'a hihi huno mareri'nea agafare Anumzamo'a keaga hunegante."},{"book":"Jovu","chapter":"22","verse":"6","text":"Hagi roneka'amo'za kagripinti'ma zagoma nofi hunaku'ma hazagenka, zagoni'ma eme nenamita ete erisaze nehunka kukena'zamia erintanke'za zamavufaga zamavapako vu'naze."},{"book":"Jovu","chapter":"22","verse":"7","text":"Ana nehunka tinku'ma nehaza vahera tina nozaminka, zamagaku'ma nehaza vahera ne'zana ozami'nane."},{"book":"Jovu","chapter":"22","verse":"8","text":"Kagrama kagesa antahi'nana, hankave vahe'mo'zage'za mopa eri nafa'a nehazage'za, mopama eriga vahe'mo'zage enerize hunka kagesa nentahine."},{"book":"Jovu","chapter":"22","verse":"9","text":"Kento a'nanemo'zama zamazama hananegu'ma kagrite'ma ne-azana zamatranke'za amne nevazagenka, megusa mofavre nagazmia zamazeri haviza nehane."},{"book":"Jovu","chapter":"22","verse":"10","text":"E'ina hu'negu menina hazenke zamo'a kukomo hiaza huno, maka asoparega kazeri kagigenka mani'nankeno antri hanaza huno koro'zamo'a kagrite ne-e."},{"book":"Jovu","chapter":"22","verse":"11","text":"E'ina agafare hanizamo'a kavua rehani higenka nonkankeno, ti hageno refiteaza huno knazamo'a, kagrira rufitenegante."},{"book":"Jovu","chapter":"22","verse":"12","text":"Hianagi menina Jopuga antahio, Anumzana rankrerfa hu'nea Anumzankino amunagamuma me'nea hanafitamina zamagatereno amenagame monafi nemanie."},{"book":"Jovu","chapter":"22","verse":"13","text":"Hianagi kagra amanage hunka nehane, nagrama nehua navu'nava zana inankna huno Anumzamo'a keno antahino nehie? Agra haninentake hampompi mani'neankino inankna huno tage amara huno nerageno, refkora huno tagegahie?"},{"book":"Jovu","chapter":"22","verse":"14","text":"Tapa hampomo Anumzamofo avurera anteso higeno norage. Ana nehigeno agra monamofona agatereno onaga'a vano nehuno norage."},{"book":"Jovu","chapter":"22","verse":"15","text":"Hanki Jopuga antahio, ko'ma kumi vahe'mo'zama hu'naza zamavu'zmava nehunka zamage ante'za nehampi?"},{"book":"Jovu","chapter":"22","verse":"16","text":"Nozamima azeri oti'zama ki'naza tra'ma timo hageno erino viankna huno ana kumi'ma nehaza vahera tavava ozafa ore'ne'za kasefa vahe mani'neza frigahaze."},{"book":"Jovu","chapter":"22","verse":"17","text":"Anage nehu'za Hankavenentake Anumzamo'a na'a hurantegahie. Tatarenka vuo hu'za nehaze."},{"book":"Jovu","chapter":"22","verse":"18","text":"Anage nehazanagi e'i ana Anumzamoke nozamifina knare'nare fenozana eri antevi tezmante'ne. E'ina hu'negu kefo zamavu'zamava'ma nehaza vahe'mo'zama nentahi'za antahintahia nagra ovaririgahue."},{"book":"Jovu","chapter":"22","verse":"19","text":"Kefo avu'ava zama nehaza vahe'ma Anumzamo'ma zamazeri havizama hige'zama, fatgo avu'ava'zama nehaza vahe'mo'za nezamage'za muse nehaze. Ana nehanage'za ke'zami omne vahe'mo'zama nezamage'za zamagiza regahaze."},{"book":"Jovu","chapter":"22","verse":"20","text":"Ana nehu'za, anage hugahaze, ha' vahetimofona tamagerfa hu'za zamazeri haviza nehazageno, tevemo fenozamia tefanane hie hu'za hugahaze."},{"book":"Jovu","chapter":"22","verse":"21","text":"Hagi Jopuga menina Anumzamofonte kagraka'a anteraminka nemaninka, kasunku hunka Agrane kea eri fatgo nehunka krimpa fru hunka manio. E'inama hanankeno'a, nomani zanka'afina maka zamo'a knare hugahie."},{"book":"Jovu","chapter":"22","verse":"22","text":"Amama kavumaro'ma antekema kasamuana antahiso'e nehunka, kagu'afi erintegeno meno."},{"book":"Jovu","chapter":"22","verse":"23","text":"Hanki kagrama ete rukrahe hunka Hankavenentake Anumzamofonte'ma esnankeno'a, maka knazanka'a eri netreno ete nomani'zanka'a eri so'e hugantegahie. E'ina hu'negu menina nomanizankafima kefo kavukva zama me'neniana eri atro."},{"book":"Jovu","chapter":"22","verse":"24","text":"Ana nehunka goligu'ma kavesikavesi'ma nehana zana netrenka, knare zantfama hu'nea golima Ofiri mopafinti'ma eri'nana golia atregeno havemoke'ma hu'nea tinkagomupi vino."},{"book":"Jovu","chapter":"22","verse":"25","text":"Ana nehunka atregeno Hankavenentake Anumzamo goli ka'agnara huno nemanino, knare zantfama hu'nea silvagnara huno manino."},{"book":"Jovu","chapter":"22","verse":"26","text":"Anama hanigenka kagra Hankavenentake Anumzamofona tusi muse hunentenka, kesga hunka Anumzamofona antahimigahane."},{"book":"Jovu","chapter":"22","verse":"27","text":"Kagra Anumzamofontega nunamuna hanankeno, nunamunka'a antahi kamigahie. Ana nehanigenka kagrama huvempama hu'nana keka'a amage antegahane."},{"book":"Jovu","chapter":"22","verse":"28","text":"Kagrama nazano hunaku'ma kagesama nentahinka anazama tro'ma hnana zamo'a knare zanke nehanigeno, kama vanana kampina tavi'mo remsa huganteno vugahie."},{"book":"Jovu","chapter":"22","verse":"29","text":"Hanki mago'a vahe'mo'zama knafima mani'nesnagenka kagrama hunka, zamaza huo hunkama hanankeno'a, Anumzamo'a zamagu'vazigahie."},{"book":"Jovu","chapter":"22","verse":"30","text":"Kumi'ma nehaza vahe'enena Anumzamo'a zamagu vazigahie. Na'ankure kagrama Anumzamofo avure'ma agruma hunka mani'nana zanku huno zamagura vazigahie."}]}