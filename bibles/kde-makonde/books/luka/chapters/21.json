{"data":[{"book":"Luka","chapter":"21","verse":"1","text":"Yesu panavele mu Ing'ande ya Nnungu nkuvona vakúpata uvataya sadaka dyavo nnisanduku lya sadaka."},{"book":"Luka","chapter":"21","verse":"2","text":"Uchocho nkumwona nannidi yumo mmahuvani wataya disendi dimbili."},{"book":"Luka","chapter":"21","verse":"3","text":"Yesu nkutangola kuchidoni, “Nangu nìnnyaulilanga uhiu kuva, ayuno nannidi mmahuvani àhumije sadaka ing'ulu namene kupunda vanu vammalele."},{"book":"Luka","chapter":"21","verse":"4","text":"Kwa kuva, vanu vanji vammalele vàhumije chihi avila viyenjejêke n'dimali dyavo, henga ayu mmahe pamo na umahuvani wake, àhumije vyammalele vyavenavyo.”"},{"book":"Luka","chapter":"21","verse":"5","text":"Vakuhundwa vanji nkuva uvalonjelela habali dya Ing'ande yanga Nnungu, namuna chiidengwije kwa mayanga lakatapêle na kuipamba kwa dinujo dihumîjwe kwa Nnungu. Henga Yesu nkuvahaulila kuchidoni,"},{"book":"Luka","chapter":"21","verse":"6","text":"“Maduva lachilahwike, palambematohijwa pahi mayanga anelo lammalele lamulona, kwa kuva nanga liyanga limbeisalîla muha liyanga linji.”"},{"book":"Luka","chapter":"21","verse":"7","text":"Anepo vakuhundwa nkummuja Yesu kuchidoni, “Nkúhunda, vitukutuku anevyo vìmbehumila chakani? Na chimaiho ntwani chimbelangûja kuva vitukutuku anevyo vìvele pepi kuhumila?”"},{"book":"Luka","chapter":"21","verse":"8","text":"Yesu nkuvayang'ula kuchidoni, “Lyongolelange uchinga munahochejwe. Kwa kuva, vanu vohe vàmbeida uvalitenda kuva vanang'o njo nangu, uvachidoni, ‘Nangu njo Kilisto,’ na kuhaula kuva, ‘Mahiku làvele pepi.’ Mwenu wala munavapapate vanu anevo."},{"book":"Luka","chapter":"21","verse":"9","text":"Pamumbepilikana habali dya ing'ondo na kulumbana, munayope, kwa kuva, anelo lasima laide hoti, henga ntululilo ukambepiyanya kwida.”"},{"book":"Luka","chapter":"21","verse":"10","text":"Yesu nkuhweneha kutangola wachidoni, “Chilambo chimo chìmbepanyana na chilambo chinji, na ufalume umo ùmbepanyana na ufalume unji."},{"book":"Luka","chapter":"21","verse":"11","text":"Sehemu dyohe dya chilambo dìmbekuva na nndengendo nkulu, na indala ing'ulu na magonjo la kuwalala vanu vohe, na aneko kumahunde kùmbekwonekana vitukutuku vya kuyoha na vimaiho vikulu."},{"book":"Luka","chapter":"21","verse":"12","text":"Henga anelo lammalele kabla lakànambihumila, mùmbekamulwa na kubanihwa. Mùmbekamujwa mmakono mwa vakulu va ding'ande dya kunnyuwila Nnungu na kuntayanga mmalungu. Uchocho, mùmbepelekejwa unasitakiwa kwa vafalume na kwa vakulu ing'anya yang'une,"},{"book":"Luka","chapter":"21","verse":"13","text":"na uhiku anewo ùmbekuva wasa kwenu mwenu kuva mmashahidi vangu muyo mwavo."},{"book":"Luka","chapter":"21","verse":"14","text":"Henga mwenu kudungilanga mmitima yenu kuva, mukambekambikambila namuna chimumbehwena unavayang'ula,"},{"book":"Luka","chapter":"21","verse":"15","text":"kwa kuva, nangu nguchinimwing'ange malove la kutangola na lúnda luvakambehulula amongo venu kutahukana nalwo wala kuluhita."},{"book":"Luka","chapter":"21","verse":"16","text":"Mùmbetengelekwa na atata venu na ayuvenu na akuluvenu na alangavenu na ayanjavenu, na vanu vanji mmwenu vàmbewalalwa."},{"book":"Luka","chapter":"21","verse":"17","text":"Vanu vammalele vàmbemmenganga ing'anya yang'une."},{"book":"Luka","chapter":"21","verse":"18","text":"Henga nanga ulindo kananga umo wa myuti yenu umbeyahîka."},{"book":"Luka","chapter":"21","verse":"19","text":"Kwa kuva, kwa kupililila kwenu muchimuupohe umi wenu."},{"book":"Luka","chapter":"21","verse":"20","text":"Henga pamumbeyona imanga ya Yelusalemu uidingukwa na makuwa la matiyala, bahi mumale kuva kwondongeka kwake kùvele pepi."},{"book":"Luka","chapter":"21","verse":"21","text":"Anepo vavêle nchilambo cha ku Yudeya vatukutile kumachinga na avala vambekûva muimanga ya Yelusalemu vauke, na avala vambekûva kumawelu vanauye muimanga aneyo."},{"book":"Luka","chapter":"21","verse":"22","text":"Kwa kuva, mahiku anelo nni mahiku la Nnungu kuvahukumu asabu vanu vake Isilaeli uchinga vitukutuku vyammalele vilembwîje Mmalemba Lanaswe vitimiswe."},{"book":"Luka","chapter":"21","verse":"23","text":"Ole wavo amahe vavêle na vitumbo na vayong'êja mmahiku anelo! Kwa kuva, kùmbekuva na ibaniki ing'ulu pachilambo na asabu ing'ulu kwa vanu va chilambo achino cha Vayahudi."},{"book":"Luka","chapter":"21","verse":"24","text":"Vanu anevo vàmbewalalwa kwa upanga, na vanji vàmbetwaliwa litwala na kumwadilihanywa mmilambo vyammalele, na imanga ya Yelusalemu ìmbetawaliwa kwa dimongo na vanu vakávele Vayahudi, mpaka palambemalilika mahiku lávapèlè Nnungu kuitawala imanga aneyo."},{"book":"Luka","chapter":"21","verse":"25","text":"Kùmbekuva na vimaiho nniduva na mmwedi na n'dinondwa. Na vanu va pachilambo vàmbekuva na lipamba ing'anya ya iungulumi na nkuchukuchu wa m'bahali."},{"book":"Luka","chapter":"21","verse":"26","text":"Vanu vàmbedilikanga ing'anya ya kuyopa namene, pavambekuva uvalolela kulona àlalá lambehumîla pachilambo, kwa kuva, vitukutuku vyammalele vya kumahunde vivêle na dimongo, vìmbetikinyika."},{"book":"Luka","chapter":"21","verse":"27","text":"Anepo njo pavambemwona Mwana wa Munu avèlè mmahunde waida, akuno avèlè na dimongo na ukulu nkulu."},{"book":"Luka","chapter":"21","verse":"28","text":"Pavimbetandilika kutendeka vitukutuku anevyo, changamukanga na munyanyulange myuti yenu, kwa kuva, upohi wenu ùvele pepi.”"},{"book":"Luka","chapter":"21","verse":"29","text":"Anepo Yesu nkuvahaulila nfano auno wachidoni, “Lola nnandi wa ntini na milandi inji yammalele."},{"book":"Luka","chapter":"21","verse":"30","text":"Pamulona mahamba lake ulahipuka, mùnamala kuva chihuku chìvele pepi."},{"book":"Luka","chapter":"21","verse":"31","text":"Na mwenu uchocho, pamumbelona ulahumila anelo laninnyaulidile, bahi mumale kuva Ufalume wanga Nnungu ùvele pepi."},{"book":"Luka","chapter":"21","verse":"32","text":"Nangu nìnnyaulilanga uhiu kuva, vanu va chívelèkwà achino vakambepita mpaka palambetimila anelo lammalele."},{"book":"Luka","chapter":"21","verse":"33","text":"Kumahunde na chilambo vìmbepita, henga malove langu lakambepita mwiko.”"},{"book":"Luka","chapter":"21","verse":"34","text":"“Bahi lyongolelange uyopa mitima yenu ìnatemwa na maisha la uwamba na kukalewa na kukambikambila maisha la apano pachilambo, na anelyo liduva nkunnyidilanga kwa gafula muchi lutambo chiluhatuka."},{"book":"Luka","chapter":"21","verse":"35","text":"Kwa kuva, liduva anelyo lìmbevaidila kwa gafula vanu vammalele vaikâla pachilambo."},{"book":"Luka","chapter":"21","verse":"36","text":"Bahi mùùve meho maduva lammalele akuno umuyuwa, uchinga mupate dimongo dya kulinyemya na vitukutuku vyammalele vimbehumîla, na kuimila muyo mwanga Mwana wa Munu.”"},{"book":"Luka","chapter":"21","verse":"37","text":"Kila liduva Yesu ávahunda vanu ku Ing'ande yanga Nnungu, henga chilo áhwena kulichinga lya Miseituni unalala."},{"book":"Luka","chapter":"21","verse":"38","text":"Vanu vammalele váyumuka ulyamba na mambumbu uhwena ku Ing'ande ya Nnungu unampilikanila Yesu."}]}