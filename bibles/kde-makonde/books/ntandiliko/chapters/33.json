{"data":[{"book":"Ntandiliko","chapter":"33","verse":"1","text":"Bahi Yakobo nkulola meho lake muyo, nkumwona Esau waida na vanu vake, valume myanne. Anepo Yakobo nkuvayavanya vana vake, kila mwana nkumpelekeja kwa anyokwe, vana va Leya nkumwing'a Leya, na va Laheli nkumwing'a Laheli, na vana va avala ajavake vavili vatumwa navanang'o nkuvapelekeja kwa ayuvao."},{"book":"Ntandiliko","chapter":"33","verse":"2","text":"Yakobo nkuvalongoleja muyo avala ajavake vatumwa na vanavao, nkupapatila Leya na vana vake, na kuntululilo nkwida Laheli na Yusufu, mwanawe."},{"book":"Ntandiliko","chapter":"33","verse":"3","text":"Yakobo mwene nkuvalongolela muyo, na pachinnyengelekela Esau nkuluwe, nkuva wannyunamila kwa eshima mpaka pahi myanda saba, mpaka pammwikidile."},{"book":"Ntandiliko","chapter":"33","verse":"4","text":"Henga Esau nkutukuta uhwena unanchingamila Yakobo nnung'une. Pahwikile nkunkumbatila na kum'busu. Vammalele vavili nkukuta."},{"book":"Ntandiliko","chapter":"33","verse":"5","text":"Esau palolite meho lake muyo nkuvona avala vamahe na vavana, nkuuja kuchidoni, “Ava vanu vupapatene navo vanga nnani?” Yakobo nkunnyang'ula kuchidoni, “Ava nni vavana vángujalidìlè Nnungu kwa inema yake, nangu nintumishi wako.”"},{"book":"Ntandiliko","chapter":"33","verse":"6","text":"Bahi avala ajavake Yakobo vatumwa na vana vao nkuhengelekela, nkuhunama muyo mwanga Esau kwa eshima mpaka pahi."},{"book":"Ntandiliko","chapter":"33","verse":"7","text":"Leya nanang'e nkwida chalumo na anavake, navanang'o nkuhunama muyo mwanga Esau kwa eshima mpaka pahi. Kuntululilo, nkwida Laheli chalumo na Yusufu, navanang'o nkuhunama muyo mwanga Esau kwa eshima mpaka pahi."},{"book":"Ntandiliko","chapter":"33","verse":"8","text":"Bahi Esau nkuuja kuchidoni, “Matunji la anyama lanilawene nndila lachani?” Yakobo nkunnyang'ula kuchidoni, “Nangu ngùlembela njambukilwe na wako, nang'olo wangu.”"},{"book":"Ntandiliko","chapter":"33","verse":"9","text":"Henga Esau nkuchidoni, “Nangu ngùvele na dimali dyohe nnung'unwangu, dimali dyako dììve chihi dyako umwene.”"},{"book":"Ntandiliko","chapter":"33","verse":"10","text":"Yakobo nkunnyaulila kuchidoni, “Nanga! Ikàva muhiu ùninguyambukila, bahi nakuyuwa upwechelele dinudyo dyangu. Kwa kuva, kukwona kumeho kwako ìvele muchi nìkuwene kumeho kwanga Nnungu, ing'anya ùngupwechedile saana."},{"book":"Ntandiliko","chapter":"33","verse":"11","text":"Chonde nakuyuwa udipwechele dinujo dinikupelekejije, kwa kuva nanani Nnungu àningwing'a dinema, ngùvele na dimali dyohe.” Bahi uvila njo Yakobo chanankolokohije Esau, na Esau nkupwechelela dinudyo dyake."},{"book":"Ntandiliko","chapter":"33","verse":"12","text":"Bahi Esau nkuhaula kuchidoni, “Panganika mwanda tuhweneng'ane. Na nangu nguchingulongolele muyo.”"},{"book":"Ntandiliko","chapter":"33","verse":"13","text":"Henga Yakobo nkunnyaulila kuchidoni, “Nang'olo wangu, wako ùnimala kuva ava vavana ni vajoko. Uchocho, ùnimala kuva ava anyama vànayong'eja, nanangu ngùlembelewa nivaongolele. Avano anyama vakàtukutihwa kwa liduva limo, vammalele vachivahwe."},{"book":"Ntandiliko","chapter":"33","verse":"14","text":"Bahi nang'olo wangu, nangu nìkuyuwa ungulongolele nangu nintumishi wako, akuno ungwida kadiki-kadiki kupapatana na mwanda wa anyama na vavana vangu, mpaka panimbekukoja aneko ku Seili.”"},{"book":"Ntandiliko","chapter":"33","verse":"15","text":"Esau nkunnyaulila Yakobo kuchidoni, “Nangu ngwòna kuva wasa nikulekele vanu vangu kadiki uchinga vakuchunge na kukulodya.” Henga Yakobo nkuchidoni, “Mwadachi utende uchocho? Nang'olo wangu, nangu kuyambukilwa na wako inatosha.”"},{"book":"Ntandiliko","chapter":"33","verse":"16","text":"Bahi liduva ulila Esau nkutandilika mwanda wa kuuya ku Seili."},{"book":"Ntandiliko","chapter":"33","verse":"17","text":"Henga Yakobo nkuhwena ya ku Sukosi, na aneko nkulidengela ing'ande na vitundu kwajili ya anyama vake. Njo mana pachinu anepo pàchemwa Sukosi.33:17 Sukosi, mana lake “vitundu.”"},{"book":"Ntandiliko","chapter":"33","verse":"18","text":"Na bada ya kupita mahiku fulani, Yakobo nkuhwena ku Shekemu, nchilambo cha ku Kanaani. Bahi anepo njo panamalilidile mwanda wake wa kuhaloka ku Padani-Alamu, na kuhwika salama nchilambo cha ku Kanaani, nkuvika lipanda pepi na imanga aneyo ya Shekemu."},{"book":"Ntandiliko","chapter":"33","verse":"19","text":"Na pachinu anepo panaikele, Yakobo ánipasuma kuhaloka kwa vanu va nnukolo lwa Hamoli, atatake Shekemu, kwa vipande myamoja vya madini la dihela."},{"book":"Ntandiliko","chapter":"33","verse":"20","text":"Bahi Yakobo nkudenga chitala pachinu anepo nkupachema, “Eli-Elohe-Isilaeli,” mana lake “Nnungu ni Nnungu wa Isilaeli.”"}]}