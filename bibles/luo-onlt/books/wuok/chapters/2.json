{"data":[{"book":"Wuok","chapter":"2","verse":"1","text":"Ja-Lawi moro nokendo nyar ja-dhoodgi,"},{"book":"Wuok","chapter":"2","verse":"2","text":"mi nomako ich monywolo nyathi ma wuowi. Ka noneno ni en nyathi ma jaber, nopande kuom dweche adek."},{"book":"Wuok","chapter":"2","verse":"3","text":"To ka koro ne ok onyal medo pande, nokawo osera mochwe gi togo momuono gi lowo kod odok. Bangʼe noketo nyathino ei oserano kendo noketo oserano ei odundu e tiend aora Nael."},{"book":"Wuok","chapter":"2","verse":"4","text":"Nyamin nyathino nochungʼ gichien mondo one ane gima biro timore ni nyathino."},{"book":"Wuok","chapter":"2","verse":"5","text":"Eka nyar Farao nodhi e aora Nael mondo olwokre, ka jotichne to ne wuotho e geng aora. Nyar Farao noneno oserano ka ni e kind odundu, mine ooro jatichne ma nyako mondo ogeme."},{"book":"Wuok","chapter":"2","verse":"6","text":"Ne oele mi oyudo nyathi. Nyathino ne ywak, kendo nokeche mowacho niya, “Ma en achiel kuom nyithind jo-Hibrania.”"},{"book":"Wuok","chapter":"2","verse":"7","text":"Eka nyamin nyathino nopenjo nyar Farao niya, “Bende anyalo dhi mondo aluongni achiel kuom mond jo-Hibrania mondo opirni nyathini.”"},{"book":"Wuok","chapter":"2","verse":"8","text":"Nyar farao nodwoke niya, “Ee, dhiyo.” Kuom mano nyakono nodhi mokelo mana min nyathino."},{"book":"Wuok","chapter":"2","verse":"9","text":"Nyar Farao nowachone niya, “Kaw nyathini mondo ipidhna bangʼe abiro chuli.” Omiyo dhakono nokawo nyathino kendo norite."},{"book":"Wuok","chapter":"2","verse":"10","text":"Ka nyathino nosedongo mobedo maduongʼ nokawe motere ne nyar Farao kendo nyathino nodoko wuod nyar Farao. Nochake ni Musa kowacho niya, “Ne agole e pi.”"},{"book":"Wuok","chapter":"2","verse":"11","text":"Kane Musa osedoko ngʼat maduongʼ, chiengʼ moro nodhi ir owetene ma jo-Israel kendo noneno kaka negitiyo tich matek. Noneno achiel kuom jo-Hibrania wetene, ka igoyo kod ja-Misri."},{"book":"Wuok","chapter":"2","verse":"12","text":"Nogoyo machiemo koni gi koni, kendo kane ok oneno ngʼato, nonego ja-Misrino mi oike ei kuoyo."},{"book":"Wuok","chapter":"2","verse":"13","text":"Kinyne nodok mi oneno jo-Hibrania ariyo ka dhawo. Nopenjo ngʼat ma nokwinyo nyawadgino niya, “Marangʼo igoyo ja-Hibrania wadu?”"},{"book":"Wuok","chapter":"2","verse":"14","text":"Ngʼatno nodwoke niya, “En ngʼa ma oketi ruoth kendo jangʼadnwa bura? Iparo mar nega kaka nyoro inego ja-Misri cha?” Ka Musa nowinjo kamano, kibaji nogoye mobedo maluor koparo niya, “Gima nyoro atimo nyaka bed ni osengʼere.”"},{"book":"Wuok","chapter":"2","verse":"15","text":"Kane Farao owinjo wachno notemo mondo oneg Musa, kata kamano Musa noringo modhi odak e piny Midian, mi obet e bath soko moro."},{"book":"Wuok","chapter":"2","verse":"16","text":"Jadolo moro mar jo-Midian ne nigi nyiri abiriyo, negibiro tuomo pi ka giolo e karaya mondo jamb wuon-gi omodhi."},{"book":"Wuok","chapter":"2","verse":"17","text":"Jokwath moko nobiro mondo oriembgi, to Musa noa malo moresogi kendo nomiyo jambgi pi omodho."},{"book":"Wuok","chapter":"2","verse":"18","text":"Bangʼe kane nyirigo odok ir Reuel wuon-gi, nopenjogi niya, “Angʼo momiyo udwogo chon kawuono?”"},{"book":"Wuok","chapter":"2","verse":"19","text":"Negidwoke niya, “Ja-Misri moro noresowa e lwet jokwath, mi otuomonwa pi kendo omiyo jamni pi omodho.”"},{"book":"Wuok","chapter":"2","verse":"20","text":"Reuel nopenjo nyige niya, “En kanye? Marangʼo uweye? Luongeuru mondo oyud gimoro ocham.”"},{"book":"Wuok","chapter":"2","verse":"21","text":"Musa noyie mondo odag gi ngʼatno, mi Reuel nomiye nyare miluongo ni Zipora mondo obed chiege."},{"book":"Wuok","chapter":"2","verse":"22","text":"Zipora nonywolo wuowi mi Musa nochako nyinge ni Gershom, kowacho niya, “Asedoko jadak e piny ma ok marwa.”"},{"book":"Wuok","chapter":"2","verse":"23","text":"E kinde mane Musa pod odak Midian, Farao ruodh Misri notho. Jo-Israel ne ngʼur ahinya kuom tichgi mar wasumbini mi giywak malit, kendo ywakgi mondo oresgi e tich mar bedo misumba nochopo ir Nyasaye."},{"book":"Wuok","chapter":"2","verse":"24","text":"Nyasaye nowinjo ngʼurgi mi oparo singruokne gi Ibrahim gi Isaka kod Jakobo."},{"book":"Wuok","chapter":"2","verse":"25","text":"Kuom mano Nyasaye noneno kaka jo-Israel thagore mi wachno ne odonjo e chunye."}]}