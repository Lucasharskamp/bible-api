{"data":[{"book":"Matayo","chapter":"6","verse":"1","text":"Andiye re 'e laka o'dɔ'e kö'du laka 'be'e dë komo vïdï zi kongɔ mo, ëzë o'dɔ'e ku here, i'ja'e wa ma kölö maako dë kazi 'bu'e ma komorïyë."},{"book":"Matayo","chapter":"6","verse":"2","text":"Ëzë yï maako ëdï kï'dï wa zi vo leri, iya kö'du mo dë zi vïdï maako kaa vo komo kandiye ëdïnnï ko'dɔ mo mï bi 'ba mötu'e, a'ba da gërï zi vïdï koronnï. Na laka miya zi ye biriti 'bëzë ku nje here."},{"book":"Matayo","chapter":"6","verse":"3","text":"Ëzë ëdï wakï'dï zi vo leri, ï'dï vïdï ma kara rë yï ne ma yɔlɔ dë."},{"book":"Matayo","chapter":"6","verse":"4","text":"Ï'dï toto liwo. Ëzë 'bu Wïrï i'ja wa ma o'dɔ ku liwo ne mo akï'dï biriti mo zi yï."},{"book":"Matayo","chapter":"6","verse":"5","text":"Ëzë ëdïye amötu anza'e dë kaa vo komo kandiye, kö'du zë o'dɔnnï lɔvɔ tɔrɔ mötu ko'dɔ aba mï bi 'ba mötu'e ta da gërï zi vïdï nnï kongɔ. Mayada zi ye, tïnyö biriti 'bëzë gɔ mo ra ku nje ne."},{"book":"Matayo","chapter":"6","verse":"6","text":"Ëzë omba mötu ödu kutu yï aba loko 'bëyï isi haloko gë yï a mötu zi 'Bu yï, zi Wïrï mati ongɔ rɔ mo dë ne. Wa mati o'dɔ'e ku liwo ne, 'Bu'e akï'dï biriti mo zi ye."},{"book":"Matayo","chapter":"6","verse":"7","text":"Ëzë ëdïye ku amötu adele'e mï me'do dë kaa vïdï ma ayɔlɔ Wïrï dë, ga kö'du zë asösu 'bënnï henye akowonnï ga kö'du mötu konda 'bënnï ne."},{"book":"Matayo","chapter":"6","verse":"8","text":"Anza'e dë kaa zë, ga kö'du 'bu'e ayɔlɔ wa ma, omba'e ne ku kyere gba kazi ako'jo 'e dë."},{"book":"Matayo","chapter":"6","verse":"9","text":"Nenye ëdï hala aka mötu'e."},{"book":"Matayo","chapter":"6","verse":"10","text":"Ï'dï damöku 'bëyï mayi,"},{"book":"Matayo","chapter":"6","verse":"11","text":"Ï'dï wakonyo 'ba kadra ma ndenye ne zi ze."},{"book":"Matayo","chapter":"6","verse":"12","text":"Ila ze ga kö'du yaŋa 'beze kaa dëdï kila oka ze 'e"},{"book":"Matayo","chapter":"6","verse":"13","text":"Ika ze dë mï wayɔnzɔ, asesi ze laka kazi Satani."},{"book":"Matayo","chapter":"6","verse":"14","text":"Ëzë ila'e vïdï ga kö'du ma zë ayaŋannï zi ye ne, 'bu'e ma komorïyë ne akila 'e kpa ga kö'du yaŋa 'be'e."},{"book":"Matayo","chapter":"6","verse":"15","text":"Ëzë ila'e vïdï dë ga kö'du kyënyë, 'bu'e ma komorïyë ne ila 'e kpa dë ga kö'du kyënyë 'be'e."},{"book":"Matayo","chapter":"6","verse":"16","text":"Ëzë ëdïye he 'e koro, ayaŋa'e da komo'e dë kaa vo komo kandiye ëdïnnï ako'dɔ. Zë afufu rë nnï vonyö vonyö zi yɔlɔ mo nëdïnnï hë nnï koro. Tïnyö miya zi ye biriti ï'dï ku nzɔ ndɔ zi zë."},{"book":"Matayo","chapter":"6","verse":"17","text":"Ëzë ëdï he 'e koro, akaka'e komo'e osa'e yënï re 'e,"},{"book":"Matayo","chapter":"6","verse":"18","text":"kazi vïdï maako'e ayɔlɔnnï ëdïye he 'e koro, nje 'bu'e ma ongɔ rɔ mo dë ne, mo ra nje ma yɔlɔ wa ma o'dɔ'e na liwo ne mo akï'dï biriti mo zi ye."},{"book":"Matayo","chapter":"6","verse":"19","text":"Ulu ha wa dë zi ye dakaŋo kinye, bi ma malödö ëdï yaŋa wa ti'de zi mo ne, wa ma ëdï lëndrë ne, mora vo logo ëdïnnï logo wa ta dɔ mo ne."},{"book":"Matayo","chapter":"6","verse":"20","text":"Wa ma laka ulu ku zi ye komorïyë, ga bi ma malödö ayaŋa wa dë ta dɔ mo, wa lëndrë, vo logo alogo wa dë ta dɔ mo ne."},{"book":"Matayo","chapter":"6","verse":"21","text":"Ga kö'du, bi ma ulu ha wa ku dɔ mo ne di'di yï atëdï ŋburu dɔ mo."},{"book":"Matayo","chapter":"6","verse":"22","text":"Komo yï ra, na lamba 'ba rë yï. Ëzë komo yï ëdï na laka ida rë yï ti'de akatëdï ndɔ mï bikanyi kyedre."},{"book":"Matayo","chapter":"6","verse":"23","text":"Ëzë komo yï na kyënyë rë yï ti'de atëdï ga bi köndu. Ëzë bikanyi anza dë mï yï di'di yï ndɔ na bi köndu."},{"book":"Matayo","chapter":"6","verse":"24","text":"Vïdï maako ɔ'bɔ dë zi lïtu zi yere rïyö, mo atɔwɔ nje ma kölö, mo akoyi ma kölö. Ɔ'bɔ dë zi lïtu zi Wïrï kpa zi damöku?"},{"book":"Matayo","chapter":"6","verse":"25","text":"Mï kadra ko'do kölö ne mëdï kiya zi ye alima'e dë kö'du sösu aba ga kö'du 'ba wakonyo, wa kuwë, bɔngɔ ga kö'du lawo ɔɔ ndra ta da wakonyo. Mora kö'du ida ra ɔɔ ndra ta da bɔngɔ."},{"book":"Matayo","chapter":"6","verse":"26","text":"Ongɔ'e aliye te, zë isi nnï wa dë, zë umunnï wa dë kï'dï mo mï lɔ'bi. 'Bu 'ba komorïyë ne ëdï zë kulu. Here anza'e dë kyedre ta da aliye? Asösu 'be'e 'e ra dë kyedre ta da aliye?"},{"book":"Matayo","chapter":"6","verse":"27","text":"Vïdï maako tëmï 'e atɔ'bɔ lima tisi konda, kö'du sösu aba kö'du mo?"},{"book":"Matayo","chapter":"6","verse":"28","text":"Kö'du a'di ëdïye alima kö'du sösu aba ga kö'du bɔngɔ? Ongɔ'e döru 'ba möku te zë urunnï bɔngɔ dë, o'dɔnnï lɔɔ dë zi nnï."},{"book":"Matayo","chapter":"6","verse":"29","text":"Tïnyö miya zi ye, Solomono ëdï le wa dakayo aba usu bɔngɔ ma teme alaga döru 'ba möku dë."},{"book":"Matayo","chapter":"6","verse":"30","text":"Ëzë Wïrï ëdï kusu bɔngɔ ra döru ma ëdï alɔ'bɔ atɔ'bɔ'e dë bɔngɔ kusu re 'e, vïdï ma kö'du koma aba ne."},{"book":"Matayo","chapter":"6","verse":"31","text":"Miya zi ye alima'e dë kö'du sösu aba kiya mo henye, “Ma konyo wa ndenye ta kila? Ma kuwë wa ndenye ta kila? Ma ki'ja bɔngɔ ta kila?”"},{"book":"Matayo","chapter":"6","verse":"32","text":"Vïdï ma ayɔlɔ Wïrï dë ne ëdï nje taho ga wa 'ba dakaŋo ne. 'Bu 'e ma komorïyë nani mo ayɔlɔ, wa ma omba'e ne, mo akï'dï zi ye."},{"book":"Matayo","chapter":"6","verse":"33","text":"Oma mï damöku 'ba Wïrï dagba 'dö tïnyö 'bɔmo aba, wa ma omba ne mo akï'dï zi yï."},{"book":"Matayo","chapter":"6","verse":"34","text":"Asösu kö'du wa 'ba mïndö aba dë, ga kö'du mïndö ëdï kö'du sösu 'bënï aba kutu, kadra 'ba mïndö ëdï kpa kö'du 'bënï aba kutu."}]}