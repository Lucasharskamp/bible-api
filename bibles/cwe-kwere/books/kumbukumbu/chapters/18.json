{"data":[{"book":"Kumbukumbu","chapter":"18","verse":"1","text":"“Wakulu wa nhambiko yani Walawi, sekewapate hanhu ha isi uko Isilaili. Wawo wezakuja hanhu ha nhambiko iyolaviligwa Mndewa Mulungu kwa moto."},{"book":"Kumbukumbu","chapter":"18","verse":"2","text":"Wala sekewawe na uhazi mwa ndugu zawo, Mndewa Mulungu niiyo uhazi wawo fana viyawalongele."},{"book":"Kumbukumbu","chapter":"18","verse":"3","text":"“Ino izakuwa haki ya wakulu wa nhambiko kulawa kwa wanhu wolava ng'ombe hebu ng'hondolo. Mkulu wa nhambiko kolondeka yeng'higwe mkono na makanza na utumbo."},{"book":"Kumbukumbu","chapter":"18","verse":"4","text":"Mwizaweng'ha mhule zenu za mwanduso kugobola na divai na mavuta yenu ya mzaituni na mazoya ya mwanduso ya ng'hondolo wenu."},{"book":"Kumbukumbu","chapter":"18","verse":"5","text":"Mana Mndewa Mulungu, Mulungu wenu, kadisagula kabila da Walawi muna yamakabila yose, dimsang'hanile fana wakulu wa nhambiko siku zose."},{"book":"Kumbukumbu","chapter":"18","verse":"6","text":"“One Mulawi yoyose yolawa muna dibululu dimwe mwa mabululu ya Isilaili koyakalile, yaheza kwa kulonda mwenyewo hanhu hondayahasagule Mndewa Mulungu,"},{"book":"Kumbukumbu","chapter":"18","verse":"7","text":"baho kodaha kusang'hanila kwa zina da Mndewa Mulungu, Mulungu wake, fana waja Walawi wamwenga viwosang'hanila haulongozi wa Mndewa Mulungu."},{"book":"Kumbukumbu","chapter":"18","verse":"8","text":"Kolondeka yeng'higwe ndiya fana wakulu wa nhambiko wamwenga, ingawa kanazo hela zoyapatile kwa kuchuuza vinhu va ndugu zake."},{"book":"Kumbukumbu","chapter":"18","verse":"9","text":"“Vondamwingile muna iisi iyomwing'hani Mndewa Mulungu, Mulungu wenu, sekemuifunze vihendo vigeni va kutibusa vowotenda wanhu wa zisi izo."},{"book":"Kumbukumbu","chapter":"18","verse":"10","text":"Sekekuwe na munhu yoyose vimwili yomtimbula muna umoto mwanage wa chilume hebu wa chike kuwa nhambiko, hebu mulaguzi hebu munhu yotowa lamuli hebu munhu yotowa bawo,"},{"book":"Kumbukumbu","chapter":"18","verse":"11","text":"hebu muhawi hebu munhu yolonda mbuli kulawa kwa mizimu na vinyamkela hebu kulawa kwa wanhu wadanganike."},{"book":"Kumbukumbu","chapter":"18","verse":"12","text":"Kwaviya Mndewa Mulungu, Mulungu wenu komwihila munhu yoyose yotenda mbuli zino, kwa ichimu cha mbuli izo zozitibusa, Mndewa Mulungu, Mulungu wenu, kezawawinga wanhu wa zisi izo haulongozi wenu."},{"book":"Kumbukumbu","chapter":"18","verse":"13","text":"Sekemuwe na ubananzi haulongozi wa Mndewa Mulungu, Mulungu wenu."},{"book":"Kumbukumbu","chapter":"18","verse":"14","text":"“Wanhu wano woonda muwawing wosondelela kulola bawo na walaguzi, mbali Mndewa Mulungu, Mulungu wenu halonda mutende ivo."},{"book":"Kumbukumbu","chapter":"18","verse":"15","text":"Ivo Mndewa Mulungu, Mulungu wenu kezamsagulilani mulotezi yalingile fana niye kulawa muna iwakaya wayenu, molondeka mumtegeleze."},{"book":"Kumbukumbu","chapter":"18","verse":"16","text":"“Icho niicho chimumpulila Mndewa Mulungu, Mulungu wenu kuja Holebu, siku ija vimuiting'hane na kulonga, ‘Sekechidihulike kaidi dizi da Mndewa Mulungu, Mulungu wetu, hebu sekechiuwone kaidi moto uno mkulu, buleivo chizadanganika.’"},{"book":"Kumbukumbu","chapter":"18","verse":"17","text":"Ivo Mndewa Mulungu kanilongela, ‘Walonga ukweli."},{"book":"Kumbukumbu","chapter":"18","verse":"18","text":"Nizagala mulotezi yalingile fana weye kulawa muna iwanhu wawo wenyewo, nizamulongela cha kulonga, nayo kezawalongela chila chinhu chonimulagiliza."},{"book":"Kumbukumbu","chapter":"18","verse":"19","text":"One munhu yoyose yahalema kuhulika mbuli zangu ziyolonga mulotezi kwa zina jangu, niye mwenyewo nizamtagusa."},{"book":"Kumbukumbu","chapter":"18","verse":"20","text":"Mbali one mulotezi yoyose yahalonga kwa zina da milungu imwenga hebu yondayageze kulonga mbuli kwa zina jangu mbali niye simulongele yalonge, mulotezi iyo kolondeka yakomigwe.’"},{"book":"Kumbukumbu","chapter":"18","verse":"21","text":"Mbali mweye modaha kulonga, ‘Chodahaze kuvimanya kuwa mbuli ija yolawa kwa Mndewa Mulungu?’"},{"book":"Kumbukumbu","chapter":"18","verse":"22","text":"One mulotezi yahalonga mbuli kwa zina da Mndewa Mulungu, one mbuli iyo hailawilila hebu haiwa kweli, mbuli iyo hailongile Mndewa Mulungu, mbali mulotezi kailonga kwa kuigoda. Sekemumdumbe mulotezi iyo."}]}