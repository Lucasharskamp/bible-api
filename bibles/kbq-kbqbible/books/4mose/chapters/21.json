{"data":[{"book":"4 Mose","chapter":"21","verse":"1","text":"Hagi Kenani kumate kinia Arati kumate Negevi nemania kini ne'mo antahiama Israeli vahe'mo'za Atarimi karanka neaze hazankema nentahino'a, ha' ome huzamanteno mago'a Israeli vahera kina huzamanteno zamavareno vu'ne."},{"book":"4 Mose","chapter":"21","verse":"2","text":"Anante Israeli vahe'mo'za Ra Anumzamofonte huvempa ke hu'za, Kagrama ana vahe'ma tagri tazampi zamavarentesanketa rankumazmia eri haviza hugahune."},{"book":"4 Mose","chapter":"21","verse":"3","text":"Hagi Ra Anumzamo'a Israeli vahe'mokizmi ke antahizamino Kenani vahera avrezamigeno, kumazmine, ana kumapi vahera zamahe fanane hu'naze. Ana hu'negu ana kuma'mofo agi'a Homae nehaze."},{"book":"4 Mose","chapter":"21","verse":"4","text":"Hagi Israeli vahe'mo'za Hori agona atre'za koranke hagerintega nevaza kantega, Idomu mopa rugagi'za vu'naze. Hianagi rama'a vahe'mo'za zaza ka nevu'za, zamavaresragu hu'naze."},{"book":"4 Mose","chapter":"21","verse":"5","text":"Hagi ana vahe'mo'za Anumzamofone Mosesenena ke ha'reneznante'za anage hu'naze, Nahigeta Isipitira tavreta ama hagege kokampina frisunegura e'na'e? Bretima ne'zana omanegeno, tima ne'zana omanegeta ama kefozama hu'nea mana nezankura tavresra hie!"},{"book":"4 Mose","chapter":"21","verse":"6","text":"Anage hazageno Ra Anumzamo'a ha' osifave huntegeno rama'a vahe zamaprige'za fri'naze."},{"book":"4 Mose","chapter":"21","verse":"7","text":"Hagi Israeli vahe'mo'za Mosesente e'za anage hu'naze, kagri'ene Ra Anumzamofonema huhavizama hunte'nonana, hago kumi hu'none. Hagi nunamu hugeno Ra Anumzamo'a osifavea tagripintira avretreno. Anage hazageno Mosese'a ana vahera nunamuna huzamante'ne."},{"book":"4 Mose","chapter":"21","verse":"8","text":"Hagi Ra Anumzamo'a Mosesena anage huno asami'ne. Mago ha' osifave bronsireti trohunka zaza zafare hantintenege'za osifavemo'ma zamaprisia vahe'mo'za ana osifavema kesga hu'za kesamo'za ofri'za manigahaze."},{"book":"4 Mose","chapter":"21","verse":"9","text":"Anage huno asamigeno Mosese'a bronsireti mago osifave tro huno za'za zafare ahekamarente'ne."},{"book":"4 Mose","chapter":"21","verse":"10","text":"Israeli vahe'mo'za vu'za Oboti kumate seli nonkumara omeki'za mani'naze."},{"book":"4 Mose","chapter":"21","verse":"11","text":"Hagi Oboti kumatetira atre'za vu'za Moapu mopamofo kama zage hanati kaziga hagege kokampi Ia-abarim seli nonkumara ome ki'za mani'naze."},{"book":"4 Mose","chapter":"21","verse":"12","text":"Anantetira vu'za Wadi Zere agupofi seli nonkumara omeki'za mani'naze."},{"book":"4 Mose","chapter":"21","verse":"13","text":"Hagi anantetira rugitagiza vu'za kantu kaziga Arnoni timofo Amori vahe'mokizmi hagage mopamofo agentega seli nonkumara ome ki'za mani'naze. Na'ankure Moapu vahe'mokizmi mopane, Amori vahe'mokizmi mopa Arnoni timo refko hu'nere seli nonkumara omeki'za mani'naze."},{"book":"4 Mose","chapter":"21","verse":"14","text":"E'ina hu'negu Ra Anumzamofo hapinema hu'nea avontafemo'a huno, Wahepu Safa kaziga me'nea kumaku'ene tinkrahoku Arnoni tinku hu'ne."},{"book":"4 Mose","chapter":"21","verse":"15","text":"Hagi ana karahomo'a Ari kumateti vuno, Moapu vahe kumate ome atre'ne."},{"book":"4 Mose","chapter":"21","verse":"16","text":"Anantetira mago'ane vu'za Beri tava'onte me'nea tin kerire vazageno Ra Anumzamo'a Mosesena asamino, vahetamina kehutru huge'na tina zami'neno."},{"book":"4 Mose","chapter":"21","verse":"17","text":"E'i anante Israeli vahe'mo'za anage hu'za zagamera hu'naze, henami ti kerimoka hanatinka marerio, tinkerimoka! Zgame hugantone!"},{"book":"4 Mose","chapter":"21","verse":"18","text":"E'ina tinkeria ranra kva vahe'mo'za kafinte'naze. Hagi rankva vahe'mo'za avame'za me'nea azompareti'ene kama vanoma nehaza azompareti anankeria hanagati'za kafinte'naze. Ana hagege kokampintira Israeli vahe'mo'za atre'za Matana kumate vu'naze."},{"book":"4 Mose","chapter":"21","verse":"19","text":"Hagi Matanatira Nahaliel vute'za, Nahalielitira Bamota vu'naze."},{"book":"4 Mose","chapter":"21","verse":"20","text":"Hagi Bamotitira Moapu kaziga me'nea agupofi Piska agonamo'ma hagege kokantega avugosama hunte'nerega e'naze."},{"book":"4 Mose","chapter":"21","verse":"21","text":"Israeli vahe'mo'za amanage hu'za Amori kini ne' Sihonintega kea atrente'naze,"},{"book":"4 Mose","chapter":"21","verse":"22","text":"Tatregeta mopakafina rugitagita vamaneno. Hagi tagra hoza tamifino, waini hozatamifina ovuta, agentega nevuta, tinkeri tamifintira tina oneta kinimofo rankantega nevuta, mopaka'a agatereta vugahune."},{"book":"4 Mose","chapter":"21","verse":"23","text":"Hianagi Sihoni'a Israeli vahe'mo'zama mopa'afima rugitagiza evu'zankura i'o huno hunezmanteno, sondi'a vahe'a kehu atru hige'za, ana hagege kokampi vu'za Israeli vahe'mokizmia Jehasi kumate hara eme huzamante'naze."},{"book":"4 Mose","chapter":"21","verse":"24","text":"Hianagi Israeli naga'mo'za kazinteti hara huzamagatere'za, ana vahe mopama Amoni tinte'ma vuno Jaboku tinteti'ma uhanati'nea mopa'zmia eri'naze. Hagi Amoni vahe'mokizmi mopafina uofre'naze. Na'ankure Amoni vahe'mo'za hanavenentake vihu hu'za mani'naze."},{"book":"4 Mose","chapter":"21","verse":"25","text":"Hu'negu Israeli vahe'mo'za ana mopafima me'nea ranra kuma'ene, neone kumara eri'za ana kumatamimpi mani'naze."},{"book":"4 Mose","chapter":"21","verse":"26","text":"Na'ankure Hesboni rankumara Amori kini ne' Sihoni nemania rankumare. Hagi ana mopa korapara Moapu kini ne'mo kegava hu'nea mopa aheno hanare'neankino, ana mopamo'a meno Arnoni uhanati'ne."},{"book":"4 Mose","chapter":"21","verse":"27","text":"E'ina agafare zagamema hazafina hu'za, enketa Hesboni kumara negita, Sihoni kumara erigafa hamaneno hu'za nehaze."},{"book":"4 Mose","chapter":"21","verse":"28","text":"Na'ankure Hesboni rankumateti tevea reno nevie. Teve anefara Sihoni kumateti huno nevuno, Moapu mopafima Ar kumama me'neana tefanane nehuno, teno vuno Arnoni tintegama marerinerega ome atre'ne."},{"book":"4 Mose","chapter":"21","verse":"29","text":"Moapu vahe'moka nasunku hugantoe! Kemosi havi anumzamofo vahe'mota haviza haze! Ne'mofavretami zamazeri haviza hige'za fre'za vano nehu'za hazanke erinentazageno, mofanezmia Amori kini ne' Sihoni'ma zamavareno kina huzmanteankna nehaze."},{"book":"4 Mose","chapter":"21","verse":"30","text":"Hianagi Hesboni kumatetima agafa huno vuno Dibonima uhanati'nea kumatamimpi vahera tagra nezamaheta, kumazmia zamazeri haviza hu'none. Hagi Nofa kuma'enena azeri havizantfa huta vuta Medeba kumate uhanati'none."},{"book":"4 Mose","chapter":"21","verse":"31","text":"E'ina hute'za Israeli vahe'mo'za Amori vahe mopafina mani'naze."},{"book":"4 Mose","chapter":"21","verse":"32","text":"Hagi Jazeri kumama afure'za kesazegu Mosese'a huzmantege'za vute'za ageno, Jazeri kuma tava'onte'ma Amori vahe'ma mani kagi'naza vahera Israeli vahe'mo'za ha'huzamante'za zamahe natitre'naze."},{"book":"4 Mose","chapter":"21","verse":"33","text":"Hagi anantetira rukrahe hu'za Basani kaziga karanka mareri'za vu'naze. Hagi nevazageno Basani kini ne' Ogi'a ha'huzamante'naku sondia vahe'a kehutru hige'za Ederi kumate e'naze."},{"book":"4 Mose","chapter":"21","verse":"34","text":"Hianagi Ra Anumzamo'a anage huno Mosesena asmi'ne, Ko agri'ene vahe'ane mopa'anena kagri kazampi avrentoanki korera huonto. Kagra Amori vahe'mokizmi kinima Sihoni'ma Hesboni kumate'ma nemania nete'ma hu'nanaza hugahane."},{"book":"4 Mose","chapter":"21","verse":"35","text":"Hu'negu Israeli vahe'mo'za Ogine ne' mofavre'ane naga'ane vahe'anena ha'huzamante'za zamahe vagarazageno, mago vahere huno ana mopafina omanige'za ana mopa eri'naze."}]}