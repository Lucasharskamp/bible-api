{"data":[{"book":"Namako","chapter":"14","verse":"1","text":"Ahohalha mahuku melhi nihinaphiya nihuku no Pasaka, ni no mikatte cho uhihelhiya ihengedure. Opochera ishaani olhupalhe ni owiittuchiha Malhehero yaari yaaviaka iphiro yo ummara Yesu wo nivitho ni umwiiva wo uhichuwania ni attu."},{"book":"Namako","chapter":"14","verse":"2","text":"Yaari yeeraka wiira, “Nihimmare alha mahuku o sikuukuu alha, nihiwe naatharamulha injoove.”"},{"book":"Namako","chapter":"14","verse":"3","text":"Yesu aari Ubethaniya uwani u Nasimoni, ntu o makutulha. Vaari awe alhiaka yolhia, ahowa opani amoka aawelhe ichupa yo alabasta yo makhura o unukhelha o uhithakanihiya, aathumihiya nchurukhu mwinchi. Nkayaatiulha ichupa iyo ni ummiinelha Yesu makhura mmuruni."},{"book":"Namako","chapter":"14","verse":"4","text":"Attu akina vavawo ahothunalha nkayaakohanacha aneneru, “Nlhatu waani wo urihakacha makhura thoko yalha?"},{"book":"Namako","chapter":"14","verse":"5","text":"Yaanooria uthumihiya wo idinari imia taaru, nchurukhu uyo nkayaavahachiya amashikini!” Nkayaachacheracha opani ayo."},{"book":"Namako","chapter":"14","verse":"6","text":"Nansho Yesu nkoolhumacha eeraka wiira, “Mwaahiyeke, nnaahuvinerani? Alha ahokipangelha ittu yoombone."},{"book":"Namako","chapter":"14","verse":"7","text":"Attu ahirina ittu arii mwaakhalhanaka iyaakha chonkhaye, vanottuna inyu nnoworia waavaha. Nansho mii akiri vamoka ni inyu iyaakha chonkhaye."},{"book":"Namako","chapter":"14","verse":"8","text":"Ahopanga yonrie aya, ahokihika makhura iruttu aka ni weesha tayari wo nihuku no uvithiya waka."},{"book":"Namako","chapter":"14","verse":"9","text":"Kinouhimeriani ikekhiaye wiira, vakittu variwoothe vanohalha uhimiachiya Malhove Orera velhaponi va, mwaha upangilhe aya alha opani alha unowa uhimiachiya wo wuupuwelhiya waya.”"},{"book":"Namako","chapter":"14","verse":"10","text":"Miholho waya Nayuda Isikariote, mmoka aya owiittucha khumi ni elhi, nkaarwa wa opochera ishaani olhupalhe upangani miruku cho unthumiha Yesu eeviye."},{"book":"Namako","chapter":"14","verse":"11","text":"Opochera ishaani olhupalhe nkayaatelhachiya veewilhe aya, nkayaalhehana ummaha nchurukhu waalhepenlhe aya. Paahi etu Nayuda nkaachokholha waavia iphiro cho utimiriha."},{"book":"Namako","chapter":"14","verse":"12","text":"Nihuku naaholha isikuukuu yo mikatte cho uhihelhiya ihengedure, nihuku no ukumihiya isadaka yo uhithiya mwaakhondoro o sikuukuu, owiittucha awe ahonkoha Yesu eeraka, “Nnothanana nirweeke vayi nooterekhelhekeni yolhia yo nihuku no Pasaka?”"},{"book":"Namako","chapter":"14","verse":"13","text":"Yesu nkaaruma owiittucha awe elhi eerelhaka, “Nrweeke mpaka vawani nnokonkumana ntu weelhe mwaapu wo maashi. Mwanttwareke"},{"book":"Namako","chapter":"14","verse":"14","text":"mpaka inupa inohalha awe ukelha, ni unhimeria wiira, ‘Owiittuchiha aneera, Irivayi ichuumba aka yo ulhelhia nihuku no Pasaka ni owiittucha aka?’"},{"book":"Namako","chapter":"14","verse":"15","text":"Yoyo nokowoonihani ichuumba yulhupalhe iri inupa yo nchulhu ikooroshiye ni urerihiya. Mwaterekhelheke mwommo.”"},{"book":"Namako","chapter":"14","verse":"16","text":"Owiittucha nkayaathama, ni urwaa vawani, ni uphwanya kila ittu inari thoko chaahimeriye aya ni Yesu, nkayaaterekha yolhia yo Pasaka."},{"book":"Namako","chapter":"14","verse":"17","text":"Uchechilho, Yesu nkaawa ni owiittucha awe khumi ni elhi."},{"book":"Namako","chapter":"14","verse":"18","text":"Ikatema vaari aya alhiaka yolhia, Yesu nkaahimia wiira, “Kinouhimeriani ikekhiaye wiira, mmoka inyu nolhia vamoka ni mii nookithumiha.”"},{"book":"Namako","chapter":"14","verse":"19","text":"Owiittucha ayo nkayaakelhiya ihuzuni, nkayaankohacha mmoka mmoka, “Nkihimerie, chani mii?”"},{"book":"Namako","chapter":"14","verse":"20","text":"Yesu nkaakhulha eeraka, “Mmoka inyu mwaatti khumi ni elhi va, nopapha nkatte vamoka ni mii nnyiponi, phi yoyo nohalha ukithumiha."},{"book":"Namako","chapter":"14","verse":"21","text":"Mwaana a Ntu nookhwa thoko chilhepiye aya, nansho hothapana yoyo ntu uyo nohalha unthumiha Mwaana a Ntu uyo. Ikaari nambaya yoyo ntu uyo hikayaarelhe!”"},{"book":"Namako","chapter":"14","verse":"22","text":"Vaari aya alhiachaka, Yesu ahokusha nkatte, nkaalhapelhelha, nkaamia ni uwakawelha owiittucha awe eeraka, “Mmwieke nlhieke, ilha phi iruttu aka.”"},{"book":"Namako","chapter":"14","verse":"23","text":"Tho nkaawia ikikombe yo idivai, nkaalhapelha wa Nlhuku, nkaavaha, onkhaye nkayaawureria vamoka ikikombe iyo."},{"book":"Namako","chapter":"14","verse":"24","text":"Yesu nkeera, “Ilha phi iphome aka inohimiechesha malhehano a Nlhuku, inorihia wo nlhatu wo attu enchi."},{"book":"Namako","chapter":"14","verse":"25","text":"Kinouhimeriani wo ikekhiaye wiira, Akinowuria tho idivai yo zabibu mpaka nihuku vanohalha aka uwuria idivai yo naanano wi Imwene ya Nlhuku.”"},{"book":"Namako","chapter":"14","verse":"26","text":"Nkayeepacha ichipo, nkayaathamacha ni urwaa waari Mwaako wo Mizeituni."},{"book":"Namako","chapter":"14","verse":"27","text":"Yesu nkaahimeria wiira, “Mwaatti onkhaye va nnowa uttawa ni ukihiya vekha, thoko Malhove Matakatifu chinre aya wo ulhepiya, ‘Nlhuku nomwiiva nshunga, ni ikhondoro chinomwaria.’"},{"book":"Namako","chapter":"14","verse":"28","text":"Nansho baada yo uhihimmwa, kinouholhelhani Ugalilaya.”"},{"book":"Namako","chapter":"14","verse":"29","text":"Napeturo nkayeera, “Akinowa koohiyani, ata attu onkhaye anattawaka!”"},{"book":"Namako","chapter":"14","verse":"30","text":"Yesu nkeerelha Napeturo, “Kinouhimeriani wo ikekhiaye wiira nthupi uhinaya wiipa wo nayelhi uhiyu wo lhelho, nnowa ukikhota vararu mwiiraka wiira khankichuwenlhe.”"},{"book":"Namako","chapter":"14","verse":"31","text":"Nansho Napeturo nkayeera amindaka, “Akooriaka mii wiira chiicho, ata ukhwa mbaya kikhwe vamoka ni inyu!”"},{"book":"Namako","chapter":"14","verse":"32","text":"Paahi etu nkayaaphiya imata yeehaniya Gethsemane, Yesu eerelhaka owiittucha awe, “Nkhalheke vaa mii kilhapelhaka.”"},{"book":"Namako","chapter":"14","verse":"33","text":"Nkaakusha Napeturo ni Nayakhobo ni Nayohana. Nkaachokholha wiipulhelha ni uthemwa munrimani,"},{"book":"Namako","chapter":"14","verse":"34","text":"ahimiaka wiira, “Kihokelhiya ihuzuni munrimani mwaka ithananaka ukiiva. Nkhalheke vaa nshelhelhihaka.”"},{"book":"Namako","chapter":"14","verse":"35","text":"Nkaarwa uholho vakani, nkaawulhuwa makukhu vathi, alhapelhaka wiira yooriaka hivire yeyo ikatema yo uweria iyo."},{"book":"Namako","chapter":"14","verse":"36","text":"Aalhapelha eeraka, “Thithi, nri Athumwanaka! Chonkhaye chinowooriaa uwaninyu. Nthamiheke ilha ikahi yo uweria ilha. Nansho nhiwehe uttuna waka nansho uttuna winyu.”"},{"book":"Namako","chapter":"14","verse":"37","text":"Nkaahokolhiaa waari owiittucha araru alhe ni waaphwanya anarumpe. Nkaakoha Napeturo, “Nasimoni chani nhorupa? Khamwonrie ushelhelhiha miitho ata isaa imoka?”"},{"book":"Namako","chapter":"14","verse":"38","text":"Nkaathepa waahimeria wiira, “Nshelhelhiheke nlhapelhaka nhiwe mwaakelha muulhikachiyani. Nrima uhottuna nansho iruttu inoohuperia.”"},{"book":"Namako","chapter":"14","verse":"39","text":"Nkaarwa tho ulhapelhani, ahokolhelhaka malhove olhumacha awe."},{"book":"Namako","chapter":"14","verse":"40","text":"Nkaahokolhia tho nkaaphwanyacha anarupilhe. Miitho anaalhemenlhe ikhove. Khayaachuwenlhe no umwaakhulha."},{"book":"Namako","chapter":"14","verse":"41","text":"Vaawilhe awe nkwaha wo neraru, nkeerelhacha, “Nnoorupa ni wiittuwa mpaka nna? Ihothosha! Isaa ihophiya! Mwooneke vano Mwaana a Ntu noovariya ni uhelhiya mmathathani mwa attu o uwonya."},{"book":"Namako","chapter":"14","verse":"42","text":"Munkweke etu, nirweeke. Mmwooneke, ntu nokithumiha ulha va!”"},{"book":"Namako","chapter":"14","verse":"43","text":"Yesu aari olhumachaka, Yuda mmoka aya owiittucha khumi ni elhi, nkaawa. Aawa vamoka ni mphingo wa attu aawelhe mialho chulhupalhe ni indonga anarumiye ni opochera ishaani olhupalhe ni owiittuchiha Malhehero a ashinna Musa ni ashulhupalhe."},{"book":"Namako","chapter":"14","verse":"44","text":"Yuda aari anaahimenrie choopanga vanottuna aya uphiya, wiira, “Ntu kinohalha aka unkumbatira uyo phi yoyo. Mummareke ni unrweha munshungaka.”"},{"book":"Namako","chapter":"14","verse":"45","text":"Nayuda vaapilhe aya, nkanchusherera Yesu eeraka, “Owiittuchiha.” Nkankumbatira."},{"book":"Namako","chapter":"14","verse":"46","text":"Paahi etu nkayammara Yesu ni unrweeha nattukiye."},{"book":"Namako","chapter":"14","verse":"47","text":"Nansho mmoka aya owiittucha awe aatamenrie vavawo, nkaatholholha mwaalho awe mulhupalhe ni unthikilha nnyaru karumiya a Opochera ishaani Olhupalhe."},{"book":"Namako","chapter":"14","verse":"48","text":"Yesu nkaakoha attu alhe, “Woonaka mwaatti nnowa ukivara nnawelhe mialho chulhupalhe ni indonga thoko wiira ki ntu o uvara makhuche?"},{"book":"Namako","chapter":"14","verse":"49","text":"Kila nihuku kaari ni inyu keetuchihaka attu Inupa ya Nlhuku, nkoonaka wo uhikivara. Nansho nambaya Malhove Matakatifu atimire.”"},{"book":"Namako","chapter":"14","verse":"50","text":"Owiittucha awe onkhaye nkayanhiya nkayanttawacha."},{"book":"Namako","chapter":"14","verse":"51","text":"Ahokhalha mmirawo nkhwawe, aawanre ishuka anttwara Yesu vatulhi. Nkaalhikachiya uvariya ni uyo."},{"book":"Namako","chapter":"14","verse":"52","text":"Nansho nkaattawa ikuwo immoraka, attawaka pwithipwithi."},{"book":"Namako","chapter":"14","verse":"53","text":"Wamalheke Yesu nkaarwehiya upuwani wa Opochera ishaani Olhupalhe waari aya ni aholhelhi a attu opochera ishaani onkhaye, ashulhupalhe vamoka ni owiittuchiha Malhehero akuumaanachaka."},{"book":"Namako","chapter":"14","verse":"54","text":"Napeturo nkayaattwara utayiutayi mpaka upuwani wa Opochera ishaani olhupalhe. Vavawo nkaakhalha vamoka ni anamitheko yoottaka mooro."},{"book":"Namako","chapter":"14","verse":"55","text":"Opochera ishaani olhupalhe ni mphingo wonkhaye yaari aaviaka milhatu cho uhimiechesha umwootheria Yesu, chinohalha wooriha unhukumulha ni umwiiva, nansho wo uhipatta nlhatu uripothe."},{"book":"Namako","chapter":"14","verse":"56","text":"Attu enchi o uhimiechesha ahoolhumacha malhove o umwootheria Yesu, nansho khayaalhikanne."},{"book":"Namako","chapter":"14","verse":"57","text":"Paahi attu akina aheemelha amoootheriachaka Yesu wiira,"},{"book":"Namako","chapter":"14","verse":"58","text":"“Nahomwiiwa eeraka ‘kinoophomolha Inupa ya Nlhuku ithekiye ni attu ilha, ni utheka ikhwawe wo mahuku mararu, ihithekiye wo machiri a attu.’ ”"},{"book":"Namako","chapter":"14","verse":"59","text":"Nansho aneeraka chiicho, uhimiechesha waya khawaalhikanne."},{"book":"Namako","chapter":"14","verse":"60","text":"Opochera ishaani olhupalhe nkayeemelha variyari aya ni unkoha Yesu, “Chani woonaka khannaakhulha, milhatu chinoreiya inyu chi?”"},{"book":"Namako","chapter":"14","verse":"61","text":"Yesu nkaamalha shiriri. Opochera ishaani olhupalhe nkaakoha tho, “Ana inyuva phi Kuristo Moopolhi mwaana a Nlhuku vahiye ibarakha?”"},{"book":"Namako","chapter":"14","verse":"62","text":"Yesu nkaakhulha eeraka, “Eiyo, Phi Mii, ni inyu nnowa umwoona Mwaana a Ntu nakhanlhe wiimonono wa Apwiiya Nlhuku O machiri, vanohalha awe uwa umahuteni wiirimu!”"},{"book":"Namako","chapter":"14","verse":"63","text":"Opochera ishaani olhupalhe nkaarulha mwiinjiro waya eeraka, “Khaninttuna uhimiecheshiya tho!"},{"book":"Namako","chapter":"14","verse":"64","text":"Nheewa mwaashinene ulhava wawe! Mwaatti nnona chani?”"},{"book":"Namako","chapter":"14","verse":"65","text":"Attu akina nkayanshuwelha Yesu ishenye, nkayantiyelhelha wiitho ni unkhoma mmuruni amwirelhaka, “Nkalhamulhani apani okhommeni?” Ni manyaasikari ni ayo nkayaamwata makofi."},{"book":"Namako","chapter":"14","verse":"66","text":"Napeturo aari anakhanlhe vapuwani, vaawilhe awe karumiya mwalhi mmoka aarumiya wa Opochera ishaani olhupalhe."},{"book":"Namako","chapter":"14","verse":"67","text":"Vonne aya Napeturo anakhanlhe oottaka mooro nkaaweha wiitho ni weerelha, “Ni inyu ngati mwaari ni Yesu o Unazareti.”"},{"book":"Namako","chapter":"14","verse":"68","text":"Nansho Napeturo nkaaruna vaattuni eeraka, “Akinchuwenlhe mena ittu inoolhumacha inyu.” Nkaakhuma vathe. Nthupi nkaweepa."},{"book":"Namako","chapter":"14","verse":"69","text":"Mwalhi namitheko ulhe vonne awe tho Napeturo nkaahimeria attu aatamanne ayo wiira, “Ni alha aari mmoka aya!”"},{"book":"Namako","chapter":"14","verse":"70","text":"Napeturo nkayaaruna tho. Nansho miholho vakani tho, attu aari vavawo ni ayo nkayeerelha Napeturo, “Ninohimia ikekhiaye wiira, ni inyu mwaari mmoka aya, ukhalhawaya ni inyuva ntu o Ugalilaya.”"},{"book":"Namako","chapter":"14","verse":"71","text":"Nkaathepa uminda Napeturo eeraka wiira, “Kinolhupelha wiira akinchuwelhaka yoyo nnomwacha inyu uyo! Nlhuku akihukumulheke etu yakhalhaka kinowoothacha!”"},{"book":"Namako","chapter":"14","verse":"72","text":"Ni vavawo nthupi nkaweepa nkwaha wo nayelhi. Napeturo nkayopuwelha chenre aya wo uhimeriya ni Yesu venre awe, “Nthupi uhinaya wiipa wo nayelhi lhelho, nnoowa mwaakiruna mikwaha miraru.” Miithori nkachaamora Napeturo."}]}