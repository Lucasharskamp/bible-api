{"data":[{"book":"Mwanduso","chapter":"7","verse":"1","text":"Mndewa Imulungu kamulongela Nuhu, “Ingila mdisafina gweye na wanhu wa mng'anda yako, kwavija mna iwanhu wose iwokala sambi mwiisi gweye wiiyeka ayo utenda ganogile."},{"book":"Mwanduso","chapter":"7","verse":"2","text":"Mna iwanyama odigwa sola saba saba mbigalo na mtwanzi kwa kila aina, na mna iwanyama hawadigwa sola wabili wabili mbigalo na mtwanzi kwa kila aina."},{"book":"Mwanduso","chapter":"7","verse":"3","text":"Vivija sola ndege saba saba wa kimbigalo na wa kitwanzi kwa kila aina, ili wike mbeyu kabili mwiisi."},{"book":"Mwanduso","chapter":"7","verse":"4","text":"Kwavija siku saba kumwande, nogala mvula mwiisi yonda itowe siku malongo mane imisi na ikilo, na vinhu vose vili na ugima vinilumbile mwiisi vofa.”"},{"book":"Mwanduso","chapter":"7","verse":"5","text":"Nuhu katenda kila kinhu kamba viyalagizwe na Mndewa Imulungu."},{"book":"Mwanduso","chapter":"7","verse":"6","text":"Kipindi mazi mengi vigezile mwiisi, Nuhu kakala na miyaka magana sita."},{"book":"Mwanduso","chapter":"7","verse":"7","text":"Nuhu na mwehe wake na wanage na wehe zao wengila mdisafina ili wahonyeke na mazi mengi."},{"book":"Mwanduso","chapter":"7","verse":"8","text":"Wanyama odigwa na wanyama hawadigwa na ndege na wang'onyo wose otambala mwiisi,"},{"book":"Mwanduso","chapter":"7","verse":"9","text":"mbigalo kwa mtwanzi, wengila mdisafina hamoja na Nuhu kamba viyalagize Imulungu."},{"book":"Mwanduso","chapter":"7","verse":"10","text":"Siku saba kumwande mazi mengi gasonga kuigubika isi."},{"book":"Mwanduso","chapter":"7","verse":"11","text":"Nuhu viyakalile na miyaka magana sita, mna isiku ya longo na saba ya mwezi wa kabili, siku ayo nzasa zose za mazi zili hasi mwiisi zivuguka, na nyivi zose za mazi ga kuulanga zivuguka."},{"book":"Mwanduso","chapter":"7","verse":"12","text":"Na mvula itowa mwiisi siku malongo mane imisi na ikilo."},{"book":"Mwanduso","chapter":"7","verse":"13","text":"Siku didija mvula viisongile kutowa, Nuhu na mwehe wake na wanage, Shemu na Hamu na Yafeti, hamoja na wehe zao, wengila mdisafina."},{"book":"Mwanduso","chapter":"7","verse":"14","text":"Wengila hewo wenyego hamoja na aina zose za wanyama wa kumuhulo, aina zose za wanyama ofugigwa, aina zose za wang'onyo otambala na kila aina ya ndege."},{"book":"Mwanduso","chapter":"7","verse":"15","text":"Wabili wabili wa kila aina ya vinhu vilumbigwe vili na ugima vingila mdisafina hamoja na Nuhu."},{"book":"Mwanduso","chapter":"7","verse":"16","text":"Wanyama wengile wakala wa kitwanzi na wa kimbigalo kwa kila aina ya kinhu kilumbigwe kili na ugima kamba Mndewa Imulungu viyamulagize Nuhu. Abaho Mndewa kahinda ulwivi kukisogo cha Nuhu."},{"book":"Mwanduso","chapter":"7","verse":"17","text":"Mazi gagendelela kumema kwa kipindi cha siku malongo mane, mazi gongezeka na kwinula disafina uchanha ng'hani."},{"book":"Mwanduso","chapter":"7","verse":"18","text":"Mazi gongezeka ng'hani mwiisi na safina jeluka uchanha yake."},{"book":"Mwanduso","chapter":"7","verse":"19","text":"Mazi gago gakala mengi ng'hani uchanha mwiisi, gavigubika vigongo vose vitali vili mwiisi."},{"book":"Mwanduso","chapter":"7","verse":"20","text":"Mazi gongezeka mbaka gavigubika ivigongo utali wa makono saba."},{"book":"Mwanduso","chapter":"7","verse":"21","text":"Vinhu vose vili na ugima mwiisi vifa, ndege na wanyama ofugigwa na wanyama wa kumuhulo na kila mng'onyo yotambala mwiisi na wanhu wose wafa."},{"book":"Mwanduso","chapter":"7","verse":"22","text":"Kila kinhu kili na mhumuzi ya ugima mwiisi inyalile kifa."},{"book":"Mwanduso","chapter":"7","verse":"23","text":"Kila kinhu kili na ugima mwiisi kifa, wanhu na wanyama na wang'onyo wose otambala na ndege wakomigwa. Nuhu yaiyeka ayo yasigale hamoja na waja yakalile nao mdisafina."},{"book":"Mwanduso","chapter":"7","verse":"24","text":"Mazi gago hagahunguke mwiisi kwa siku gana na malongo matano."}]}