{"data":[{"book":"Rapar Mar Chik","chapter":"29","verse":"1","text":"Magi e weche mag singruok mane Jehova Nyasaye ochiko Musa mondo omi jo-Israel otim kane gin Moab, kaachiel gi singruok mane osetimo kodgi Horeb."},{"book":"Rapar Mar Chik","chapter":"29","verse":"2","text":"Musa noluongo jo-Israel duto mowachonegi niya,"},{"book":"Rapar Mar Chik","chapter":"29","verse":"3","text":"Ne uneno gi wangʼu timbe madongo mane gin ranyisi gi honni."},{"book":"Rapar Mar Chik","chapter":"29","verse":"4","text":"To nyaka chil kawuono pok Jehova Nyasaye imiyou paro mar ngʼeyo, mar neno kata it mar winjo."},{"book":"Rapar Mar Chik","chapter":"29","verse":"5","text":"E kinde mag higni piero angʼwen kane atelonu e thim lepu ne ok oti kata wuocheu bende ok oti."},{"book":"Rapar Mar Chik","chapter":"29","verse":"6","text":"Ne ok uchamo makati kata madho divai kata gima mero ji ne atimo mano mondo ungʼe ni An e Jehova Nyasaye ma Nyasachu."},{"book":"Rapar Mar Chik","chapter":"29","verse":"7","text":"Kane uchopo ka, Sihon ruodh Heshbon kod Og ruodh Bashan ne omonjowa to ne waloyogi."},{"book":"Rapar Mar Chik","chapter":"29","verse":"8","text":"Ne wakawo pinygi mi wamiyo jo-Reuben, jo-Gad kod nus mar dhood jo-Manase kaka girkeni."},{"book":"Rapar Mar Chik","chapter":"29","verse":"9","text":"Nyaka urit weche mag singruokgi mondo mi udongi kuom gik moko duto mutimo."},{"book":"Rapar Mar Chik","chapter":"29","verse":"10","text":"Kawuononi uchungʼ uduto e nyim Jehova Nyasaye ma Nyasachu ka un kaachiel gi jotendu, jou madongo, jodongu, jotendu mamoko, kod jo-Israel duto machwo,"},{"book":"Rapar Mar Chik","chapter":"29","verse":"11","text":"kaachiel gi nyithindu kod mondu, to gi jopinje mamoko modak e kembeu kabaronu yien kendo umbonu pi."},{"book":"Rapar Mar Chik","chapter":"29","verse":"12","text":"Uchungo ka mondo utim singruok gi Jehova Nyasaye ma Nyasachu, singruok ma Jehova Nyasaye timo kodu kawuononi gi kwongʼruok chopo kare,"},{"book":"Rapar Mar Chik","chapter":"29","verse":"13","text":"mondo oyieru adimba kaka joge, ka obedo Nyasachu kaka ne osingore ne kwereu ma Ibrahim, Isaka kod Jakobo."},{"book":"Rapar Mar Chik","chapter":"29","verse":"14","text":"Atimo singruokni ka akwongʼora kawuono, ok gi un kende"},{"book":"Rapar Mar Chik","chapter":"29","verse":"15","text":"ma uchungʼ ka kodwa kawuononi e nyim Jehova Nyasaye ma Nyasachwa, to atime nyaka gi joma onge kodwa ka kawuono."},{"book":"Rapar Mar Chik","chapter":"29","verse":"16","text":"Un ungʼeyo kaka ne wadak Misri kendo kaka ne wakalo e kind pinje ka wabiro ka."},{"book":"Rapar Mar Chik","chapter":"29","verse":"17","text":"Ne uneno gik mamono ma gilamo kod kido mag nyisechegi manono molos gi yien kod kite, kaachiel gi mago mag fedha gi dhahabu."},{"book":"Rapar Mar Chik","chapter":"29","verse":"18","text":"Neuru ni onge dichwo kata dhako, anywola kata dhoot moro e dieru kawuono ma chunye lokore weyo Jehova Nyasaye ma Nyasachwa kadhi lamo nyiseche mag jopinjego; bende neuru ni onge yath manyago olemo makech mar richo."},{"book":"Rapar Mar Chik","chapter":"29","verse":"19","text":"Ka ngʼat ma kamano owinjo weche mag singruok mi omiyore gweth kende kendo owacho e chunye niya, “Onge gima biro tima kata obedo ni asetimo mana giga awuon maparo.” Magi duto nokel masira ne pinje mag pi to gi kuonde motwo."},{"book":"Rapar Mar Chik","chapter":"29","verse":"20","text":"Jehova Nyasaye ok nowene ngʼatno richone, kendo mirimbe mager nowangʼ ngʼatno ka mach. Kwongʼ duto mondikie kitabuni nomake kendo Jehova Nyasaye noruch nyinge oko e bwo pinyni."},{"book":"Rapar Mar Chik","chapter":"29","verse":"21","text":"Jehova Nyasaye nopoge kuom dhout Israel duto mi none masira kaluwore gi singruok duto mag kwongʼ mondiki ei Kitabuni mar Chik."},{"book":"Rapar Mar Chik","chapter":"29","verse":"22","text":"Nyithindu manobi bangʼu to gi jopinje moa mabor none kit kwongʼ duto modonjo e piny kod tuoche mayoreyore ma Jehova Nyasaye osekelo kuomgi."},{"book":"Rapar Mar Chik","chapter":"29","verse":"23","text":"Piny duto nowangʼ gi mach kendo notim chumbi, maonge gima opidhi manobedie, kata gima dongo ok none, bende onge kata mana alode manodongie. Nokethre mana ka Sodom gi Gomora gi Adma kod Zeboim mane Jehova Nyasaye oketho ka mirima nomake."},{"book":"Rapar Mar Chik","chapter":"29","verse":"24","text":"Pinje duto nopenjre niya, “Angʼo momiyo Jehova Nyasaye otimo ma ne pinyni? Angʼo momiyo mirima mager omake malich kama?”"},{"book":"Rapar Mar Chik","chapter":"29","verse":"25","text":"To nodwokgi niya, “Nikech jogi ne ojwangʼo singruok mar Jehova Nyasaye, ma Nyasach kweregi mane otimo kodgi kogologi e piny Misri."},{"book":"Rapar Mar Chik","chapter":"29","verse":"26","text":"Negidhi mi gilamo nyiseche moko nono ma gikulorenegi, nyiseche mane ok gingʼeyo, ma gin nyiseche mane ok imiyogi mondo gilam."},{"book":"Rapar Mar Chik","chapter":"29","verse":"27","text":"Emomiyo mirimb Jehova Nyasaye nowangʼo pinyni, kokelo kuomgi kwongʼ duto ma ondiki e kitabuni."},{"book":"Rapar Mar Chik","chapter":"29","verse":"28","text":"Kane Jehova Nyasaye iye owangʼ ka en gi mirima mager, nogologi oko mi oterogi e piny moro ma pod gintiere nyaka chil kawuono.”"},{"book":"Rapar Mar Chik","chapter":"29","verse":"29","text":"Gik mopondo duto ni e lwet Jehova Nyasaye ma Nyasachwa, to gik mofwenynwa gin magwa kod nyithindwa nyaka chiengʼ, mondo mi walu weche duto mondiki e kitabuni."}]}