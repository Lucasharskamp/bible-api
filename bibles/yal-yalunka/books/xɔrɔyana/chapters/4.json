{"data":[{"book":"Xɔrɔyana","chapter":"4","verse":"1","text":"Musa yi a yabi, a naxa, “Waxatina nde, e mi lama n na, e mi n xuiin suxuma. E a falama n xa nɛn, e naxa, ‘Alatala mi minixi i xa.’ ”"},{"book":"Xɔrɔyana","chapter":"4","verse":"2","text":"Alatala yi a fala a xa, a naxa, “Nanse i yii?” A yi a yabi, a naxa, “Dunganna.”"},{"book":"Xɔrɔyana","chapter":"4","verse":"3","text":"Ala yi a fala, a naxa, “A bira bɔxɔni.” A yi a bira bɔxɔni, a yi findi saɲin na. Musa yi a gi a bun."},{"book":"Xɔrɔyana","chapter":"4","verse":"4","text":"Alatala yi a fala Musa xa, a naxa, “I yiini bandun, i yi a suxu a xunla ma.” A yi a yiini bandun, a yi a suxu a xunla ma. A mɔn yi findi dunganna ra a yii."},{"book":"Xɔrɔyana","chapter":"4","verse":"5","text":"Alatala yi a fala, a naxa, “I na nan ligama, alogo e xa la a ra a Alatala e benbane Ala bata mini i xa Iburahimaa Ala nun Isiyagaa Ala e nun Yaxubaa Ala.”"},{"book":"Xɔrɔyana","chapter":"4","verse":"6","text":"Alatala mɔn yi a fala, a naxa, “I yiin naso i ya domaan bun.” A yi a yiin naso a domaan bun, a mɔn yi a ba na. A to a ba, a yi a to fure ɲaxin bata mini a yiin ma, a yi fixaxi alo balanbalan kɛsɛna."},{"book":"Xɔrɔyana","chapter":"4","verse":"7","text":"Ala yi a fala, a naxa, “I mɔn xa i yiin naso i ya domaan bun.” A yi a yiin naso a domaan bun. A to a ba, a yiin mɔn yi xɛtɛ a kiini."},{"book":"Xɔrɔyana","chapter":"4","verse":"8","text":"Ala yi a fala, a naxa, “Xa e mi la i ra, e mi i xuiin namɛ taxamaseri singena fe ra, e lama nɛn taxamaseri firinden na."},{"book":"Xɔrɔyana","chapter":"4","verse":"9","text":"Xa e mi la taxamaseri firinne ra, e mi i xuiin namɛ, i igen sɛgɛ Nila baani, i yi a bɔxɔn. I igen naxan tongoma Nila baani, na findima wunla nan na bɔxɔn ma.”"},{"book":"Xɔrɔyana","chapter":"4","verse":"10","text":"Musa yi a fala Alatala xa, a naxa, “Marigina, n mi dɛ bolon. N mi yi dɛ bolon benun i xa falan ti n xa, hali iki n dɛɛn mi falan tima ki faɲi. N mi dɛ mafura falan tiyɛ muxune xa.”"},{"book":"Xɔrɔyana","chapter":"4","verse":"11","text":"Alatala yi a fala a xa, a naxa, “Nde muxun dɛɛn nafalaxi? Nde muxun findima bobon na, hanma tuli xɔrina? Nde a findima yɛɛ kanna ra, hanma danxutɔna? N tan Alatala mi a ra ba?"},{"book":"Xɔrɔyana","chapter":"4","verse":"12","text":"Nayi, siga, n na i malima nɛn fala tideni. I naxan falama, n ni xaran na ma.”"},{"book":"Xɔrɔyana","chapter":"4","verse":"13","text":"Musa yi a fala, a naxa, “Marigina, i muxu gbɛtɛ rasiga.”"},{"book":"Xɔrɔyana","chapter":"4","verse":"14","text":"Nayi, Alatala yi xɔlɔ Musa ma han! A yi a fala, a naxa, “I tada mi na ba, Haruna, Lewi bɔnsɔnna muxuna? N na a kolon, a fatan falan tiyɛ. A tan yɛtɛɛn kira yi, a fama i ralandeni. A na i to, a sɛwama nɛn."},{"book":"Xɔrɔyana","chapter":"4","verse":"15","text":"I falan tima nɛn a xa, a fan yi a rali yamaan ma. N tan ɛ firinna birin malima nɛn falatideni. Ɛ lan ɛ xa naxan liga, n yi ɛ xaran na ma."},{"book":"Xɔrɔyana","chapter":"4","verse":"16","text":"A i ya falan nalima nɛn yamaan ma. A tan yi findi i dɛɛn na, i tan yi lu Ala funfuni a tan xa."},{"book":"Xɔrɔyana","chapter":"4","verse":"17","text":"Koni dunganni ito suxu i yii, alogo i xa kabanako feene liga a xɔn.”"},{"book":"Xɔrɔyana","chapter":"4","verse":"18","text":"Musa yi xɛtɛ Yetiro fɛma, a bitanna, a yi a fala a xa, a naxa, “A lu n xa siga ngaxakedenne fɛma naxanye Misiran yi, alogo n xa a to xa e mɔn e nii ra.” Yetiro yi a fala Musa xa, a naxa, “Siga bɔɲɛ xunbenli.”"},{"book":"Xɔrɔyana","chapter":"4","verse":"19","text":"Alatala yi a fala Musa xa Midiyan yi, a naxa, “Siga, xɛtɛ Misiran yi, amasɔtɔ naxanye birin yi wama i faxa feni, e bata faxa.”"},{"book":"Xɔrɔyana","chapter":"4","verse":"20","text":"Musa yi a ɲaxanla nun a diine rate sofanle fari, a xɛtɛ Misiran yamanani. Alaa dunganna yi suxi a yii."},{"book":"Xɔrɔyana","chapter":"4","verse":"21","text":"Alatala yi a fala Musa xa, a naxa, “I na xɛtɛ Misiran yi, n kabanako feen naxanye birin soxi i yii, i xa e liga Firawona yɛtagi. Koni, n tan Firawona bɔɲɛni xɔdɔxɔma nɛn, a mi tinma yamaan yi siga mumɛ!"},{"book":"Xɔrɔyana","chapter":"4","verse":"22","text":"I yi a fala Firawona xa, i naxa, ‘Alatala ito nan falaxi, a naxa: N ma diin nan Isirayila bɔnsɔnna ra, n ma dii singena."},{"book":"Xɔrɔyana","chapter":"4","verse":"23","text":"N na a falama i xa, n ma diine yiiba, e xa siga, alogo e xa sa n batu. Xa i tondi, n na i ya dii singen faxama nɛn.’ ”"},{"book":"Xɔrɔyana","chapter":"4","verse":"24","text":"E yi sigatini, e yi yigiya yirena nde yi. Alatala yi fa Musa ralan. A yi wama a faxa feni."},{"book":"Xɔrɔyana","chapter":"4","verse":"25","text":"Sefora yi gɛmɛ xɛnxɛn tongo, a yi a diin banxulan, a yi a kidin din Musa sanna ra, a naxa, “Wunla ito bata i makantan, n ma xɛmɛna!”"},{"book":"Xɔrɔyana","chapter":"4","verse":"26","text":"Nayi, Ala yi a lu na. A a fala na banxulan feen nan ma, fa fala “Wunla ito bata i makantan, n ma xɛmɛna.”"},{"book":"Xɔrɔyana","chapter":"4","verse":"27","text":"Alatala yi a fala Haruna xa, a naxa, “Siga tonbonni Musa ralandeni.” Haruna yi siga, a yi naralan Musa ra Alaa geyaan ma, a yi a sunbu."},{"book":"Xɔrɔyana","chapter":"4","verse":"28","text":"Alatala Musa xɛxi falan naxan birin nalideni, a na birin ma fe fala Haruna xa, e nun kabanako feen naxanye yi yamarixi."},{"book":"Xɔrɔyana","chapter":"4","verse":"29","text":"Musa nun Haruna yi siga, e yi Isirayila fonne birin malan."},{"book":"Xɔrɔyana","chapter":"4","verse":"30","text":"Alatala falan naxan ti Musa xa Haruna yi na birin yɛba, a yi kabanakone liga yamaan yɛtagi."},{"book":"Xɔrɔyana","chapter":"4","verse":"31","text":"Yamaan yi la a ra. E to a mɛ a Alatala bata a ɲɔxɔ lu Isirayila kaane xɔn, a bata yi e tɔrɔn to, e yi e xinbi sin, e Ala batu."}]}