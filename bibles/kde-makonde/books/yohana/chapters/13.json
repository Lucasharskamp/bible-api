{"data":[{"book":"Yohana","chapter":"13","verse":"1","text":"Bahi uhiku wa Sikukuu ya Vayahudi ichêmwa Pasaka13:1 Maeleso layâmba Pasaka, lola Yohana 2:13. wavele pepi kuhwika. Na Yesu ánimala kuva uhiku wake wa kuuka pachilambo na kuhwena kwa Atatake ùnikamola. Na ánivatamwa namene vanu vake vavêle pachilambo, na ánivatamwa mpaka kuntululilo."},{"book":"Yohana","chapter":"13","verse":"2","text":"Yesu pamo na vakuhundwa vake pavanavenkulya chakulya chalyulo, Ibilisi ávele antadìlè Yuda mwana wanga Simoni Isikaliote makudungilo la kuntengeleka Yesu."},{"book":"Yohana","chapter":"13","verse":"3","text":"Na Yesu ánimala kuva Atatake ànkamujije vitukutuku vyammalele, na ánimala kuva áhaleke kwanga Nnungu na àuya kwanga Nnungu."},{"book":"Yohana","chapter":"13","verse":"4","text":"Bahi Yesu, nkutakatuka pameza, nkuula likoti lyake, nkutwala litaulo nkulihunga nchikundu."},{"book":"Yohana","chapter":"13","verse":"5","text":"Anepo nkutaya medi nchikalango, nkutandilika kuvakalavya vakuhundwa vake madodo na kuvapukutanga kwa alila litaulo lyanahungile nchikundu."},{"book":"Yohana","chapter":"13","verse":"6","text":"Paikamwele samu yanga Petulo,13:6,9,24,36 Mmisitali aino ìlembwije “Simoni Petulo,” malina anelo mavili lávele la munu yumo, yani Petulo. Simoni lyávele lina linji lyanga Petulo. nang'e nkummuja Yesu kuchidoni, “Nang'olo, muhiu wako ùmbengukalavya nangu madodo?”"},{"book":"Yohana","chapter":"13","verse":"7","text":"Yesu nkuhaula kuchidoni, “Chíngutèndà wako ukambechimala hambi, henga uchiuchimale lukoto.”"},{"book":"Yohana","chapter":"13","verse":"8","text":"Petulo nkunnyaulila Yesu kuchidoni, “Mwiko wako ukambengukalavya nangu madodo!” Yesu nkunnyang'ula kuchidoni, “Nikanakukalavye, wako ukee chinu chimo na nangu.”"},{"book":"Yohana","chapter":"13","verse":"9","text":"Petulo nkuhaula kuchidoni, “Nang'olo ngukalavye, henga akee chihi madodo weka, ila ngukalavye makono na mmuti mwalehu.”"},{"book":"Yohana","chapter":"13","verse":"10","text":"Yesu nkunnyaulila Petulo kuchidoni, “Munu alihingîle àlembelewa chihi akalave mmadodo bahi, kwa kuva mmili wake wammalele ùnihahuka. Na mwenu mùnihahuka, henga akee mwenu mmammalele muhahwîke.”"},{"book":"Yohana","chapter":"13","verse":"11","text":"Yesu ánimmala ayula ambentengelêka, njo mana áhawile kuva, “ake mwenu mmammalele muhahwîke.”"},{"book":"Yohana","chapter":"13","verse":"12","text":"Yesu pamalidile kuvakalavya madodo, nkuwala kavila likoti lyake, nkunaikala pachinu panaikele kanandi, nkuvauja kuchidoni, “Dachi, mùnimala mana la alino lingulitendile?"},{"book":"Yohana","chapter":"13","verse":"13","text":"Mwenu mùnguchema nangu kuva, ‘Nkúhunda’ na ‘Nang'olo,’ na mwenu mùtangola uhiu, kwa kuva nni chinguvele."},{"book":"Yohana","chapter":"13","verse":"14","text":"Bahi ikàva nangu ngujukîle Nang'olo na Nkúhunda wenu, nìnkalavije mwenu madodo lenu, bahi na mwenu uchocho mùlembelewa mukalavyane madodo mmene kwa mmene."},{"book":"Yohana","chapter":"13","verse":"15","text":"Nangu nìmpele mwenu nfano, uchinga na mwenu mutende malinga nangu chinintendeledile mwenu."},{"book":"Yohana","chapter":"13","verse":"16","text":"Nangu nìnnyaulilanga uhiu kuva, ntumwa nanga pávà nkulu kumpunda nang'olo wake, wala n'jumbe nanga pávà nkulu kumpunda ayula antumîle."},{"book":"Yohana","chapter":"13","verse":"17","text":"Bahi ikàva mùnilamala anelo, mùmbekuva na wasa mukàlatenda.”"},{"book":"Yohana","chapter":"13","verse":"18","text":"“Alano làngutangola lakánnyamba mwenu mmammalele. Nangu ǹnivamala avala univatandwele. Henga lasima latimile Malemba Lanaswe lahaûla kuva, ‘Ayula alîle chakulya pamo na nangu, àningupindikuka kuva mmongo wangu.’"},{"book":"Yohana","chapter":"13","verse":"19","text":"Nangu nìnnyaulila mwenu vino, kabla anelo lammalele lakànambihumila, uchinga palambehumila, mukulupile kuva, ‘Nangu nni Unene.’"},{"book":"Yohana","chapter":"13","verse":"20","text":"Nangu nìnnyaulilanga uhiu kuva, ampwechelêla ayula unguntumîle, àngupwechelela na nangu, na munu angupwechelêla nangu, àmpwechelela na ayula angutumîle.”"},{"book":"Yohana","chapter":"13","verse":"21","text":"Yesu patangwele malove anelo isungu yake nkukambakamba, nkuchidoni, “Nangu nìnnyaulilanga uhiu kuva, munu yumo mmwenu àmbengutengeleka.”"},{"book":"Yohana","chapter":"13","verse":"22","text":"Vakuhundwa nkulolana, kwa kuva nanga pavachimmala ayula wachimmwamba."},{"book":"Yohana","chapter":"13","verse":"23","text":"Na nkúhundwa yumo muavala vakuhundwa vake, anatamwîjwe namene na Yesu, áyamene na Yesu pavanavele nkulya."},{"book":"Yohana","chapter":"13","verse":"24","text":"Bahi Petulo nkunkapila ayula nkuhundwa, nkunnyaulila kuchidoni, “Mmuje àmwamba nnani.”"},{"book":"Yohana","chapter":"13","verse":"25","text":"Bahi ayula nkuhundwa nkuntepela Yesu, nkummuja kuchidoni, “Nang'olo, ùmwamba nnani?”"},{"book":"Yohana","chapter":"13","verse":"26","text":"Yesu nkuyang'ula kuchidoni, “Ayula unimbemwing'a chibeduli cha nkate chinimbechuvika m'bakuli, nni uyoyo.” Bahi Yesu nkuchuvika chibeduli cha nkate m'bakuli nkumwing'a Yuda mwana wanga Simoni Isikaliote."},{"book":"Yohana","chapter":"13","verse":"27","text":"Yuda papwecheledile chihi achila chibeduli, Nanchindenga nkumwenda. Bahi Yesu nkunnyaulila kuchidoni, “Anecho chumbetenda, piyanya kuchitenda!”"},{"book":"Yohana","chapter":"13","verse":"28","text":"Henga wala munu yumo muavala vanaikele pachakulya anamaite ing'anya ntwani annyaulidile uchocho."},{"book":"Yohana","chapter":"13","verse":"29","text":"Yuda kwa kuva ávele nkúkondya dihela, vakuhundwa vanji vátenda kuva Yesu ànnyaulidile akasume vitukutuku vilembelêwa kwajili ya sikukuu, au akaveng'e amahuvani chinu chohecho."},{"book":"Yohana","chapter":"13","verse":"30","text":"Bahi Yuda papwechedile achila chibeduli cha nkate, upala nkuhuma pawelu. Na uhiku wene anewo, wávele chilo."},{"book":"Yohana","chapter":"13","verse":"31","text":"Yuda paukile, Yesu nkuchidoni, “Hambi Mwana wa Munu ànitumbyangwa, na Nnungu ànitumbyangwa kupitila Mwana wa Munu."},{"book":"Yohana","chapter":"13","verse":"32","text":"Na ikàva Nnungu ànitumbyangwa kupitila nang'e, bahi na Nnungu mwene àmbentumbyanga nang'e, na akambetima kuntumbyanga."},{"book":"Yohana","chapter":"13","verse":"33","text":"Mmanavangu, nangu ngùvele pamo na mwenu kwa mahiku kadiki. Mùmbengutaha, henga malinga chinivahaulidile vakulu va Vayahudi, hambi nìnnyaulilanga na mwenu kuva, kunguhwena nangu, mwenu mukambehulula kwida."},{"book":"Yohana","chapter":"13","verse":"34","text":"Nangu nìmwing'anga amuli yahambi kuva, tamwana. Malinga nangu chinintamwije mwenu, na mwenu tàmwana uchocho."},{"book":"Yohana","chapter":"13","verse":"35","text":"Mwenu mukàtamwana, vanu vammalele vachivamale kuva mwenu nni mmakuhundwa vangu.”"},{"book":"Yohana","chapter":"13","verse":"36","text":"Petulo nkummuja Yesu kuchidoni, “Nang'olo, ùhwena kwachi?” Yesu nkunnyang'ula kuchidoni, “Kunguhwena nangu, kwa hambi ukambehulula kungupapata, henga uchiungupapate paida.”"},{"book":"Yohana","chapter":"13","verse":"37","text":"Petulo nkummuja Yesu kuchidoni, “Nang'olo, ing'anya ntwani nikáhulula kukupapata hambi? Nangu ngùvele chihi tayali kuhwa ing'anya yakuwe.”"},{"book":"Yohana","chapter":"13","verse":"38","text":"Yesu nkunnyang'ula kuchidoni, “Dachi, muhiu kuva ùvele tayali kuhwa ing'anya yang'une? Nangu nìkuhaulila uhiu kuva, ung'uku nannume kabla akànambikongovela, wako ùmbekuva ungukanile myanda mitatu.”"}]}