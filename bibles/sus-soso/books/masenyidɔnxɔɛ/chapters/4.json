{"data":[{"book":"Masenyi Dɔnxɔɛ","chapter":"4","verse":"1","text":"«Yakɔsi, Isirayila, wo wo tuli mati. Wo xa bira sɛriyɛ nun yaamari fɔxɔ ra n wo xaranfe naxee ra yi ki, alako wo xa simaya sɔtɔ, wo man xa bɔxi sɔtɔ wo babae Marigi Alatala naxan fixi wo ma."},{"book":"Masenyi Dɔnxɔɛ","chapter":"4","verse":"2","text":"Wo naxa sese sa yaamari xun, n naxan falaxi wo bɛ. Wo man naxa sese ba a ra. Wo xa wo Marigi Alatala xa yaamari rawali alɔ n na falaxi wo bɛ ki naxɛ.»"},{"book":"Masenyi Dɔnxɔɛ","chapter":"4","verse":"3","text":"«Wo yae bara fee to Alatala naxee rabaxi Peyori. Wo Marigi Alatala bara mixi birin faxa naxee Bali batuxi Peyori."},{"book":"Masenyi Dɔnxɔɛ","chapter":"4","verse":"4","text":"Kɔnɔ wo tan naxee biraxi wo Marigi Alatala xa fe fɔxɔ ra, wo birin man na simaya kui han to.»"},{"book":"Masenyi Dɔnxɔɛ","chapter":"4","verse":"5","text":"«Wo a kolon, n bara wo xaran sɛriyɛ nun yaamari ra alɔ n Marigi Alatala a yamarixi n na ki naxɛ, alako wo xa a raba bɔxi ma dɛnnaxɛ findima wo gbe ra."},{"book":"Masenyi Dɔnxɔɛ","chapter":"4","verse":"6","text":"Wo xa a ti xɔri ma, wo xa a raba, a xa findi lɔnni ra wo bɛ, a xa xaxili fi wo ma. Si gbɛtɛe na yi sɛriyɛe kolon, e fama nɛ a falade, ‹Yi si findixi lɔnnila fanyie nan na.›"},{"book":"Masenyi Dɔnxɔɛ","chapter":"4","verse":"7","text":"Si mundun xa ala makɔrɛxi a ra alɔ won Marigi Alatala a makɔrɛma won na ki naxɛ won na a maxandi tɛmui naxɛ?"},{"book":"Masenyi Dɔnxɔɛ","chapter":"4","verse":"8","text":"Sɛriyɛ nun yaamari tinxinxi na si mundun bɛ alɔ won ma sɛriyɛ n naxan soxi wo yi ra yi ki?"},{"book":"Masenyi Dɔnxɔɛ","chapter":"4","verse":"9","text":"Wo xa fee ragata wo xaxili ma lɔxɔɛ birin wo xa simaya kui, wo naxee toxi. Wo naxa nɛɛmu nee ma, e naxa ba wo bɔɲɛ ma. Wo xa e masen wo xa die nun wo xa mamadie bɛ.»"},{"book":"Masenyi Dɔnxɔɛ","chapter":"4","verse":"10","text":"«Wo wo maɲɔxun lɔxɔɛ ma wo ti wo Marigi Alatala ya i lɔxɔɛ naxɛ, Xorebe geya fari. Na lɔxɔɛ Alatala naxa a fala n bɛ, ‹Ɲama birin xa malan n yire. N xa n ma sɛriyɛ fala e bɛ alako e xa gaaxu n ya ra e xa duniɲɛigiri kui. E man xa a xaran e xa die fan na.›"},{"book":"Masenyi Dɔnxɔɛ","chapter":"4","verse":"11","text":"Wo naxa wo maso geya bunyi ra. Tɛ nu bara din geya ra han koore ma. Dimi, nuxui, nun kunda naxa goro."},{"book":"Masenyi Dɔnxɔɛ","chapter":"4","verse":"12","text":"Alatala naxa wɔyɛn wo bɛ tɛ tagi. Wo naxa a wɔyɛn xui mɛ, kɔnɔ wo mu sese to. Wo nu a xui nan tun mɛma."},{"book":"Masenyi Dɔnxɔɛ","chapter":"4","verse":"13","text":"A naxa a xa saatɛ masen wo bɛ, wo naxan nawalima. A naxa na yaamari fu sɛbɛ gɛmɛ walaxɛ firinyi ma."},{"book":"Masenyi Dɔnxɔɛ","chapter":"4","verse":"14","text":"Na waxati, Alatala naxa n yaamari n xa wo xaran sɛriyɛ nun yaamari ra, alako wo xa a raba bɔxi ma naxan findima wo gbe ra.»"},{"book":"Masenyi Dɔnxɔɛ","chapter":"4","verse":"15","text":"«Wo naxa wo yɛtɛ ranɛɛmu lɔxɔɛ ma de Alatala wɔyɛn wo bɛ lɔxɔɛ naxɛ, Xorebe geya fari tɛ tagi, wo mu a gundi yati to."},{"book":"Masenyi Dɔnxɔɛ","chapter":"4","verse":"16","text":"Wo naxa findi yunubitɔɛ ra de kuyee yailanfe ra, naxee misaalixi xɛmɛ, ginɛ,"},{"book":"Masenyi Dɔnxɔɛ","chapter":"4","verse":"17","text":"sube, xɔni,"},{"book":"Masenyi Dɔnxɔɛ","chapter":"4","verse":"18","text":"bubusee nun yɛxɛe ra naxee na ye ma."},{"book":"Masenyi Dɔnxɔɛ","chapter":"4","verse":"19","text":"Wo naxa wo yae rate koore ma de, soge batufe ra, xa na mu a ra kike, xa na mu a ra tunbuie. Se naxee birin na koore ma, wo naxa wo igoro e bɛ, wo naxa e batu. Wo Marigi Alatala nee daaxi si birin nan bɛ, naxee na duniɲa ma."},{"book":"Masenyi Dɔnxɔɛ","chapter":"4","verse":"20","text":"Kɔnɔ wo tan, Alatala wo ramini nɛ fe xɔrɔxɔɛ kui Misira bɔxi ma alako wo xa findi a xa ɲama ra, alɔ wo na ki naxɛ to lɔxɔɛ.»"},{"book":"Masenyi Dɔnxɔɛ","chapter":"4","verse":"21","text":"«Alatala naxa xɔnɔ n ma wo xa fe ra. A naxa a kali a n mu Yurudɛn igirima, n mu fama sode yi bɔxi fanyi ma wo Marigi Alatala naxan fixi wo ma kɛ ra."},{"book":"Masenyi Dɔnxɔɛ","chapter":"4","verse":"22","text":"N tan, n fama faxade yi bɔxi nan ma. N mu fama Yurudɛn igiride feo. Kɔnɔ wo tan fama nɛ a igiride, na bɔxi fanyi findi wo gbe ra."},{"book":"Masenyi Dɔnxɔɛ","chapter":"4","verse":"23","text":"Wo xa wo ɲɛngi sa wo yɛtɛ xɔn ma alako wo naxa nɛɛmu wo Marigi Alatala xa saatɛ ma a naxan tongoxi wo bɛ. Wo naxa kuye yo yailan wo Marigi Alatala naxee ratɔnxi wo ma,"},{"book":"Masenyi Dɔnxɔɛ","chapter":"4","verse":"24","text":"barima wo Marigi Alatala luma alɔ tɛ naxan se kanama, a mu wama a firin boore xɔn ma.»"},{"book":"Masenyi Dɔnxɔɛ","chapter":"4","verse":"25","text":"«Wo na die nun mamadie sɔtɔ tɛmui naxɛ, wo na bu ki naxɛ bɔxi ma, xa wo kuye yailan se nde misaali ra, xa wo fe ɲaaxi raba wo Marigi Alatala ya i naxan mu rafan a ma,"},{"book":"Masenyi Dɔnxɔɛ","chapter":"4","verse":"26","text":"koore nun bɔxi nan na won seede ra to lɔxɔɛ, wo fama nɛ faxade mafuren bɔxi ma naxan fama findide wo gbe ra Yurudɛn naakiri ma. Wo mu fama simaya sɔtɔde, wo halakima nɛ."},{"book":"Masenyi Dɔnxɔɛ","chapter":"4","verse":"27","text":"Alatala wo rayensenma nɛ ɲamanɛe ma. Wo si fama nɛ xurunde ɲamae tagi Alatala na wo xanin dɛnnaxɛ."},{"book":"Masenyi Dɔnxɔɛ","chapter":"4","verse":"28","text":"Mɛnni wo fama kuyee nan batude, mixie naxee yailanxi wuri ra, xa na mu a ra gɛmɛ, kuye naxee mu nɔma se tode, e mu fe mɛma, e mu e dɛgema, e mu se xiri mɛma."},{"book":"Masenyi Dɔnxɔɛ","chapter":"4","verse":"29","text":"Mɛnni wo fama nɛ wo Marigi Alatala fende. Wo a toma nɛ xa wo a fen wo bɔɲɛ fanyi ra, wo ɲanige birin na."},{"book":"Masenyi Dɔnxɔɛ","chapter":"4","verse":"30","text":"Wo xa tɔɔrɛ kui na fe birin wo lima nɛ. Na tɛmui wo fama gbilende wo Marigi Alatala ma, wo a xui mɛma nɛ,"},{"book":"Masenyi Dɔnxɔɛ","chapter":"4","verse":"31","text":"barima wo Marigi Alatala, Ala na a ra naxan kinikinima mixi ma, naxan mu wo rabɛɲinma, naxan mu wo halakima. A mu fama nɛɛmude saatɛ ma a rakali naxan na wo babae bɛ.»"},{"book":"Masenyi Dɔnxɔɛ","chapter":"4","verse":"32","text":"«Wo wo maɲɔxun fe forie ma naxee bara dangi duniɲa ma kabi Ala adama daaxi tɛmui naxɛ. Fe kaabanakoe gbɛtɛ fan bara raba na xanbi ra? Nde bara na fe mɔɔli maniyɛ mɛ sinden?"},{"book":"Masenyi Dɔnxɔɛ","chapter":"4","verse":"33","text":"Ɲama gbɛtɛ nde na na ba, naxee bara Ala xui mɛ tɛ tagi, a man fa simaya sɔtɔ alɔ naxan bara raba wo tan bɛ?"},{"book":"Masenyi Dɔnxɔɛ","chapter":"4","verse":"34","text":"Ala mundun bara ɲama ba ɲama gbɛtɛ yi ra ɲaxankatɛ ra, tɔnxuma ra, kaabanakoe ra, gere belebele ra, fe magaaxuxie ra, alɔ wo Marigi Alatala naxan naba wo bɛ Misira bɔxi ma wo ya xɔri?»"},{"book":"Masenyi Dɔnxɔɛ","chapter":"4","verse":"35","text":"«Na bara fiixɛ wo bɛ alako wo xa la a ra a Alatala keren peti nan Ala ra, Ala gbɛtɛ yo mu na fo a keren."},{"book":"Masenyi Dɔnxɔɛ","chapter":"4","verse":"36","text":"A naxa a xui ramini koore ma alako wo xa gaaxu a ya ra. A naxa tɛ belebele masen wo bɛ bɔxi fari, a wɔyɛn wo bɛ a tagi."},{"book":"Masenyi Dɔnxɔɛ","chapter":"4","verse":"37","text":"A naxa wo babae xanu, a naxa e bɔnsɔɛ fan sugandi hali e dangi xanbi. Na nan a toxi a wo raminixi sɛnbɛ ra Misira bɔxi ma."},{"book":"Masenyi Dɔnxɔɛ","chapter":"4","verse":"38","text":"A sie keri wo bɛ naxee sɛnbɛ gbo wo tan bɛ, a e xa bɔxi so wo yi ra kɛ ra alɔ wo a toxi ki naxɛ to."},{"book":"Masenyi Dɔnxɔɛ","chapter":"4","verse":"39","text":"Wo lan nɛ wo xa a kolon to lɔxɔɛ wo bɔɲɛ kui, a Alatala keren peti nan na Ala ra koore nun bɔxi ma. Ala gbɛtɛ mu na na fo a keren."},{"book":"Masenyi Dɔnxɔɛ","chapter":"4","verse":"40","text":"Wo a xa sɛriyɛ nun a xa yaamari rabatu, n naxan sofe wo yi ra to lɔxɔɛ, alako wo xa hɛɛri sɔtɔ wo tan nun wo bɔnsɔɛ, hali wo dangi xanbi, alako wo man xa simaya xɔnkuye sɔtɔ bɔxi ma wo Marigi Alatala dɛnnaxɛ fixi wo ma abadan.»"},{"book":"Masenyi Dɔnxɔɛ","chapter":"4","verse":"41","text":"Annabi Munsa naxa taa saxan sugandi Yurudɛn sogetede biri."},{"book":"Masenyi Dɔnxɔɛ","chapter":"4","verse":"42","text":"Nee naxa findi mixi ratanga taae ra faxatie bɛ naxee faxɛ tima, kɔnɔ e mu a ɲanigexi. Na faxɛti nɔma lude yi taa keren keren na ma kui alako a nii xa ratanga gbeɲɔxɔɛ ma."},{"book":"Masenyi Dɔnxɔɛ","chapter":"4","verse":"43","text":"Na taae findi Beteseri nan na gbengberenyi ma geya fari, Rubenkae xɔnyi, Ramoti taa naxan na Galede, Gadikae xɔnyi, a nun Golan, taa naxan na Basan bɔxi ma Manasikae xɔnyi."},{"book":"Masenyi Dɔnxɔɛ","chapter":"4","verse":"44","text":"Ala xa sɛriyɛ nan ya, Annabi Munsa naxan masenxi Isirayilakae bɛ."},{"book":"Masenyi Dɔnxɔɛ","chapter":"4","verse":"45","text":"Masenyi, sɛriyɛ, nun yaamari nan ya, Annabi Munsa naxan fala Isirayilakae bɛ e nu minima Misira bɔxi ra tɛmui naxɛ."},{"book":"Masenyi Dɔnxɔɛ","chapter":"4","verse":"46","text":"Na tɛmui, e nu na Yurudɛn naakiri nan ma, gulunba Beti Peyori ya tagi, Amorikae xa mangɛ Sixɔn xa bɔxi ma. Sixɔn nu sabatixi Xɛsibɔn nɛ. Annabi Munsa nun Isirayilakae to mini Misira bɔxi ma, e naxa nɔla sɔtɔ Sixɔn ma."},{"book":"Masenyi Dɔnxɔɛ","chapter":"4","verse":"47","text":"E naxa a xa bɔxi rasuxu a yi ra, a nun Basan mangɛ Ogo xa bɔxi. Yi Amorikae xa mangɛ firinyie nu na Yurudɛn naakiri ma sogetede biri."},{"book":"Masenyi Dɔnxɔɛ","chapter":"4","verse":"48","text":"Yi taae nu sigaxi Aroweri han Arinon xure, sigafe ra Xerimon geya ma, naxan xili Siyon."},{"book":"Masenyi Dɔnxɔɛ","chapter":"4","verse":"49","text":"Yi taae nan nu Araba bɔxi ma Yurudɛn naakiri ma, sogetede biri, a sa dɔxɔ Araba baa ra Pisiga geya bun ma."}]}