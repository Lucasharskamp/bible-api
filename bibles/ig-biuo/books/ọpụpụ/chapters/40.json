{"data":[{"book":"Ọpụpụ","chapter":"40","verse":"1","text":"Mgbe ahụ, Onyenwe anyị gwara Mosis okwu sị ya,"},{"book":"Ọpụpụ","chapter":"40","verse":"2","text":"“Guzobe ụlọ nzute ahụ nʼụbọchị mbụ nke ọnwa mbụ."},{"book":"Ọpụpụ","chapter":"40","verse":"3","text":"Dọnye igbe ọgbụgba ndụ nke Ihe Ama ahụ nʼime ya. Konyekwa akwa mgbochi nke ga-ezo ya."},{"book":"Ọpụpụ","chapter":"40","verse":"4","text":"Webata tebul ahụ, na ngwongwo dị nʼelu ya, webatakwa ihe ịdọba oriọna ahụ. Mụnyekwa oriọna ndị ahụ ọkụ."},{"book":"Ọpụpụ","chapter":"40","verse":"5","text":"Doo ebe ịchụ aja ọlaedo ahụ nke e mere maka ịchụ aja ihe nsure ọkụ na-esi isi ụtọ nʼihu igbe iwu ọgbụgba ndụ ahụ. Konyekwa akwa mgbochi nke kwesiri ịdị nʼọnụ ụzọ e si abata nʼime ụlọ nzute ahụ."},{"book":"Ọpụpụ","chapter":"40","verse":"6","text":"“Doo ebe ịchụ aja nke aja nsure ọkụ ahụ nʼihu ọnụ ụzọ ịbata nʼụlọ nzute bụ ụlọ ikwu ahụ."},{"book":"Ọpụpụ","chapter":"40","verse":"7","text":"Dọnye efere ukwu ịsa mmiri ahụ nʼetiti ụlọ nzute na ebe ịchụ aja ahụ. Gbajukwaa ya mmiri."},{"book":"Ọpụpụ","chapter":"40","verse":"8","text":"Guzobe ogige gburugburu ụlọ nzute ahụ. Konyekwa akwa mgbochi nʼọnụ ụzọ ogige ahụ."},{"book":"Ọpụpụ","chapter":"40","verse":"9","text":"“Were mmanụ nsọ ahụ tee ụlọ nzute ahụ, ya na ihe niile dị nʼime ya, si otu a doo ha nsọ ma ngwongwo ịchọ mma ya niile. Ọ ga-abụ ebe dị nsọ."},{"book":"Ọpụpụ","chapter":"40","verse":"10","text":"Mgbe ahụ, tee ebe ịchụ aja nke aja nsure ọkụ ahụ mmanụ ya na ihe ya niile e ji eje ozi. Doo ebe ịchụ aja ahụ nsọ, ọ ga-abụkwa ebe dịkarịsịrị nsọ."},{"book":"Ọpụpụ","chapter":"40","verse":"11","text":"Tekwaa efere ukwu ịsa mmiri ahụ na ụkwụ ya mmanụ. Doo ha nsọ."},{"book":"Ọpụpụ","chapter":"40","verse":"12","text":"“Kpọbata Erọn na ụmụ ya ndị ikom nʼọnụ ụzọ ụlọ nzute. Jiri mmiri saa ha ahụ nʼebe ahụ."},{"book":"Ọpụpụ","chapter":"40","verse":"13","text":"Yikwasị Erọn uwe nsọ ya. Tekwaa ya mmanụ, ido ya nsọ maka i jere m ozi dịka onye nchụaja."},{"book":"Ọpụpụ","chapter":"40","verse":"14","text":"Mekwaa ka ụmụ ya ndị ikom bịaruo nso, yikwasịkwa ha uwe ime ahụ."},{"book":"Ọpụpụ","chapter":"40","verse":"15","text":"Tee ha mmanụ dịka i si tee nna ha, ime ka ha bụrụ ndị na-ejere m ozi dịka ndị nchụaja. Otite mmanụ ha ga-abụ nye ọrụ nchụaja ha nke ga-adịgide site nʼọgbọ ruo nʼọgbọ.”"},{"book":"Ọpụpụ","chapter":"40","verse":"16","text":"Mosis mezuru ihe niile dịka Onyenwe anyị nyere ya nʼiwu ime."},{"book":"Ọpụpụ","chapter":"40","verse":"17","text":"O ruo, nʼụbọchị mbụ nke ọnwa mbụ, nʼafọ nke abụọ, e mere ka ụlọ nzute ahụ guzo ọtọ."},{"book":"Ọpụpụ","chapter":"40","verse":"18","text":"Mosis mere ka ụlọ nzute ahụ guzo ọtọ site nʼitinye mbudo ibo ya niile, ụkwụ ya na mkpọrọ osisi ya niile nʼọnọdụ ha."},{"book":"Ọpụpụ","chapter":"40","verse":"19","text":"Emesịa, ọ gbasapụrụ ihe mkpuchi nʼelu ụlọ nzute ahụ, tụkwasịkwa okpukpu ihe mkpuchi nke abụọ nʼelu ya dịka Onyenwe anyị nyere ya iwu."},{"book":"Ọpụpụ","chapter":"40","verse":"20","text":"O tinyere Ihe Ama nʼime igbe ọgbụgba ndụ ahụ. Emesịa, ọ tụkwasịkwara mkpara e ji ebu igbe ahụ nʼakụkụ igbe ahụ, were okwuchi igbe ahụ, nke bụ Oche Ebere ahụ, kpuchie igbe iwu ọgbụgba ndụ ahụ."},{"book":"Ọpụpụ","chapter":"40","verse":"21","text":"Emesịa, o bubatara igbe ahụ nʼime ụlọ nzute ahụ, kwụnyekwa akwa mgbochi nke mgbochi, kewapụ igbe iwu ọgbụgba ndụ ahụ, dịka Onyenwe anyị nyere ya nʼiwu."},{"book":"Ọpụpụ","chapter":"40","verse":"22","text":"Mosis dọnyere tebul ahụ nʼakụkụ ugwu nke ụlọ nzute ahụ, na mpụta nke akwa mgbochi ahụ."},{"book":"Ọpụpụ","chapter":"40","verse":"23","text":"Ọ dọkwasịrị achịcha ahụ a na-edo nʼihu Onyenwe anyị nʼelu tebul ahụ, dịka Onyenwe anyị nyere ya nʼiwu."},{"book":"Ọpụpụ","chapter":"40","verse":"24","text":"Ọ dọkwasịrị ihe ịdọba oriọna ahụ nʼime ụlọ nzute nʼakụkụ tebul ahụ, nʼakụkụ ndịda nke ụlọ nzute ahụ."},{"book":"Ọpụpụ","chapter":"40","verse":"25","text":"Ọ mụnyere oriọna ndị ahụ nʼihu Onyenwe anyị dịka Onyenwe anyị si nye nʼiwu."},{"book":"Ọpụpụ","chapter":"40","verse":"26","text":"Mosis debere ebe ịchụ aja ọlaedo ahụ nʼime ụlọ nzute nso nso ebe akwa mgbochi ahụ dị,"},{"book":"Ọpụpụ","chapter":"40","verse":"27","text":"surekwaa ihe nsure ọkụ na-esi isi ụtọ nʼelu ya, dịka Onyenwe anyị nyere ya nʼiwu."},{"book":"Ọpụpụ","chapter":"40","verse":"28","text":"Ọ kwụbara akwa mgbochi nʼọnụ ụzọ ụlọ nzute ahụ."},{"book":"Ọpụpụ","chapter":"40","verse":"29","text":"Debekwa ebe ịchụ aja nke aja nsure ọkụ ahụ nso ọnụ ụzọ ịba ụlọ nzute ahụ. O surekwara aja nsure ọkụ nʼelu ya, na aja onyinye mkpụrụ ọka dịka Onyenwe anyị si nye ya nʼiwu."},{"book":"Ọpụpụ","chapter":"40","verse":"30","text":"Ọ dọbara efere ịsa mmiri ahụ nʼetiti ụlọ nzute na ebe ịchụ aja, wụjuo ya mmiri, maka iji sachaa ihe."},{"book":"Ọpụpụ","chapter":"40","verse":"31","text":"Mosis, na Erọn, na ụmụ ya ndị ikom na-eji ya akwọcha aka ha, sakwaa ụkwụ ha."},{"book":"Ọpụpụ","chapter":"40","verse":"32","text":"Mgbe ọbụla ha na-abanye nʼụlọ nzute na mgbe ha na-abịa nso ebe ịchụ aja, ha na-asacha, dịka Onyenwe anyị nyere ya Mosis nʼiwu."},{"book":"Ọpụpụ","chapter":"40","verse":"33","text":"Mosis guzobere ogige ahụ gburugburu ụlọ nzute ahụ na ebe ịchụ aja ahụ. O konyekwara akwa mgbochi nʼụzọ mbata nke ogige ụlọ nzute ahụ. Otu a, Mosis rụzuru ọrụ niile ahụ."},{"book":"Ọpụpụ","chapter":"40","verse":"34","text":"Mgbe ahụ, igwe ojii kpuchiri ụlọ nzute ahụ, ebube Onyenwe anyị jupụtakwara nʼime ya."},{"book":"Ọpụpụ","chapter":"40","verse":"35","text":"Mosis nʼonwe ya enweghị ike ịbanye nʼime ụlọ nzute ahụ nʼihi igwe ojii kpuchiri elu ya na ebube Onyenwe anyị jupụtara nʼụlọ nzute ahụ."},{"book":"Ọpụpụ","chapter":"40","verse":"36","text":"Nʼime njegharị ha niile, mgbe ọbụla igwe ojii ahụ si nʼelu ụlọ nzute ahụ bilie, mgbe ahụ ka ụmụ Izrel na-ebuli njem."},{"book":"Ọpụpụ","chapter":"40","verse":"37","text":"Ma ọ bụrụ na igwe ojii ahụ ebilighị, ụmụ Izrel adịghị ebulikwa njem tutuu ruo mgbe o biliri."},{"book":"Ọpụpụ","chapter":"40","verse":"38","text":"Igwe ojii Onyenwe anyị ahụ na-anọgide nʼelu ụlọ nzute ahụ nʼehihie ma nʼabalị, ọkụ na-esi nʼime ya na-enwupụta. Ndị Izrel niile na-ahụkwa ya anya ụbọchị niile nke ha jegharịrị nʼọzara."}]}