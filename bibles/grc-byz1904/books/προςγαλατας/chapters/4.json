{"data":[{"book":"ΠΡΟΣ ΓΑΛΑΤΑΣ","chapter":"4","verse":"1","text":"Λέγω δέ, ἐφ᾽ ὅσον χρόνον ὁ κληρονόμος νήπιός ἐστιν, οὐδὲν διαφέρει δούλου, κύριος πάντων ὤν,"},{"book":"ΠΡΟΣ ΓΑΛΑΤΑΣ","chapter":"4","verse":"2","text":"ἀλλὰ ὑπὸ ἐπιτρόπους ἐστὶ καὶ οἰκονόμους ἄχρι τῆς προθεσμίας τοῦ πατρός."},{"book":"ΠΡΟΣ ΓΑΛΑΤΑΣ","chapter":"4","verse":"3","text":"οὕτω καὶ ἡμεῖς, ὅτε ἦμεν νήπιοι, ὑπὸ τὰ στοιχεῖα τοῦ κόσμου ἦμεν δεδουλωμένοι·"},{"book":"ΠΡΟΣ ΓΑΛΑΤΑΣ","chapter":"4","verse":"4","text":"ὅτε δὲ ἦλθε τὸ πλήρωμα τοῦ χρόνου, ἐξαπέστειλεν ὁ Θεὸς τὸν υἱὸν αὐτοῦ, γενόμενον ἐκ γυναικός, γενόμενον ὑπὸ νόμον,"},{"book":"ΠΡΟΣ ΓΑΛΑΤΑΣ","chapter":"4","verse":"5","text":"ἵνα τοὺς ὑπὸ νόμον ἐξαγοράσῃ, ἵνα τὴν υἱοθεσίαν ἀπολάβωμεν."},{"book":"ΠΡΟΣ ΓΑΛΑΤΑΣ","chapter":"4","verse":"6","text":"Ὅτι δέ ἐστε υἱοί, ἐξαπέστειλεν ὁ Θεὸς τὸ Πνεῦμα τοῦ υἱοῦ αὐτοῦ εἰς τὰς καρδίας ὑμῶν, κρᾶζον· ἀββᾶ ὁ πατήρ."},{"book":"ΠΡΟΣ ΓΑΛΑΤΑΣ","chapter":"4","verse":"7","text":"ὥστε οὐκέτι εἶ δοῦλος, ἀλλ᾽ υἱός· εἰ δὲ υἱός, καὶ κληρονόμος Θεοῦ διὰ Χριστοῦ."},{"book":"ΠΡΟΣ ΓΑΛΑΤΑΣ","chapter":"4","verse":"8","text":"Ἀλλὰ τότε μὲν οὐκ εἰδότες Θεὸν ἐδουλεύσατε τοῖς μὴ φύσει οὖσι θεοῖς·"},{"book":"ΠΡΟΣ ΓΑΛΑΤΑΣ","chapter":"4","verse":"9","text":"νῦν δὲ γνόντες Θεόν, μᾶλλον δὲ γνωσθέντες ὑπὸ Θεοῦ, πῶς ἐπιστρέφετε πάλιν ἐπὶ τὰ ἀσθενῆ καὶ πτωχὰ στοιχεῖα, οἷς πάλιν ἄνωθεν δουλεύειν θέλετε;"},{"book":"ΠΡΟΣ ΓΑΛΑΤΑΣ","chapter":"4","verse":"10","text":"ἡμέρας παρατηρεῖσθε καὶ μῆνας καὶ καιροὺς καὶ ἐνιαυτούς!"},{"book":"ΠΡΟΣ ΓΑΛΑΤΑΣ","chapter":"4","verse":"11","text":"φοβοῦμαι ὑμᾶς μήπως εἰκῆ κεκοπίακα εἰς ὑμᾶς."},{"book":"ΠΡΟΣ ΓΑΛΑΤΑΣ","chapter":"4","verse":"12","text":"Γίνεσθε ὡς ἐγώ, ὅτι κἀγὼ ὡς ὑμεῖς, ἀδελφοί, δέομαι ὑμῶν. οὐδέν με ἠδικήσατε."},{"book":"ΠΡΟΣ ΓΑΛΑΤΑΣ","chapter":"4","verse":"13","text":"οἴδατε δὲ ὅτι δι᾽ ἀσθένειαν τῆς σαρκὸς εὐηγγελισάμην ὑμῖν τὸ πρότερον,"},{"book":"ΠΡΟΣ ΓΑΛΑΤΑΣ","chapter":"4","verse":"14","text":"καὶ τὸν πειρασμόν μου τὸν ἐν τῇ σαρκί μου οὐκ ἐξουθενήσατε οὐδὲ ἐξεπτύσατε, ἀλλ᾽ ὡς ἄγγελον Θεοῦ ἐδέξασθέ με, ὡς Χριστὸν Ἰησοῦν."},{"book":"ΠΡΟΣ ΓΑΛΑΤΑΣ","chapter":"4","verse":"15","text":"τίς οὖν ἦν ὁ μακαρισμὸς ὑμῶν; μαρτυρῶ γὰρ ὑμῖν ὅτι εἰ δυνατὸν τοὺς ὀφθαλμοὺς ὑμῶν ἐξορύξαντες ἂν ἐδώκατέ μοι."},{"book":"ΠΡΟΣ ΓΑΛΑΤΑΣ","chapter":"4","verse":"16","text":"ὥστε ἐχθρὸς ὑμῶν γέγονα ἀληθεύων ὑμῖν;"},{"book":"ΠΡΟΣ ΓΑΛΑΤΑΣ","chapter":"4","verse":"17","text":"ζηλοῦσιν ὑμᾶς οὐ καλῶς, ἀλλὰ ἐκκλεῖσαι ὑμᾶς θέλουσιν, ἵνα αὐτοὺς ζηλοῦτε."},{"book":"ΠΡΟΣ ΓΑΛΑΤΑΣ","chapter":"4","verse":"18","text":"καλὸν δὲ τὸ ζηλοῦσθαι ἐν καλῷ πάντοτε καὶ μὴ μόνον ἐν τῷ παρεῖναί με πρὸς ὑμᾶς."},{"book":"ΠΡΟΣ ΓΑΛΑΤΑΣ","chapter":"4","verse":"19","text":"τεκνία μου, οὓς πάλιν ὠδίνω, ἄχρις οὗ μορφωθῇ Χριστὸς ἐν ὑμῖν!"},{"book":"ΠΡΟΣ ΓΑΛΑΤΑΣ","chapter":"4","verse":"20","text":"ἤθελον δὲ παρεῖναι πρὸς ὑμᾶς ἄρτι καὶ ἀλλάξαι τὴν φωνήν μου, ὅτι ἀποροῦμαι ἐν ὑμῖν."},{"book":"ΠΡΟΣ ΓΑΛΑΤΑΣ","chapter":"4","verse":"21","text":"Λέγετέ μοι οἱ ὑπὸ νόμον θέλοντες εἶναι· τὸν νόμον οὐκ ἀκούετε;"},{"book":"ΠΡΟΣ ΓΑΛΑΤΑΣ","chapter":"4","verse":"22","text":"γέγραπται γὰρ ὅτι Ἀβραὰμ δύο υἱοὺς ἔσχεν, ἕνα ἐκ τῆς παιδίσκης καὶ ἕνα ἐκ τῆς ἐλευθέρας."},{"book":"ΠΡΟΣ ΓΑΛΑΤΑΣ","chapter":"4","verse":"23","text":"ἀλλ᾽ ὁ μὲν ἐκ τῆς παιδίσκης κατὰ σάρκα γεγέννηται, ὁ δὲ ἐκ τῆς ἐλευθέρας διὰ τῆς ἐπαγγελίας."},{"book":"ΠΡΟΣ ΓΑΛΑΤΑΣ","chapter":"4","verse":"24","text":"ἅτινά ἐστιν ἀλληγορούμενα. αὗται γάρ εἰσι δύο διαθῆκαι, μία μὲν ἀπὸ ὄρους Σινᾶ, εἰς δουλείαν γεννῶσα, ἥτις ἐστὶν Ἄγαρ·"},{"book":"ΠΡΟΣ ΓΑΛΑΤΑΣ","chapter":"4","verse":"25","text":"τὸ γὰρ Ἄγαρ Σινᾶ ὄρος ἐστὶν ἐν τῇ Ἀραβίᾳ, συστοιχεῖ δὲ τῇ νῦν Ἱερουσαλήμ, δουλεύει δὲ μετὰ τῶν τέκνων αὐτῆς·"},{"book":"ΠΡΟΣ ΓΑΛΑΤΑΣ","chapter":"4","verse":"26","text":"ἡ δὲ ἄνω Ἱερουσαλὴμ ἐλευθέρα ἐστίν, ἥτις ἐστὶ μήτηρ πάντων ἡμῶν."},{"book":"ΠΡΟΣ ΓΑΛΑΤΑΣ","chapter":"4","verse":"27","text":"γέγραπται γάρ· εὐφράνθητι στεῖρα ἡ οὐ τίκτουσα, ῥῆξον καὶ βόησον ἡ οὐκ ὠδίνουσα· ὅτι πολλὰ τὰ τέκνα τῆς ἐρήμου μᾶλλον ἢ τῆς ἐχούσης τὸν ἄνδρα."},{"book":"ΠΡΟΣ ΓΑΛΑΤΑΣ","chapter":"4","verse":"28","text":"ἡμεῖς δέ, ἀδελφοί, κατὰ Ἰσαὰκ ἐπαγγελίας τέκνα ἐσμέν."},{"book":"ΠΡΟΣ ΓΑΛΑΤΑΣ","chapter":"4","verse":"29","text":"ἀλλ᾽ ὥσπερ τότε ὁ κατὰ σάρκα γεννηθεὶς ἐδίωκε τὸν κατὰ πνεῦμα, οὕτω καὶ νῦν."},{"book":"ΠΡΟΣ ΓΑΛΑΤΑΣ","chapter":"4","verse":"30","text":"ἀλλὰ τί λέγει ἡ γραφή; ἔκβαλε τὴν παιδίσκην καὶ τὸν υἱὸν αὐτῆς· οὐ μὴ γὰρ κληρονομήσει ὁ υἱὸς τῆς παιδίσκης μετὰ τοῦ υἱοῦ τῆς ἐλευθέρας."},{"book":"ΠΡΟΣ ΓΑΛΑΤΑΣ","chapter":"4","verse":"31","text":"Ἄρα, ἀδελφοί, οὐκ ἐσμὲν παιδίσκης τέκνα, ἀλλὰ τῆς ἐλευθέρας."}]}