{"data":[{"book":"Mark'os Dooshishiyo","chapter":"10","verse":"1","text":"Iyesus manoke tuut, Yordanos fokoniye bak'etsonat Yihud datso maants bí ami. Aydek't ayts asho aani b́maants ko'ee b́wtsi, bíwere bali b́k'alfok'owa b́danyfo."},{"book":"Mark'os Dooshishiyo","chapter":"10","verse":"2","text":"Fersawino eteetswotsitse k'atswots bíyok t'iinbodek'i, bín fado geeyat, «Asho máátso b́fakshitwk'o nemotse fa'áá?» ett bín bo'aati."},{"book":"Mark'os Dooshishiyo","chapter":"10","verse":"3","text":"Iyesuswere, «Muse keewan jango iti bí'azaztso eebi?» bí eti."},{"book":"Mark'os Dooshishiyo","chapter":"10","verse":"4","text":"Bowere, «Museyiyere bin b́fakshtsok'o kitsit work'ato ímr b́ fakshitwok'o wotowe etre» bo eti."},{"book":"Mark'os Dooshishiyo","chapter":"10","verse":"5","text":"Iyesuswere hank'o ett boosh bíaani, «Museyiyere tzaziyan itsh b́ guut' it maac'o kup'at bíere shisho itk'aynee,"},{"book":"Mark'os Dooshishiyo","chapter":"10","verse":"6","text":"10:6 Aze. 1:27; 5:2  ernmó shintson azeetswotsi bíazor dek' b́ tuutsok'on ‹Ik'o nungushonat máátson woshdek'tni bíaziye."},{"book":"Mark'os Dooshishiyo","chapter":"10","verse":"7","text":"Mansha asho b́ nihnat bí indn k'ayr b́ máátsunton ike b́wotiti."},{"book":"Mark'os Dooshishiyo","chapter":"10","verse":"8","text":"10:7-8Aze. 2:24  Gitwotswere ik atse bowotitye,› maniyehako git bowoto b́ oorere ike bowotiti."},{"book":"Mark'os Dooshishiyo","chapter":"10","verse":"9","text":"Eshe Ik'o ik b́ woshtso asho k'alk'aye.»"},{"book":"Mark'os Dooshishiyo","chapter":"10","verse":"10","text":"Moo maants bo aanor b́ danifwots keewman jango aani Iyesusi bo aati."},{"book":"Mark'os Dooshishiyo","chapter":"10","verse":"11","text":"Bíwere hank'o ett boosh bíaany, «B́ máátsu fakshr k'osh mááts dek'etwo b́ máátsu ats dabt dek'ts gobetso wotere,"},{"book":"Mark'os Dooshishiyo","chapter":"10","verse":"12","text":"Mank'ó b kenihatse faksheyar k'osh nungushosh mááts ametuwú bíwere gobetsu woteraniye etee.»"},{"book":"Mark'os Dooshishiyo","chapter":"10","verse":"13","text":"Boon b́ shuíítwok'o nana'o Iyesusok dek'tboweyi, ernmó b́ danifwots nana'a dek'weyirwotsi bo hadi."},{"book":"Mark'os Dooshishiyo","chapter":"10","verse":"14","text":"Iyesuswere man b́bek'tsok'on b́ danifwotsi fayat hank'o boosh bíet, «Ik'i mengstu hanotsk'owwotssh b́wottsotse k'ayere nana'uwots tiyok wone, boon bazik'ayere,"},{"book":"Mark'os Dooshishiyo","chapter":"10","verse":"15","text":"10:15 Mat. 18:3  Aarikoniye itsh ti etiri, na'ok'o wotar Ik'i mengstu de'aawo b́jamon bits kindratse.»"},{"book":"Mark'os Dooshishiyo","chapter":"10","verse":"16","text":"Maniye il nana'uwotsi matdek't b́ kisho bo ats geddek't boon b́ deeri."},{"book":"Mark'os Dooshishiyo","chapter":"10","verse":"17","text":"Iyesus manoke kesht amoke b́befere ash iko b́maand wos'fere waat b́ shinatse tuk'maldek't, «Doo danífono, dúre dúri kasho daatsosh eeg k'alo taash geyifa?» ett bín bí aati."},{"book":"Mark'os Dooshishiyo","chapter":"10","verse":"18","text":"Iyesuswere hank'o ett bísh bí aaniy, «Eegoshe doono taash nieetírí? Ik' ikoniye okoon konúwor dówó aaliye,"},{"book":"Mark'os Dooshishiyo","chapter":"10","verse":"19","text":"10:19 Kesh. 20:12-16; Iwi. 5:16-20  B́ tzaziwotsi danfnee, boowere, ‹Úd'k'aye, gobo amk'aye, úmp'k'aye, kooto gawk'aye, dirshk'aye, n nihnat nindn mangiwe› eteetswotsiye.»"},{"book":"Mark'os Dooshishiyo","chapter":"10","verse":"20","text":"Ashmanwere, «Danifono, tzazi hanotsi na'ortson kotdek're» bí et."},{"book":"Mark'os Dooshishiyo","chapter":"10","verse":"21","text":"Iyesuswere bín s'iilt shunbk'ri, et hank'o bísh bíet, «Neesh ortsu ik keew fa'ane, amee, ndetsts jáámo kemr n gizo tugretswotssh ime, ko'ííyets gaalo darotse daatsitune, manyere hakon t shutsats wowe»"},{"book":"Mark'os Dooshishiyo","chapter":"10","verse":"22","text":"Ashmanwere man b́shishtsok'on shiyanon b́ shiitso aak'bwutsi, aydek't detstsi b́ wottsosh shiyanefere k'az bíami."},{"book":"Mark'os Dooshishiyo","chapter":"10","verse":"23","text":"Iyesus wongret aanat b́ danifwotsi s'iilt, «Gaaletsosh Ik' mengstots kindo aak'o kic'ike!» bí eti."},{"book":"Mark'os Dooshishiyo","chapter":"10","verse":"24","text":"B́ danifwots b́keewman shisht bo adi, Iyesusmó aani hank'owa bí et, «Nanawotso! Ik' mengsto maants kindo aak'o kic'itke!"},{"book":"Mark'os Dooshishiyo","chapter":"10","verse":"25","text":"Gaalets asho Ik' mengtots b́ kindoniyere kambulo mafi fúrotse b́ besho ketefee.»"},{"book":"Mark'os Dooshishiyo","chapter":"10","verse":"26","text":"B́ danifwots ayidek't adt, «Béré hank'on kone fal kashitwoni?» ett bo atsatseyo bo'aateyi."},{"book":"Mark'os Dooshishiyo","chapter":"10","verse":"27","text":"Iyesus bomaand s'iilt, «Arikon keewan ashuwotssh faleratse, Ik'oshmó faletwe, Ik'oshe jám keew falefe» bí et."},{"book":"Mark'os Dooshishiyo","chapter":"10","verse":"28","text":"P'et'roswere, «Hamb, noo úno k'azk'rat n jafratse waarone» bí et."},{"book":"Mark'os Dooshishiyo","chapter":"10","verse":"29","text":"Iyesuswere hank'o ett bí aani, «Aaroniye itsh ti etírí, t jangonat dooshishiyi jangosha ett b́ moo, wee b́ eshuwotsi, b́ mishotsi, b́ indi wee b́ nihi, wee b́na'ó, wee b́ detstso k'azet asho bogo daatsitwe,"},{"book":"Mark'os Dooshishiyo","chapter":"10","verse":"30","text":"Dúranatsnoor gisheyonton dab́ moowwotsi, bí eshwotsi, b́ mishuwotsi, b́ nana'o, b́ taaronowere bal kisho daatsitwe, weyiru datsatsno dúre dúri beyo daatsitwe."},{"book":"Mark'os Dooshishiyo","chapter":"10","verse":"31","text":"10:31 Mat. 20:16  Wotowa eree shinatse fa'a aywotsitse shuutstsi wotitune, shutsts teshtswotswere shintsi wotitune.»"},{"book":"Mark'os Dooshishiyo","chapter":"10","verse":"32","text":"Iyerusalem maants daamet weerindatse bosha'efere, Iyesus bo shin shinatsa b́ sha'iri b́tesh, b́ danifwotswere keewanatse tuutson bo adi, b́ shutsatse weyirwotsu shat bowtsi. Aaninwere tatsegitwotsi bíyok t'intsdek't, bí ats bodet keewi jango hank'o ett boosh b́ keewi,"},{"book":"Mark'os Dooshishiyo","chapter":"10","verse":"33","text":"«Hamb Iyerusalem maants amishee no etiri, Ash na'oniye kahni naashwotsnat Muse nemo daniyrwotssh beshide'er imetwe, boowere k'iri keewo bí ats angshitune, Ik'i ash woterawwotssh beshide'er imetúnee,"},{"book":"Mark'os Dooshishiyo","chapter":"10","verse":"34","text":"Ik'i ash woterawotswere bí ats kaashetúne, bíats s'udetune, bíno jot'etune, úd'itune, ernmó keezl aawoniye okoon tuwitwe.»"},{"book":"Mark'os Dooshishiyo","chapter":"10","verse":"35","text":"Zebdiwos nanauots Yak'obnat Yohansn Iyesusok t'int, «Danifono, neen nok'onitu jamo noosh nk'alitwok'o geefone» bo et."},{"book":"Mark'os Dooshishiyo","chapter":"10","verse":"36","text":"Bíwere, «Itsh eeg tk'ale it geyi?» bí eti."},{"book":"Mark'os Dooshishiyo","chapter":"10","verse":"37","text":"Bowere, «N mengsti mangotse noyitsi iko n k'ano maants noyitsi iko n giromaants no beetwok'o alo noosh ime» bo et."},{"book":"Mark'os Dooshishiyo","chapter":"10","verse":"38","text":"Iyesusmó, «It it k'onírwo danatste, taa t úshet gond bek'i wanc'o úsho falituteya? Taa t gupet gupewono it fal gupeetuteya?» bí et."},{"book":"Mark'os Dooshishiyo","chapter":"10","verse":"39","text":"Bowere, «Ee, falitwone,» bo eti. Iyesuswere hank'o boosh bí eti, «Arikee taa t úshet gond bek'i wanc'o úshetute, taa t gupet gupewono gupetute,"},{"book":"Mark'os Dooshishiyo","chapter":"10","verse":"40","text":"ernmó t giromaantsonat k'anomaants beyo imetwo taanaliye, han boosh ímeetwots Ik'o boosh b́k'anítswots s'uzshe.»"},{"book":"Mark'os Dooshishiyo","chapter":"10","verse":"41","text":"Oorts tatswots man shisht Yak'obnat Yohansats fayo dek'botuwi."},{"book":"Mark'os Dooshishiyo","chapter":"10","verse":"42","text":"10:42-43 Luk'. 22:25-26  Iyesus jamwotsi b́ maants s'egdek'et boosh hank'o b́ eti, «Ik' ash woteraw ashuwotsats naashtswots, ash k'eezirwotsi err s'egeyirwok'onat bo jishirwotswere bo atse alo bo detstsok'o danfte,"},{"book":"Mark'os Dooshishiyo","chapter":"10","verse":"43","text":"ititsnomó mank'o woto geyiratse, it dagotse een wotó geyirwo, it guuts woto bísh geyife,"},{"book":"Mark'os Dooshishiyo","chapter":"10","verse":"44","text":"Mank'o ititse jamoniye shintso woto geyirwo jamosh guuts wotowe."},{"book":"Mark'os Dooshishiyo","chapter":"10","verse":"45","text":"Ash Na'oniyere ashuwotssh finonat b́ kashu ay ashuwots bin bokashit k'awntso woshde'er ímosha b́ weyi bako bísh bofinitwok'o waratse.»"},{"book":"Mark'os Dooshishiyo","chapter":"10","verse":"46","text":"Maniyere il Iyesus b́ danifwotsnton Iyariko kito maants b́ weyi. Beshatnu kitotse kesht bí amor ayidek't ay ashuwots b́ jafrats bo sha'efera botesh, T'imewos naay Bert'elemiwosi eteets ááw dog ash iko weeri gúúratse bedek't k'ono b́ k'onfera b́ tesh."},{"book":"Mark'os Dooshishiyo","chapter":"10","verse":"47","text":"Nazrettso Iyesus man weeron b́ beshirwok'o danb́k'rtsok'on, «Dawit naay Iyesuso, oona neesha! taash maac'ó k'ewowe!» etfets kuho dek't b́twi."},{"book":"Mark'os Dooshishiyo","chapter":"10","verse":"48","text":"Aaywotsu, «S'ik eree!» ett bín bo hadi, bímó, «Dawit naayo aage! Oona neesha maac'o taash k'ewowe!» etfetst aydek't bogshdek't b́ kúhi."},{"book":"Mark'os Dooshishiyo","chapter":"10","verse":"49","text":"Iyesuwere need'dek't, «Bín s'eere!» bí eti, boowere dogosh, «Eree kup'owe! tuuwe! Iyesusiye neene b́s'egiri!» bo et."},{"book":"Mark'os Dooshishiyo","chapter":"10","verse":"50","text":"Bíwere b́ shemó juuk'rat t'oolat tuut Iyesusmaants bíami."},{"book":"Mark'os Dooshishiyo","chapter":"10","verse":"51","text":"Iyesuswere, «Neesh eeg tk'alish geefi?» ett bín bí aati. Ash ááwu dogonwere, «Daniyrwono! oona neesha! ti'ááwo b́ bek'etwok'o taash woshwe,» bí et."},{"book":"Mark'os Dooshishiyo","chapter":"10","verse":"52","text":"Iyesuswere, «Eree! amee, n imnetiyoniye neen kashire,» bí eti. Ashmanwere manoor bek'o b́fali, weerindono Iyesus shuutso shoy dek't b́ tuwi."}]}