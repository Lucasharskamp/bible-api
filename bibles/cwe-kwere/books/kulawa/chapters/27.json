{"data":[{"book":"Kulawa","chapter":"27","verse":"1","text":"Lupango lwa kulavila nhambiko “Tengeneza upango kwa mibiki ya mkenge. Ulupango uwo wizakuwa wa mulaba utali wake mita mbili na lobo na ugalamu wake mita mbili na lobo na chimo chake chizakuwa mita imwe na lobo."},{"book":"Kulawa","chapter":"27","verse":"2","text":"Kwizatenda mahembe mane, chila chingobweda hembe dimwe. Mahembe yayo yezakuwa chinhu chimwe na ulupango, kwizaluhaka shaba ulupango lose."},{"book":"Kulawa","chapter":"27","verse":"3","text":"Kwizatenda via vake, vizae va kuzolela maivu na vizae va kuhalila moto na mibatilo na magembe na vyano va kuhalila moto. Vinhu vose vizahakigwa shaba."},{"book":"Kulawa","chapter":"27","verse":"4","text":"Maabaho kwizatengeneza lwavu lwa shaba lwili na mhete nne za shaba kuna ivingobweda vake vine."},{"book":"Kulawa","chapter":"27","verse":"5","text":"Lwavu ulo kwizawika mulugigo lwa ulupango ubanzi wa hasi muladi lwavu lufike hagati ya upango."},{"book":"Kulawa","chapter":"27","verse":"6","text":"Na kwizatengeneza mibiki ya mkenge ya kupapila ulupango, nayo kwizaihaka shaba."},{"book":"Kulawa","chapter":"27","verse":"7","text":"Mibiki iyo izakwingizigwa muna zimhete banzi mbili za ulupango lusita lwa kuchipapa."},{"book":"Kulawa","chapter":"27","verse":"8","text":"Tengeneza upango wa mibiki na uli na uvungu mgati kuilinga na simwe donikulaguse kumulima."},{"book":"Kulawa","chapter":"27","verse":"9","text":"“Tengeneza luwa lwa hema da Mulungu. Ubanzi wa kusi wa uluwa kwizakuwa na mapanzia yatengenezigwe kwa walo dinogile dibotigwe yondayawe na utali wa mita malongo mane na nne kwa ubanzi umwe."},{"book":"Kulawa","chapter":"27","verse":"10","text":"Mapanzia yayo yezakwamhigwa na mibiki malongo maidi ya shaba ili na vikalilo va shaba. Mbali ngwamo za mhanda na vihindo vake vizakuwa va hela."},{"book":"Kulawa","chapter":"27","verse":"11","text":"Iviya utali wa panzia ubanzi wa kasikazi wizakuwa mita malongo mane na nne na mhanda zake malongo maidi za shaba, mbali ngwamo na mhanda zake na vihindo vake vizakuwa va hela."},{"book":"Kulawa","chapter":"27","verse":"12","text":"Ubanzi wa uswelo wa zuwa wa uluwa wizakuwa na panzia dili na utali wa mita malongo maidi na mbili na mhanda zake longo na vikalilo vake longo."},{"book":"Kulawa","chapter":"27","verse":"13","text":"Ubanzi wa ulawilo wa zuwa kuna ulwivi, luwa lwizakuwa na ugalamu wa mita malongo maidi na mbili."},{"book":"Kulawa","chapter":"27","verse":"14","text":"Panzia da ubanzi umwe wa ulwivi dizakuwa na ugalamu wa mita sita na nusu, hamwe na mhanda nhatu na vikalilo vake vitatu."},{"book":"Kulawa","chapter":"27","verse":"15","text":"Kuna ubanzi wekaidi wa lwivi panzia dizakuwa mita sita na nusu, hamwe na mhanda tatu na vikalilo vake vitatu."},{"book":"Kulawa","chapter":"27","verse":"16","text":"Lwivi lwenyewo lwa uluwa lwizakuwa na panzia dili na utali wa mita kenda, ditengenezigwe kwa nyuzi za langi ya buluu na za zambalau na ndung'hu na walo dinogile dibotigwe na kuhambigwa vinogile. Panzia ijo dizakwamhigwa na mhanda nne zili na vikalilo vine."},{"book":"Kulawa","chapter":"27","verse":"17","text":"Mhanda zose zizunguluke uluwa zizakwamhigwa na vinhu va hela, ngwamo zake zizakuwa za hela na vikalilo vake vizakuwa va shaba."},{"book":"Kulawa","chapter":"27","verse":"18","text":"Luwa ulo lwizakuwa na utali wa mita malongo mane na nne na ugalamu wa mita malongo maidi na mbili, chimo mita mbili na lobo. Mapanzia yake yezakuwa ya walo dinogile na vikalilo vake vizakuwa va shaba."},{"book":"Kulawa","chapter":"27","verse":"19","text":"Via vose va kusang'hanila chila chinhu muna dihema da Mulungu na vigingi vose na hata via va uluwa vizakuwa va shaba."},{"book":"Kulawa","chapter":"27","verse":"20","text":"“Walagilize wanhu wa Isilaili wakugalile mavuta yanogile ya mzaituni kwa ichimu cha chitasa, muladi chitasa chidahe kwaka lusita lose."},{"book":"Kulawa","chapter":"27","verse":"21","text":"Muna dihema da Mulungu kunze ya panzia ijo haulongozi ha sanduku da lagano, Haluni na wanage wezadika goya haulongozi ha Mndewa Mulungu ichigulogulo mbaka imitondo. Lagilizo dino dolondeka jamhigwe na Waisilaili wose na nyelesi zawo siku zose."}]}