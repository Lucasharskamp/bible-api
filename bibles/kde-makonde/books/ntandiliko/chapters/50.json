{"data":[{"book":"Ntandiliko","chapter":"50","verse":"1","text":"Bahi Yusufu nkunkumbatila atatake akuno wakuta na kum'busu."},{"book":"Ntandiliko","chapter":"50","verse":"2","text":"Anepo Yusufu nkuvalaija vatumishi vake vaganga, vampake ntela Isilaeli atatake uchinga anakandike, navanang'o nkutenda uchocho."},{"book":"Ntandiliko","chapter":"50","verse":"3","text":"Anevo vaganga vátumidile maduva alubaini kukola madengo anelo, kwa kuva njo maduva lachilembelewa. Na Vamisili navanang'o nkunkutangila Yakobo kwa maduva sabini."},{"book":"Ntandiliko","chapter":"50","verse":"4","text":"Palamalilike maduva la kunkutangila, Yusufu nkuvahaulila vashauli vanga Falao kuchidoni, “Ikàva mwenu mùnikatapaliwa na nangu, chonde ngùyuwa mulonjele na Falao kwajili yangu kuva,"},{"book":"Ntandiliko","chapter":"50","verse":"5","text":"atatangu áningwapisa wachidoni, ‘Nangu ngùvele pepi na kuhwa. Ùlembelewa ukangusike munsati unguvedile kwajili yangu nchilambo cha ku Kanaani.’ Hambi ngùyuwa anguluhusu nguhwene nikansike atatangu, koka nguuye.”"},{"book":"Ntandiliko","chapter":"50","verse":"6","text":"Falao nkunnyang'ula kuchidoni, “Hwena ukansike atatako malinga chakuapisije.”"},{"book":"Ntandiliko","chapter":"50","verse":"7","text":"Bahi Yusufu nkuuka, nkuhwena unansika atatake akuno apapatènè na maafisa vohe vanga Falao na vashauli va lukumbi lwanga Falao, pamo na vashauli vammalele va nchilambo cha ku Misili."},{"book":"Ntandiliko","chapter":"50","verse":"8","text":"Uchocho, Yusufu álongene na vanu vammalele va nng'ande mwake na akuluvake vammalele na nnung'une na vanu vammalele va nng'ande mwa Yakobo atatake. Mueneo lya ku Gosheni váisalidile chihi anavao pamo na angandolo na ambudi na ang'ombe vao bahi."},{"book":"Ntandiliko","chapter":"50","verse":"9","text":"Uchocho, álongene na vakúkwela falasi na mikokoteni iutângwa na falasi, nkuva likuwa likulungwa namene."},{"book":"Ntandiliko","chapter":"50","verse":"10","text":"Pavahwikile paluungo lwanga Atadi luvahulila ngano, luvêle mpata wa mashaliki wa muto wa Yoludani, nkulikutangila kwa uchungu namene, na Yusufu nkunnalila atatake matanga kwa uhiku wa maduva saba."},{"book":"Ntandiliko","chapter":"50","verse":"11","text":"Vakanaani, yani venedi va chilambo anecho, pavalawene maomboleso latendewîje paluungo luvahulila ngano lwanga Atadi, nkuchidoni, “Maomboleso ala la Vamisili ni makulungwa namene!” Bahi pachinu anepo pavêle ng'ambo yavili ya muto wa Yoludani nkuchemwa Abeli-Misili.50:11 Abeli-Misili mana lake “maomboleso la Vamisili.”"},{"book":"Ntandiliko","chapter":"50","verse":"12","text":"Bahi vana vanga Yakobo nkuntendela atatawao muchi chavalaijije."},{"book":"Ntandiliko","chapter":"50","verse":"13","text":"Váninnyakula mpaka nchilambo cha ku Kanaani, nkunsika nnipanga livêle mmwelu aneko ku Makipela, pepi na ku Mamle. Lipanga anelyo na welu anewo Iblahimu ánisuma kuhaloka kwanga Efuloni, Mhiti uchinga pààve pachinu pake pakusikila."},{"book":"Ntandiliko","chapter":"50","verse":"14","text":"Bada ya kunsika atatake, Yusufu nkuuya ku Misili chalumo na akuluvake na nnung'une na vanu vammalele vanampelekedile unansika atatake."},{"book":"Ntandiliko","chapter":"50","verse":"15","text":"Bada ya kuhila atatawao, akuluvake Yusufu nkuhaulanila kuchidoni, “Mbwasa vino Yusufu àmbetuvenga na kutupindikulila mabaya lammalele latuntendeledile.”"},{"book":"Ntandiliko","chapter":"50","verse":"16","text":"Bahi vanang'o nkumpelekejija ujumbe uvachidoni, “Atatako kabla akànambikuhwa álaijije uvila,"},{"book":"Ntandiliko","chapter":"50","verse":"17","text":"‘Nnyaulile Yusufu kwa niaba yangu kuva, ‘Chonde ngùyuwa uvasamehe akuluvako makosa lavo na mabaya lammalele lavakutendeledile.’ Hambi tùyuwa utusamehe mabaya lammalele latukutendeledile hwetu tuvatumishi tùvá Nnungu wa atatako.” Yusufu papilikene ujumbe anewo, nkukuta."},{"book":"Ntandiliko","chapter":"50","verse":"18","text":"Anepo akuluvake nkumwidilila, nkunhunamila mpaka pahi uvachidoni, “Lola, hwetu ni tuvatumwa vako.”"},{"book":"Ntandiliko","chapter":"50","verse":"19","text":"Henga Yusufu nkuvahaulila kuchidoni, “Munayope! Dachi, kwani nangu Nnungu mpaka ninnyukumu mwenu?"},{"book":"Ntandiliko","chapter":"50","verse":"20","text":"Mwenu múlembela mungutendele mabaya, henga Nnungu ángukudungidile lambone uchinga vanu vohe vapate kuva vomi malinga chimwona nelo."},{"book":"Ntandiliko","chapter":"50","verse":"21","text":"Bahi munayope. Nangu nguchinimwing'ange vilyo, mwenu pamo na vana venu.” Bahi Yusufu nkuvatuja mitima na kutangola navo saana."},{"book":"Ntandiliko","chapter":"50","verse":"22","text":"Yusufu nkuhweneha kuikala nchilambo cha Misili, nang'e pamo na vanu vammalele va nng'ande mwa atatake. Yusufu nkulama kwa uhiku wa vyaka myamoja na kumi."},{"book":"Ntandiliko","chapter":"50","verse":"23","text":"Yusufu ánijaliwa kuvona vavana na vadukulu va mwanawe Efulaimu. Uchocho, vana vanga Makili mwana wanga Manase, ánivapwechela kuva vana vake."},{"book":"Ntandiliko","chapter":"50","verse":"24","text":"Anepo Yusufu nkuvahaulila akuluvake kuchidoni, “Nangu vino ngùvele pepi na kuhwa. Henga muhiu Nnungu achiannyangatange na kummusanga nchilambo achino na kumpelekejanga nchilambo chanamwahidite Iblahimu na Isaka na Yakobo.”"},{"book":"Ntandiliko","chapter":"50","verse":"25","text":"Bahi Yusufu nkuvaapisa vana vanga Isilaeli wachidoni, “Muhiu Nnungu achiaide unannyangatanga mwenu kuuka nchilambo achino, na mwenu muchimunyakule mawangwa langu.”"},{"book":"Ntandiliko","chapter":"50","verse":"26","text":"Bahi Yusufu nkuhila aneko ku Misili akuno avèlè na vyaka myamoja na kumi. Na vanang'o nkuupakala mmili wake ntela uchinga unakandike upehi, nkuuvika nnisanduku aneko ku Misili."}]}