{"data":[{"book":"Kɛwanle","chapter":"14","verse":"1","text":"Pɔli nun Baranabasi yi so Yahudiyane salide banxini Ikoniyon taani alo e darixi a ra kii naxan yi, e yi falan ti a faɲin na han Yahudiyane nun siya gbɛtɛ wuyaxiye yi dɛnkɛlɛya."},{"book":"Kɛwanle","chapter":"14","verse":"2","text":"Koni Yahudiyan naxanye mi tin dɛnkɛlɛyɛ, ne yi siyaan bonne radin dɛnkɛlɛya muxune xili ma."},{"book":"Kɛwanle","chapter":"14","verse":"3","text":"Pɔli nun Baranabasi yi bu Ikoniyon taani. E yi falan ti xaxili ragidini Marigina fe yi, naxan yi taxamasenne nun kabanako feene liga sɛnbɛn fima e ma alogo na xa findi a hinanna xibarun sereyaan na."},{"book":"Kɛwanle","chapter":"14","verse":"4","text":"Taa kui kaane yi yitaxun firinna ra, ndee yi lu Yahudiyane mabinni, bonne yi lu xɛrane fari."},{"book":"Kɛwanle","chapter":"14","verse":"5","text":"Yahudiyane nun siya gbɛtɛne nun e kuntigine yi e yitɔn Pɔli nun Baranabasi rayarabi feen na, e nun e magɔlɔn feen na e faxa xinla ma."},{"book":"Kɛwanle","chapter":"14","verse":"6","text":"Xɛrane na mɛxina, e yi e gi. E siga taana ndee yi naxanye xili Lisitire nun Deribe, Likayoni yamanani, e nun na rabilinna birin."},{"book":"Kɛwanle","chapter":"14","verse":"7","text":"E yi lu Yesu a fe Xibaru Faɲin naliyɛ na yi."},{"book":"Kɛwanle","chapter":"14","verse":"8","text":"Xɛmɛna nde yi dɔxi Lisitire taani, lɛbutɛnna nan yi a ra. Xabu a bari, a lɛbutɛnxi. A munma yi sigan ti mumɛ!"},{"book":"Kɛwanle","chapter":"14","verse":"9","text":"A yi a tuli mati Pɔli a falane ra. Pɔli to a yɛɛn ti xɛmɛn na, a yi a kolon a na xɛmɛna dɛnkɛlɛyaan yi nɔɛ a rakɛndɛyɛ nɛn."},{"book":"Kɛwanle","chapter":"14","verse":"10","text":"Nayi, Pɔli yi a fala xuini te, a naxa, “Keli, i ti i sanne xun na!” Xɛmɛn yi tugan, a sigan ti fɔlɔ."},{"book":"Kɛwanle","chapter":"14","verse":"11","text":"Yamaan Pɔli a fe ligaxin to waxatin naxan yi, e yi sɔnxɔ Likayoni xuini, e naxa, “Alane nan bata godo en tagi adamadiine maligan na!”"},{"book":"Kɛwanle","chapter":"14","verse":"12","text":"E yi Baranabasi xili sa, a “Seyusi,” e Pɔli fan xili sa, “Hɛrɛmɛ”14.12 Girɛki kaane gbee alane mangan yi xili nɛn Seyusi. E gbee alane xɛraan fan xili nɛn Hɛrɛmɛ.  amasɔtɔ Pɔli nan yi fala tiin na."},{"book":"Kɛwanle","chapter":"14","verse":"13","text":"Seyusi batuden naxan yi taa dɛɛn na, na saraxaraliin yi fa turane nun ɲɔxɔnde kɔmɔtine ra taan so dɛɛn na. E yi waxi nɛn, a yamaan xa saraxane ba Pɔli nun Baranabasi xa."},{"book":"Kɛwanle","chapter":"14","verse":"14","text":"Xɛrane, Baranabasi nun Pɔli to na kolon, e yi e domane yibɔ e ma. E siga e giyɛ yamaan tagi, e gbelegbelema, e naxa,"},{"book":"Kɛwanle","chapter":"14","verse":"15","text":"“Ɛ ito ligama nanfera? Muxun nan tun nxu tan na alo ɛ tan! Nxu faxi Yesu a fe Xibaru Faɲin nan nalideyi ɛ ma, alogo nxu xa a fala ɛ xa, a ɛ xa xɛtɛ fe fuuni itoe fɔxɔ ra, ɛ yi bira habadan Ala fɔxɔ ra, naxan kore xɔnna nun bɔxɔ xɔnna nun igen daxi e nun e yi seene birin."},{"book":"Kɛwanle","chapter":"14","verse":"16","text":"Waxati danguxine yi, Ala tin nɛn siyane birin yi sigan ti e gbee kiraan xɔn."},{"book":"Kɛwanle","chapter":"14","verse":"17","text":"Koni a yi wali faɲine ligama a fe sereyane ra. A yi tulen nafama kore, sansine yi bogima e waxatini, a yi ɛ ralugo balon nun sɛwan na.”"},{"book":"Kɛwanle","chapter":"14","verse":"18","text":"Hali Pɔli nun Baranabasi to falani itoe ti, a yi luxi ndedi yamaan xa saraxan ba e xa."},{"book":"Kɛwanle","chapter":"14","verse":"19","text":"Yahudiyana ndee yi keli Antiyɔki taan nun Ikoniyon taani. E yi yamaan nadin. E yi Pɔli magɔlɔn, e yi a bubu siga taan fari ma. E yengi yi a ma, a a bata faxa."},{"book":"Kɛwanle","chapter":"14","verse":"20","text":"Koni Yesu fɔxɔrabirane to a rabilin, a yi keli, a mɔn yi xɛtɛ taani. Na xɔtɔn bode e nun Baranabasi yi siga Deribe taani."},{"book":"Kɛwanle","chapter":"14","verse":"21","text":"Pɔli nun Baranabasi yi Yesu a fe Xibaru Faɲin kawandin ba Deribe taani, e xarandii wuyaxi sɔtɔ na yi. Na xanbi ra, e xɛtɛ Lisitire taan nun Ikoniyon taan nun Antiyɔki taani."},{"book":"Kɛwanle","chapter":"14","verse":"22","text":"E yi Yesu fɔxɔrabirane sɛnbɛ so, e yi e ralimaniya, a e xa lu dɛnkɛlɛyaan kiraan xɔn ma. E yi e xaran, e naxa, “A fɛrɛ mi na fɔ en xa tɔrɔ nɛn han, en yi fa lu soɛ Alaa Mangayani.”"},{"book":"Kɛwanle","chapter":"14","verse":"23","text":"E yi fonne dɔxɔ e xunna dɛnkɛlɛya yamaan keden kedenna birin yi. E sunna suxu, e yi Ala maxandi, e ne taxu Marigin na e dɛnkɛlɛyaxi naxan ma."},{"book":"Kɛwanle","chapter":"14","verse":"24","text":"E yi dangu Pisidiya yamanani, siga Panfiliya."},{"book":"Kɛwanle","chapter":"14","verse":"25","text":"E to Yesu a fe Xibaru Faɲin nali Pɛriga taani, e yi godo Atali taani."},{"book":"Kɛwanle","chapter":"14","verse":"26","text":"E kelixin mɛnni, e dɔxɔ kunkin kui, e xɛtɛ Antiyɔki taani, e yi taxuxi Ala hinantenna ra dɛnaxan yi a wanla fe ra, e naxan nakamali."},{"book":"Kɛwanle","chapter":"14","verse":"27","text":"Pɔli nun Baranabasi Antiyɔki lixina, e yi dɛnkɛlɛya yamaan malan. Ala feen naxan birin ligaxi e xɔn, e yi na birin yɛba, e nun Ala tinxi kii naxan yi siya gbɛtɛne yi findi dɛnkɛlɛya muxune ra."},{"book":"Kɛwanle","chapter":"14","verse":"28","text":"E yi waxati xunkuye ti Yesu fɔxɔrabirane fɛma Antiyɔki yi."}]}