{"data":[{"book":"Wakolosayi","chapter":"2","verse":"1","text":"Nfira muvimani ntambu yantenda lihengu kwa ugangamala toziya ya mwenga, na kwa toziya ya wantu wa Laudikiya na kwa toziya ya woseri haweniliwoni naneni"},{"book":"Wakolosayi","chapter":"2","verse":"2","text":"Ntenda hangu su watulwi moyu na waweri umu mumafiliru, su wamemiziwi kuvimana unakaka, wapati kuvimana bada ya Mlungu, bada ayi ndo Kristu mweni."},{"book":"Wakolosayi","chapter":"2","verse":"3","text":"Mngati mwa Kristu zilififa hanja zoseri zya luhala na mahala."},{"book":"Wakolosayi","chapter":"2","verse":"4","text":"Nuwagambirani hangu su namjimira kupayirwa na muntu yoseri kwa visoweru vya mpayu handa viwoneka vya kukwegiziya nentu."},{"book":"Wakolosayi","chapter":"2","verse":"5","text":"Tembera neni nakutali na mwenga, kumbiti moyu gwangu gwa pamuhera na mwenga na nankunemelera kuwawona mwenga yamugangamala munjimiru yenu mu Kristu."},{"book":"Wakolosayi","chapter":"2","verse":"6","text":"Vinu handa ntambu yamumjimiriti Kristu Yesu yakawera Mtuwa, mwendereyi kulikala kwa kulikolerana pamuhera nayomberi."},{"book":"Wakolosayi","chapter":"2","verse":"7","text":"Muweri na mishigira mngati mwa Kristu, na mulinyawi pampindi pakuwi na kuwera wagangamala munjimiru ntambu yamfunditwi. Namwenga mlongi mayagashii."},{"book":"Wakolosayi","chapter":"2","verse":"8","text":"Mloli muntu nakawatenda wamanda na mafundu gakuwi hera ga upyota, wagatumbira mayangiru gakuwi ga vitiba vya wantu, ga Kristu ndiri kumbiti ga washamshera wakolamlima, kuliku galii galawa kwa Kristu."},{"book":"Wakolosayi","chapter":"2","verse":"9","text":"Toziya mngati mwakuwi Kristu, muuntu wakuwi, ulumngu woseri ulikala kwa kukamilika,"},{"book":"Wakolosayi","chapter":"2","verse":"10","text":"mwenga wawapanana ukomu woseri mukulikolerana pamuhera nayomberi. Yomberi kakumpindi kwa washamshera woseri yawakolamlima na wakulu woseri."},{"book":"Wakolosayi","chapter":"2","verse":"11","text":"Mukulikolerana pamuhera na Kristu mwenga mwingiziwitwi jandu, kwa kuivula nshimba ya vidoda. Mtenditi hangu kwa jandu ndiri yaitendwa na wantu, kumbiti yaitendwa na Kristu mweni kulawa muuntu wa vidoda."},{"book":"Wakolosayi","chapter":"2","verse":"12","text":"Toziya pambatizwiti, msilitwi pamuhera na Kristu, na muubatizu mwenga viraa mzyukusiwitwi pamuhera nayomberi kupitira njimiru mumakakala ga Mlungu, kamzyusiyiti Kristu kulawa kwa yawahowiti."},{"book":"Wakolosayi","chapter":"2","verse":"13","text":"Namwenga mhowiti kwa ajili ya vidoda vyenu, toziya mweriti mmumana ndiri Mlungu. Kumbiti vinu Mlungu kawapanana mwenga ukomu pamuhera na Kristu. Mlungu katulekiziya vidoda vyetu vyoseri,"},{"book":"Wakolosayi","chapter":"2","verse":"14","text":"pakamaliriti kuwusiya vilii vya kutulunda twenga na malagaliru ga kututatira, kaviwusiya nakamu kwa kuvikong'ondelera palupingika."},{"book":"Wakolosayi","chapter":"2","verse":"15","text":"Mulipingika alu Kristu kawapokiti makakala gawu washamshera walii wakolamlima na wakulu, kawasoniziyiti palongolu pa wantu kuwakwega gambira walopolwa mumwanja gwa ukanga wakuwi."},{"book":"Wakolosayi","chapter":"2","verse":"16","text":"Vinu namumleka muntu yoseri kawatuliri malagaliru toziya viboga ama vyakulanda ama mashaka ga msambu ama msambu gwa mwezi gwa syayi ama lishaka lya Kwoyera."},{"book":"Wakolosayi","chapter":"2","verse":"17","text":"Vitwatila avi ndo shiviyiru hera sha galii gagiza, unakaka weni ndo Kristu."},{"book":"Wakolosayi","chapter":"2","verse":"18","text":"Namjimila kulundwa na muntu yoseri yakalitenda kuwera gwa mana toziya ya maonu ga gweka na yakahimiziya unanagala wa mpayu na kuwaguwira kwa wantumintumi wa kumpindi, Muntu handa ayu kalitumba hera kwa mahala gakuwi ga nshimba."},{"book":"Wakolosayi","chapter":"2","verse":"19","text":"Kaleka kuwera pamuhera na Kristu, yakawera mtuwi gwa nshimba ayi. Kwa ulongoziya wa Kristu, nshimba yoseri ilikola na kuwera pamuhera na viungiru na mishipa yakuwi, naikula ntambu yakafiriti Mlungu."},{"book":"Wakolosayi","chapter":"2","verse":"20","text":"Mwenga muhowa pamuhera na Kristu na kulopuziwa kulawa mumakakala mwa washamshera wakolamlima wa pasipanu. Vinu kwa shishi mulikala gambira wantu wa pasipanu? Kwa shishi mkola malagaliru gambira aga?"},{"book":"Wakolosayi","chapter":"2","verse":"21","text":"“Namkola ashi,” “Namlawalira shilii,” “Namshinkula shilii!”"},{"book":"Wakolosayi","chapter":"2","verse":"22","text":"Vitwatila avi vyoseri vibogoyoka palii pavitumika, aga malagaliru na mafundu ga wantu hera."},{"book":"Wakolosayi","chapter":"2","verse":"23","text":"Nakaka malagaliru aga gawonekana ga luhala mukuguwira kwawalitendiriti weni na muunanagala na kuyitendera nshimba kwa kukalipa, kumbiti gahera makakala ga kulewelera lumata lwa nshimba."}]}