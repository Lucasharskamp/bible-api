{"data":[{"book":"KUUƊE SAHAABAAƁE ƁEN","chapter":"22","verse":"1","text":"«Ko onon yo musiɓɓe an e baabiraaɓe an, jooni heɗee mi yewta on fii jaabannde an nden.»"},{"book":"KUUƊE SAHAABAAƁE ƁEN","chapter":"22","verse":"2","text":"Nde ɓe nanunoo ko e haala Yahuudiyanke o woni ɓe yewtude, deeƴaango ngon ɓurti kadi."},{"book":"KUUƊE SAHAABAAƁE ƁEN","chapter":"22","verse":"3","text":"«Min ko mi Yahuudiyankeejo heɓaaɗo Tarsiisu, ɗun ko e nder Silisii, kono ko e nder ndee saare ɗoo mi ne'aa. Ko e fee Gamaliyiila kadi mi jangi fii jokkugol Sariya baabiraaɓe men ɓen tigi. Hari miɗo huminoo e Alla fota wano wonirɗon non on fow hande."},{"book":"KUUƊE SAHAABAAƁE ƁEN","chapter":"22","verse":"4","text":"Miɗo cukkotonoo ɓen jokkuɓe laawol Iisaa haa woɓɓe maayori, mi haɓɓa, mi soka worɓe e rewɓe."},{"book":"KUUƊE SAHAABAAƁE ƁEN","chapter":"22","verse":"5","text":"Yottinoowo* mawɗo sadaka on e dental mawɓe ɓen fow ko seedee an e ɗun. Mi hendorii ɓe hay ɓataake fii musiɓɓe Yahuudiyankeeɓe wonɓe Damaasi ɓen. Onsay mi yahi fii haɓɓugol jokkuɓe ngol laawol wonɓe ton ɓen, mi adda Yerusalaam fii donkingol ɓe."},{"book":"KUUƊE SAHAABAAƁE ƁEN","chapter":"22","verse":"6","text":"«Wa fewndo ko mi woni ka ɗatal, ɓay mi ɓadike Damaasi, ɗun ko wa naange e hoore, tun ndaygu moolanaangu iwri ka kammu, hunditi lan."},{"book":"KUUƊE SAHAABAAƁE ƁEN","chapter":"22","verse":"7","text":"Mi yani ka leydi, onsay mi nani hawa no wi'ammi: ‹Saawulu! Saawulu! Ko fii honɗun wonɗaa mi cukkanaade?›"},{"book":"KUUƊE SAHAABAAƁE ƁEN","chapter":"22","verse":"8","text":"«Mi jaabii: ‹Ko an hombo nii Joomi an?›"},{"book":"KUUƊE SAHAABAAƁE ƁEN","chapter":"22","verse":"9","text":"Ɓen wondunooɓe e an yi'uno ngun ndaygu, kono ɓe alaano nanude hawa on Wonɗo lan wowlande."},{"book":"KUUƊE SAHAABAAƁE ƁEN","chapter":"22","verse":"10","text":"«Onsay mi wi'i: ‹Ko honɗun mi waɗata, yaa an Joomi?›"},{"book":"KUUƊE SAHAABAAƁE ƁEN","chapter":"22","verse":"11","text":"«Tawi mi alaa yi'ude han kadi, ko fii hari jalbeendi ngun ndaygu wuminii lan. Onsay wondunooɓe e an ɓen ɗowimmi haa mi hewti Damaasi."},{"book":"KUUƊE SAHAABAAƁE ƁEN","chapter":"22","verse":"12","text":"«Tawi goɗɗo no ɗon no wi'ee Hanaaniiya, on ko gorko dewo ɗoftotooɗo Sariya on, mo Yahuudiyankeeɓe wonɓe Damaasi ɓen fow joganii kongol moƴƴol."},{"book":"KUUƊE SAHAABAAƁE ƁEN","chapter":"22","verse":"13","text":"On ari darii takko an, wi'immi: ‹Ko an yo Saawulu musiɗɗo an, wuntu!› E on saa'i tigi mi wunti, mi yi'i mo."},{"book":"KUUƊE SAHAABAAƁE ƁEN","chapter":"22","verse":"14","text":"«O wi'immi kadi: ‹Alla baabiraaɓe men ɓen suɓike ma fii yo a andu faale makko on e fii yo a yi'u Feewuɗo on, nanaa konguɗi iwruɗi ka hunduko makko ɗin."},{"book":"KUUƊE SAHAABAAƁE ƁEN","chapter":"22","verse":"15","text":"Ko fii a wonay seeditantooɗo mo e yeeso yimɓe ɓen fow fii ko yi'uɗaa kon e ko nanuɗaa kon."},{"book":"KUUƊE SAHAABAAƁE ƁEN","chapter":"22","verse":"16","text":"Jooni non ko honɗun wonɗaa nennanaade? Immo *looteɗaa maande kisiyee, laɓɓineɗaa junuubaaji maa ɗin e nder jantagol innde makko nden.› »"},{"book":"KUUƊE SAHAABAAƁE ƁEN","chapter":"22","verse":"17","text":"Puulusa wi'i kadi: «Ɓay mi yiltitike Yerusalaam, e nder ko mi torotoo Alla kon ka *juulirde mawnde, mi feɲɲinanaa goɗɗun."},{"book":"KUUƊE SAHAABAAƁE ƁEN","chapter":"22","verse":"18","text":"Onsay mi yi'i Joomi on, o wi'immi: ‹Hittin yaltugol Yerusalaam, ko fii ɓe jaɓataa seeditoore maa nden fii an.›"},{"book":"KUUƊE SAHAABAAƁE ƁEN","chapter":"22","verse":"19","text":"Kono mi wi'i: ‹Joomi an, hiɓe andi kamɓe tigi wonde mi yahayno gila e juulirde heɓi e juulirde fii piyugol soka ɓen gomɗinɓe ma."},{"book":"KUUƊE SAHAABAAƁE ƁEN","chapter":"22","verse":"20","text":"Awa fewndo kadi ɓe hibbi ƴiiƴan Astefaana ɗan, ɗun ko on seeditantonooɗo ma, hari min tigi miɗo ɗon e miɗo jaɓi ɗun. Awa kadi hari miɗo joganii ɓen wonɓe mo warude conci mun ɗin.›"},{"book":"KUUƊE SAHAABAAƁE ƁEN","chapter":"22","verse":"21","text":"Kono o wi'immi, ‹Yahu, ko fii mi imminte ka woɗɗi, ɗun ko haa e ɓe wonaa Yahuudiyanke ɓen.› »"},{"book":"KUUƊE SAHAABAAƁE ƁEN","chapter":"22","verse":"22","text":"Laatii ɓe heɗii mo kanko Puulusa haa e ngol kongol ɗon, onsay ɓe ewnii, ɓe wi'i: «Yo sifa oo neɗɗo itte aduna! O haanaa wuurude!»"},{"book":"KUUƊE SAHAABAAƁE ƁEN","chapter":"22","verse":"23","text":"Ɓe ɓeydi sonko, ɓe ferii kadi conci maɓɓe ɗin, e hoore hiɓe bugoo kadi mbullaari dow."},{"book":"KUUƊE SAHAABAAƁE ƁEN","chapter":"22","verse":"24","text":"Onsay hooreejo dental suufaaɓe ɓen yamiri yo ɓe naadu Puulusa ka nder daaka suufaaɓe ɓen, ɓe landora mo cabbi fii andugol ko honɗun wonaa sonkireede nii fii makko."},{"book":"KUUƊE SAHAABAAƁE ƁEN","chapter":"22","verse":"25","text":"E nder ko ɓe haɓɓata mo kon fii foccugol mo, kanko Puulusa o wi'i yeesoojo sufaaɓe wonnooɗo ɗon on: «E hara hiɗon newnanaa foccugol jeyaaɗo e laamateeri Roomu, mo on ɲaawaali toode?»"},{"book":"KUUƊE SAHAABAAƁE ƁEN","chapter":"22","verse":"26","text":"Ɓay on yeesoojo nanii ngol kongol, o yahi, o wi'oyi hooreejo dental ngal: «Ko honno gerdataa, ko fii oo neɗɗo ko jeyaaɗo e laamateeri Roomu.»"},{"book":"KUUƊE SAHAABAAƁE ƁEN","chapter":"22","verse":"27","text":"Onsay on hooreejo ari wi'i mo kanko Puulusa: «Yeeto lan, e hara ko a jeyaaɗo e laamateeri Roomu?»"},{"book":"KUUƊE SAHAABAAƁE ƁEN","chapter":"22","verse":"28","text":"Kanko hooreejo on o wi'i mo: «Min ko kaalisi buy mi itti fii yo mi wonu jeyaaɗo e laamateeri Roomu.»"},{"book":"KUUƊE SAHAABAAƁE ƁEN","chapter":"22","verse":"29","text":"Onsay kisan landotonooɓe mo ɓen diri, hooreejo dental ngal kadi huli, ɓay o andii Puulusa ko jeyaaɗo e laamateeri Roomu, awa kadi o waɗii haa o haɓɓaama."},{"book":"KUUƊE SAHAABAAƁE ƁEN","chapter":"22","verse":"30","text":"Jango mun, nde tawnoo kanko hooreejo dental suufaaɓe Roomu ɓen himo faalaa andude e haqiiqa ko honɗun Yahuudiyankeeɓe ɓen wonnoo mo tooɲirde, o hoynitani mo, o yamiri kadi hooreeɓe yottinooɓe sadaka ɓen e dental fewjooɓe ɓen fow mottondirgol. Onsay o addi Puulusa, o joɗɗini mo yeeso maɓɓe."}]}