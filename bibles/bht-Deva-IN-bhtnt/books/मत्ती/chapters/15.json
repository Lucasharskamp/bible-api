{"data":[{"book":"मत्ती","chapter":"15","verse":"1","text":"तालू यरूशलेम ला कुछ फरीसी कने व्यवस्था जो सिखाणे बाले यीशुऐ बाल आई करी बोलणा लग्गे,"},{"book":"मत्ती","chapter":"15","verse":"2","text":"“तेरे चेले पूर्वजां दे रीती रिबाजां जो कजो टालदे न, कि बिना हथ धोतयो रोटी खांदे न?”"},{"book":"मत्ती","chapter":"15","verse":"3","text":"यीशुऐ उना जो जबाब दिता, “तुसां अपणे बणायो नियमा दिया बजा ला कजो परमेश्वरे दे हुकमे जो टालदे न?”"},{"book":"मत्ती","chapter":"15","verse":"4","text":"क्योंकि परमेश्वरे बोलया है, “कि अपणे माता पिता दा आदर करा, कने जड़ा कोई अपणे माता पिता जो श्राप दिंगा, सै पक्का मारी देणा।”"},{"book":"मत्ती","chapter":"15","verse":"5","text":"“पर तुसां लोकां जो इजाजत दिन्दे न की, अपणे माता-पिता जो ऐ बोली दिया कि जड़ा कुछ मैं तुहांजो देणा था, सै मैं परमेश्वर जो देणे दी कसम खादियो है।”"},{"book":"मत्ती","chapter":"15","verse":"6","text":"तां सै अपणे पिता दा आदर नी करदा है, इयां ही तुसां भी अपणे रीती रिबाजा दिया बजा ला परमेश्वरे दा हुकम तोड़ी दितया है।"},{"book":"मत्ती","chapter":"15","verse":"7","text":"यशायाह तुहाड़े बारे च ठीक बोलया था, जिनी पबित्र शास्त्र च तुसां कपटियां दे बारे च लिखया है,"},{"book":"मत्ती","chapter":"15","verse":"8","text":"“कि ऐसे लोक गल्लां ने तां मेरा आदर करदे न, पर इना दे मन मिंजो ला बड़े दूर न।"},{"book":"मत्ती","chapter":"15","verse":"9","text":"कने ऐ बेकार ही मेरी भक्ति करदे न, क्योंकि माणुऐ दे तरीकेयां जो धर्म उपदेश बणाई करी सिखांदे न।”"},{"book":"मत्ती","chapter":"15","verse":"10","text":"कने यीशुऐ लोकां जो अपणे बाल सदीकरी उना ने बोलया, “सुंणा, कने समझा।"},{"book":"मत्ती","chapter":"15","verse":"11","text":"जड़ा मुऐ च जांदा है, सै माणुऐ जो अशुद्ध नी करदा है, पर जड़ा मुऐ ला निकलदा है, सै माणुऐ जो अशुद्ध करदा है।”"},{"book":"मत्ती","chapter":"15","verse":"12","text":"तालू चेलयां आई करी बोलया, “क्या तिजो ऐ पता है कि फरीसियां ऐ बचन सुणीकरी ठोकर खादी?”"},{"book":"मत्ती","chapter":"15","verse":"13","text":"उनी जबाब दिता, “हर इक बूटा जड़ा मेरे स्वर्गीय पिता नी लाया है, सै पुटुई जाणा है।”"},{"book":"मत्ती","chapter":"15","verse":"14","text":"“उना जो जाणा दिया; सै रस्ता दसणे बाले अन्ने न, कने अगर अन्ना अन्ने जो रस्ता दसे, तां दोनो खड्डे च पोंणा है।”"},{"book":"मत्ती","chapter":"15","verse":"15","text":"ऐ सुणीकरी पतरसे उसला बोलया, “ऐ कहाणी सांझो समझाई दे।”"},{"book":"मत्ती","chapter":"15","verse":"16","text":"उनी बोलया, “क्या तुसां भी हले दीकर नी समझे?”"},{"book":"मत्ती","chapter":"15","verse":"17","text":"“क्या तुहांजो पता नी है, कि जड़ा कुछ मुऐ च जांदा है सै पेटे च पौंदा है, कने संडास ने बाहर निकली जांदा है?"},{"book":"मत्ती","chapter":"15","verse":"18","text":"पर जड़ा कुछ मुऐ ला निकलदा है, सै मने ला निकलदा है, सै ही माणुऐ जो अशुद्ध करदा है।"},{"book":"मत्ती","chapter":"15","verse":"19","text":"क्योंकि बुरे बिचार, मारणा, परस्त्रीगमन, व्यभिचार, चोरी, झूठी गबाई कने निंदा मने ला ही निकलदे न।"},{"book":"मत्ती","chapter":"15","verse":"20","text":"ऐ ही है जड़े माणुऐ जो अशुद्ध करदे न, पर बिना हथ धोतयो खांणा खाणां माणुऐ जो अशुद्ध नी करदा है।”"},{"book":"मत्ती","chapter":"15","verse":"21","text":"यीशु ओथु ला निकली करी, सूर कने सैदा दे देशां जो चली गिया।"},{"book":"मत्ती","chapter":"15","verse":"22","text":"उस देशे ला इक कनानी जनानी आई, कने जोरे-जोरे ने बोलणा लगी, “है प्रभु। दाऊदे दी ओलाद, मिंजो पर दया कर, मेरिया कुड़िया जो बुरी आत्मा बड़ी भरी सतांदी है।”"},{"book":"मत्ती","chapter":"15","verse":"23","text":"पर उनी उसा जो कोई जबाब नी दिता, कने उदे चेलयां आई करी उसने बिनती करिके बोलया, “इसा जो भेजी दे; क्योंकि सै साड़े पिच्छे डडदी ओआ दी है।”"},{"book":"मत्ती","chapter":"15","verse":"24","text":"यीशुऐ जबाब दिता, “इस्राएले दे घराने दियां गवाचियां भेडां जो छडी करी मिंजो होर कुसी बाल नी भेजया है।”"},{"book":"मत्ती","chapter":"15","verse":"25","text":"पर सै आई, कने उसयो नमस्ते करिके बोलणा लगी, “है प्रभु, मेरी मदद कर।”"},{"book":"मत्ती","chapter":"15","verse":"26","text":"उनी जबाब दिता, “बचयां दी रोटी लेईकरी कुतयां दे अग्गे पाणा ठीक नी है।”"},{"book":"मत्ती","chapter":"15","verse":"27","text":"उनी बोलया, “सच्च है प्रभु; पर कुत्ते भी सै ही टुकड़े खांदे न, जड़ा उना दे मालिकां दे मजे ला हेठ पोंदे न।”"},{"book":"मत्ती","chapter":"15","verse":"28","text":"इसा गल्लां पर यीशुऐ उसा जो जबाब दिता, “हे जनानी, तेरा भरोसा बडा है; जियां तू चांदी है, तेरे तांई तियां ही हो।” कने उसा दी कुड़ी उसी बेले ठीक होई गेई।"},{"book":"मत्ती","chapter":"15","verse":"29","text":"यीशु ओथु ला गलील झिला बखे आया, कने पाहड़े पर चढ़ी करी ओथु बेई गिया।"},{"book":"मत्ती","chapter":"15","verse":"30","text":"तालू भिड़ा दी भीड़ उदे बखे आई। कने अपणे सोगी केई लंगड़े, अन्ने, जल्ले, टुंडे, कने होर मते सारयां जो लेईकरी उदे बाल आये; कने उना जो उदे पैरा च रखी दिता, कने उनी उना सारयां जो ठीक किता।"},{"book":"मत्ती","chapter":"15","verse":"31","text":"जालू लोकां दिखया कि, जल्ले बोलणा, कने टुंडे ठीक होंणा, कने लट्टे चलदे, कने अन्नयां जो मिलदा है, तां हेरान होऐ कने इस्राएले दे परमेश्वरे दी बड़ाई करणा लग्गे।"},{"book":"मत्ती","chapter":"15","verse":"32","text":"यीशुऐ अपणे चेलयां जो सदीकरी बोलया, “ऐ लोक मिजों सोगी तिन्ना रोजां ला रे दे न। उना बाल खाणे तांई कुछ नी है कने मिंजो इसा गल्ला पर तरस ओआ दा है; कने मैं इना जो भूखा नी भेजणा चांदा है; कुथी इयां ना हो कि सै रस्ते च थकी करी रेई ना जान।”"},{"book":"मत्ती","chapter":"15","verse":"33","text":"चेलयां उसयो बोलया, “सांझो ऐथू सुनसान जगा च कुथु ला इतणियां रोटियां मिलगियां कि असां इतणियां बडिया भिड़ा जो खुआन?”"},{"book":"मत्ती","chapter":"15","verse":"34","text":"यीशुऐ उना ला पूछया, “कि तुहाड़े बाल कितणियां रोटियां न?” उना बोलया, “सत रोटियां कने थोड़ियां दियां छोटियां मछियां न।”"},{"book":"मत्ती","chapter":"15","verse":"35","text":"तालू यीशुऐ लोकां जो धरतिया पर बोंणे दा हुकम दिता कने सै बेई गे,"},{"book":"मत्ती","chapter":"15","verse":"36","text":"कने उदे बाद उनी सै सत रोटियां कने मछियां लियां, कने परमेश्वरे दा धन्यबाद करिके तोड़ियां, कने अपणे चेलयां जो रोटीयां तोड़ी करी दिन्दा गिया ताकि सै उना जो लोकां च बंडी देन।"},{"book":"मत्ती","chapter":"15","verse":"37","text":"फिरी बादे च सारे लोक खाई करी रजी गे कने उदे बाद चेलयां बाकी बचयो टुकड़यां जो सत टोकरियां च भरी लिया।"},{"book":"मत्ती","chapter":"15","verse":"38","text":"कने खांणे बालयां चे जनानिया कने बचयां जो छडी करी चार हजार मर्द थे।"},{"book":"मत्ती","chapter":"15","verse":"39","text":"तालू सै भिड़ा जो भेजी करी किस्तिया पर चढ़या, कने मगदन देशे दिया सीमा पर आया।"}]}