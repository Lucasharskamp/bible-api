{"data":[{"book":"1 Ruodhi","chapter":"14","verse":"1","text":"E kindeno Abija wuod Jeroboam nobedo matuo,"},{"book":"1 Ruodhi","chapter":"14","verse":"2","text":"kendo Jeroboam nowacho ni chiege niya, “Dhiyo, iwuondri mondo kik ngʼato fweny ni in chi Jeroboam, kendo dhi nyaka Shilo nimar Ahija janabi nikuro, en ema nonyisa ni anabed ruodh jogi."},{"book":"1 Ruodhi","chapter":"14","verse":"3","text":"Kaw makati apar gi kek moko kod chupa mar mor kich kendo dhi ire. Obiro nyisi gima biro timore ni nyathino.”"},{"book":"1 Ruodhi","chapter":"14","verse":"4","text":"Omiyo chi Jeroboam notimo kaka nonyise modhi e od Ahija man Shilo."},{"book":"1 Ruodhi","chapter":"14","verse":"5","text":"To Jehova Nyasaye nosewacho ni Ahija niya, Chi Jeroboam biro penji kuom wuode, nimar otuo kendo nyaka imiye dwoko machalo kama kata kamacha. Kochopo to obiro wuondore ni en ngʼat machielo."},{"book":"1 Ruodhi","chapter":"14","verse":"6","text":"Kamano kane Ahija owinjo tiende e dhoot nowacho niya, “Donji, chi Jeroboam. En angʼo momiyo iwuondori? Oseora iri gi wach marach."},{"book":"1 Ruodhi","chapter":"14","verse":"7","text":"Dhiyo, inyis Jeroboam ni ma e gima Jehova Nyasaye Nyasach Israel owacho, ‘Ne ayieri e kind ji duto mi aketi jatend joga Israel."},{"book":"1 Ruodhi","chapter":"14","verse":"8","text":"Ne apogo pinyruoth koa e od Daudi mi amiyi, to ok isebedo kaka jatichna Daudi mane orito chikena kendo noluwa gi chunye duto kotimo mana gima kare e nyima."},{"book":"1 Ruodhi","chapter":"14","verse":"9","text":"Isetimo richo moloyo ji duto mane odak kapok idak. Iseloso ne in iwuon nyiseche mamoko, nyiseche mag chuma; isemiyo iya owangʼ mi idhira ka ngʼeyi."},{"book":"1 Ruodhi","chapter":"14","verse":"10","text":"“ ‘Kuom mano, adhi kelo chandruok ne od Jeroboam. Abiro ngʼado yawuowi duto mawuok e od Jeroboam man Israel bed ni gin wasumbini kata ok gin wasumbini. Abiro wangʼo od Jeroboam mana kaka ngʼato wangʼo owuoyo nyaka oliel duto."},{"book":"1 Ruodhi","chapter":"14","verse":"11","text":"Guogi biro chamo joka Jeroboam motho e dala maduongʼ kendo winy mae kor polo biro chamo mago motho e pap. Jehova Nyasaye osewacho!’"},{"book":"1 Ruodhi","chapter":"14","verse":"12","text":"“To in, dogi dala, ka inyono dala. Ka inyono dala maduongʼ, to nyathino notho."},{"book":"1 Ruodhi","chapter":"14","verse":"13","text":"Israel duto biro ywage mi ike. En kende e jaka Jeroboam mibiro iki, nikech en kende ema en e od Jeroboam ma Jehova Nyasaye ma Nyasach Israel oseyudoe gimoro maber."},{"book":"1 Ruodhi","chapter":"14","verse":"14","text":"“Jehova Nyasaye biro yiero ni en owuon ruoth ni jo-Israel mabiro tieko dhood joka Jeroboam. Ma e odiechiengʼ! Angʼo? Ee, kata mana sani."},{"book":"1 Ruodhi","chapter":"14","verse":"15","text":"Kendo Jehova Nyasaye biro goyo Israel, mochal mana gi odundu ma yamo tero ewi pi. Obiro pudho Israel oko kogologi e piny maber mane omiyo kweregi mi okegi loka Aora nikech negimiyo Jehova Nyasaye mirima ka giloso ludhe mag Ashera."},{"book":"1 Ruodhi","chapter":"14","verse":"16","text":"Nojwangʼ Israel nikech richo mane Jeroboam otimo kendo mosemiyo Israel otimo.”"},{"book":"1 Ruodhi","chapter":"14","verse":"17","text":"Eka chi Jeroboam noa malo modhi Tirza. E kinde mane ochopo e laru mar dino cham, nyathino notho."},{"book":"1 Ruodhi","chapter":"14","verse":"18","text":"Ne giike kendo Israel duto noywage mana kaka Jehova Nyasaye nosewacho kaluwore gi dho jatichne janabi Ahija."},{"book":"1 Ruodhi","chapter":"14","verse":"19","text":"Timbe mamoko mag loch Jeroboam kaka lwenje mane okedo kod kaka nobedo e loch ondiki e kitepe mag rapar mag ruodhi mag Israel."},{"book":"1 Ruodhi","chapter":"14","verse":"20","text":"Nobedo e loch kuom higni piero ariyo gariyo bangʼe to noyweyo gi kwerene. Kendo Nabad wuode nokawo lochne."},{"book":"1 Ruodhi","chapter":"14","verse":"21","text":"Rehoboam wuod Solomon ne ruoth e Juda. Ne en ja-higni piero angʼwen gachiel kane obedo ruoth, kendo nobedo e loch kuom higni apar gabiriyo e Jerusalem, e dala maduongʼ mane Jehova Nyasaye oseyiero kuom dhoudi duto mag Israel mondo oketie Nyinge. Nying min-gi ne en Naama nyar jo-Amon."},{"book":"1 Ruodhi","chapter":"14","verse":"22","text":"Juda notimo richo e nyim Jehova Nyasaye. Kuom richo mane gitimo, negimiyo Nyasaye mirima omako kodgi moloyo kaka kweregi notimo."},{"book":"1 Ruodhi","chapter":"14","verse":"23","text":"Bende negilosone gin giwegi kuonde motingʼore, kite milamo kod yiende mag Ashera ewi gode maboyo kendo e bwo yiende motarore."},{"book":"1 Ruodhi","chapter":"14","verse":"24","text":"Bende ne nitie kata mana chwo materore kuonde lemo e pinyno, ne nitie kendo ji notimo timbe dwanyruok mag ogendini mane Jehova Nyasaye oriembo oko e nyim jo-Israel."},{"book":"1 Ruodhi","chapter":"14","verse":"25","text":"E higa mar abich mar loch ruoth Rehoboam, Shishak ruodh Misri nomonjo Jerusalem."},{"book":"1 Ruodhi","chapter":"14","verse":"26","text":"Noyako mwandu hekalu mar Jehova Nyasaye kaachiel gi mwandu mag od ruoth. Nokawo gimoro amora, kaachiel gi kuodi mag dhahabu mane Solomon ochuogo."},{"book":"1 Ruodhi","chapter":"14","verse":"27","text":"Omiyo ruoth Rehoboam nochwogo okumbni mag nyinyo mondo oket kar mane okawgo kendo nomiyo jotelo mag jorit mane rito rangach midonjogo e dala ruoth."},{"book":"1 Ruodhi","chapter":"14","verse":"28","text":"E kinde moro amora mane ruoth dhi e hekalu mar Jehova Nyasaye, joritogo ne tingʼo kuodigo kendo bangʼe negidwokogi e od jorito."},{"book":"1 Ruodhi","chapter":"14","verse":"29","text":"Kuom weche mamoko mag loch Rehoboam, kaachiel gi gik moko duto mane otimo, donge ondikgi e kitap rapar mag ruodhi mag Juda?"},{"book":"1 Ruodhi","chapter":"14","verse":"30","text":"Ne nitiere lweny ma ok rum e kind Rehoboam gi Jeroboam."},{"book":"1 Ruodhi","chapter":"14","verse":"31","text":"Rehoboam notho kaka kwerene kendo noyike kodgi e Dala Maduongʼ mar Daudi. Nying min-gi ne en Naama; ma nyar jo-Amon. Abija wuode nobedo ruoth kare."}]}