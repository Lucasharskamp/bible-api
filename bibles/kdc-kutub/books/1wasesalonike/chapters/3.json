{"data":[{"book":"1 Wasesalonike","chapter":"3","verse":"1","text":"Kukimambukizo, hatudahile kuwamba ng'hani. Avo tugesa tusigala twiiyeka ako Asene,"},{"book":"1 Wasesalonike","chapter":"3","verse":"2","text":"na tumtuma ndugu yetu Timoseo, msang'hanaji miyetu mbuli ya Imulungu kwa kuwapetela wanhu Mbuli Inogile ya Kilisito. Tumtuma yawagangamize na yawagele moyo mbuli ya kutamanila kwenu."},{"book":"1 Wasesalonike","chapter":"3","verse":"3","text":"Avo kuduhu munhu yonda yabwele kuchugu mbuli ya madununzo gano. Mweye mojuwa kamba tolondigwa tudununzigwe."},{"book":"1 Wasesalonike","chapter":"3","verse":"4","text":"Kwavija vitukalile hamoja na mweye, tuwalongela kuwa todununzigwa, kamba vimujuwile, ilawilila vivo,"},{"book":"1 Wasesalonike","chapter":"3","verse":"5","text":"lekaavo nimtuma Timoseo kumwenu. Sidahile kuwamba ng'hani, avo nimtuma mhate mbuli za kutamanila kwenu. Avo nidumba Mwenembago sikuyawageze na sang'hano yetu yose ipolete bule!"},{"book":"1 Wasesalonike","chapter":"3","verse":"6","text":"Sambi Timoseo kabwela, katugalila mbuli zinogile za tamanilo jenu na unogelwa wenu. Katulongela motugesa vinogile siku zose na molonda kutona kamba siye vitulonda kuwona mweye."},{"book":"1 Wasesalonike","chapter":"3","verse":"7","text":"Ndugu zangu, hamoja na magayo na madununzo getu gose, mutugela moyo mbuli ya kutamanila kwenu."},{"book":"1 Wasesalonike","chapter":"3","verse":"8","text":"Kamba mogangamala muugima wenu kwa kuilumba na Mndewa sambi tokala moyo hole."},{"book":"1 Wasesalonike","chapter":"3","verse":"9","text":"Sambi todaha kumgwaa Imulungu wetu nhogolwa mbuli ya mweye. Tomgwaa nhogolwa kwa ndeng'helelo tulinayo haulongozi wake mbuli ya mweye."},{"book":"1 Wasesalonike","chapter":"3","verse":"10","text":"Towamba kumpula Imulungu imisi na ikilo tudahe kuwona meso kwa meso ili kugatenda goya gahunguke mnaukutamanila kwenu."},{"book":"1 Wasesalonike","chapter":"3","verse":"11","text":"Tompula Imulungu, Tataetu mwenyego na Mndewa wetu Yesu watutandile nzila ya kwiza kumwenu!"},{"book":"1 Wasesalonike","chapter":"3","verse":"12","text":"Mndewa yawatende muinogele ng'hani na unogelwa wenu kwa wanhu wose ongezeke ng'hani, kamba siye vituwanogela mweye."},{"book":"1 Wasesalonike","chapter":"3","verse":"13","text":"Avo koigangamiza mizoyo yenu, na mweye mokuwa mduhu kitala na mong'ala mgameso ga Imulungu wetu na Tataetu kipindi Mndewa wetu Yesu vonda yeze hamoja na wose iyawasagule."}]}