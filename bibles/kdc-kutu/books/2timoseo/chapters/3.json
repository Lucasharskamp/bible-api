{"data":[{"book":"2 Timoseo","chapter":"3","verse":"1","text":"Kumbuka kuwa mna zisiku za kimambukizo kokuwa na magayo makulu."},{"book":"2 Timoseo","chapter":"3","verse":"2","text":"Wanhu wokuwa na gahigahi, wokuwa na magoda, woitapa, wozinogela sente, womuliga Mulungu, honda wawategeleze tata zao na mama zao, waduhu asente, hawamgesa Mulungu."},{"book":"2 Timoseo","chapter":"3","verse":"3","text":"Wanhu hawanogela wayagwe, wanhu hawalonda kuilumba, wanhu wowalonga wayagwe vihile, wanhu watatali, wanhu wakali, wanhu hawalonda ganogile."},{"book":"2 Timoseo","chapter":"3","verse":"4","text":"Wanhu woihinduka, wanhu wotenda mbuli bila kugesa, wanhu womema bezi, wanhu wounogela ugima uno kubanza kumnogela Mulungu."},{"book":"2 Timoseo","chapter":"3","verse":"5","text":"Kwa kunze wokoneka kamba womtambikila Mulungu, lakini woulema udahi wake. Muinege na wanhu kamba awo."},{"book":"2 Timoseo","chapter":"3","verse":"6","text":"Wanhu awo wayagwe wochola mzing'anda za wanhu na kuwananahiza wawategeleze watwanzi wonyolila na wapapile mizigo mikulu ya nzambi, watwanzi awo wolongozigwa na kusulukila kwihile."},{"book":"2 Timoseo","chapter":"3","verse":"7","text":"Watwanzi awo wogeza kuifunza siku zose, lakini hawadaha ng'o kuujuwa ukweli."},{"book":"2 Timoseo","chapter":"3","verse":"8","text":"Wanhu awo woulema ukweli kamba vija Yane na Yambule viwamulemile Musa. Wanhu awo wougula utamu wa nzewele, na waduhu kutamanila kwa ukweli."},{"book":"2 Timoseo","chapter":"3","verse":"9","text":"Lakini honda wagendelele kumwande kwavija ubozi wao wokoneka na wanhu wose. Vivo viikalile kwa Yane na Yambule."},{"book":"2 Timoseo","chapter":"3","verse":"10","text":"Lakini gweye Timoseo, kugagoga mafundizo gangu na kukweleleza vija vinhendile, na vija vinondile muugima wangu, kukona kutamanila kwangu, kufunga umoyo kwangu unogelwa wangu na kubetela kwangu,"},{"book":"2 Timoseo","chapter":"3","verse":"11","text":"madununzo gangu na magayo gangu. Kugajuwa gose gandawilile ako Antiokia na Ikonia na Lusitila, magayo makulu ganifungile umoyo. Lakini Mndewa kamhonya nago."},{"book":"2 Timoseo","chapter":"3","verse":"12","text":"Munhu yoyose yolonda kukala na ugima umnogeza Mulungu kwa kuilumba na Yesu Kilisito kodununzigwa."},{"book":"2 Timoseo","chapter":"3","verse":"13","text":"Wanhu wotenda gehile na wavizi wobanza kutenda gehile ng'hani, kuwavizila wayagwe na wao wenyego woviziligwa."},{"book":"2 Timoseo","chapter":"3","verse":"14","text":"Lakini gweye gendelela mna uukweli uufundizigwe na gendelela kutogola ng'hani. Kuwajuwa waja iwakalile wafundiza wako."},{"book":"2 Timoseo","chapter":"3","verse":"15","text":"Na gweye kojuwa kuwa toka haudodo kugajuwa Maandiko Gang'alile, godaha kukugwaa nzewele zigala ukombozi kubitila kumtamanila Yesu Kilisito."},{"book":"2 Timoseo","chapter":"3","verse":"16","text":"Maandiko Gang'alile gose gana mhumuzi ya Mulungu, na gofaya kwa kufundizila ukweli, gofaya kuwazuma wanhu, gofaya kugagolosa ago ganyolodoke, na gofaya kuwalanguliza wanhu wawe na ugima unogile mgameso ga Mulungu,"},{"book":"2 Timoseo","chapter":"3","verse":"17","text":"avo munhu yomsang'hanila Mulungu yadahe kutenda goya, na yadahe kusang'hana kila sang'hano inogile."}]}