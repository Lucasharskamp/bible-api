{"data":[{"book":"JONI","chapter":"8","verse":"1","text":"Hianagi Jisasi'a Olivi Agonare vu'ne."},{"book":"JONI","chapter":"8","verse":"2","text":"Hagi nanterame otino Agra ra mono kumapi eteno ege'za, maka vahe'mo'za Agrite ageno, Agra tamumanino agafa huno rempi huzami'ne."},{"book":"JONI","chapter":"8","verse":"3","text":"Kasegere ugagota hu'naza vahe'mo'zane, Farisi vahe'mo'za ru vene monko'za hu'nea a' avare'za, vahe'mokizmi amu'nompi eme azeri oti'za,"},{"book":"JONI","chapter":"8","verse":"4","text":"zamagra anage hu'za Jisasina asmi'naze, Rempi hurami ne'moka, ama a'mo'a monko'za nehigeta keta eri fore hu'none."},{"book":"JONI","chapter":"8","verse":"5","text":"Mosese kasegemo'a huramino, monko'za hu'nesia a'nea, have knonu ahe friho hu'ne. Hagi Kagra na'ane hunka hugahane?"},{"book":"JONI","chapter":"8","verse":"6","text":"Zamagra anagema hu'nazana Jisasi revatga hu'za naneke huntenaku, kema huntesaza agafa'a keza eri fore hunaku hu'naze. Hianagi Jisasi'a kepri huno azankonu mopare avon kre'ne."},{"book":"JONI","chapter":"8","verse":"7","text":"Hianagi zamagra kazigazi hu'za antahi'negageno, Jisasi'a otino amanage huno zamagrira zamasmi'ne, Aza'o amu'nontamifi'ma kumi'a omne'nenimo, pusantera havea erino aheno."},{"book":"JONI","chapter":"8","verse":"8","text":"Ete pri huno mago'ane azankonu mopare avon kre'ne."},{"book":"JONI","chapter":"8","verse":"9","text":"Ana naneke zamagra nentahi'za, esera ranra vahe atirami'za nevazageno, ana amage'a magoke magoke'mo'za atirami'za vutere hu'za vuhna hazageno, Jisasi'ene ana a'ene zanagrake anampina mani'na'e."},{"book":"JONI","chapter":"8","verse":"10","text":"Anante Jisasi'a otino anage huno ana ara asmi'ne, Kaheku'ma haza vahera iga vaze? Magora iza ke naneke hugantegahie?"},{"book":"JONI","chapter":"8","verse":"11","text":"Higeno ana a'mo'a anage hu'ne, Ramoka mago'mo nanekea hunonante, anante Jisasi'a huno Nagranena nanekea hunogantoe. Kagra nevunka, menintetira agafa hunka mago'ene kumira osuo."},{"book":"JONI","chapter":"8","verse":"12","text":"Anante Jisasi'a mago'ene anage huno zamasmi'ne, Nagra'ni'a ama mopamofo Masa mani'noe, aza'o namge'ma esimo'a hanimpina vano osugahie. Hianagi asimu eri Masa erigahie."},{"book":"JONI","chapter":"8","verse":"13","text":"Nehigeno Farisi vahe'mo'za anage hu'za asmi'naze, Kagrama kema nehanana, Kagra kagenke huama nehane, Kagrama huama nehanana tamagea nosane."},{"book":"JONI","chapter":"8","verse":"14","text":"Hazageno Jisasi'a anankemofo nona'a amanage huno zamasmi'ne, E'ima Nagrama ke huama Nagragu'ma nehuana, Nagri nanekemo'a tamage, na'ankure Nagra igati e'na, ete'na iga vugahuo, Nagra antahi'noe, hianagi Nagra igati e'na, iga Nagra vugahuo tamagra ontahi'naze."},{"book":"JONI","chapter":"8","verse":"15","text":"Amega zamuzmate tamagra vahera refko nehaze, Nagra mago vahera menina refko nosue."},{"book":"JONI","chapter":"8","verse":"16","text":"Hianagi Nagrama mago'mofo refko huntegahue hanuana, Nagrama troma hanua antahi'zamo'a fatgo hugahie, na'ankure Nagrakera refko nosue, hianagi Nagrane hunantege'na e'noa Nenfa ene refko nehu'e."},{"book":"JONI","chapter":"8","verse":"17","text":"Tamagri kasegefina anage huno krente'ne, tare vahe tremoke ke'ne'na'a zankuma (witnes) hana'ana tamage. (Diu-Kas 17:6, 19:15)"},{"book":"JONI","chapter":"8","verse":"18","text":"Nagra tamage ke huama Nagrani'agu nehugeno, hunantegena e'noa Nenfa'a Nagriku tamage huno huama nehie."},{"book":"JONI","chapter":"8","verse":"19","text":"Zamagra amanage hu'za asmi'naze, Negafa'a iga mani'ne? Jisasi'a kenona'a zamasmi'ne, Nagrira nageta antahita osu'nazankita Nenfana antahita keta osu'naze. Hagi tamagrama Nagri'ma nage'anke resuta, anahu kna hutma Nenfana kegahaze."},{"book":"JONI","chapter":"8","verse":"20","text":"Ama nanekema hu'neana ra mono nompi zagoma nentazare mani'neno, Jisasi'a rempi hunezmige'za mago'mo'a aze'ori'ne, na'ankure Agri kna'a ome'ne."},{"book":"JONI","chapter":"8","verse":"21","text":"Anante ete mago'ene anage huno zamasami'ne, Nagra tamatre'na vanugeta Nagrikura hakregahaze, tamagra kumitmifi frigahaze, Nagrama vanurega tamagra ovugosaze."},{"book":"JONI","chapter":"8","verse":"22","text":"Hige'za Jiu kva vahe'mo'za anage hu'naze, Agra huno Nagrama vanurega, tamagra ovugahaze huno'ma nehiana agrazante ahe fri'naku nehifi?"},{"book":"JONI","chapter":"8","verse":"23","text":"Jisasi'a anage huno zamasmi'ne, Tamagra amafinti vahe mani'naze, Nagra anagamutire, tamagra ama mopafi vahe mani'naze, Nagra ama mopafi vahera omani'noe."},{"book":"JONI","chapter":"8","verse":"24","text":"E'ina hu'negu, kumitamifi tamagra frigahaze hu'na Nagra neramasmue, na'ankure tamagrama ama kema nehia Nera ama'ne, hutma tamentintima osnazana, tamagra kumi tamifi frigahaze.  (Eks-Ati 3:14, Jon 8:28, 8:58, 13:19, 18:5-8)"},{"book":"JONI","chapter":"8","verse":"25","text":"Hige'za zamagra anage hu'za Jisasina asmi'naze, Kagra izage? Jisasi'a anage huno zamasmi'ne, Na'ane hu'na ese agafarera Nagra tmasami'noe?"},{"book":"JONI","chapter":"8","verse":"26","text":"Nagra rama'a zanku keaga nehu'na tamagrira refko huramante'naku nehue. Hianagi hunantege'na e'nomo'a tamage Nere, Agripinti antahi'noa ke, Nagra ama mopafi vahera nezmasmue."},{"book":"JONI","chapter":"8","verse":"27","text":"Nefanku Agra nehige'za zamagra antahi ama osu'naze."},{"book":"JONI","chapter":"8","verse":"28","text":"Anante Jisasi'a anage hu'ne, Tamagrama Vahe'mofo Mofavrema azeri sgama hanutma, tamagra antahi ankeretma Agra ama ana Nere hugahaze, Nagra'ni'a nagesafintira nosuanki, Nenfa'ma rempi hunami'nea ke'age nehue."},{"book":"JONI","chapter":"8","verse":"29","text":"Anumzamo hunantege'na e'nomo, Nagrane nemanie, Agra natrege'na Nagrakera nomanue. Na'ankure Nagrama, Agri avesizama huvava huazankura, Agra muse nehie."},{"book":"JONI","chapter":"8","verse":"30","text":"Anagema nehige'za rama'a vahe'mo'za Agrite zamentinti hu'naze."},{"book":"JONI","chapter":"8","verse":"31","text":"Jisasi'a Jiu vahe zamentinti hu'namokizmia amanage huno zamasmi'ne, Nanekeni'a miko knama erizafa huvava hanuta, tamagra Nagri namage ante disaipol naga manigahaze."},{"book":"JONI","chapter":"8","verse":"32","text":"Ana nehutma tamagra tamage naneke antahisnageno, ana tamage nanekemo katufe tmantegahie."},{"book":"JONI","chapter":"8","verse":"33","text":"Zamagra kenona'a anage hu'naze, Tagra Abrahamu agehete, magore huta mago netera kazokzo eri'zana e'ori'none, Kagra nahigenka katufe tmantesageta amne vugahaze hunka nehane?"},{"book":"JONI","chapter":"8","verse":"34","text":"Jisasi'a anage huno zamasmi'ne, Tamagerafa hu'na tamagrira nermasmue, maka kumi'ma nehaza vahe'mo'za kumi'mofo kazokzo vahe mani'naze."},{"book":"JONI","chapter":"8","verse":"35","text":"Kazokzo vahe'mo'a nompina manivava nosie, hanki mofavremoke nompina manivava nehie."},{"book":"JONI","chapter":"8","verse":"36","text":"E'inahigu Nemofo'ma katufe tmantena knare hutma mani so'e hugahaze."},{"book":"JONI","chapter":"8","verse":"37","text":"Nagra antahi'noe, tamagra Abrahamu ageheta mani'nazanagi' Nagri nahe frinaku kanku nehakaze, na'ankure Nagri nanekemo'a tamagri tamagu'afina omne'ne."},{"book":"JONI","chapter":"8","verse":"38","text":"Nagrama kema nehuana, Nenfa'ene mani'nena ke'noa zanku neramasmue, tamagrama nehazana neramafampinti'ma antahinazaza nehaze."},{"book":"JONI","chapter":"8","verse":"39","text":"Zamagra kenona'a Jisasina anage hu'za asmi'naze, Abrahamu'a tagri nerfa'e, Jisasi'a anage huno zamasmi'ne, A'o, tamagrama Abrahamu mofavrema mani'nenutma Abrahamu hu'nesia avu'ava hugahaze."},{"book":"JONI","chapter":"8","verse":"40","text":"Nagra tamage naneke Anumza'mofompinti antahi'noa ke neramasmue, hianagi Nagrira nahe'za nehaze. Abrahamu'a e'inahura osu'neaza tamagra hunaku nehaze."},{"book":"JONI","chapter":"8","verse":"41","text":"Tamagra neramafa avesiza nehaze. Zamagra kenona'a anage hu'naze, Tagra savri avu'avatetira fore osu'none, tagrira magoke Nerfa, Anumzana Agrake mani'ne."},{"book":"JONI","chapter":"8","verse":"42","text":"Jisasi'a anage huno zamagrira zamasmi'ne, Anumzamo'ma tamagri nerfa'ma mani'neasiana, tamagra Nagrira navesi nantasine, na'ankure Nagra efore hu'noana, Anumzamo hunantege'na e'noe. Nagrani'a navesitera ome'noe, hagi Anumzamo hunantege'na e'noe."},{"book":"JONI","chapter":"8","verse":"43","text":"Nahigeta kema hua nanekea antahi amara nosaze? Na'ankure Nagrama hua nanekea antahi ama nosazagu, ana nehaze."},{"book":"JONI","chapter":"8","verse":"44","text":"Tamagra Sata mofavre naga mani'naze, ana hunetma nermafa'ma avenesia avu'avaza nehaze. Ese agafare vahe ahe fri'nea ne' mani'neno, tamage nanekemofona amage nonte. Na'ankure tamage kea agripina omne'ne. Kema hifina, havigege nehie, agra avu'ava zanku kea nehie. Na'ankure havige ne' mani'neno, havigemofo nefa'e."},{"book":"JONI","chapter":"8","verse":"45","text":"Hianagi na'ankure Nagra tamage nehugetma, tamagra nanekeni'arera tamentintia nosaze."},{"book":"JONI","chapter":"8","verse":"46","text":"Amama, mani'nafitira izaga Nagrikura kumi hu'ne hunka nanekea hunantegahane? Nagrama tamage nehusugetma, nahnigetma tamentintia osugahaze?"},{"book":"JONI","chapter":"8","verse":"47","text":"Aza'o Anumzamofo naga mani'nenimo'a, Anumzamofo naneke nentahie, ama'na agafare tamagra nontahize. Na'ankure tamagra Anumzamofo nagara omani'naze."},{"book":"JONI","chapter":"8","verse":"48","text":"Jiu vahe'mo'za anage hu'za kenona'a asmi'naze, Hufatgo huta negasmune, Kagra Sameria vahe mani'nankeno hankromo kagu'afi fre'nefi?"},{"book":"JONI","chapter":"8","verse":"49","text":"Jisasi'a anage huno kenona hu'ne, Nagrira nagu'afina hankrora omani'ne, hianagi Nagra Nenfa ra agi nemugetma, tamagra Nagrira nazeri fenka nenatra'ze."},{"book":"JONI","chapter":"8","verse":"50","text":"Nagra ra nagi erinakura nosuanki, Anumzamo Nagri nagi'a eri ra nehuno, naneketi refko hurantegahie."},{"book":"JONI","chapter":"8","verse":"51","text":"Tamagerfa hu'na neramasmue, Keni'a antahino amagema nentemo'a agra ofrigahie."},{"book":"JONI","chapter":"8","verse":"52","text":"Jiu vahe'mo'za Jisasinku anage hu'za asami'naze, Menina tagra antahi'none, havi hankromo kagu'afi mani'ne. Abrahamu'a fri'negeno, kasnampa vahe'mo'zanena ana zanke hu'za fri'nazagenka, kagra anage nehane, iza'o nanekeni'a avaririsimo'a, agra ofrigahie hunka nehane."},{"book":"JONI","chapter":"8","verse":"53","text":"Abrahamu nerfa'a ko fri'neanki, Kagra agtere'nano? Kasnampa vahera ko fri'nazanki! Kagra kagesa antahi'nana aza'ne hunka nehane?"},{"book":"JONI","chapter":"8","verse":"54","text":"Jisasi'a anage huno zamasmine, Nagra nagi erira hanuana, ana Nagimo'a amane'za segahie. Hianagi Nenfa'a Nagri nagi erira nehigeta, Agrikura tamagra hutma, Agra, tagri Anumzane nehaze."},{"book":"JONI","chapter":"8","verse":"55","text":"Tamagra Agrira antahinomize, hianagi Nagra antahi'na ke'na Agrira hu'noe, hankina Nagrama hu'na, Agrira antahi'na kena osu'noe hanuana, havige hu'na tamagrikna hugahue, hianagi Nagra Anumzamofona antahina kena hu'nena, ke'a erizafa nehue."},{"book":"JONI","chapter":"8","verse":"56","text":"Neramafa Abrahamu'a Nagri kna kenaku muse nehuno, keteno tusi'a muse hu'ne."},{"book":"JONI","chapter":"8","verse":"57","text":"Jiu vahe'mo'za Jisasinku anage hu'naze, Kagra 50'a kafuzage osu'nane, Kagra Abrahamuna ke'nano?"},{"book":"JONI","chapter":"8","verse":"58","text":"Jisasi'a anage huno zamasmi'ne, Tamagerafa hu'na neramasmue, korapa Abrahamuna kase onte'negena Nagra mani'noane."},{"book":"JONI","chapter":"8","verse":"59","text":"E'inagema hiazanku have eri'za mate vuza ahe'za hu'naze. Hianagi Jisasi'a ra mono nompinti (tempol) oku'a atiramino fegi'a vu'ne."}]}