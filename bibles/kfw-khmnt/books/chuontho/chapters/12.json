{"data":[{"book":"Chuontho","chapter":"12","verse":"1","text":"Khawa phakhan Reng Herod in koisuok mi lekkhat minpoong-minraalna aleiphutjei."},{"book":"Chuontho","chapter":"12","verse":"2","text":"Halli ama'n John upa James kha chemma atukthat jei."},{"book":"Chuontho","chapter":"12","verse":"3","text":"Ama'n khawa itho khan Jihudi ngai malung ataijei ti amu phakhan, Peter um ama'n aminsurjei. Khawa kha chol inchelmak waipool bakna kahoi phakhan aleisuok."},{"book":"Chuontho","chapter":"12","verse":"4","text":"Halli ama'n Peter kha asurpha, mikhumna khan ada-ah, raalmi mili mili in rupmili suok-ah amakha ngaaknasik aleipeii. Ajarchu Herod in Jihudi ngai rakaanna kahoi suoli amakha mi ngai maikuungnga keisuo sik-ah aleingaidon. Suok 12:1-27"},{"book":"Chuontho","chapter":"12","verse":"5","text":"Khawa jarra Peter mikhumna khan inleida, takkha amasik bit-ah koisuok mi ngai'n Pathian diang malung kaluut ah inleinipi."},{"book":"Chuontho","chapter":"12","verse":"6","text":"Herod in Peter kha mipui maikuungnga akeisuosik ni zaan takkhan, raalmi inni ngai kongkarra Peter kha thirrui inniya inkhit-ah aleizaal, halli raalpa ngaikhan mikhumna kotkhan inleingaak."},{"book":"Chuontho","chapter":"12","verse":"7","text":"Enro, Pumi tirton inkhat in akoolla angir jei, halli war inkhat in mikhumna innsuung kha awarjei, marwaan tirton khan Peter darkhoi kha kanik ah akeithei li ati, “Innot-ah intheiro!” khawapha takkhan akut-ah inkhit thirrui kha atajei."},{"book":"Chuontho","chapter":"12","verse":"8","text":"Marwaan tirton khan amadiang ati, “Nakoongkhit kha inkhittro, halli nakekok chuongro.” Peter in khawatak kha athojei, halli ama'n ati, “Napuon sil-inlang kei naheijuiro.”"},{"book":"Chuontho","chapter":"12","verse":"9","text":"Halli ama'n aheisuok ah anuk aleijui jei, khat-um marwaan tirton ithokha inthiangtak eii ti jetleiya ama'n mangtalar inkhat kimu eii tia aleingaidon."},{"book":"Chuontho","chapter":"12","verse":"10","text":"Inmani'n ma-insa khat-um inni changna kot kangaak ngaikha inheikheella, khuopui inheiluutna thirkot kha inheitung, halli innkhar kha atheinuo ah alei-inlongjei, halli inmani inheisuok ah, lampui khan inheiwa, halli jetlei-theileiya marwaan tirton in Peter kha ada-ah asijei."},{"book":"Chuontho","chapter":"12","verse":"11","text":"Peter in apumtak ah akasuok kha ajet-ah ati, “Tuunchu kei'n inthiangnga kajetjei, tichu, Pumi'n ama tirton anajuotirpiya, keihi Herod kut-ah inphut khat-um Jihudi ngai ileingaidonna inphut anasanring jei.”"},{"book":"Chuontho","chapter":"12","verse":"12","text":"Ama'n hiwahi angaidon pha, araming Mark inti John nu Mary inna aheiwa; khawakhan mi katam khatchu in-inchunna Pathian inleini."},{"book":"Chuontho","chapter":"12","verse":"13","text":"Hanna Peter in tuoltiang innkhar khan arakhoongpha, Rhoda inti suok nungaak inkhat in kamalong aheiwa."},{"book":"Chuontho","chapter":"12","verse":"14","text":"Ama'n Peter rasa eii ti ajetpha, arok-hiaiya innkharchu malongleiya, ama'n ataanna, Peter innkhar kuungnga angirra omjei tia ajuorilpi."},{"book":"Chuontho","chapter":"12","verse":"15","text":"Khawakhan inmani'n amadiang inti, “Nang na-inweetjei!” Takkha ama'n kheella hiwahi kadiktak eii tia aleiril. Khawakhan inmani'n inti, “Hiwahi ama tirton eii.”"},{"book":"Chuontho","chapter":"12","verse":"16","text":"Takkha Peter in innkhar kha rakhoongnga aleiom, halli inmani'n innkhar kha inmalongpha, Peter kha inmuwa inleingakjei."},{"book":"Chuontho","chapter":"12","verse":"17","text":"Takkha ama'n inmani kha omchian nasik akut zaap ah, Pumi in ama kha angtho-thoa mikhumna ah inphut iheikeisuome itikha inmani diang aleirilpijei. Halli ama'n ati, “Hiwahi James khat-um a-u-anai ngaidiang juorilpiru,” Khawa suoli ama'n asuok ah munkhattiang asijei."},{"book":"Chuontho","chapter":"12","verse":"18","text":"Khuo hongwarpha Peter diang angme kasuokjei tia raalmingai karra inhaangna asuokjei."},{"book":"Chuontho","chapter":"12","verse":"19","text":"Halli Herod in ama entoknasik chong aleipeii, takkha inmumak pha, akangaak ngaikha ama'n chong rakella, inmani kha thatnasik-ah chong aleipejei."},{"book":"Chuontho","chapter":"12","verse":"20","text":"Herod in Tyre khat-um Sidon mi ngaidiang aleiraang thei, khawa jarra inmani'n ininchunna ama inmupui inleisi, ma-insakhet ah reng innsuung ka-ensuipa Blastus kha inmani kasansik ah amalung-inminthuulla, Herod diang inmani'n kadai kahoiya omnasik kani inleisi, ajarchu inmani rengpa ramma inphut bakle-in inleimuwa eii."},{"book":"Chuontho","chapter":"12","verse":"21","text":"Herod in ikadang nikhuo inkhat khan areng puondiar athoa, chongtanna munkhan in-ongnga, inmani diang chong aleiril."},{"book":"Chuontho","chapter":"12","verse":"22","text":"Halli mi ngaikhan inhongkheek ah, “pathian rasa eii, mi rasa emak!” inti."},{"book":"Chuontho","chapter":"12","verse":"23","text":"Herod in Pathian kha kayamak jarra khawa phatak khan Pumi tirton in amakha awuok purra, ralung ngai'n ama kha in-eiya halli athijei."},{"book":"Chuontho","chapter":"12","verse":"24","text":"Takkha Pathian chongchu insoonna khat-um loktirra asi."},{"book":"Chuontho","chapter":"12","verse":"25","text":"Barnabas khat-um Saul in inchuon inminhek ah, Mark inti John kha inmanile inruoiya Jerusalemma inphut inheikirjei."}]}