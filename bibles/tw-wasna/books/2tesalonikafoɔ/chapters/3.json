{"data":[{"book":"2 Tesalonikafoɔ","chapter":"3","verse":"1","text":"Anuanom, asɛm a ɛtwa toɔ ne sɛ, mommɔ mpaeɛ mma yɛn sɛdeɛ ɛbɛyɛ a Awurade asɛm bɛkɔ so atrɛ ntɛm sɛdeɛ ɛyɛɛ wɔ mo mu no."},{"book":"2 Tesalonikafoɔ","chapter":"3","verse":"2","text":"Afei, mommɔ mpaeɛ mma yɛn sɛdeɛ ɛbɛyɛ a Onyankopɔn bɛyi yɛn afiri abɔnefoɔ ne nsɛmmɔnedifoɔ nsam. Ɛfiri sɛ, ɛnyɛ nnipa nyinaa na wɔgye asɛm no di."},{"book":"2 Tesalonikafoɔ","chapter":"3","verse":"3","text":"Nanso, Awurade yɛ ɔnokwafoɔ. Ɔbɛhyɛ mo den na wagye mo afiri ɔbɔnefoɔ no nsam."},{"book":"2 Tesalonikafoɔ","chapter":"3","verse":"4","text":"Awurade ama yɛn mo mu anidasoɔ. Yɛwɔ anidasoɔ sɛ moreyɛ na mobɛkɔ so ayɛ biribiara a yɛbɛkyerɛ mo sɛ monyɛ no."},{"book":"2 Tesalonikafoɔ","chapter":"3","verse":"5","text":"Awurade nka mo ho na monnya ɔdɔ akoma sɛ Onyankopɔn ne abodwokyɛreɛ sɛ Kristo."},{"book":"2 Tesalonikafoɔ","chapter":"3","verse":"6","text":"Anuanom, yɛhyɛ mo wɔ Awurade Yesu Kristo din mu sɛ, montwe mo ho mfiri anuanom a wɔdi aniha na wɔnni mmara a yɛahyɛ ama wɔn no so no ho."},{"book":"2 Tesalonikafoɔ","chapter":"3","verse":"7","text":"Mo ankasa monim pefee sɛ ɛsɛ sɛ moyɛ deɛ yɛyɛeɛ no bi pɛpɛɛpɛ. Ɛberɛ a na yɛwɔ mo nkyɛn no, yɛanyɛ aniha."},{"book":"2 Tesalonikafoɔ","chapter":"3","verse":"8","text":"Obi ammoa yɛn a yɛantua onii no ka. Yɛyɛɛ adwuma dendeenden. Awia ne anadwo nyinaa yɛyɛɛ adwuma sɛdeɛ yɛremfa sikasɛm biara nha mo adwene."},{"book":"2 Tesalonikafoɔ","chapter":"3","verse":"9","text":"Yei nkyerɛ sɛ na yɛnni ho ɛkwan sɛ yɛbisa mo biribi de boa yɛn asetena. Yɛyɛɛ saa de yɛɛ nhwɛsoɔ maa mo."},{"book":"2 Tesalonikafoɔ","chapter":"3","verse":"10","text":"Yɛwɔ mo nkyɛn no, yɛka kyerɛɛ mo sɛ, “Obiara a ɔmpɛ sɛ ɔyɛ adwuma no, ɛnsɛ sɛ wɔma ɔdidi.”"},{"book":"2 Tesalonikafoɔ","chapter":"3","verse":"11","text":"Yɛka saa asɛm yi, ɛfiri sɛ, yɛte sɛ mo mu bi yɛ anihafoɔ a wɔnyɛ hwee sɛ wɔnenam nkurɔfoɔ nnwuma ase."},{"book":"2 Tesalonikafoɔ","chapter":"3","verse":"12","text":"Yɛde Awurade Yesu Kristo din hyɛ wɔn, bɔ wɔn kɔkɔ sɛ, wɔmmɔ bra pa na wɔnyɛ adwuma mfa mmɔ wɔn ho akɔnhoma."},{"book":"2 Tesalonikafoɔ","chapter":"3","verse":"13","text":"Anuanom monnnyae papayɛ da."},{"book":"2 Tesalonikafoɔ","chapter":"3","verse":"14","text":"Obi wɔ hɔ a ɔrentie nwoma a matwerɛ abrɛ mo yi mu nsɛm. Sɛ mohunu obi saa a, monhwɛ no yie na montwe mo ho mfiri ne ho na nʼanim ngu ase."},{"book":"2 Tesalonikafoɔ","chapter":"3","verse":"15","text":"Nanso, mommfa saa onipa no sɛ ɔyɛ ɔtamfoɔ na mmom, mommɔ no kɔkɔ sɛ mo nua."},{"book":"2 Tesalonikafoɔ","chapter":"3","verse":"16","text":"Na ɔno asomdwoeɛ Awurade no ara mma mo asomdwoeɛ daa adeɛ nyinaa mu. Awurade ne mo nyinaa ntena."},{"book":"2 Tesalonikafoɔ","chapter":"3","verse":"17","text":"Me ara me Paulo, me nsa ano atwerɛ a menam so rekyea mo ni. Saa ɛkwan yi ara so na mefa twerɛ nwoma."},{"book":"2 Tesalonikafoɔ","chapter":"3","verse":"18","text":"Yɛn Awurade Yesu Kristo adom nka mo nyinaa."}]}