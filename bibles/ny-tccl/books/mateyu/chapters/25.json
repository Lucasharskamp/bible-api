{"data":[{"book":"Mateyu","chapter":"25","verse":"1","text":"“Nthawi imeneyo ufumu wakumwamba udzafanizidwa ndi anamwali khumi amene anatenga nyale zawo napita kukakumana ndi mkwati."},{"book":"Mateyu","chapter":"25","verse":"2","text":"Asanu anali opusa ndipo asanu ena anali ochenjera."},{"book":"Mateyu","chapter":"25","verse":"3","text":"Opusawo anatenga nyale zawo koma sanatenge mafuta;"},{"book":"Mateyu","chapter":"25","verse":"4","text":"koma ochenjerawo anatenga mafuta awo mʼmabotolo pamodzi ndi nyale zawo."},{"book":"Mateyu","chapter":"25","verse":"5","text":"Mkwati anachedwa ndipo onse anayamba kusinza nagona."},{"book":"Mateyu","chapter":"25","verse":"6","text":"“Pakati pa usiku kunamveka kufuwula kuti, ‘Onani Mkwati! Tulukani kuti mukakumane naye!’"},{"book":"Mateyu","chapter":"25","verse":"7","text":"“Pamenepo anamwali onse anadzuka nayatsa nyale zawo."},{"book":"Mateyu","chapter":"25","verse":"8","text":"Opusawo anati kwa ochenjerawo, ‘Tipatseniko mafuta anu; nyale zathu zikuzima.’"},{"book":"Mateyu","chapter":"25","verse":"9","text":"“Ochenjerawo anayankha, nati, ‘Ayi sangakwanire inu ndi ife. Pitani kwa ogulitsa mafuta ndi kukadzigulira nokha.’"},{"book":"Mateyu","chapter":"25","verse":"10","text":"“Koma pamene ankapita kukagula mafutawo, mkwati anafika. Anamwali amene anali okonzeka aja analowa naye pamodzi mʼnyumba ya phwando la ukwati. Ndipo khomo linatsekedwa."},{"book":"Mateyu","chapter":"25","verse":"11","text":"“Pambuyo pake enawo anabwera nati, ‘Ambuye! Ambuye! Titsekulireni!’"},{"book":"Mateyu","chapter":"25","verse":"12","text":"“Koma iye anayankha kuti, ‘Zoonadi, ine ndikuwuzani kuti sindikukudziwani.’"},{"book":"Mateyu","chapter":"25","verse":"13","text":"“Choncho khalani odikira, popeza simudziwa tsiku kapena nthawi.”"},{"book":"Mateyu","chapter":"25","verse":"14","text":"“Komanso udzafanizidwa ndi munthu amene ankapita pa ulendo, ndipo anayitana antchito ake nawasiyira chuma chake."},{"book":"Mateyu","chapter":"25","verse":"15","text":"Wina anamupatsa ndalama 5,000, kwa wina 2,000 ndi kwa wina 1,000. Aliyense monga mwa nzeru zake. Pamenepo anapita pa ulendo wake."},{"book":"Mateyu","chapter":"25","verse":"16","text":"Munthu amene analandira ndalama 5,000 uja, anapita nthawi yomweyo nachita nazo malonda napindula 5,000 zina."},{"book":"Mateyu","chapter":"25","verse":"17","text":"Chimodzimodzinso amene analandira 2,000 uja anapindula 2,000 zina."},{"book":"Mateyu","chapter":"25","verse":"18","text":"Koma munthu amene analandira 1,000 uja, anapita nakumba dzenje nabisapo ndalama ya mbuye wake."},{"book":"Mateyu","chapter":"25","verse":"19","text":"“Patapita nthawi yayitali, mbuye wa antchitowo anabwera nawayitana kuti afotokoze chimene anachita ndi ndalama zija."},{"book":"Mateyu","chapter":"25","verse":"20","text":"Munthu amene analandira ndalama 5,000 uja anabweretsa 5,000 zina nati, ‘Ambuye munandisungitsa 5,000, taonani ndapindula 5,000 zinanso.’"},{"book":"Mateyu","chapter":"25","verse":"21","text":"“Ambuye ake anayankha nati, ‘Wachita bwino, wantchito wabwino ndi wokhulupirika iwe! Wakhala wokhulupirika pa zinthu zochepa; ndidzakuyika iwe kukhala woyangʼanira zinthu zambiri. Bwera, udzakondwere pamodzi ndi mbuye wako!’"},{"book":"Mateyu","chapter":"25","verse":"22","text":"“Munthu amene anali ndi ndalama 2,000 uja anabweranso nati, ‘Ambuye munandisungitsa 2,000, onani, ndapindula 2,000 zinanso.’"},{"book":"Mateyu","chapter":"25","verse":"23","text":"“Mbuye wake anayankha nati, ‘Wachita bwino, wantchito wabwino ndi wokhulupirika! Wakhala wokhulupirika pa zinthu zochepa; ndidzakuyika kukhala woyangʼanira zinthu zambiri. Bwera, udzakondwere pamodzi ndi mbuye wako!’"},{"book":"Mateyu","chapter":"25","verse":"24","text":"“Kenaka munthu amene analandira ndalama 1,000 uja anabwera nati, ‘Ambuye ndinadziwa kuti ndinu munthu wowuma mtima, amene mumakolola pamene simunadzale ndi kututa kumene simunafese."},{"book":"Mateyu","chapter":"25","verse":"25","text":"Choncho ndinachita mantha ndipo ndinapita ndi kukabisa ndalama yanuyo pa dzenje. Onani, si iyi ndalama yanu ija.’"},{"book":"Mateyu","chapter":"25","verse":"26","text":"“Mbuye wake anayankha nati, ‘Iwe wantchito woyipa ndi waulesi! Iwe umadziwa kuti ndimakolola pamene sindinadzale, ndi kututa kumene sindinafese."},{"book":"Mateyu","chapter":"25","verse":"27","text":"Bwanji sunayike ndalama yanga kwa osunga ndalama kuti ine pobwera ndidzalandire ndalama yangayo pamodzi ndi chiwongoladzanja?"},{"book":"Mateyu","chapter":"25","verse":"28","text":"“ ‘Mulandeni ndalamayo, ndipo patsani iye amene ali ndi ndalama 10,000."},{"book":"Mateyu","chapter":"25","verse":"29","text":"Pakuti aliyense amene ali nazo adzapatsidwa zambiri, ndipo adzakhala nazo zochuluka. Aliyense amene alibe adzalandidwa ngakhale chimene ali nacho."},{"book":"Mateyu","chapter":"25","verse":"30","text":"Ndipo muponyeni wantchito wopanda phinduyu kunja, ku mdima kumene kudzakhala kulira ndi kukukuta mano.’ ”"},{"book":"Mateyu","chapter":"25","verse":"31","text":"“Pamene Mwana wa Munthu adzabwera mu ulemerero wake, pamodzi ndi angelo ake onse, adzakhala pa mpando waufumu mu ulemerero wakumwamba."},{"book":"Mateyu","chapter":"25","verse":"32","text":"Mitundu yonse ya anthu idzasonkhanitsidwa pamaso pake, ndipo adzawalekanitsa iwo wina ndi mnzake monga mʼbusa amalekanitsa nkhosa ndi mbuzi."},{"book":"Mateyu","chapter":"25","verse":"33","text":"Adzayika nkhosa ku dzanja lake lamanja ndi mbuzi ku lamanzere."},{"book":"Mateyu","chapter":"25","verse":"34","text":"“Pamenepo mfumu idzati kwa a ku dzanja lamanja, ‘Bwerani inu odalitsika ndi Atate anga; landirani ufumu umene unakonzedwa chifukwa cha inu kuyambira pachiyambi cha dziko."},{"book":"Mateyu","chapter":"25","verse":"35","text":"Pakuti ndinali ndi njala ndipo munandipatsa chakudya, ndinali ndi ludzu ndipo munandipatsa madzi akumwa, ndinali mlendo ndipo munandilandira,"},{"book":"Mateyu","chapter":"25","verse":"36","text":"ndinali wausiwa ndipo munandiveka, ndinali wodwala ndipo munandisamalira, ndinali ku ndende ndipo inu munandiyendera.’"},{"book":"Mateyu","chapter":"25","verse":"37","text":"“Ndipo olungamawo adzamuyankha kuti, ‘Ambuye ndi liti tinakuonani muli ndi njala ndipo tinakudyetsani, kapena ludzu ndipo tinakupatsani madzi akumwa?"},{"book":"Mateyu","chapter":"25","verse":"38","text":"Ndi liti tinakuonani muli mlendo ndipo tinakulandirani, kapena wa usiwa ndipo tinakuvekani?"},{"book":"Mateyu","chapter":"25","verse":"39","text":"Ndi liti tinakuonani mutadwala kapena ku ndende ndipo tinakuyenderani?’"},{"book":"Mateyu","chapter":"25","verse":"40","text":"“Mfumu idzayankha kuti, ‘Zoonadi, ndikuwuzani kuti chilichonse chimene munachitira mmodzi wa abale anga onyozekawa munandichitira Ine.’"},{"book":"Mateyu","chapter":"25","verse":"41","text":"“Pamenepo adzanena kwa akumanzere kwake kuti, ‘Chokani kwa Ine, inu otembereredwa, pitani ku moto wosatha wokonzedwera mdierekezi ndi angelo ake."},{"book":"Mateyu","chapter":"25","verse":"42","text":"Pakuti ndinali ndi njala ndipo simunandipatse chakudya, ndinali ndi ludzu ndipo simunandipatse madzi akumwa,"},{"book":"Mateyu","chapter":"25","verse":"43","text":"ndinali mlendo koma inu simunandilandire, ndinali wa usiwa koma simunandiveke, ndinali wodwala komanso ku ndende simunandisamalire.’"},{"book":"Mateyu","chapter":"25","verse":"44","text":"“Iwo adzayankha kuti, ‘Ambuye ndi liti tinakuonani muli ndi njala kapena ludzu kapena mlendo kapena wausiwa kapena wodwala kapena mʼndende, ndipo kuti sitinakuthandizeni?’"},{"book":"Mateyu","chapter":"25","verse":"45","text":"“Iye adzayankha kuti, ‘Zoonadi, ndikuwuzani kuti chilichonse chimene simunachitire mmodzi wa abale anga onyozekawa simunandichitire Ine.’"},{"book":"Mateyu","chapter":"25","verse":"46","text":"“Amenewa adzapita ku chilango chosatha pamene olungama ku moyo wosatha.”"}]}