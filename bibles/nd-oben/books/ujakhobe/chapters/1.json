{"data":[{"book":"UJakhobe","chapter":"1","verse":"1","text":"UJakhobe inceku kaNkulunkulu leyeNkosi uJesu Khristu,"},{"book":"UJakhobe","chapter":"1","verse":"2","text":"Bazalwane bami, lapho lisehlelwa yizilingo ezitshiyeneyo, kubaleni njengentokozo epheleleyo"},{"book":"UJakhobe","chapter":"1","verse":"3","text":"ngoba liyakwazi ukuthi ukuhlolwa kokholo lwenu kukhulisa ukubekezela."},{"book":"UJakhobe","chapter":"1","verse":"4","text":"Ukubekezela kufanele kuwuqede umsebenzi wakho ukuze lina likhule njalo liphelele, lingasileli ngalutho."},{"book":"UJakhobe","chapter":"1","verse":"5","text":"Nxa omunye wenu eswela ukuhlakanipha kumele acele kuNkulunkulu onika bonke ngesihle engadinganga sici, ngempela uzakuphiwa."},{"book":"UJakhobe","chapter":"1","verse":"6","text":"Kodwa lapho ecela kumele akholwe angathandabuzi ngoba othandabuzayo unjengegagasi lolwandle eliphetshulwa ngumoya uliphose."},{"book":"UJakhobe","chapter":"1","verse":"7","text":"Umuntu lowo akumelanga acabange ukuthi kulolutho azaluthola eNkosini;"},{"book":"UJakhobe","chapter":"1","verse":"8","text":"ungumuntu ongqondombili, kazinzanga kukho konke akwenzayo."},{"book":"UJakhobe","chapter":"1","verse":"9","text":"Umzalwane olesimo esiphansi kumele aziqhenye ngesikhundla sakhe esiphezulu."},{"book":"UJakhobe","chapter":"1","verse":"10","text":"Kodwa lowo onothileyo kumele aziqhenye ngesikhundla sakhe esiphansi, ngoba uzadlula njengeluba leganga."},{"book":"UJakhobe","chapter":"1","verse":"11","text":"Ngoba ilanga liphuma litshisa okuhangulayo libunise ihlumela, umqhakazo walo uwohloke lobuhle balo buphele. Ngokufanayo umuntu onothileyo uzanyamalala elokhu esawenza umsebenzi wakhe."},{"book":"UJakhobe","chapter":"1","verse":"12","text":"Ubusisiwe umuntu oqiniselayo ekulingweni, ngoba lapho esephumelele ekuhlolweni, uzaphiwa umqhele wokuphila, ukuphila uNkulunkulu akuthembisa labo abamthandayo."},{"book":"UJakhobe","chapter":"1","verse":"13","text":"Ekulingweni, kakho okumele athi, “UNkulunkulu uyangilinga.” Ngoba uNkulunkulu angeke alingwe yibubi, futhi kalingi muntu;"},{"book":"UJakhobe","chapter":"1","verse":"14","text":"kodwa lowo lalowo ulingwa yinkanuko yakhe embi, lapho edonselwa kude ehugwa."},{"book":"UJakhobe","chapter":"1","verse":"15","text":"Ngakho-ke, nxa inkanuko isidaliwe izala isono; njalo isono lapho sesikhulile okugcweleyo, sizala ukufa."},{"book":"UJakhobe","chapter":"1","verse":"16","text":"Lingakhohliswa bazalwane bami abathandekayo."},{"book":"UJakhobe","chapter":"1","verse":"17","text":"Zonke izipho ezinhle lezipheleleyo zivela phezulu, zehlele phansi zivela kuYise wezibane zasezulwini, ongaguqukiyo njalo ongelathunzi lokuphenduka."},{"book":"UJakhobe","chapter":"1","verse":"18","text":"Wakhetha ukusizala ngelizwi leqiniso ukuze sibe luhlobo lwezithelo zakuqala kukho konke akudalayo."},{"book":"UJakhobe","chapter":"1","verse":"19","text":"Bazalwane bami abathandekayo, qaphelani lokhu: Umuntu wonke kumele aphange alalele, aphuze ukukhuluma, njalo aphuze lokuthukuthela"},{"book":"UJakhobe","chapter":"1","verse":"20","text":"ngoba ukuthukuthela komuntu kakulethi ukuphila okulungileyo okufiswa nguNkulunkulu."},{"book":"UJakhobe","chapter":"1","verse":"21","text":"Ngakho-ke, lahlani amanyala wonke lobubi obande kangaka, lilamukele ngokuthobeka ilizwi elahlanyelwa kini, elingalisindisa."},{"book":"UJakhobe","chapter":"1","verse":"22","text":"Lingalaleli ilizwi nje kuphela, beselizikhohlisa ngalokho. Yenzani lokho elikutshoyo."},{"book":"UJakhobe","chapter":"1","verse":"23","text":"Loba ngubani olalela ilizwi kodwa angaze enza elikutshoyo unjengomuntu okhangela ubuso bakhe esibukweni"},{"book":"UJakhobe","chapter":"1","verse":"24","text":"kuthi esezibukile asuke ahle akhohlwe ukuthi unjani."},{"book":"UJakhobe","chapter":"1","verse":"25","text":"Kodwa umuntu owukhangela ngenjongo umthetho opheleleyo oletha ukukhululeka, njalo aqhubeke esenza lokhu engakhohlwa asekuzwile, kodwa ekwenza, uzabusiswa kulokho akwenzayo."},{"book":"UJakhobe","chapter":"1","verse":"26","text":"Nxa umuntu ecabanga ukuthi uyakholwa kodwa engabambi ulimi lwakhe okuqinileyo, uyazikhohlisa njalo lokholo lwakhe luyize."},{"book":"UJakhobe","chapter":"1","verse":"27","text":"Ukukholwa okwamukelwa nguNkulunkulu uBaba okuhlambulukileyo njalo kungelasici yilokhu: ukugcina izintandane labafelokazi ekuhluphekeni kwabo, kanye lokuzigcina thina ngokwethu ekungcolisweni ngumhlaba."}]}