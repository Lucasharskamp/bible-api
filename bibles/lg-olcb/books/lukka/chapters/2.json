{"data":[{"book":"Lukka","chapter":"2","verse":"1","text":"Awo olwatuuka mu biseera ebyo, Kayisaali Agusito n’ayisa etteeka abantu bonna beewandiisa."},{"book":"Lukka","chapter":"2","verse":"2","text":"Okubala kuno kwe kwasooka okubaawo ku mulembe gwa Kuleniyo nga ye gavana w’Obusuuli2:2 Obusuuli ye Siriya mu biro bya kaakano."},{"book":"Lukka","chapter":"2","verse":"3","text":"Bonna ne bagenda okwewandiisa, buli muntu mu kibuga ky’ewaabwe."},{"book":"Lukka","chapter":"2","verse":"4","text":"Awo Yusufu n’ava e Nazaaleesi eky’e Ggaliraaya, n’agenda mu kibuga kya Dawudi ekiyitibwa Besirekemu eky’e Buyudaaya, kubanga yali wa mu kika kya Dawudi,"},{"book":"Lukka","chapter":"2","verse":"5","text":"yeewandiise ne Maliyamu eyali olubuto, oyo gwe yali ayogereza."},{"book":"Lukka","chapter":"2","verse":"6","text":"Naye bwe baali bali eyo ekiseera kya Maliyamu eky’okuzaala ne kituuka."},{"book":"Lukka","chapter":"2","verse":"7","text":"N’azaala omwana we omubereberye omulenzi, n’amubikka mu bugoye, n’amuzazika mu lutiba ente mwe ziriira, kubanga tebaafuna kifo mu nnyumba y’abagenyi."},{"book":"Lukka","chapter":"2","verse":"8","text":"Mu kiro ekyo waaliwo abasumba abaali mu kitundu ekyo kye kimu ku ttale nga bakuuma endiga zaabwe."},{"book":"Lukka","chapter":"2","verse":"9","text":"Awo malayika wa Mukama n’abalabikira, ne waakaayakana n’ekitiibwa kya Mukama, ne batya nnyo."},{"book":"Lukka","chapter":"2","verse":"10","text":"Malayika n’abagumya nti, “Temutya, kubanga mbaleetedde amawulire amalungi ag’essanyu eringi, era nga ga bantu bonna."},{"book":"Lukka","chapter":"2","verse":"11","text":"Kubanga Omulokozi, ye Kristo Mukama waffe azaaliddwa leero mu kibuga kya Dawudi."},{"book":"Lukka","chapter":"2","verse":"12","text":"Ku kino kwe munaamutegeerera: Mujja kulaba omwana omuwere, ng’abikkiddwa mu ngoye, ng’azazikiddwa mu lutiba lw’ente.”"},{"book":"Lukka","chapter":"2","verse":"13","text":"Amangwago eggye lya bamalayika ab’omu ggulu ne beegatta ne malayika oyo ne batendereza Katonda nga bagamba nti,"},{"book":"Lukka","chapter":"2","verse":"14","text":"“Ekitiibwa kibe eri Katonda Ali Waggulu ennyo."},{"book":"Lukka","chapter":"2","verse":"15","text":"Awo bamalayika bwe baamala okuddayo mu ggulu, abasumba ne bateesa nti, “Tugende e Besirekemu tulabe kino ekibaddewo, Mukama ky’atutegeezezza.”"},{"book":"Lukka","chapter":"2","verse":"16","text":"Ne bayanguwa ne bagenda, ne balaba Maliyamu ne Yusufu, n’omwana omuwere ng’azazikiddwa mu lutiba lw’ente."},{"book":"Lukka","chapter":"2","verse":"17","text":"Awo abasumba ne bategeeza bye baalabye, n’ebya bategeezeddwa ebikwata ku mwana oyo."},{"book":"Lukka","chapter":"2","verse":"18","text":"Bonna abaawulira ebigambo by’abasumba ne beewuunya nnyo."},{"book":"Lukka","chapter":"2","verse":"19","text":"Naye Maliyamu n’akuumanga ebigambo ebyo mu mutima gwe era ng’abirowoozaako nnyo."},{"book":"Lukka","chapter":"2","verse":"20","text":"Awo abasumba ne baddayo gye balundira ebisibo byabwe, nga bagulumiza era nga batendereza Katonda, olw’ebyo byonna bye baawulira era ne bye baalaba nga bwe baali bategeezeddwa."},{"book":"Lukka","chapter":"2","verse":"21","text":"Olunaku olw’omunaana olw’okukomolerwako bwe lwatuuka, n’atuumibwa erinnya Yesu, malayika lye yayogera nga Yesu tannaba kuba mu lubuto lwa nnyina."},{"book":"Lukka","chapter":"2","verse":"22","text":"Awo ekiseera bwe kyatuuka Maliyamu okugenda mu Yeekaalu atukuzibwe, ng’amateeka ga Musa bwe galagira ne batwala Yesu e Yerusaalemi okumuwaayo eri Mukama."},{"book":"Lukka","chapter":"2","verse":"23","text":"Kubanga mu mateeka ago, Katonda yalagira nti, “Omwana omubereberye bw’anaabanga omulenzi, anaaweebwangayo eri Mukama.”"},{"book":"Lukka","chapter":"2","verse":"24","text":"Era mu kiseera kye kimu bakadde ba Yesu ne bawaayo ssaddaaka amateeka nga bwe galagira okuwaayo amayiba abiri oba enjiibwa bbiri."},{"book":"Lukka","chapter":"2","verse":"25","text":"Ku lunaku olwo, waaliwo omusajja erinnya lye Simyoni, eyabeeranga mu Yerusaalemi, nga mutuukirivu, ng’atya Katonda, era ng’ajjudde Mwoyo Mutukuvu, ng’alindirira okusanyusibwa kwa Isirayiri."},{"book":"Lukka","chapter":"2","verse":"26","text":"Kubanga yali abikkuliddwa Mwoyo Mutukuvu nti tagenda kufa nga tannalaba ku Kristo, Omulokozi."},{"book":"Lukka","chapter":"2","verse":"27","text":"Mwoyo Mutukuvu n’amuluŋŋamya okujja mu Yeekaalu. Maliyamu ne Yusufu bwe baaleeta Omwana Yesu okumuwaayo eri Mukama ng’amateeka bwe galagira, ne Simyoni naye yaliwo."},{"book":"Lukka","chapter":"2","verse":"28","text":"Simyoni n’ajja n’asitula Omwana mu mikono gye, n’atendereza Katonda ng’agamba nti,"},{"book":"Lukka","chapter":"2","verse":"29","text":"“Mukama wange, kaakano osiibule omuweereza wo mirembe,"},{"book":"Lukka","chapter":"2","verse":"30","text":"Kubanga amaaso gange galabye Obulokozi bwo,"},{"book":"Lukka","chapter":"2","verse":"31","text":"bwe wateekateeka mu maaso g’abantu bonna,"},{"book":"Lukka","chapter":"2","verse":"32","text":"okuba Omusana ogw’okwakira amawanga."},{"book":"Lukka","chapter":"2","verse":"33","text":"Kitaawe w’omwana ne nnyina ne beewuunya ebigambo ebyayogerwa ku Yesu."},{"book":"Lukka","chapter":"2","verse":"34","text":"Awo Simyoni n’abasabira omukisa. N’alyoka n’agamba Maliyamu nti, “Omwana ono bangi mu Isirayiri tebagenda kumukkiriza, era alireetera bangi okugwa n’abalala ne bayimusibwa."},{"book":"Lukka","chapter":"2","verse":"35","text":"Era naawe ennaku eri ng’ekitala erikufumita omutima, n’ebirowoozo by’omu mitima gy’abantu birimanyibwa.”"},{"book":"Lukka","chapter":"2","verse":"36","text":"Waaliwo nnabbi omukazi, ayitibwa Ana, muwala wa Fanweri, ow’omu kika kya Aseri, era nga mukadde nnyo, eyafumbirwa nga muwala muto n’amala ne bba emyaka musanvu gyokka, bba n’afa,"},{"book":"Lukka","chapter":"2","verse":"37","text":"n’asigala nga nnamwandu. Mu kiseera kino yali yaakamala emyaka kinaana mu ena, era teyavanga mu Yeekaalu ng’asiiba n’okwegayiriranga Katonda emisana n’ekiro."},{"book":"Lukka","chapter":"2","verse":"38","text":"Awo Ana mu kiseera ekyo yali ayimiridde okumpi ne Maliyamu ne Yusufu, naye n’atandika okutendereza Katonda ng’amwogerako eri abo bonna abaali balindirira okununulibwa kwa Yerusaalemi."},{"book":"Lukka","chapter":"2","verse":"39","text":"Awo bakadde ba Yesu bwe baamala okutuukiriza byonna ng’amateeka ga Mukama bwe galagira, ne baddayo e Nazaaleesi eky’omu Ggaliraaya."},{"book":"Lukka","chapter":"2","verse":"40","text":"Omwana n’akula, n’aba w’amaanyi, n’ajjuzibwa amagezi n’ekisa kya Katonda kyali ku ye."},{"book":"Lukka","chapter":"2","verse":"41","text":"Bakadde ba Yesu buli mwaka bagendanga mu Yerusaalemi ku Mbaga y’Okuyitako."},{"book":"Lukka","chapter":"2","verse":"42","text":"Awo Yesu bwe yaweza emyaka kkumi n’ebiri egy’obukulu n’ayambuka e Yerusaalemi ne bakadde be ku mbaga, nga empisa yaabwe bwe yali."},{"book":"Lukka","chapter":"2","verse":"43","text":"Awo embaga ng’ewedde, ne bakyusa okuddayo ewaabwe, naye omulenzi Yesu n’asigala mu Yerusaalemi, naye bazadde be ne batakimanya."},{"book":"Lukka","chapter":"2","verse":"44","text":"Kubanga baalowooza nti ali ne bannaabwe mu kibiina ekirala, ekiro ekyo bwe bataamulaba, ne bamunoonya mu kibiina omwali baganda baabwe ne mikwano gyabwe."},{"book":"Lukka","chapter":"2","verse":"45","text":"Bwe bataamulaba kwe kuddayo e Yerusaalemi nga bamunoonya."},{"book":"Lukka","chapter":"2","verse":"46","text":"Awo nga baakamunoonyeza ennaku ssatu, ne bamusanga ng’atudde mu Yeekaalu n’abannyonnyozi b’amateeka ng’abawuliriza awamu n’okubabuuza ebibuuzo."},{"book":"Lukka","chapter":"2","verse":"47","text":"Bonna abaali bamuwuliriza ne beewuunya nnyo olw’amagezi ge n’okuddamu kwe."},{"book":"Lukka","chapter":"2","verse":"48","text":"Awo bazadde be bwe baamulaba ne beewuunya nnyo, nnyina n’amugamba nti, “Mwana waffe otukoze ki kino? Kitaawo nange tweraliikiridde nnyo nga tukunoonya!”"},{"book":"Lukka","chapter":"2","verse":"49","text":"Yesu n’abaddamu nti, “Mubadde munnoonyeza ki? Temwategedde nga kiŋŋwanidde okukola ebintu bya Kitange?”"},{"book":"Lukka","chapter":"2","verse":"50","text":"Naye ne batategeera bigambo ebyo bye yabagamba."},{"book":"Lukka","chapter":"2","verse":"51","text":"N’asituka n’agenda nabo e Nazaaleesi, n’abagonderanga; kyokka nnyina ebigambo ebyo byonna n’abikuuma mu mutima gwe."},{"book":"Lukka","chapter":"2","verse":"52","text":"Awo Yesu n’akula mu mubiri, mu magezi, era n’alaba ekisa mu maaso ga Katonda ne mu maaso g’abantu."}]}