{"data":[{"book":"Matiyu","chapter":"23","verse":"1","text":"Na xanbi ra, Yesu yi falan ti yamaan nun a xarandiine xa,"},{"book":"Matiyu","chapter":"23","verse":"2","text":"a naxa, “Sariya karamɔxɔne nun Farisi muxune dɔxi Nabi Musa funfun nin."},{"book":"Matiyu","chapter":"23","verse":"3","text":"Nayi, ɛ e falane birin suxu, ɛ yi e liga. Koni ɛ nama e kɛwali sifane tan liga, amasɔtɔ e naxan falama, e mi na ligama."},{"book":"Matiyu","chapter":"23","verse":"4","text":"E goron binyene raxidima, e yi e dɔxɔ muxune xun ma, koni hali e yii sonla, e tan mi waxi na din feni e ra e maxalideni."},{"book":"Matiyu","chapter":"23","verse":"5","text":"E feen birin ligama nɛn alogo muxune xa e to. Nayi, e Kitabu falane sɛbɛma, e yi e xidi e tigine nun e yiine ra han a gbo ayi. E domane maxidixi luti dɛnbɛxi kuyene ra."},{"book":"Matiyu","chapter":"23","verse":"6","text":"Binye dɔxɔdene rafan e ma malanne yi, e dɔxɔ yamaan yɛɛ ra salide banxine yi."},{"book":"Matiyu","chapter":"23","verse":"7","text":"Binye xɔntɔnne rafan e ma lɔxɔ tidene yi, muxune yi e xili ‘Karamɔxɔ.’ ”"},{"book":"Matiyu","chapter":"23","verse":"8","text":"“Koni muxe nama ɛ tan xili ba fa fala, ‘Karamɔxɔ,’ amasɔtɔ ngaxakedenmaan nan ɛ birin na, karamɔxɔ keden pee nan ɛ yii."},{"book":"Matiyu","chapter":"23","verse":"9","text":"Awa, ɛ nama muxu yo xili dunuɲa ito yi fa fala, ‘N Fafe,’ amasɔtɔ Fafe keden pee nan ɛ yii ariyanna yi."},{"book":"Matiyu","chapter":"23","verse":"10","text":"Ɛ nama tin muxune xa ɛ xili ‘Kuntigina,’ amasɔtɔ kuntigi keden peen nan ɛ yii. Alaa Muxu Sugandixin nan na ra."},{"book":"Matiyu","chapter":"23","verse":"11","text":"Muxun naxan gbo ɛ birin xa, na xa findi ɛ konyin na."},{"book":"Matiyu","chapter":"23","verse":"12","text":"Naxan na a yɛtɛ yite, na yigodoma nɛn. Naxan na a yɛtɛ magodo, na yitema nɛn.”"},{"book":"Matiyu","chapter":"23","verse":"13","text":"“Gbalona ɛ xa, ɛ tan sariya karamɔxɔne nun Farisi muxu nafigine! Amasɔtɔ ɛ Ariyanna Mangayaan dɛɛn nagalin muxune yɛɛ ra, ɛ tan yɛtɛɛn mi soma, ɛ mɔn mi muxune luma e so naxanye waxi so feni.”"},{"book":"Matiyu","chapter":"23","verse":"14","text":"“Gbalona ɛ xa, ɛ tan sariya karamɔxɔne nun Farisi muxu nafigine! Amasɔtɔ ɛ kaɲa gilɛne yii seene bama e yii. Ɛ yi ɛ yɛtɛ mayita sali xunkuyeni. Ɛ yalagima nɛn na feene ma a ɲaxin na.”"},{"book":"Matiyu","chapter":"23","verse":"15","text":"“Gbalona ɛ xa, ɛ tan sariya karamɔxɔne nun Farisi muxu nafigine! Ɛ fɔxɔ igen nun bɔxɔ xɔnna birin yisigama alogo ɛ xa tubi muxu keden peen sɔtɔ. Ɛ na a sɔtɔ ɛ a findima nɛn yahannama kaan na naxan ɲaxu ɛ tan xa dɔxɔ firin.”"},{"book":"Matiyu","chapter":"23","verse":"16","text":"“Gbalona ɛ xa, ɛ tan danxutɔɔn naxanye danxutɔɔn yii rasuxuma. Ɛ tan naxanye a falama, ɛ naxa, ‘Xa muxuna nde a kɔlɔ Ala Batu Banxin xinli, hali a mi a rakamali, koni naxan na a kɔlɔ Ala Batu Banxin xɛmani, fɔ na kanna xa a falan nakamali.’"},{"book":"Matiyu","chapter":"23","verse":"17","text":"Ɛ tan danxutɔ xaxilitarene! Mundun gbo xɛmana hanma Ala Batu Banxin naxan xɛmaan nasariɲanma?"},{"book":"Matiyu","chapter":"23","verse":"18","text":"Ɛ mɔn a falama, ɛ naxa, ‘Xa muxuna nde a kɔlɔ saraxa ganden xinli, hali a mi a rakamali. Koni xa muxuna nde a kɔlɔ saraxan yɛtɛni naxan saraxa ganden fari, fɔ a xa a falan nakamali.’"},{"book":"Matiyu","chapter":"23","verse":"19","text":"Danxutɔne! Mundun gbo saraxana hanma saraxa ganden naxan saraxan nasariɲanma?"},{"book":"Matiyu","chapter":"23","verse":"20","text":"Awa, naxan na a kɔlɔ saraxa ganden xinli, na bata a kɔlɔ saraxa ganden xinli e nun seen naxanye birin a fari."},{"book":"Matiyu","chapter":"23","verse":"21","text":"Naxan na a kɔlɔ Ala Batu Banxin xinli, na bata a kɔlɔ Ala Batu Banxin nun Ala yɛtɛni, naxan luma ɛ yɛ mɛnni."},{"book":"Matiyu","chapter":"23","verse":"22","text":"Muxun naxan na a kɔlɔ ariyanna yi na bata a kɔlɔ Alaa manga gbɛdɛni e nun naxan dɔxi a yi.”"},{"book":"Matiyu","chapter":"23","verse":"23","text":"“Gbalona ɛ xa, sariya karamɔxɔne nun Farisi muxu nafigine, ɛ nakɔ yi seene yaganna bama alo sorontonna nun sabi se gbɛtɛye, koni ɛ bata ɛ mɛ sariyana fe gbeene ra, alo kiti kɛndɛn nun kininkininna nun tɔgɔndiyana. Anu, ɛ lan ɛ xa ne nan liga, e nun fe dɔnxɛne."},{"book":"Matiyu","chapter":"23","verse":"24","text":"Ɛ tan danxutɔɔn naxanye danxutɔne yii rasuxuma, ɛ minseen naserendenma alogo ɛ xa soso keden peedin ba a yi, koni ɛ yi ɲɔgɔmɛn gerun!”"},{"book":"Matiyu","chapter":"23","verse":"25","text":"“Gbalona ɛ xa, sariya karamɔxɔne nun Farisi muxu nafigine, ɛ igelengenna nun ɛ donse saseen fanna masugusuguma, koni e kuiin nafexi milan nun yɛtɛ rafan fe ɲaxine ra."},{"book":"Matiyu","chapter":"23","verse":"26","text":"I tan Farisi muxu danxutɔna, i ya igelengenna nun i ya donse saseen kui maxa singen, alogo a fanna fan xa sariɲan.”"},{"book":"Matiyu","chapter":"23","verse":"27","text":"“Gbalona ɛ xa, sariya karamɔxɔne nun Farisi muxu nafigine. Ɛ luxi nɛn alo banxi faɲin naxan tixi gaburun xun ma bɛndɛ fixɛn soxi naxan ma naxanye fari tofan, koni e kuiin nafexi faxa muxu xɔnne ra e nun se xɔsixin sifan birin."},{"book":"Matiyu","chapter":"23","verse":"28","text":"Ɛ fan na kiini, ɛ yɛtɛ findima tinxin muxun nan na muxune birin yɛtagi, koni ɛ kuiin nafexi nafigiyaan nun fe ɲaxine ra pen!”"},{"book":"Matiyu","chapter":"23","verse":"29","text":"“Gbalona ɛ xa, sariya karamɔxɔne nun Farisi muxu nafigine. Ɛ banxi tofaɲine tima nabine gaburune xun ma, ɛ yi tinxin muxune gaburune ratofanɲɛ ayi."},{"book":"Matiyu","chapter":"23","verse":"30","text":"Ɛ yi a fala, ɛ naxa, ‘Xa nxu yi na nun nxu benbane waxatini, nxu mi yi kafuma e ma e nabine faxa waxatin naxan yi.’"},{"book":"Matiyu","chapter":"23","verse":"31","text":"Awa, ɛ tan yɛtɛɛn sereyaan bama ɛ yɛtɛ xili ma fa fala naxanye nabine faxa, ne nan bɔnsɔn ɛ ra."},{"book":"Matiyu","chapter":"23","verse":"32","text":"Awa, ɛ benbane hakɛne dɛfe!"},{"book":"Matiyu","chapter":"23","verse":"33","text":"Ɛ tan kosone, ɛ tan saɲi bɔnsɔnne, ɛ giyɛ yahannama kitin bun ma di?”"},{"book":"Matiyu","chapter":"23","verse":"34","text":"“Nanara, n nabine nun xaxilimane nun sariya karamɔxɔne rasigama ɛ ma. Ɛ nde faxama nɛn, ɛ yi nde gbangban wudin ma. Ɛ yi nde bulan salide banxine kui, ɛ yi e sagatan keli taa ma han taa ma."},{"book":"Matiyu","chapter":"23","verse":"35","text":"Na kiini, ɛ saranma nɛn na tinxin muxune birin faxa feen na, keli Habila tinxin muxun ma han Sakari, Bɛrɛkaya dii xɛmɛna, ɛ naxan faxa Ala Batu Banxin nun saraxa ganden tagi."},{"book":"Matiyu","chapter":"23","verse":"36","text":"N xa ɲɔndin fala ɛ xa, na birin xɛtɛma nɛn iki muxune ma.”"},{"book":"Matiyu","chapter":"23","verse":"37","text":"“Yerusalɛn kaane! Yerusalɛn kaane! Ɛ tan naxanye nabine faxaxi, ɛ yi Alaa xɛrane magɔlɔn. A xɔnla n suxu nɛn sanɲa ma wuyaxi n xa ɛ malan n fɛma alo tɔxɛ ngana a diine malanma a gabutɛɛn bun kii naxan yi, koni ɛ mi tin!"},{"book":"Matiyu","chapter":"23","verse":"38","text":"Awa, Ala ɛ konna rabeɲinma nɛn fefe!"},{"book":"Matiyu","chapter":"23","verse":"39","text":"Amasɔtɔ n xa a fala ɛ xa, ɛ mi fa n toma sɔnɔn han ɛ yi a fala, ɛ naxa, ‘Naxan fama Marigin xinli, Ala xa na baraka!’ ”"}]}