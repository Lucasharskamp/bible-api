{"data":[{"book":"यूहन्ना","chapter":"5","verse":"1","text":"इन बातों को बाद यहूदियों को एक त्यौहार भयो, अऊर यीशु यरूशलेम ख गयो।"},{"book":"यूहन्ना","chapter":"5","verse":"2","text":"यरूशलेम म मेंढा की फाटक को जवर एक कुण्ड हय जो इब्रानी बोली म बैतसैदा कहलावय हय; ओको पाच छप्परियां हंय।"},{"book":"यूहन्ना","chapter":"5","verse":"3","text":"इन म बहुत सो बीमार, अन्धा, लंगड़ा अऊर सूख्यो शरीर वालो पानी को हिलन की आशा म पड़्यो रहत होतो।"},{"book":"यूहन्ना","chapter":"5","verse":"4","text":"कहालीकि ठहरायो समय पर परमेश्वर को स्वर्गदूत कुण्ड म उतर क पानी ख हिलावत होतो। पानी हलतोच जो कोयी पहिले उतरन वालो चंगो होय जात होतो चाहे ओकी कोयी भी बीमारी हो।"},{"book":"यूहन्ना","chapter":"5","verse":"5","text":"उत एक आदमी होतो, जो अड़तीस साल सी बीमारी म पड़्यो होतो।"},{"book":"यूहन्ना","chapter":"5","verse":"6","text":"यीशु न ओख पड़्यो हुयो देख क अऊर यो जान क कि ऊ बहुत दिनो सी यो दशा म पड़्यो हय, ओको सी पुच्छ्यो, “का तय चंगो होनो चाहवय हय?”"},{"book":"यूहन्ना","chapter":"5","verse":"7","text":"ऊ बीमार आदमी न ओख उत्तर दियो, “हे प्रभु, मोरो जवर कोयी आदमी नहाय कि जब पानी हिलायो जाये, त मोख कुण्ड म उतारे; पर मोरो पहुंचतो दूसरों मोरो सी पहिले उतर जावय हय।”"},{"book":"यूहन्ना","chapter":"5","verse":"8","text":"यीशु न ओको सी कह्यो, “उठ, अपनी खटिया उठाव, अऊर चल फिर।”"},{"book":"यूहन्ना","chapter":"5","verse":"9","text":"ऊ आदमी तुरतच चंगो भय गयो, अऊर अपनी खटिया उठाय क चलन फिरन लग्यो।"},{"book":"यूहन्ना","chapter":"5","verse":"10","text":"ऊ आराम को दिन होतो। येकोलायी यहूदी ओको सी जो चंगो भयो होतो, कहन लग्यो, “अज त आराम को दिन हय, तोख खटिया उठावनो उचित नहाय।”"},{"book":"यूहन्ना","chapter":"5","verse":"11","text":"ओन उन्ख उत्तर दियो, “जेन मोख चंगो करयो, ओनच मोरो सी कह्यो, ‘अपनी खटिया उठाव, अऊर चल फिर।’”"},{"book":"यूहन्ना","chapter":"5","verse":"12","text":"उन्न ओको सी पुच्छ्यो, “ऊ कौन आदमी आय जेन तोरो सी कह्यो, ‘खटिया उठाव, अऊर चल फिर?’”"},{"book":"यूहन्ना","chapter":"5","verse":"13","text":"पर जो चंगो भय गयो होतो ऊ नहीं जानत होतो कि ऊ कौन आय, कहालीकि ऊ जागा म भीड़ होन को वजह यीशु उत सी हट गयो होतो।"},{"book":"यूहन्ना","chapter":"5","verse":"14","text":"इन बातों को बाद ऊ यीशु ख मन्दिर म मिल्यो। यीशु न ओको सी कह्यो, “देख, तय चंगो भय गयो हय: फिर सी पाप मत करजो, असो नहीं होय कि येको सी कोयी भारी दु:ख तोरो पर आय पड़े।”"},{"book":"यूहन्ना","chapter":"5","verse":"15","text":"ऊ आदमी न जाय क यहूदियों सी कह्य दियो कि जेन मोख चंगो करयो ऊ यीशु आय।"},{"book":"यूहन्ना","chapter":"5","verse":"16","text":"यो वजह यहूदी यीशु ख सतावन लग्यो, कहालीकि ऊ असो काम आराम दिन ख करत होतो।"},{"book":"यूहन्ना","chapter":"5","verse":"17","text":"येको पर यीशु न उन्को सी कह्यो, “मोरो बाप अब तक काम करय हय, अऊर मय भी काम करू हय।”"},{"book":"यूहन्ना","chapter":"5","verse":"18","text":"यो वजह यहूदी अऊर भी जादा ओख मार डालन को कोशिश करन लग्यो, कहालीकि ऊ नहीं केवल आराम दिन की विधि ख तोड़तो, पर परमेश्वर ख अपनो बाप कह्य क अपनो आप ख परमेश्वर को समान भी ठहरावत होतो।"},{"book":"यूहन्ना","chapter":"5","verse":"19","text":"येको पर यीशु न ओको सी कह्यो, “मय तुम सी सच सच कहू हंय, बेटा खुद सी कुछ नहीं कर सकय, केवल ऊ जो बाप ख करतो देखय हय; कहालीकि जो जो कामों ख ऊ करय हय उन्ख बेटा भी उच रीति सी करय हय।"},{"book":"यूहन्ना","chapter":"5","verse":"20","text":"कहालीकि बाप बेटा सी प्रेम रखय हय अऊर जो जो काम ऊ खुद करय हय, ऊ सब ओख दिखावय हय; अऊर ऊ इन्को सी भी बड़ो काम ओख दिखायेंन, ताकि तुम अचम्भा करो।"},{"book":"यूहन्ना","chapter":"5","verse":"21","text":"जसो बाप मरयो हुयो ख उठावय अऊर जीन्दो करय हय, वसोच बेटा भी जिन्ख चाहवय हय उन्ख जीन्दो करय हय।"},{"book":"यूहन्ना","chapter":"5","verse":"22","text":"बाप कोयी को न्याय नहीं करय, पर न्याय करन को सब काम बेटा ख सौंप दियो हय,"},{"book":"यूहन्ना","chapter":"5","verse":"23","text":"कि सब लोग बाप को आदर करय हंय वसोच बेटा को भी आदर करे। जो बेटा को आदर नहीं करय, ऊ बाप को जेन ओख भेज्यो हय, ओको आदर नहीं करय।”"},{"book":"यूहन्ना","chapter":"5","verse":"24","text":"मय तुम सी सच सच कहू हय जो मोरो वचन सुन क मोरो भेजन वालो पर विश्वास करय हय, अनन्त जीवन ओको आय; अऊर ओको पर सजा की आज्ञा नहीं होवय पर ऊ मरनो सी पार होय क जीवन म सिर चुक्यो हय।"},{"book":"यूहन्ना","chapter":"5","verse":"25","text":"“मय तुम सी सच सच कहू हय ऊ समय आवय हय, अऊर अब हय, जेको म मृतक परमेश्वर को बेटा को आवाज सुनेंन, अऊर जो सुनेंन हि जीवन जीयेंन।"},{"book":"यूहन्ना","chapter":"5","verse":"26","text":"कहालीकि जो रीति सी बाप अपनो आप म जीवन रखय हय, उच रीति सी ओन बेटा ख भी यो अधिकार दियो हय कि अपनो आप म जीवन रखे;"},{"book":"यूहन्ना","chapter":"5","verse":"27","text":"बल्की ओख न्याय करन को भी अधिकार दियो हय, येकोलायी कि ऊ आदमी को बेटा आय।"},{"book":"यूहन्ना","chapter":"5","verse":"28","text":"येको सी अचम्भा मत करो; कहालीकि ऊ समय आवय हय कि जितनो कब्र म हंय हि ओको आवाज सुन क निकल आयेंन।"},{"book":"यूहन्ना","chapter":"5","verse":"29","text":"जिन्न भलायी करी हय हि जीवन को पुनरुत्थान लायी जीन्दो होयेंन अऊर जिन्न बुरायी करी हय हि सजा को पुनरुत्थान लायी जीन्दो होयेंन।”"},{"book":"यूहन्ना","chapter":"5","verse":"30","text":"“मय अपनो आप सी कुछ नहीं कर सकू; जसो सुनू हय, वसो न्याय करू हय; अऊर मोरो न्याय सच्चो हय, कहालीकि मय अपनी इच्छा नहीं पर अपनो भेजन वालो की इच्छा चाहऊ हय।”"},{"book":"यूहन्ना","chapter":"5","verse":"31","text":"यदि मय खुदच अपनी गवाही देऊ, त मोरी गवाही सच्ची नहाय।"},{"book":"यूहन्ना","chapter":"5","verse":"32","text":"एक अऊर हय जो मोरी गवाही देवय हय, अऊर मय जानु हय कि मोरी जो गवाही ऊ देवय हय, ऊ सच्ची आय।"},{"book":"यूहन्ना","chapter":"5","verse":"33","text":"५:३३ यूहन्ना १:१९-२७; ३:२७-३०तुम न यूहन्ना सी पुछवायो अऊर ओन सच्चायी की गवाही दियो हय।"},{"book":"यूहन्ना","chapter":"5","verse":"34","text":"पर मय अपनो बारे म आदमी की गवाही नहीं चाहऊ; तब भी मय या बाते येकोलायी कहू हय कि तुम्ख उद्धार मिले।"},{"book":"यूहन्ना","chapter":"5","verse":"35","text":"ऊ त जलतो अऊर चमकतो हुयो दीया होतो, अऊर तुम्ख कुछ समय तक ओकी ज्योति म मगन होनो अच्छो लग्यो।"},{"book":"यूहन्ना","chapter":"5","verse":"36","text":"पर मोरो जवर जो गवाही हय ऊ यूहन्ना की गवाही सी बड़ी हय; कहालीकि जो काम बाप न मोख पूरो करन ख सौंप्यो हय मतलब योच काम जो मय करू हय, हि मोरो गवाह हंय कि परमेश्वर पिता न मोख भेज्यो हय।"},{"book":"यूहन्ना","chapter":"5","verse":"37","text":"५:३७ मत्ती ३:१७; मरकुस १:११; लूका ३:२२अऊर बाप जेन मोख भेज्यो हय, ओनच मोरी गवाही दियो हय। तुम न नहीं कभी ओको आवाज सुन्यो, अऊर नहीं ओको चेहरा देख्यो हय;"},{"book":"यूहन्ना","chapter":"5","verse":"38","text":"अऊर ओको वचन ख मन म स्थिर नहीं रखय, कहालीकि जेक ओन भेज्यो तुम ओको विश्वास नहीं करय।"},{"book":"यूहन्ना","chapter":"5","verse":"39","text":"तुम शास्त्र म ढूंढय हय, कहालीकि समझय हय कि ओको म अनन्त जीवन तुम्ख मिलय हय; अऊर यो उच आय जो मोरी गवाही देवय हय;"},{"book":"यूहन्ना","chapter":"5","verse":"40","text":"तब भी तुम जीवन पावन लायी मोरो जवर आवनो नहीं चाहवय।"},{"book":"यूहन्ना","chapter":"5","verse":"41","text":"“मय आदमियों सी आदर नहीं चाहऊ।"},{"book":"यूहन्ना","chapter":"5","verse":"42","text":"पर मय तुम्ख जानु हय कि तुम म परमेश्वर को प्रेम नहाय।"},{"book":"यूहन्ना","chapter":"5","verse":"43","text":"मय अपनो बाप को नाम सी आयो हय, अऊर तुम मोख स्वीकार नहीं करय; यदि दूसरों कोयी अपनोच नाम सी आयेंन, त ओख स्वीकार कर लेवो।"},{"book":"यूहन्ना","chapter":"5","verse":"44","text":"तुम जो एक दूसरों सी आदर चाहवय हय अऊर ऊ आदर जो परमेश्वरच को तरफ सी हय, नहीं चाहवय, कसो तरह विश्वास कर सकय हय?"},{"book":"यूहन्ना","chapter":"5","verse":"45","text":"यो मत समझो कि मय बाप को आगु तुम पर दोष लगाऊं; तुम पर दोष लगावन वालो त मूसा आय, जेको पर तुम न भरोसा रख्यो हय।"},{"book":"यूहन्ना","chapter":"5","verse":"46","text":"कहालीकि यदि तुम मूसा को विश्वास करतो, त मोरो भी विश्वास करतो, येकोलायी कि ओन मोरो बारे म लिख्यो हय।"},{"book":"यूहन्ना","chapter":"5","verse":"47","text":"पर यदि तुम ओकी लिखी हुयी बातों पर विश्वास नहीं करय, त मोरी बातों पर कसो विश्वास करो?”"}]}