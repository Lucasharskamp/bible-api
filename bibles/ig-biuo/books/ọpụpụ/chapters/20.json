{"data":[{"book":"Ọpụpụ","chapter":"20","verse":"1","text":"Chineke kwuru okwu ndị a niile sị:"},{"book":"Ọpụpụ","chapter":"20","verse":"2","text":"“Mụ onwe m bụ Onyenwe anyị Chineke unu, onye kpọpụtara unu site nʼIjipt, bụ ala nke ibu ohu."},{"book":"Ọpụpụ","chapter":"20","verse":"3","text":"“Ị gaghị enwe chi ọzọ tinyere m."},{"book":"Ọpụpụ","chapter":"20","verse":"4","text":"Gị emerela onwe gị arụsị a pịrị apị, nʼoyiyi nke ụdị ọbụla nke yiri ihe dị nʼeluigwe maọbụ nke yiri ihe dị nʼụwa, nʼokpuru ya maọbụ nʼime mmiri, nʼokpuru ụwa."},{"book":"Ọpụpụ","chapter":"20","verse":"5","text":"Gị akpọla isiala nye ha, efekwala ha ofufe, nʼihi na Mụ onwe m bụ Onyenwe anyị Chineke gị, abụ m Chineke ekworo. Onye na-ata ụmụ na ụmụ ụmụ ahụhụ, nʼihi ajọ omume nke ndị mụrụ ha, ọ bụladị ruo nʼọgbọ nke atọ na nke anọ, nke ndị ahụ kpọrọ m asị."},{"book":"Ọpụpụ","chapter":"20","verse":"6","text":"Ma na egosi ịhụnanya nye puku ọgbọ niile nke ndị hụrụ m nʼanya, bụ ndị na-edebe ihe niile m nyere nʼiwu."},{"book":"Ọpụpụ","chapter":"20","verse":"7","text":"Gị ejikwala aha Onyenwe anyị bụ Chineke gị eme ihe efu, nʼihi na Onyenwe anyị agaghị agụ onye ji aha ya eme ihe efu dịka onye ikpe na-amaghị."},{"book":"Ọpụpụ","chapter":"20","verse":"8","text":"Cheta ụbọchị izuike site nʼido ya nsọ."},{"book":"Ọpụpụ","chapter":"20","verse":"9","text":"Nʼime ụbọchị isii ka ị ga-eje ozi gị niile. Ọ bụkwa nʼime ha ka ị ga-arụzu ọrụ gị niile."},{"book":"Ọpụpụ","chapter":"20","verse":"10","text":"Ma ụbọchị nke asaa bụ ụbọchị izuike nke Onyenwe anyị Chineke gị. Ị gaghị arụ ọrụ ọbụla nʼụbọchị ahụ, gị onwe gị, nwa gị nwoke na nwa gị nwanyị, onye ọrụ gị nwoke, onye ọrụ gị nwanyị, maọbụ anụ ụlọ gị ọbụla, ọbụladị onye ọbịa bi nʼobodo gị."},{"book":"Ọpụpụ","chapter":"20","verse":"11","text":"Nʼihi na ọ bụ nʼime ụbọchị isii ka Onyenwe anyị kere eluigwe na ụwa, na oke osimiri, na ihe niile dị nʼime ha. O zuru ike nʼụbọchị nke asaa. Nʼihi nke a Onyenwe anyị gọziri ụbọchị nke asaa doo ya nsọ, ka ọ bụrụ ụbọchị izuike."},{"book":"Ọpụpụ","chapter":"20","verse":"12","text":"Sọpụrụ nne gị na nna gị, dịka Onyenwe anyị Chineke gị nyere gị nʼiwu, ka ụbọchị ndụ gị dị ogologo nʼala ahụ nke Onyenwe anyị Chineke gị na-enye gị."},{"book":"Ọpụpụ","chapter":"20","verse":"13","text":"Gị egbula mmadụ."},{"book":"Ọpụpụ","chapter":"20","verse":"14","text":"Gị akwala iko."},{"book":"Ọpụpụ","chapter":"20","verse":"15","text":"Gị ezula ohi."},{"book":"Ọpụpụ","chapter":"20","verse":"16","text":"Agbala ama ụgha megide onye agbataobi gị."},{"book":"Ọpụpụ","chapter":"20","verse":"17","text":"Gị enwela anya ukwu nʼebe ụlọ onye agbataobi gị dị. Gị enwekwala anya ukwu nʼebe nwunye onye agbataobi gị dị, maọbụ ohu ya nwoke maọbụ ohu ya nwanyị, ehi ya maọbụ ịnyịnya ibu ya, ma ọ bụkwanụ nʼihe ọbụla nke onye agbataobi gị nwere dị.”"},{"book":"Ọpụpụ","chapter":"20","verse":"18","text":"Mgbe ndị Izrel hụrụ egbe eluigwe, na amụma ọkụ, na opi ike, hụkwa ugwu ahụ ka o jupụtakwara nʼanwụrụ ọkụ, ha mara jijiji nʼihi egwu. Ha guzoro nʼebe dị anya,"},{"book":"Ọpụpụ","chapter":"20","verse":"19","text":"sị Mosis, “Biko ka gị onwe gị gwa anyị okwu, anyị ga-anụ ma ka Chineke gharakwa ịgwa anyị okwu, ma ọ bụghị ya, anyị ga-anwụ.”"},{"book":"Ọpụpụ","chapter":"20","verse":"20","text":"Mosis sịrị ndị Izrel, “Unu atụkwala ụjọ, nʼihi na Chineke bịara ịnwale unu ime ka unu na-atụ ya egwu mgbe ọbụla ka unu ghara imehie megide ya.”"},{"book":"Ọpụpụ","chapter":"20","verse":"21","text":"Nʼihi nke a, mmadụ niile guzoro nʼebe dị anya site nʼugwu ahụ. Ma Mosis bara nʼime igwe ojii ahụ, ebe Chineke nʼonwe ya nọ."},{"book":"Ọpụpụ","chapter":"20","verse":"22","text":"Onyenwe anyị gwara Mosis okwu sị ya, “Gwa ụmụ Izrel okwu sị, ‘Unu onwe unu ahụla na m si nʼeluigwe gwa unu okwu."},{"book":"Ọpụpụ","chapter":"20","verse":"23","text":"Unu emerela onwe unu chi ọzọ tinyere m, chi ọlaọcha maọbụ chi ọlaedo. Unu emerela onwe unu ha."},{"book":"Ọpụpụ","chapter":"20","verse":"24","text":"“ ‘Ebe ịchụ aja unu ga-ewuru m ga-abụ nke unu ji naanị aja wuo. Nʼebe ahụ ka unu ga-achụrụ m aja nsure ọkụ na aja udo. Unu ga-ejikwa igwe ewu na atụrụ, na ehi chụọrọ m aja. Unu ga-ewuru m ebe ịchụ aja naanị ebe ọbụla m mere ka aha m bụrụ ihe a na-asọpụrụ, nʼebe ahụ ka m ga-abịa gọzie unu."},{"book":"Ọpụpụ","chapter":"20","verse":"25","text":"Ọ bụrụ na unu ewuo ebe ịchụ aja nkume, unu ejikwala nkume a wara awa, nʼihi na unu ga-eme ka ọ ghara ịdị nsọ ma ọ bụrụ na unu ejiri ngwa ọrụ wagharịa nkume ya."},{"book":"Ọpụpụ","chapter":"20","verse":"26","text":"Unu ejila ihe nrigo gbagoro nʼebe ịchụ aja m, ka a ghara ikpughe ọtọ unu nʼelu ya.’"}]}