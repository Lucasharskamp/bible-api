{"data":[{"book":"1 John","chapter":"5","verse":"1","text":"Mixi naxan lama a ra a Isa nan findixi Ala xa Mixi Sugandixi ra, na kanyi bara findi Ala xa di ra. Naxan babɛ nde xanuma, a na babɛ xa di fan xanuma nɛ."},{"book":"1 John","chapter":"5","verse":"2","text":"Won na Ala xanu, won fa a xa yaamari birin nabatu, na nan a masenma a won Ala xa die fan xanuma."},{"book":"1 John","chapter":"5","verse":"3","text":"Ala xanufe a niyama won xa a xa yaamarie fan nabatu. Na mu findima kote xɔrɔxɔɛ ra,"},{"book":"1 John","chapter":"5","verse":"4","text":"barima Ala xa die nɔma duniɲa birin na e xa danxaniya saabui ra."},{"book":"1 John","chapter":"5","verse":"5","text":"Nde xunnakeli sɔtɔma duniɲa xun na, xa danxaniyatɔɛ mu a ra, naxan lama a ra a Ala xa Di nan Isa ra?"},{"book":"1 John","chapter":"5","verse":"6","text":"Ala xa Mixi Sugandixi Isa nan fa ye nun wuli ra. A mu faxi ye gbansan xa ra, a faxi ye nun wuli nan na. Ala Xaxili nan na seede baxi, barima Ala Xaxili nɔndi nan a ra."},{"book":"1 John","chapter":"5","verse":"7","text":"Seede saxan nan na:"},{"book":"1 John","chapter":"5","verse":"8","text":"Ala Xaxili Sɛniyɛnxi, ye, nun wuli. Na saxanyi birin seedeɲɔxɔya keren nan bama."},{"book":"1 John","chapter":"5","verse":"9","text":"Won tinma mixie xa seedeɲɔxɔya ra, kɔnɔ Ala xa seedeɲɔxɔya dangi na birin na. Ala nan seede bama a xa Di xa fe ra."},{"book":"1 John","chapter":"5","verse":"10","text":"Mixi naxan lama Ala xa seedeɲɔxɔya ra, na kanyi danxaniyama Ala xa Di ma, kɔnɔ mixi naxan mu lama Ala ra, na kanyi bara Ala findi wule falɛ ra, barima a mu laxi Ala xa seedeɲɔxɔya ra, a naxan baxi a xa Di xa fe ra."},{"book":"1 John","chapter":"5","verse":"11","text":"Na seedeɲɔxɔya a masenma a Ala kisi fixi won ma a xa Di nan saabui ra. Na kisi mu ɲɔnma abadan."},{"book":"1 John","chapter":"5","verse":"12","text":"Mixi naxan birama Ala xa Di fɔxɔ ra, na kanyi bara kisi, kɔnɔ mixi naxan mu birama Ala xa Di fɔxɔ ra, na kanyi mu kisima."},{"book":"1 John","chapter":"5","verse":"13","text":"N bara yi fe birin sɛbɛ wo ma, wo tan naxee danxaniyaxi Ala xa Di ma, alako wo xa a kolon a wo bara kisi sɔtɔ, naxan mu ɲɔnma abadan."},{"book":"1 John","chapter":"5","verse":"14","text":"Won ma lanlanteya na a ma ki naxɛ, won bara a kolon a won ma duba birin suxuma nɛ naxan findixi a waxɔnfe ra."},{"book":"1 John","chapter":"5","verse":"15","text":"Won to a kolon a won ma maxandi birin mɛma, won man a kolon a Ala won ma duba birin suxuma nɛ."},{"book":"1 John","chapter":"5","verse":"16","text":"Mixi naxan a boore nde toma yunubi raba ra, yunubi naxan mu mixi bɔnɔma abadan, a xa Ala maxandi a bɛ. Ala a rakisima nɛ xa yunubi na a ra naxan mu mixi bɔnɔma abadan. Yunubi nde na naxan mixi bɔnɔma abadan. N mu a fala wo xa Ala maxandi na mɔɔli xa fe ra."},{"book":"1 John","chapter":"5","verse":"17","text":"Sɛriyɛ matandife birin findixi yunubi nan na, kɔnɔ yunubi birin xa mu mixi bɔnɔma."},{"book":"1 John","chapter":"5","verse":"18","text":"Won a kolon mixi naxan findixi Ala xa di ra, a mu luma yunubi raba ra, barima Ala xa Di, a a kantama. Sentanɛ mu nɔma a ra."},{"book":"1 John","chapter":"5","verse":"19","text":"Won a kolon a Ala xa die nan won na, kɔnɔ duniɲa mixi dɔnxɔɛ birin na Sentanɛ sago nan bun ma."},{"book":"1 John","chapter":"5","verse":"20","text":"Won man a kolon a Ala xa Di bara fa. A xaxili fanyi nan fixi won ma, alako won xa Ala Nɔndi Kanyi kolon. Won nun Ala Nɔndi Kanyi nan a ra a xa Di Isa saabui ra, a xa Mixi Sugandixi. A tan nan na Ala Nɔndi Kanyi ra, naxan kisi fixi won ma abadan."},{"book":"1 John","chapter":"5","verse":"21","text":"N ma die, wo wo yɛtɛ ratanga kuyee ma."}]}