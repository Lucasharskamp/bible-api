{"data":[{"book":"Matayo","chapter":"10","verse":"1","text":"Yësu akɔ'jɔ vo lö'bö 'butë dɔmorïyö 'bënïye bi kölö ï'dï kyigɔ zi zë kore dakyikyi yaga, zi kɔ'jɔ kɔɔ rakɔɔ aba biya."},{"book":"Matayo","chapter":"10","verse":"2","text":"Nenye'e ru 'ba vo lïtu, butë dɔmorïyö ne'e ma dagba Simona (ma ako'jo Petero) öndu mo: Anderiya, Yemisi öndu nï Yowani aba, gisi 'ba Zebedeyo."},{"book":"Matayo","chapter":"10","verse":"3","text":"Pilipo, Baratolomoya, Toma, Matayo, vo 'be'bele kö'du, Yemisi wisi 'ba Alipayo Tadöyösu,"},{"book":"Matayo","chapter":"10","verse":"4","text":"Simona vo dakaŋo 'ba Kanana zë Yudasi Sikereto ma asösu Yësu aba."},{"book":"Matayo","chapter":"10","verse":"5","text":"Vïdï kora 'butë dɔmorïyö ne'e, Yësu utu zë kö'du kira nenye aba. “Ï'bë'e dë mï dakaŋo 'ba vo leze'e mandere mï gawo 'ba Samarona'e."},{"book":"Matayo","chapter":"10","verse":"6","text":"Omba zi ye tï'bë zi tïmëlë 'ba Yiserele ma ölu."},{"book":"Matayo","chapter":"10","verse":"7","text":"Ï'bë'e ayëtïye, ‘Damöku 'ba Wïrï ëdï ku kara.’"},{"book":"Matayo","chapter":"10","verse":"8","text":"Akɔ'jɔ'e vo kɔɔ, ayɔmɔ'e yöku löhu na dïdï, akɔ'jɔ'e zë ma na riti kɔɔ mönyu aba, ore'e dakyikyi yaga. I'ja'e kazi ma na mbiya, here ï'dïye kpa zi zë na mbiya."},{"book":"Matayo","chapter":"10","verse":"9","text":"Ïnjë'e dahabo ako dë, kɔhi mandere meŋe kɔhi mï bɔngɔ re 'e."},{"book":"Matayo","chapter":"10","verse":"10","text":"Ïnjë'e aŋboro 'ba wa lenze dë ta bi tï'bë 'be'e, oba'e nje bɔngɔ kamoka ma ëdïye akusu ne. Oba'e mɔvɔ 'ba lasi dë, vo lɔɔ'e akï'dï zi zë wa ma zë ombannï.”"},{"book":"Matayo","chapter":"10","verse":"11","text":"“Ëzë ayiye mï gawo, ï'bë'e bi koma kö'du vïdï ma akïrïye kala kyedre aba, alima'e mo aba le zi ye bi nani kila."},{"book":"Matayo","chapter":"10","verse":"12","text":"Ëzë ï'bë'e mï liŋɔ iya'e henye, ‘Rakyëyï mëdï ëtï.’"},{"book":"Matayo","chapter":"10","verse":"13","text":"Ëzë vïdï mï liŋɔ nani ïrïye kala kyedre aba, ï'dïye wa mëtë 'be'e 'ba rakyëyï malima, ëzë zë ïrïnnï 'e dë kïrï kala kyedre aba, oba'e wa mëtë'e hulëhu."},{"book":"Matayo","chapter":"10","verse":"14","text":"Ëzë kya 'ba liŋɔ mandere gawo omba dë bi 'e kïrï kala kyedre aba mandere kö'du 'be'e kowo, ila'e bi nani akyitɔ'e turufu 'de ta ndïye zi mo na lömu rë zë."},{"book":"Matayo","chapter":"10","verse":"15","text":"Mayada zi ye tïnyö, mï kadra 'ba vurë aba atëdï na kyënyë ndra kö'du gawo nani ta da gawo 'ba Sɔdɔmo, Gɔmora aba.”"},{"book":"Matayo","chapter":"10","verse":"16","text":"“Owo'e te, mëdï 'e kutu yaga kaa tïmëlë mï kutë wölïwölï. Here ëdïye ŋbala kaa wiriye. Mora ëdïye kpa kaa atu'bu o'dɔnnï kö'du kyënyë dë."},{"book":"Matayo","chapter":"10","verse":"17","text":"Ongɔ'e re 'e laka, ga kö'du vïdï maako atëdïnnï ani zë akïrï nï 'e akika bi 'ba vurë mora zë aku'bönnï 'e mï bi 'ba mötu'e."},{"book":"Matayo","chapter":"10","verse":"18","text":"Kö'du ma, akika 'e bi 'ba vurë komo vo dakaŋo yere ëtï, zi kö'du yöyö laka ne yada zi zë zi vo leze'e."},{"book":"Matayo","chapter":"10","verse":"19","text":"Ëzë ikannï 'e bi 'ba vurë, asösu'e dë a'di ra atï'bë'e zi kiya, mandere hala akonyo'e. Mï kadra nani mo ɔkɔ ku, akï'dï zi ye a'di akiya'e."},{"book":"Matayo","chapter":"10","verse":"20","text":"Ga kö'du me'do ma akame'do 'e atanza dë 'be'e, zë atayinnï kazi Lawo Kölö Laka 'ba 'bu'e akame'do kpuru kazi 'e.”"},{"book":"Matayo","chapter":"10","verse":"21","text":"“Ɔndu'e atënyïnnï akpa da öndu'e zë kï'dï zi kofo. 'Bu'e atënyïnnï akpa da gisisi 'bënnïye zë kï'dï zi kofo. Gisisiye ako'dɔnnï wehe akpa vo ko'jo zë aba akutu zë zi kofo."},{"book":"Matayo","chapter":"10","verse":"22","text":"Vïdï biya akiyïye ga kö'du ma. Mora vïdï ma nduwë na kyigɔ le mï ndundu mo, akayɔmɔ mo."},{"book":"Matayo","chapter":"10","verse":"23","text":"Ëzë o'dɔ'e na kyënyë mï gawo maako, aho'e mï gawo ma agamo. Ma yada zi ye tïnyö, inde'e lɔɔ ne'e mï gawo biya 'ba Yiserele ne dë, gba kazi Wisi a Vïdï tɔkɔ."},{"book":"Matayo","chapter":"10","verse":"24","text":"Vo kö'du ko'jo anza kyedre ta da vo komoyandi 'bënï. Vo yasa anza kyedre ta da vo kyedre 'bënï."},{"book":"Matayo","chapter":"10","verse":"25","text":"Here vo kö'du ko'jo mo'bɔ zi tëdï kaa vo komoyandi 'bënï, vo lö'bö kaa vo kyedre 'bënï. Ëzë vo da dakota ako'jo Belezobulu, vo dakota 'ba liŋɔ'e ako'jo ru kyënyë aba.”"},{"book":"Matayo","chapter":"10","verse":"26","text":"“Here ere'e vïdï dë. Yaanya aba, wa ma ayöfu dɔ mo, akayëhu, kö'du koho biya ako'dɔ na yɔlɔ."},{"book":"Matayo","chapter":"10","verse":"27","text":"Wa mati mëdï ayada zi ye mï mandölu, akayada'e mï bikanyi kyedre, wayawaya 'be'e akame'do ta da tɔlɔ 'ba loko."},{"book":"Matayo","chapter":"10","verse":"28","text":"Ere'e dë kazi vïdï ma ëdïnnï ida ra kofo, ofonnï lawo dë. Ere'e Wïrï ma akatɔ'bɔ yaŋa 'dö ida ra lawo aba mï wa'do gehena."},{"book":"Matayo","chapter":"10","verse":"29","text":"Nje tarifa kölö akatɔ'bɔ silɔ kogo rïyö. Here silɔ ma kölö alëpï dë akaŋo kazi da kö'du komba 'ba 'bu'e."},{"book":"Matayo","chapter":"10","verse":"30","text":"Ga kö'du yëvu biya ma de 'e ne, ëdï akiti."},{"book":"Matayo","chapter":"10","verse":"31","text":"Here ere'e dë ëdïye na laka ndra ta da silɔ kayo.”"},{"book":"Matayo","chapter":"10","verse":"32","text":"“Here kö'du zë ma iyannï mï vïdï kayo zë 'bama, mako'dɔ kpa here komo 'bu ma komorïyë."},{"book":"Matayo","chapter":"10","verse":"33","text":"Mora here, ëzë vïdï maako omba ma dë ta komo vïdï kayo, ma komba mo kpa dë ta komo 'bu ma komorïyë.”"},{"book":"Matayo","chapter":"10","verse":"34","text":"“Asösu'e dë henye ere, mayi zi rakyëyï ra kika mï damöku. 'E'e, mayi dë zi rakyëyï ra kika, kulu ra."},{"book":"Matayo","chapter":"10","verse":"35","text":"Mayi zi gisi kora'e tënyïnnï wehe aba da 'bu nnï, gisi mïnzö'e tënyïnnï wehe aba da ma nnï, mbara koze atënyïnnï wehe aba da wese nnï."},{"book":"Matayo","chapter":"10","verse":"36","text":"Vo wehe kyënyë 'be'e, atëdï akpa vïdï 'ba dakota 'be'e."},{"book":"Matayo","chapter":"10","verse":"37","text":"“Zë ma o'dɔnnï lɔvɔ 'bu nnï, mandere ma nnï ndra ta da ma, ɔ'bɔnnï dë zi tëdï na vo lö'bö 'bama. Zë ma o'dɔnnï lɔvɔ gisi kora 'bënnï, mandere wisi wu'jë ɔ'bɔnnï dë zi tëdï na vo lö'bö 'bama."},{"book":"Matayo","chapter":"10","verse":"38","text":"Zë ma ïnjënnï taka 'bënnï dë rïyë zi lö'bö ga ndï ma, ɔ'bɔnnï dë zi tëdï na vo lö'bö 'bama."},{"book":"Matayo","chapter":"10","verse":"39","text":"Zë ma o'dɔnnï lɔvɔ dïdïnnï ndra ta da lɔvɔ ma, akayölunnï. Zë ma ayölunnï dïdïnnï ga kö'du ma, aki'jannï dïdï löhu.”"},{"book":"Matayo","chapter":"10","verse":"40","text":"“Vïdï ma ïrïye kala kyedre aba ïrï ne ma ra, mora vïdï ma ïrï ma kala kyedre aba, ïrï ne vïdï ma utu ma ne."},{"book":"Matayo","chapter":"10","verse":"41","text":"Vïdï ma ïrï nëbï kala kyedre aba ga kö'du mo nëbï, aki'ja mï wakinye 'ba biriti 'ba nëbï. Vïdï ma ïrï vïdï ma laka kala kyedre aba ga kö'du mo na laka, aki'ja mï wa yanya 'ba biriti 'ba vïdï laka."},{"book":"Matayo","chapter":"10","verse":"42","text":"Ëzë vïdï ma ï'dï gbï le nje sikɔ 'ba wini kyëyï, zi vïdï ma kölö 'ba ga ndï ma, vïdï nani aki'ja biriti rë nï.”"}]}