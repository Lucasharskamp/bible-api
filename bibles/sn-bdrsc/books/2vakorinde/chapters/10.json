{"data":[{"book":"2 VaKorinde","chapter":"10","verse":"1","text":"Nounyoro nokuzvidzora kwaKristu, ndinokumbira zvikuru kwamuri, ini Pauro, “ndinotya” zvikuru kana ndichitarisana nemi chiso nechiso asi, “handityi” kana ndisipo!"},{"book":"2 VaKorinde","chapter":"10","verse":"2","text":"Ndinokukumbirisai zvikuru kuti kana ndichinge ndasvika kwamuri ndirege kuzova nokushinga kwandinofanira kuva nako kuna vanhu avo vanofunga kuti tinorarama namararamiro enyika ino."},{"book":"2 VaKorinde","chapter":"10","verse":"3","text":"Nokuti kunyange dai tichigara zvedu munyika, hatirwi hondo sezvinoita nyika ino."},{"book":"2 VaKorinde","chapter":"10","verse":"4","text":"Nhumbi dzatinorwa nadzo hadzizi nhumbi dzenyika ino. Asi dzine simba raMwari rokuputsa nhare."},{"book":"2 VaKorinde","chapter":"10","verse":"5","text":"Tinoputsa kukakavara nokunyengera kwose kunozvikudza kuchipikisa kuziva Mwari, uye tinotapa mifungo yose kuti iteerere Kristu."},{"book":"2 VaKorinde","chapter":"10","verse":"6","text":"Uye tichange takagadzirira kuranga kuita kwose kwokusateerera, kana kuteerera kwenyu kuchinge kwazadziswa."},{"book":"2 VaKorinde","chapter":"10","verse":"7","text":"Imi muri kungoonera zvinhu pamusoro bedzi. Kana munhu achivimba kuti iye ndowaKristu, ngaarangarirewo zvakare kuti isu tiri vaKristu sezvaakaitawo iye."},{"book":"2 VaKorinde","chapter":"10","verse":"8","text":"Nokuti kunyange dai ndichizvirumbidza pachena pamusoro pesimba ratakapiwa naIshe rokukuvakai kwete rokukuputsirai pasi, handinganyadziswi nazvo."},{"book":"2 VaKorinde","chapter":"10","verse":"9","text":"Handidi kuedza kuita sendinokutyisidzirai netsamba dzangu."},{"book":"2 VaKorinde","chapter":"10","verse":"10","text":"Nokuti vamwe vanoti, “Tsamba dzake dzina mashoko makukutu uye dzine chisimba, asi iye pachake haatyisi uye kutaura kwake hakuna maturo.”"},{"book":"2 VaKorinde","chapter":"10","verse":"11","text":"Vanhu vakadai vanofanira kuziva kuti zvatiri mumatsamba edu kana tisipo, ndizvo zvatichava pakuita kwedu kana tavapo."},{"book":"2 VaKorinde","chapter":"10","verse":"12","text":"Hatidi kuedza kuzvienzanisa kana kuzvifananidza navamwe vanozvirumbidza. Pavanozviera vachizvienzanisa naivo pachavo, havana kuchenjera."},{"book":"2 VaKorinde","chapter":"10","verse":"13","text":"Zvisinei, isu hatingazvirumbidzi kupfuura mwero wakafanira, asi tinogumisa mwero wokuzvirumbidza kwedu pabasa ratakapiwa naMwari, basa rinosvika kunyange kwamuri."},{"book":"2 VaKorinde","chapter":"10","verse":"14","text":"Hatizi kupfurikidza mwero pakuzvirumbidza kwedu, sezvazvaizova kana dai takanga tisina kuuya kwamuri, nokuti takasvika kwamuri nevhangeri raKristu."},{"book":"2 VaKorinde","chapter":"10","verse":"15","text":"Uyezve hatipfuuri miganhu yedu nokuzvirumbidza pamusoro pebasa rakaitwa navamwe. Tariro yedu ndeyokuti, pamunoramba muchikura pakutenda kwenyu, mashandiro edu pakati penyu achakurawo kwazvo,"},{"book":"2 VaKorinde","chapter":"10","verse":"16","text":"kuitira kuti tigoparidza vhangeri kumatunhu ari mberi kwenyu. Nokuti hatidi kuzvirumbidza nebasa rakaitwa kare munzvimbo dzavamwe vanhu."},{"book":"2 VaKorinde","chapter":"10","verse":"17","text":"Asi, “Anozvirumbidza ngaazvirumbidze muna She.”"},{"book":"2 VaKorinde","chapter":"10","verse":"18","text":"Nokuti haasi uyo anozvirumbidza achanzi akatendeka, asi uyo anorumbidzwa naShe."}]}