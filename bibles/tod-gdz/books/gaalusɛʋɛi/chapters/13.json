{"data":[{"book":"Gaalu Sɛʋɛi","chapter":"13","verse":"1","text":"Ɠɔoɠɔ GALAGI ɓɔɛni Moize ʋɔ, é ɠɛ ma:"},{"book":"Gaalu Sɛʋɛi","chapter":"13","verse":"2","text":"«Zunuiti teʋe, ti Kanaan yooi zuʋɛtɛ, gè feezu Izilayɛle nuiti bɛ. Yeelo nu ɠila ba, bolodai ɠilagilagi zu, seɠeai kundiɠiiti saama.»"},{"book":"Gaalu Sɛʋɛi","chapter":"13","verse":"3","text":"Moize Ɠɔoɠɔ GALAGI wooi zoni, é zunuiti teʋeni, ti zeɠe Palan teʋebai zu. Izilayɛle nuiti ta-ɠundiɠiiti ti ɠɛni ga tiye."},{"book":"Gaalu Sɛʋɛi","chapter":"13","verse":"4","text":"Ti-laaseigiti ti ɠɛni ga:"},{"book":"Gaalu Sɛʋɛi","chapter":"13","verse":"5","text":"Simiyɔn ná-bolodai nɔnɔi ɠɛni ga: Safate, Woli ná-doun zunui."},{"book":"Gaalu Sɛʋɛi","chapter":"13","verse":"6","text":"Zuda ná-bolodai nɔnɔi ɠɛni ga: Kalɛɓe, Yefuné ná-doun zunui."},{"book":"Gaalu Sɛʋɛi","chapter":"13","verse":"7","text":"Isakaal ná-bolodai nɔnɔi ɠɛni ga: Yigale, Zozɛfe ná-doun zunui."},{"book":"Gaalu Sɛʋɛi","chapter":"13","verse":"8","text":"Efelayime ná-bolodai nɔnɔi ɠɛni ga: Wozé, Nun ná-doun zunui."},{"book":"Gaalu Sɛʋɛi","chapter":"13","verse":"9","text":"Ɓɛnzamɛn ná-bolodai nɔnɔi ɠɛni ga: Palati, Lafu ná-doun zunui."},{"book":"Gaalu Sɛʋɛi","chapter":"13","verse":"10","text":"Zaɓulɔn ná-bolodai nɔnɔi ɠɛni ga: Gadiyɛle, Sodi ná-doun zunui."},{"book":"Gaalu Sɛʋɛi","chapter":"13","verse":"11","text":"Zozɛfe ná-bolodai nii é ga Manasé nɔnɔi, naa ɠɛni ga: Gadi, Susi ná-doun zunui."},{"book":"Gaalu Sɛʋɛi","chapter":"13","verse":"12","text":"Dan ná-bolodai nɔnɔi ɠɛni ga: Amiyɛle, Gemali ná-doun zunui."},{"book":"Gaalu Sɛʋɛi","chapter":"13","verse":"13","text":"Asɛɛl ná-bolodai nɔnɔi ɠɛni ga: Setuul, Mikayɛle ná-doun zunui."},{"book":"Gaalu Sɛʋɛi","chapter":"13","verse":"14","text":"Nɛfɛtali ná-bolodai nɔnɔi ɠɛni ga: Naaɓi, Vɔfesi ná-doun zunui."},{"book":"Gaalu Sɛʋɛi","chapter":"13","verse":"15","text":"Gade ná-bolodai nɔnɔi ɠɛni ga: Geyuwɛle, Maki ná-doun zunui."},{"book":"Gaalu Sɛʋɛi","chapter":"13","verse":"16","text":"Zunuiti daaseigiti kana, niiti Moize ti leʋeni ga ti Kanaan yooi zuʋɛtɛ. Moize Nun ná-doun zunui Wozé laasei pɛɛni ga Zozuwe."},{"book":"Gaalu Sɛʋɛi","chapter":"13","verse":"17","text":"Moize ti leʋegai ma ga ti Kanaan yooi zuʋɛtɛ, é ɠɛni ti ma: «À leʋe ga lɛkpɛmaʋɛ nu yeezazuʋɛ yooi zu ʋele, wo zeeli gize yooi ʋɔ pelei,"},{"book":"Gaalu Sɛʋɛi","chapter":"13","verse":"18","text":"wo ɠida zooi ná-fai wu. Wo ka ʋelei é la, ta nuiti ti zeini ná, wo ti ʋɛtɛ ni ti zulogɛ, ɓaa ni zɛbɛ la ti ya, ni ti mɔinʋɛ, ɓaa ni ti la mɔinni."},{"book":"Gaalu Sɛʋɛi","chapter":"13","verse":"19","text":"Wo zooi ʋɛtɛ, ʋɛ ti zeini ná, ni pagɛ, ɓaa ni ɲɔuʋɛ, ta-laa wolaiti ta ɠale, ni siɠigi ɠa ti ma, ɓaa ni é la ti ma,"},{"book":"Gaalu Sɛʋɛi","chapter":"13","verse":"20","text":"ani ɓɛtɛ you ʋe, ɓaa ani la ɓɛtɛa ga, gulua ta ga, ɓaa ti la ná? À yiilɔɔ! À zooi zu wulu waai tanigaa zeɠe.»"},{"book":"Gaalu Sɛʋɛi","chapter":"13","verse":"21","text":"Zunui naati ti liini, ti zooi zuʋɛtɛ, é tɔɔzei Sin teʋebai zu eyɛsu Leɠɔɓe, Leɓo-Ɠamate ɠobaʋɛ."},{"book":"Gaalu Sɛʋɛi","chapter":"13","verse":"22","text":"Ti lɛɛni lɛkpɛmaʋɛ nu yeezazuʋɛ yooi zu, ti zeeli Eɓelɔn. Ayiman ta Sesayi ta Talamayi nuiti ti zeini ná, Anake mavofodaiti. Eɓelɔn laai loni, é kɛ ga kona dɔfela aisa Soan ʋa lo, nii é Ezipete yooi zu."},{"book":"Gaalu Sɛʋɛi","chapter":"13","verse":"23","text":"Ti zeeliai ma Esekɔle nɛmɛi zu, ti leezɛn ansaɠɔgi ma ɓeke gila teʋeni ba, nii leezɛn ɠɔpɔgi ɠɛni zɛlɛni ba. Bui ʋelei ma, ti dɔɔni gului ɠa, nu felegɔ da ɠɔma, ti seɠe. Ti gelenade wului ma waaiti seɠeni ɓalaa, ta kooleɠoolegiti."},{"book":"Gaalu Sɛʋɛi","chapter":"13","verse":"24","text":"Ti naama adaʋɛ laasei pɛɛni ga Esekɔle nɛmɛi (nii poluʋɛ ga «anii ɠɔpɔgi ma nɛmɛi»), tɔɔzei leezɛn ɠɔpɔgi ʋa, Izilayɛle nuiti ti teʋeni ná."},{"book":"Gaalu Sɛʋɛi","chapter":"13","verse":"25","text":"Ti ɠaleni ma, ti zeɠe zooi ʋɛtɛsuʋɛ, folo ʋuunaanigɔ (40) ɠa ti kɛɛni."},{"book":"Gaalu Sɛʋɛi","chapter":"13","verse":"26","text":"Ti ʋaani, ti Moize ɠa, ta Aalɔn, ta Izilayɛle ʋɛbɛi kpein, Palan teʋebai zu Kadɛse. Ti ʋoluvaawo ti ma ga nii kpein ti kaani, ti zooi zu wulu waaiti dɛɛ ga tiye."},{"book":"Gaalu Sɛʋɛi","chapter":"13","verse":"27","text":"Wɛlɛ poluvaawo gooi ʋa, ti boni Moize ma: «Gi zeelini zooi naa zu, ʋɛ è gi leʋeni ná. Gaamazu, zou ʋe, ʋɛ nɔnɔi ta kɔin gulɔi ʋooʋaai ná, naa wulu waaiti pɛtɛ."},{"book":"Gaalu Sɛʋɛi","chapter":"13","verse":"28","text":"Kɛlɛ-o, nuiti ti zeini ná, ti wola zuɓaaʋɛ. Taaiti bɔɔlɔʋɛ, siɠigi ti ma. Gi Anake mavofodaiti ɓalaa pɛtɛgɛ ná."},{"book":"Gaalu Sɛʋɛi","chapter":"13","verse":"29","text":"Amalɛke nuiti ta zeini nu yeezazu ʋelei. Ɠɛte nuiti, ta Yeɓuse nuiti, ta Amool nuiti ta zeini gize yooi zu. Kanaan nuiti ta zeini Kpoloɗɛ Wolai laaʋɛ, ta Zuludɛn nɛmɛi zu.»"},{"book":"Gaalu Sɛʋɛi","chapter":"13","verse":"30","text":"Názu ɠa Kalɛɓe ɠaaɓaani la ga é nuɓusɛiti gaaɓɛ, niiti ti tɔɔzeini niina ga wuzeɠea Moize laalɔɠɔma. É ɠɛni ti ma: «Ade li ná! Ada vɔni zooi ma, de seɠe. Mazɔlɔɔ ma ɠaaɓaai ɠa ade ya.»"},{"book":"Gaalu Sɛʋɛi","chapter":"13","verse":"31","text":"Kɛlɛ zunuiti ti ɠɛni ga ná-siɛpoluiti, naati ti ɠɛni ɠɛɛzu ma: «Ma zobo ge la ade ʋɛ, de ʋa laalɛ nuuma nuɓusɛiti bu, mazɔlɔɔ ti zuɓaaʋɛ de ʋa.»"},{"book":"Gaalu Sɛʋɛi","chapter":"13","verse":"32","text":"Ti tɔɔzeini Izilayɛle nuiti gaazu ga zooi naa ná-fai zuvalaga, nii ti liini ti ka, ti ɠɛni ma: «Zooi nii gi suɓizaai, gi suʋɛtɛ, toɠa ga zooi nii é naati paazu, niiti ti ʋaazu, ti zei ga. Nuiti kpein gi ti ɠaai ná, ta ga nu ɠoozagiti."},{"book":"Gaalu Sɛʋɛi","chapter":"13","verse":"33","text":"Gi kooza nuiti kaaʋɛ ná ɓalaa, Anake mavofodaiti, nu ɠoozagiti ma zuwuzui. Gi ɠɛa ti ɠoba, é ɠɛ gi ɠaazu, eɠɛ gá ɠɛ ga kotogiti nɔ, tiya ɓalaa, ti ɠaazu, gi ɠɛni eɠɛ kotogaa nɔ!»"}]}