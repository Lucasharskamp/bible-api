{"data":[{"book":"Maluko","chapter":"3","verse":"1","text":"Abaho Yesu kachola kabili mng'anda ya kumpula Mulungu. Ako kukala na munhu yakalile na mkono uholole."},{"book":"Maluko","chapter":"3","verse":"2","text":"Wanhu wayagwe wakalile aho walonda kilamuso cha kumtagusila Yesu, avo wamulola bunhuu kamba komuhonya munhu ayo mna isiku ya Kubwihila."},{"book":"Maluko","chapter":"3","verse":"3","text":"Yesu kamulongela munhu ayo yaholole mkono, “Ima hano kuulongozi.”"},{"book":"Maluko","chapter":"3","verse":"4","text":"Abaho Yesu kawauza wanhu awo, “Vino Malagizo getu gotulonda tutende choni mna isiku ya Kubwihila? Kutenda ganogile hebu kutenda gehile? Kuuhonya ugima wa munhu hebu kuukoma?”"},{"book":"Maluko","chapter":"3","verse":"5","text":"Yesu kawalola wanhu awo kwa kugevuzika, kawonela bazi mbuli ya udala wa mizoyo yao. Abaho kamulongela munhu ayo, “Golosa mkono wako.” Nayo kaugolosa mkono wake, na mkono wake uhona."},{"book":"Maluko","chapter":"3","verse":"6","text":"Abaho Mafalisayo walawa kunze mna ing'anda ya kumpula Mulungu, waiting'hana na wanhu wa Helode, wakala kiseto wamkome Yesu."},{"book":"Maluko","chapter":"3","verse":"7","text":"Yesu na wanahina zake wachola kudilamba da Galilaya, lunhu mkulu lwa wanhu lumkweleleza. Walawa kuzi isi za Galilaya na Yudea,"},{"book":"Maluko","chapter":"3","verse":"8","text":"na buga da Yelusalemu, na isi ya Idumeya, na umwambu wa Yolidani, na kulawa mzimbaka zili mmabehi na mabuga ga Tilo na Sidoni. Wanhu wose awo wamcholela Yesu kwavija wahulika mbuli zake ziyakalile kotenda."},{"book":"Maluko","chapter":"3","verse":"9","text":"Kwavija lunhu lukala lukulu, Yesu kawalongela wanahina zake wamtandile ngalawa muladi wanhu sekewamsung'he sung'he."},{"book":"Maluko","chapter":"3","verse":"10","text":"Kwavija Yesu kawahonya wanhu wengi, avo wanhu wose wakalile watamu wakala woisung'ha sung'ha wadahe kumkwasa."},{"book":"Maluko","chapter":"3","verse":"11","text":"Wanhu wakalile na vinyamkela viwamonile Yesu, wamgwila kuulongozi waguta mizangi wolonga, “Gweye kwa Mwana wa Mulungu!”"},{"book":"Maluko","chapter":"3","verse":"12","text":"Lakini Yesu kawagomesa vinyamkela sekewamulongele munhu yoyose kamba heyo kakala nani."},{"book":"Maluko","chapter":"3","verse":"13","text":"Abaho Yesu kakwela kukigongo, kawakema wanhu yawalondile mwenyego, nao wamgendela."},{"book":"Maluko","chapter":"3","verse":"14","text":"Kawasagula wanhu longo na wabili, kawakema watumigwa. Kawalongela, “Niwasagula mweye mukale na niye. Vivija nowagala mkawapetele wanhu Mbuli Inogile,"},{"book":"Maluko","chapter":"3","verse":"15","text":"na mweye mokuwa na udahi wa kulava vinyamkela.”"},{"book":"Maluko","chapter":"3","verse":"16","text":"Wano awo longo na wabili iyawasagule, wakala Simoni, Yesu kamgwaa twaga da Petulo"},{"book":"Maluko","chapter":"3","verse":"17","text":"na Yakobo na ndugu yake Yohana, wanage Zebedayo kawagwaa twaga da Boanilige, fambulo jake, “Wana wa Ng'huwa”"},{"book":"Maluko","chapter":"3","verse":"18","text":"na Andeleya na Filipo na Batulumayo na Matayo na Tomaso na Yakobo mwana wa Alufayo na Tadayo na Simoni Mkananayo,"},{"book":"Maluko","chapter":"3","verse":"19","text":"na Yuda Isikaliote, yamuhinduke Yesu."},{"book":"Maluko","chapter":"3","verse":"20","text":"Abaho Yesu kachola ukae. Lunhu lwa wanhu luiting'hana kabili mbaka Yesu na wanahina zake walemelwa kuja."},{"book":"Maluko","chapter":"3","verse":"21","text":"Ndugu zake viwahulike avo, wagenda kumsola kwavija wanhu wakala wolonga, “Kana kibozi mbwelela!”"},{"book":"Maluko","chapter":"3","verse":"22","text":"Wafundiza Malagizo ga Musa wayagwe walawile Yelusalemu wakala wolonga, “Kana Belizebuli! Ayo mkulu wa vinyamkela yomgwaa udahi wa kuwalava vinyamkela.”"},{"book":"Maluko","chapter":"3","verse":"23","text":"Yesu kawakema na kawalongela kwa simo, “Vino Mwenembago kodahaze kumulava Mwenembago?"},{"book":"Maluko","chapter":"3","verse":"24","text":"Kamba undewa wahaigola wenyego na kuitowa, undewa awo wogwa."},{"book":"Maluko","chapter":"3","verse":"25","text":"Wanhu wa lubuga lumoja wahaigola na kuitowa, lubuga lulo logwa."},{"book":"Maluko","chapter":"3","verse":"26","text":"Avo kamba undewa wa Mwenembago wahaigola wenyego, undewa awo wogwa na kuhelela baho."},{"book":"Maluko","chapter":"3","verse":"27","text":"“Kuduhu munhu yodaha kutula ng'anda ya munhu mwene nguvu na kusola vinhu vake, mbaka yasonge kumgodeka munhu ayo, baho kodaha kusola vinhu vake."},{"book":"Maluko","chapter":"3","verse":"28","text":"“Nowalongela ukweli, nzambi zose ziwatendile wanhu na maligo gao gose, Mulungu kodaha kugela kumgongo."},{"book":"Maluko","chapter":"3","verse":"29","text":"Lakini munhu yoyose yomuliga Loho Yang'alile, maligo gake hondagageligwe kumgongo bule, kwavija katenda nzambi ya mazuwa gose.”"},{"book":"Maluko","chapter":"3","verse":"30","text":"Yesu kalonga avo kwavija wanhu wakala wolonga, “Kana kinyamkela.”"},{"book":"Maluko","chapter":"3","verse":"31","text":"Abaho mamake na ndugu zake Yesu weza, wema kunze wamtuma munhu yamkeme Yesu."},{"book":"Maluko","chapter":"3","verse":"32","text":"Lunhu lwa wanhu lukala lumzunguluke Yesu. Nao wamulongela, “Go mkulu, mamako na ndugu zako wa kunze, wokulonda gweye.”"},{"book":"Maluko","chapter":"3","verse":"33","text":"Yesu kawedika, “Mamangu ayo nani? Na ndugu zangu wao nani?”"},{"book":"Maluko","chapter":"3","verse":"34","text":"Baho kawalola wanhu awo wamzunguluke, kawalongela, “Loleni! Wano awo mamangu na ndugu zangu!"},{"book":"Maluko","chapter":"3","verse":"35","text":"Munhu yoyose yotenda gaja golondigwa na Mulungu, ayo ndugu yangu na lumbu jangu na mamangu.”"}]}