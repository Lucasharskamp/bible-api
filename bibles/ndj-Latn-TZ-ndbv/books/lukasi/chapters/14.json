{"data":[{"book":"Lukasi","chapter":"14","verse":"1","text":"Lijuva lya kupumulila limu, Yesu ayendili kulya filivi kaya ya mkomi yumu wa Mafwalisayu, vandu vavelili pala vavelili vakumlolesha."},{"book":"Lukasi","chapter":"14","verse":"2","text":"Mundu yavelili na utami wa kumema mawoku na mawulu ayisili kwa Yesu."},{"book":"Lukasi","chapter":"14","verse":"3","text":"Yesu avadashili vawula va Malawu na Mafwalisayu, “Wuli Malawu vetu vakutujumisha kumulowola mundu lijuva lya kupumulila?”"},{"book":"Lukasi","chapter":"14","verse":"4","text":"Lakini veni vayikalili jii. Yesu kamkamula yula mtami, kamulowola, amulekili ayendi."},{"book":"Lukasi","chapter":"14","verse":"5","text":"Pambeli kamuwombela, “Ghani wa yumwi yaveli na mwana waki awu senga waki padubukila mumyowu, angamuwushili ng'odu mulijuva lya kupumulila?”"},{"book":"Lukasi","chapter":"14","verse":"6","text":"Lakini veni valemili kumyangula pavadashili nawula."},{"book":"Lukasi","chapter":"14","verse":"7","text":"Chilangushilu chila, Yesu avawonili vala vavalalikili pavayihaga pahali pa vakomi, kavawombela,"},{"book":"Lukasi","chapter":"14","verse":"8","text":"“Kucha mundu pakulalika kulihungu lya kuheta, ukotoo kuyikala pahali pa vakomi, pamonga kamlalika wingi mkomi pitu yuwi."},{"book":"Lukasi","chapter":"14","verse":"9","text":"Na mwenikaya wenu yumwi vavili dayisi na kuvawombela, ‘Mlekeli ayu chigoda.’ Apa dawuvi na soni kwa vandu vosi na dauyendi kuyikala kuchigoda cha kumbeli."},{"book":"Lukasi","chapter":"14","verse":"10","text":"Mani pakulalika kulihungu, uyikali kuchigoda cha kumbeli, pakayisa mwenikaya waku akuwombeli, ‘Ghanja, wisi kunu kuwulongolu, kuchigoda cha ukomi.’ Apa dawuvi kupata kufumala kumesu ya vandu vosi uyikalili pamu nawu."},{"book":"Lukasi","chapter":"14","verse":"11","text":"Nongwa yoyosi yayikwesha dasunushiwi na yayisunusha, dakweshiwi.”"},{"book":"Lukasi","chapter":"14","verse":"12","text":"Pambeli Yesu amuwombilili na yula amlalikili, “Mani pauvakimbanikila vandu ndilya ya pamusi awu lumihi kotoo kuvalalika vaghanja vaku awu valongu vaku awu vajofi vaku vavelili valundamali, vakotoo kuyisa veni kukulalika umweni davakuhombi chila chivagolilili."},{"book":"Lukasi","chapter":"14","verse":"13","text":"Badili yaki, paugola ndilya, valaliki vagaju, fikwavakwava, ndevindevi na vangalimesu."},{"book":"Lukasi","chapter":"14","verse":"14","text":"Na yuwi dawupati usangi, nongwa ava vahela cha kukuhomba. Nongwa Chapanga dakugayili fupa yaku Chipindi vandu goleki pavashukuka.”"},{"book":"Lukasi","chapter":"14","verse":"15","text":"Yumu waa vala vavelili vayikalili pamu na Yesu adetili, “Kucha ngiba mundu yula daghalyi filivi muwutwa wa kumbindi kwa Chapanga!”"},{"book":"Lukasi","chapter":"14","verse":"16","text":"Yesu kamyangula, “Mundu yumu agolili lihungu likomi, kavalalika vandu ngenju."},{"book":"Lukasi","chapter":"14","verse":"17","text":"Chipindi cha lihungu pachifikili amtumili ndumindumi waki akavalaliki vayisi, findu fyosi fiva kala."},{"book":"Lukasi","chapter":"14","verse":"18","text":"Lakini vosi, yumu yumu, vakandili kaluva avapomeli. Wakwaa kamuwombela mgolafichuku nenga hemela chitava, ponopa nguyenda kuchilola, ngukuluwa umbomeli."},{"book":"Lukasi","chapter":"14","verse":"19","text":"Monga kadeta, ‘Nenga hemela vasenga lilongu wa kulimila, ponopa ndina mwanja nguyenda kuvayesha, deku umbomeli.’"},{"book":"Lukasi","chapter":"14","verse":"20","text":"Kandi wingi kadeta, ‘Nguyenda kuheta mdala daweshi ng'odu kwisa.’"},{"book":"Lukasi","chapter":"14","verse":"21","text":"“Mgolafichuku ayu kawuya kumuwombela Bambu waki milandu yila. Yula mwenikaya akalalili, amuwombilili ndumindumi waki, ‘Lopukeshi yendi kudeha na mufijoku joku, uvayeghi munyumba amu vagaju, fikwavakwava, vangalimesu na ndevindevi vamonga.’"},{"book":"Lukasi","chapter":"14","verse":"22","text":"Pambeli ndumindumi ayu adetili, ‘Bambu, milandu yigoleka kucha wung'ombili, lakini yikali hela fwasi.’"},{"book":"Lukasi","chapter":"14","verse":"23","text":"Yula Bambu kamuwombela ndumindumi, ‘Yendi kudeha na kumbepitela sha kumbwani uvang'ang'aniki vandu vayingili ili nyumba yangu yimemi."},{"book":"Lukasi","chapter":"14","verse":"24","text":"Nguvawombela, kwa hela hata yumu wa vala avalalikili dayisi kulihungu lya nenga.’ ”"},{"book":"Lukasi","chapter":"14","verse":"25","text":"Apa lipinga lya vandu vatangalili vayikovikela pamu na Yesu. Topi kavaghalambukila vandu kavawombela,"},{"book":"Lukasi","chapter":"14","verse":"26","text":"mundu aweshi ha kuva mwanachuli wangu pangajila kundama nenga pitu vamtama tati waki, mawu waki, mdala waki, wavatama vana, valongu mundu valumi kwa vadala, hata kuyitama mweni, daghavi mwanachuli wa nenga ha."},{"book":"Lukasi","chapter":"14","verse":"27","text":"Mundu yatola ng'odu lupingika lyaki na kungovekela, daghavi mwanachuli wa nenga ha."},{"book":"Lukasi","chapter":"14","verse":"28","text":"“Nongwa ghani Gati ya yumwi padayila kujenga mnala dayikali kukandila pasi agoli tolitoli, amanyi kanashu mbiya sha kumalishila?"},{"book":"Lukasi","chapter":"14","verse":"29","text":"Mani pakakanda lusiki, pambeli kalemwa kumalishila, vandu davamuseki."},{"book":"Lukasi","chapter":"14","verse":"30","text":"Vakawombeyi, ‘Mundu ayu akandili kujenga, lakini kamalila ha.’"},{"book":"Lukasi","chapter":"14","verse":"31","text":"“Awu liki yavelili akudayila kuyenda kuyiminya na wutwa wingi, akudayiliwa ayikali tangila na kuyihola dawesi, kana machonda vaki lilongu alufu dalevi na yula yavelili na machonda alufu milongu mivili?"},{"book":"Lukasi","chapter":"14","verse":"32","text":"Kucha dawoni daweshi ng'odu, davalayishi vanjagila kudayila vayikali kwa kusika chipindi ayu mutwa mumonga akali hela kutali."},{"book":"Lukasi","chapter":"14","verse":"33","text":"Wuwula wula, kwa hela hata mundu yumu pagati ya yumwi daghavi mwanachuli wa nenga, mani palekeshela ng'odu findu fyosi fyaveli nafyu."},{"book":"Lukasi","chapter":"14","verse":"34","text":"“Munyu wa nyanyi, lakini pawusuka kunova kwaki dawuyigoli liki yikoleli kandi?"},{"book":"Lukasi","chapter":"14","verse":"35","text":"Yiva chindu ha, wala kwa miganga awu kwa mbolea, vandu davayiyasili kutali. Avelili na majeji na apikanishi!”"}]}