{"data":[{"book":"1 ImiLando","chapter":"14","verse":"1","text":"Ngalesosikhathi uHiramu inkosi yaseThire wathumela izithunywa kuDavida, ndawonye lezigodo zomsedari, ababazi bamatshe kanye lababazi ukuthi bayemakhela isigodlo."},{"book":"1 ImiLando","chapter":"14","verse":"2","text":"UDavida wahle wakwazi ukuthi uThixo usembekile ukuba abe yinkosi ka-Israyeli lokuthi umbuso wakhe uphakanyisiwe kakhulu ngenxa yabantu bakhe bako-Israyeli."},{"book":"1 ImiLando","chapter":"14","verse":"3","text":"EJerusalema uDavida wathatha abanye abafazi wazala amanye amadodana lamadodakazi."},{"book":"1 ImiLando","chapter":"14","verse":"4","text":"Nanka amabizo abantwana abazalelwa khona: uShamuwa, uShobabi, uNathani, uSolomoni,"},{"book":"1 ImiLando","chapter":"14","verse":"5","text":"u-Ibhari, u-Elishuwa, u-Eliphelethi,"},{"book":"1 ImiLando","chapter":"14","verse":"6","text":"uNoga, uNefegi, uJafiya,"},{"book":"1 ImiLando","chapter":"14","verse":"7","text":"u-Elishama, uBheyeliyada kanye lo-Elifelethi."},{"book":"1 ImiLando","chapter":"14","verse":"8","text":"AmaFilistiya athi esizwa ukuthi uDavida usegcotshwe ukuba yinkosi yalo lonke elako-Israyeli, aphuma wonke ehlome ephelele esiyamzingela, kodwa uDavida wakuzwa lokho wahle waphuma yena ukuyawahlangabeza."},{"book":"1 ImiLando","chapter":"14","verse":"9","text":"AmaFilistiya ayesefikile njalo ukuyahlasela eSigodini saseRefayi;"},{"book":"1 ImiLando","chapter":"14","verse":"10","text":"ngakho uDavida wabuza kuNkulunkulu wathi: “Ngihambe ngiyewahlasela amaFilistiya na? Uzawanikela kimi na?”"},{"book":"1 ImiLando","chapter":"14","verse":"11","text":"Ngakho uDavida lamabutho akhe aya eBhali Pherazimi lapho awehlula khona. Wathi: “Njengamanzi efohla, uNkulunkulu ufohlele ezitheni zami ngesandla sami.” Ngakho leyondawo yasibizwa ngokuthi yiBhali Pherazimi."},{"book":"1 ImiLando","chapter":"14","verse":"12","text":"AmaFilistiya ayebaleke atshiya onkulunkulu bawo khonale, uDavida wathi kabatshiswe ngomlilo."},{"book":"1 ImiLando","chapter":"14","verse":"13","text":"AmaFilistiya aphinda njalo ukuhlasela isigodi,"},{"book":"1 ImiLando","chapter":"14","verse":"14","text":"ngakho uDavida wabuza kuNkulunkulu njalo, uNkulunkulu wamphendula wathi, “Ungasuki uqonde phambili kodwa bazingeleze ubusubahlasela uvelela ezihlahleni zebhalisamu."},{"book":"1 ImiLando","chapter":"14","verse":"15","text":"Kuzakuthi lapho usizwa izisinde zabahambayo ezihlahleni zebhalisamu, uphume uhlasele, ngoba lokho kuzabe kusitsho ukuthi uNkulunkulu usehambe phambi kwakho ukuyanqoba amabutho amaFilistiya.”"},{"book":"1 ImiLando","chapter":"14","verse":"16","text":"Ngakho uDavida wenza njengokulaywa kwakhe nguNkulunkulu, njalo bawacakazela phansi amaFilistiya umango wonke kusukela eGibhiyoni kusiya eGezeri."},{"book":"1 ImiLando","chapter":"14","verse":"17","text":"Yikho udumo lukaDavida lwanda lwafinyelela kuwo wonke amazwe, uThixo wenza izizwe zonke zimesabe."}]}