{"data":[{"book":"Matiyu","chapter":"25","verse":"1","text":"«Na waxati, Ala xa mangɛya luma nɛ alɔ ginɛdimɛdi mixi fu, naxee e xa lanpuie tongo sigafe ra ginɛdɔxɔɛ ralande, e xa sa lan a xa futi xiri ma."},{"book":"Matiyu","chapter":"25","verse":"2","text":"Na ginɛdimɛdie ya ma, suuli, xaxilitaree, suuli, xaxilimae."},{"book":"Matiyu","chapter":"25","verse":"3","text":"Naxee findi xaxilitaree ra, e naxa e xa lanpuie xanin, kɔnɔ e mu ture xanin e xun naxan sama lanpuie kui."},{"book":"Matiyu","chapter":"25","verse":"4","text":"Naxee tan findi xaxilimae ra, kankan naxa ture bitirɛ xanin a xun, a nun e xa lanpuie.»"},{"book":"Matiyu","chapter":"25","verse":"5","text":"«Ginɛdɔxɔɛ to bu fafe ra, xi xɔli naxa ginɛdimɛdie suxu, e naxa xi."},{"book":"Matiyu","chapter":"25","verse":"6","text":"Kɔɛ tagi, sɔnxɔɛ xui naxa mini, ‹Ginɛdɔxɔɛ bara fa! Wo sa a ralan!›"},{"book":"Matiyu","chapter":"25","verse":"7","text":"Ginɛdimɛdie naxa keli, e e xa lanpuie yailan."},{"book":"Matiyu","chapter":"25","verse":"8","text":"Xaxilitaree naxa a fala xaxilimae bɛ, ‹Wo muxu ki wo xa ture nde ra, barima muxu xa lanpuie na xubenfe.›"},{"book":"Matiyu","chapter":"25","verse":"9","text":"Kɔnɔ xaxilimae naxa e yaabi, ‹Ade, a mu won birin nalima. Wo siga ture matie xɔn wo xa sa wo gbe sara.›"},{"book":"Matiyu","chapter":"25","verse":"10","text":"Nee to siga ture sarade, ginɛdɔxɔɛ naxa fa. Ginɛdimɛdi naxee nu bara ture sa e xa lanpuie kui, nee tan naxa bira a fɔxɔ ra, e so futixiri xulunyi, naadɛ fa balan e xanbi ra.»"},{"book":"Matiyu","chapter":"25","verse":"11","text":"«Na dangi xanbi, ginɛdimɛdi xaxilitaree fan naxa fa, e a fala, ‹Marigi, marigi, naadɛ rabi muxu bɛ.›"},{"book":"Matiyu","chapter":"25","verse":"12","text":"Kɔnɔ a naxa e yaabi, ‹N xa nɔndi fala wo bɛ, n mu wo kolon.›»"},{"book":"Matiyu","chapter":"25","verse":"13","text":"«Na kui, wo naxa yanfa, barima wo mu na lɔxɔɛ nun na waxati kolon.»"},{"book":"Matiyu","chapter":"25","verse":"14","text":"«A luma nɛ alɔ xɛmɛ nde naxan nu fafe biyaaside. A naxa a xa konyie xili, a a harige taxu e ra."},{"book":"Matiyu","chapter":"25","verse":"15","text":"A naxa xɛɛma kilo suuli so konyi keren yi, a firin so boore yi, a keren so a saxan nde yi ra. A to kankan bɛrɛ so a yi, a naxa biyaasi.»"},{"book":"Matiyu","chapter":"25","verse":"16","text":"«Xɛɛma kilo suuli taxu konyi naxan na, a naxa siga keren na, a xa sa na harige rawali. A naxa xɛɛma kilo suuli gbɛtɛ sɔtɔ geeni ra."},{"book":"Matiyu","chapter":"25","verse":"17","text":"Xɛɛma kilo firin taxu konyi naxan na, a fan naxa na harige rawali, a xɛɛma kilo firin gbɛtɛ sɔtɔ geeni ra."},{"book":"Matiyu","chapter":"25","verse":"18","text":"Kɔnɔ xɛɛma kilo keren taxu konyi naxan na, a tan naxa sa yili ge, a a marigi xa kɔbiri nɔxun na kui.»"},{"book":"Matiyu","chapter":"25","verse":"19","text":"«A to bu han, konyie marigi naxa gbilen e yire alako e xa dɛntɛgɛ sa a bɛ."},{"book":"Matiyu","chapter":"25","verse":"20","text":"Xɛɛma kilo suuli taxu konyi naxan na, a naxa fa a marigi harige ra, a a fala, ‹N marigi, i xɛɛma kilo suuli nan taxu n na. A mato, n bara kilo suuli man sa a xun geeni ra.›"},{"book":"Matiyu","chapter":"25","verse":"21","text":"A marigi naxa a fala a bɛ, ‹I nuwali. Konyi dugutɛgɛ nan i ra, walikɛ fanyi. N to harige dondoronti taxu i ra, i mu lanlanteya kana, n fa harige gbegbe nan taxuma i ra. Fa n xɔnyi, wo nun i marigi xa lu sɛɛwɛ kui.›»"},{"book":"Matiyu","chapter":"25","verse":"22","text":"«Na xanbi, xɛɛma kilo firin taxu konyi naxan na, a fan naxa fa, a a fala, ‹N marigi, i xɛɛma kilo firin nan taxu n na. A mato, n bara kilo firin man sa a xun geeni ra.›"},{"book":"Matiyu","chapter":"25","verse":"23","text":"A marigi naxa a fala a bɛ, ‹I nuwali. Konyi dugutɛgɛ nan i ra, walikɛ fanyi. N to harige dondoronti taxu i ra, i mu lanlanteya kana, n fa harige gbegbe nan taxuma i ra. Fa n xɔnyi, wo nun i marigi xa lu sɛɛwɛ kui.›»"},{"book":"Matiyu","chapter":"25","verse":"24","text":"«A dɔnxɔɛ ra, xɛɛma kilo keren taxu konyi naxan na, a fan naxa fa, a a fala, ‹N marigi, n a kolon i xa fe maxɔrɔxɔ. I sansi xabama, i mu naxan garansan. I sansi bogi bama, i mu naxan si."},{"book":"Matiyu","chapter":"25","verse":"25","text":"N gaaxu nɛ. N naxa sa i xa xɛɛma kilo keren nɔxun yili kui. A mato, a tan nan yi ki. I harige sese mu lɔɛxi.›"},{"book":"Matiyu","chapter":"25","verse":"26","text":"A marigi naxa a yaabi, ‹I tan konyi kobi tunnaxɔnɛ! I nu a kolon a n sansi xabama, n mu naxan garansan, n man sansi bogi bama, n mu naxan si?"},{"book":"Matiyu","chapter":"25","verse":"27","text":"A lan nɛ nu i n ma kɔbiri so kɔbiri rawalie yi ra, alako n na fa i yire tɛmui naxɛ, i n harige ragbilen n ma, geeni saxi a xun ma."},{"book":"Matiyu","chapter":"25","verse":"28","text":"Na kui, wo xɛɛma kilo rasuxu a yi, wo a so konyi yi ra, xɛɛma kilo fu na naxan yi,"},{"book":"Matiyu","chapter":"25","verse":"29","text":"barima a na naxan yo yi ra, a gbe xun masama nɛ, a gbo ki fanyi. Kɔnɔ a mu na naxan yi ra, hali naxan di na a yi, na yati bama nɛ a yi ra."},{"book":"Matiyu","chapter":"25","verse":"30","text":"Wo yi konyi fufafu woli tande dimi kui, wa nun ɲin maxinyi na dɛnnaxɛ.›»"},{"book":"Matiyu","chapter":"25","verse":"31","text":"«Adama xa Di na fa a xa nɔrɛ kui, a nun a xa malekɛe, a a magoroma nɛ a xa kibanyi nɔrɔxi kui."},{"book":"Matiyu","chapter":"25","verse":"32","text":"Si birin malanma nɛ a ya ra. A mixi mayegetima nɛ alɔ xuruse dɛmadonyi yɛxɛɛe nun sie mayegetima ki naxɛ."},{"book":"Matiyu","chapter":"25","verse":"33","text":"A yɛxɛɛe tima nɛ a yirefanyi ma, a sie fan ti a kɔɔla ma.»"},{"book":"Matiyu","chapter":"25","verse":"34","text":"«Na tɛmui, mangɛ a falama nɛ mixie bɛ naxee na a yirefanyi ma, ‹Wo fa, n Baba naxee barakaxi. Wo fa mangɛya sɔtɔ wo kɛ ra, mangɛya naxan yailanxi wo bɛ kabi duniɲa fɔlɛ."},{"book":"Matiyu","chapter":"25","verse":"35","text":"Barima kaamɛ to nu n ma, wo naxa n ki donse. Ye xɔli to nu n ma, wo naxa n ki ye. Xɔɲɛ to nu n na, wo naxa n yigiya."},{"book":"Matiyu","chapter":"25","verse":"36","text":"N mageli to nu a ra, wo naxa dugie fi n ma. N to nu furaxi, wo naxa fa mɛɛni n ma. N to nu saxi geeli, wo naxa fa n yire matode.›»"},{"book":"Matiyu","chapter":"25","verse":"37","text":"«Na tɛmui, tinxintɔɛe a maxɔrinma nɛ, ‹Marigi, muxu i to kaamɛ kui mun tɛmui, muxu fa i ki donse, xa na mu ye xɔli ra, muxu fa i ki ye?"},{"book":"Matiyu","chapter":"25","verse":"38","text":"Muxu i to xɔɲɛya ra mun tɛmui, muxu fa i yigiya, xa na mu i mageli ra, muxu fa dugie fi i ma?"},{"book":"Matiyu","chapter":"25","verse":"39","text":"Muxu i furaxi to mun tɛmui, xa na mu i saxi geeli, muxu fa siga i yire matode?›"},{"book":"Matiyu","chapter":"25","verse":"40","text":"Mangɛ e yaabima nɛ, ‹N xa nɔndi fala wo bɛ, wo naxan yo raba n ngaxakerenyi mixi xuri nde bɛ, wo a rabaxi n tan nan bɛ.›»"},{"book":"Matiyu","chapter":"25","verse":"41","text":"«Na xanbi, a a falama nɛ mixie bɛ naxee na a kɔɔla ma, ‹Wo wo makuya n na, wo tan mixi dankaxie, wo sa so tɛ xɔɔra naxan yailanxi Ibulisa nun a xa malekɛe bɛ, naxan mu xubenma abadan."},{"book":"Matiyu","chapter":"25","verse":"42","text":"Barima kaamɛ to nu n ma, wo mu n ki donse. Ye xɔli to nu n ma, wo mu n ki ye."},{"book":"Matiyu","chapter":"25","verse":"43","text":"Xɔɲɛ to nu n na, wo mu n yigiya. N mageli to nu a ra, wo mu dugie fi n ma. N furaxi to nu a ra, n man to nu saxi geeli, wo mu fa mɛɛnide n ma.›»"},{"book":"Matiyu","chapter":"25","verse":"44","text":"«Na tɛmui, e fan a maxɔrinma nɛ, ‹Marigi, muxu i to mun tɛmui kaamɛ na i ma, xa na mu ye xɔli, xa na mu i findixi xɔɲɛ ra, xa na mu i mageli ra, xa na mu i furaxi, xa na mu i saxi geeli, muxu fa tondi i malide?›"},{"book":"Matiyu","chapter":"25","verse":"45","text":"Mangɛ e yaabima nɛ, ‹N xa nɔndi fala wo bɛ, wo mu naxan yo raba n ngaxakerenyi mixi xuri nde bɛ, wo tondixi a rabade n tan nan bɛ.›"},{"book":"Matiyu","chapter":"25","verse":"46","text":"Ɲaxankatɛ nan nagataxi na mixie bɛ abadan, kɔnɔ tinxintɔɛe tan abadan kisi nan sɔtɔma.»"}]}