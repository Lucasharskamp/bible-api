{"data":[{"book":"Yoswa","chapter":"1","verse":"1","text":"Atamwalira Mose mtumiki wa Mulungu, Yehova anati kwa Yoswa mwana wa Nuni mthandizi wa Mose:"},{"book":"Yoswa","chapter":"1","verse":"2","text":"“Mose mtumiki wanga wamwalira. Ndipo iwe ndi anthu onsewa, tsopano konzekani kuwoloka mtsinje wa Yorodani kupita ku dziko limene ndiwapatse Aisraeli onse."},{"book":"Yoswa","chapter":"1","verse":"3","text":"Paliponse pamene phazi lanu liponde, ndikupatsani monga momwe ndinalonjezera Mose."},{"book":"Yoswa","chapter":"1","verse":"4","text":"Dziko lanu lidzayambira ku chipululu kummwera mpaka ku mapiri a Lebanoni kumpoto, kuchokeranso ku mtsinje waukulu wa Yufurate kummawa, mpaka dziko lonse la Ahiti, kukafika ku Nyanja Yayikulu ya kumadzulo."},{"book":"Yoswa","chapter":"1","verse":"5","text":"Palibe munthu amene adzatha kukugonjetsa masiku onse a moyo wako. Monga Ine ndinakhalira ndi Mose, chomwechonso ndidzakhala nawe. Sindidzakusiya kapena kukataya."},{"book":"Yoswa","chapter":"1","verse":"6","text":"“Ukhale wamphamvu ndi wolimba mtima, chifukwa iwe udzatsogolera anthu awa kukalandira dziko limene Ine ndinalonjeza makolo awo kuti ndidzawapatsa."},{"book":"Yoswa","chapter":"1","verse":"7","text":"Ukhale wamphamvu ndi wolimba mtima kwambiri. Usamale ndithu kuti umvere malamulo onse amene mtumiki wanga Mose anakupatsa. Usachoke pa malamulo anga ndipo kulikonse kumene udzapite udzapambana."},{"book":"Yoswa","chapter":"1","verse":"8","text":"Uziwerenga Buku la Malamuloli, uzilingalira zolembedwa mʼmenemo usana ndi usiku, kuti uchite zonse zimene zinalembedwamo. Ukamatero udzapeza bwino ndi kupambana."},{"book":"Yoswa","chapter":"1","verse":"9","text":"Paja ndinakulamula kuti ukhale wamphamvu ndi wolimba mtima. Choncho usamachite mantha kapena kutaya mtima popeza Ine Yehova Mulungu wako ndidzakhala nawe kulikonse kumene udzapite.”"},{"book":"Yoswa","chapter":"1","verse":"10","text":"Tsono Yoswa analamula atsogoleri a Aisraeli nawawuza kuti,"},{"book":"Yoswa","chapter":"1","verse":"11","text":"“Pitani ku misasa yonse ndipo muwuze anthu kuti, ‘Konzekani, mangani katundu wanu, popeza pakapita masiku atatu kuyambira lero mudzawoloka Yorodani kupita kukatenga dziko limene Yehova Mulungu wanu akukupatsani.’ ”"},{"book":"Yoswa","chapter":"1","verse":"12","text":"Koma Yoswa anawuza fuko la Rubeni, fuko la Gadi ndi theka la fuko la Manase kuti,"},{"book":"Yoswa","chapter":"1","verse":"13","text":"“Kumbukirani zimene Mose mtumiki wa Yehova anakulamulani kuti, ‘Yehova Mulungu wanu akukupatsani mpumulo, ndi dziko ili kuti likhale lanu.’"},{"book":"Yoswa","chapter":"1","verse":"14","text":"Tsono akazi anu, ana anu ndi ziweto zanu zitsale mʼdziko lino limene Mose anakupatsani kummawa kwa Yorodani. Koma ankhondo anu okha ndiwo awoloke atatenga zida zawo ndi kupita patsogolo pa abale anu kukawathandiza."},{"book":"Yoswa","chapter":"1","verse":"15","text":"Abale anuwo akadzalandira dziko limene Yehova Mulungu wanu akuwapatsa monga inu mwachitira, inu mudzabwerera kudzakhazikika mʼdziko lanu limene Mose mtumiki wa Yehova anakupatsani tsidya la kummawa kwa Yorodani.”"},{"book":"Yoswa","chapter":"1","verse":"16","text":"Kenaka iwo anayankha Yoswa kuti, “Ife tidzachita chilichonse chimene mwatilamula, ndipo kulikonse kumene mudzatitume tidzapita."},{"book":"Yoswa","chapter":"1","verse":"17","text":"Monga momwe tinamvera Mose kwathunthu, chomwechonso tidzakumvera iwe. Yehova Mulungu wanu akhale nanu monga momwe anachitira ndi Mose."},{"book":"Yoswa","chapter":"1","verse":"18","text":"Aliyense wotsutsana ndi inu kapena wosamvera zimene mutilamula adzaphedwa. Inu mukhale wamphamvu ndi wolimba mtima!”"}]}