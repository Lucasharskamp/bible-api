{"data":[{"book":"Mwanduso","chapter":"42","verse":"1","text":"Yakobo viyamanyile kuwa uko Misili kuna ndiya, kawalongela wanage, “Habali mweye moilola mweye kwa mweye muhala?"},{"book":"Mwanduso","chapter":"42","verse":"2","text":"Nihulika uko Misili kuna ndiya, hiteni uko mukagule ndiya muladi sekechidanganike kwa nzala.”"},{"book":"Mwanduso","chapter":"42","verse":"3","text":"Ivo ndugu longo wa Yosefu wahita Misili kugula ndiya."},{"book":"Mwanduso","chapter":"42","verse":"4","text":"Mbali Yakobo hamulekele bule Benjamini mdodo wake Yosefu kuhita na ndugu zake, kwaviya kadumba chinhu chihile kumulumiza."},{"book":"Mwanduso","chapter":"42","verse":"5","text":"Wana wa Isilaili wafika Misili, wagula ndiya fana viya wamwenga, kwaviya uko kwiisi ya Kanaani kukala na nzala."},{"book":"Mwanduso","chapter":"42","verse":"6","text":"Chipindi icho, Yosefu niiyo yoyakalile mulolesi wa isi ya Misili, yoyawachuuzile ndiya wanhu walawile zisi zose. Ivo ndugu zake Yosefu weza na wamtumbalila mavindi mbaka vihanga vidalisa hasi."},{"book":"Mwanduso","chapter":"42","verse":"7","text":"Yosefu viyawawone ndugu zake kawatambula, mbali kaitenda fana viya hawamanyile bule. Kawauza kwa ukali, “Mweye mulawa kulihi?”"},{"book":"Mwanduso","chapter":"42","verse":"8","text":"Yosefu kawamanya sekulu zake, mbali wawo hawammanyile bule."},{"book":"Mwanduso","chapter":"42","verse":"9","text":"Yosefu kaikumbuka nzozi yoyailotile na kalonga, “Mweye mwiza kupelemba unyonyonde wa isi yetu.”"},{"book":"Mwanduso","chapter":"42","verse":"10","text":"Ndugu zake wamwidika, “Siyo mwenevale. Cheye ni wasang'hani wako chiza kugula ndiya."},{"book":"Mwanduso","chapter":"42","verse":"11","text":"Cheye chose ni ndugu, cheye siyo wapelembaji, cheye wasang'hani wako ni wanhu hachilonda uvwizi.”"},{"book":"Mwanduso","chapter":"42","verse":"12","text":"Mbali Yosefu kagendelela kulonga, “Siyo! Mwiza kupelemba unyondenyonde muna iisi yetu.”"},{"book":"Mwanduso","chapter":"42","verse":"13","text":"Wamulongela, “Cheye wasang'hani wako, chose cha ndugu longo na waidi, wana wa munhu imwe mkaya wa Kanaani. Ndugu yetu imwe kadanganika, na mdodo wetu kasigala na tati yetu.”"},{"book":"Mwanduso","chapter":"42","verse":"14","text":"Yosefu kawedika, “Fana viya viniwalongele, mweye mwa wapelembaji."},{"book":"Mwanduso","chapter":"42","verse":"15","text":"Vino niivo vondamugezigwe, noilaha kwa zina da mfalume, hano hamwizahalawa mbaka mdodo wenu vondayeze hano."},{"book":"Mwanduso","chapter":"42","verse":"16","text":"Mtumeni imwe wenu yamsondelele ndugu yenu imdodo na kuno wamwenga wogozela muna ichifungo baho hondaumanyike ulonzi wenu kweli yake, la sivo noilaha kwa zina da mfalume, mweye mwa wapelembaji.”"},{"book":"Mwanduso","chapter":"42","verse":"17","text":"Maabaho kawaguma muna ichifungo kwa siku nhatu."},{"book":"Mwanduso","chapter":"42","verse":"18","text":"Siku yetatu Yosefu kawalongela, “Kwaviya niye nomdumba Mulungu, tendeni vino na mweye mwizakala."},{"book":"Mwanduso","chapter":"42","verse":"19","text":"One mweye mwa wanhu siyo wauvwizi, imwe wenu yasigale muna ichifungo, wamwenga wawagalile ndiya ndugu zenu ukaye weli na nzala."},{"book":"Mwanduso","chapter":"42","verse":"20","text":"Maabaho mumgale mdodo wenu kumwangu. Iyo yolagusa ukweli wa ulonzi wenu, na hamwizakomigwa bule.” Waitogolela ivo."},{"book":"Mwanduso","chapter":"42","verse":"21","text":"Maabaho walonganya, “Lelo cheye cha muna yamagayo kwa ichimu cha yaja yochimtendele Yosefu ndugu yetu, chimuwona kakala na luholozi mkulu hata viya viyachilambile nhazo, mbali cheye hachimtegeleze bule. Lekamana magayo yano yose yochilawilila.”"},{"book":"Mwanduso","chapter":"42","verse":"22","text":"Lubeni kawedika, “Siwalongele bule kuwa sekemumulumize mbwanga? Mbali mweye hamunitegeleze bule! Lelo damu yake yolondigwa kumwetu.”"},{"book":"Mwanduso","chapter":"42","verse":"23","text":"Yosefu kakala yovimanya yose yowakalile wolonga, mbali wawo hawavimanyile bule kuwa kavimanya, kwaviya viyalongile kalonga nawo kwa nzila ya mfambulaji."},{"book":"Mwanduso","chapter":"42","verse":"24","text":"Yosefu kasegela hoyakalile na kandusa kulila. Kabwela na kulonga nawo, kamgwila Simeoni na kamfunga haulongozi wawo."},{"book":"Mwanduso","chapter":"42","verse":"25","text":"Yosefu kalagiliza maguniya yawo ya kusumila yamemezigwe ndiya na kumbwelezela chila imwe wawo hela muna diguniya jake na ndiya ya mzila. Ivo niivo itendeke."},{"book":"Mwanduso","chapter":"42","verse":"26","text":"Wawapapiza mbahasha zawo vihongwe, na maabaho wasegela."},{"book":"Mwanduso","chapter":"42","verse":"27","text":"Viwafikile hanhu ha kugona nyambenyambe, imwe wawo kafungula lobota jake yadahe kumdima chihongwe wake, kazanywa kuwona hela yake muna diguniya jake."},{"book":"Mwanduso","chapter":"42","verse":"28","text":"Kawalongela ndugu zake, “Hela yangu ibwelezigwa.” Aino hano hanadiguniya jangu! Viwahulike yayo mizoyo yawo igwa na wakala wogudema kwa ludumbo na kwiiuzagiza wenyewo, “Chinhu chaki chino Mulungu choyachitendele?”"},{"book":"Mwanduso","chapter":"42","verse":"29","text":"Viwafikile kwa tati yawo Yakobo uko kuna iisi ya Kanaani, wamulongela mbuli zose zozilawilile."},{"book":"Mwanduso","chapter":"42","verse":"30","text":"“Mkulu wa isi ya Misili kalonga na cheye kwa ukali na kuchilonga cheye cha wapelembaji muna iisi yake."},{"book":"Mwanduso","chapter":"42","verse":"31","text":"Mbali cheye chimwidika, ‘Cheye siyo wapelembaji, cha wanhu hachilonga uvwizi."},{"book":"Mwanduso","chapter":"42","verse":"32","text":"Chimulongela kuwa cheye cha ndugu longo na waidi, wana wa tata imwe. Ndugu yetu imwe ni mwene kwaga, mdodo wetu kauko kuna iisi ya Kanaani hamwe na tati yetu.’"},{"book":"Mwanduso","chapter":"42","verse":"33","text":"Mbali mkulu wa isi ija kachilongela, ‘Vino niivo vondanivimanye kuwa mweye mwa wanhu hamulonga uvwizi, mulekeni kumwangu ndugu yenu imwe, na wamwenga mgale ndiya kwa jamaa zenu weli na nzala."},{"book":"Mwanduso","chapter":"42","verse":"34","text":"Mumgale mdodo wenu kumwangu. Maabaho nizavimanya kuwa hamuli wapelembaji, mbali wanhu hawalonga uvwizi. Nizaweng'ha ndugu yenu kubwela nayo, na mwizadaha kulekelwa kutenda uchuluzi muna iisi ino.’ ”"},{"book":"Mwanduso","chapter":"42","verse":"35","text":"Viwakalile wokung'huna ndiya kulawa muna yamaguniya yawo, wazanywa kuwona chila imwe wawo kabweleziligwa chifuko chake na hela mgati ya guniya jake. Viwawone zihela, wawo na tati yawo Yakobo wadumba."},{"book":"Mwanduso","chapter":"42","verse":"36","text":"Yakobo tati yawo kawalongela, “Monihoka wanangu, Yosefu kakwabule, Simeoni kakwabule, na lelo molonda kumsola Benjamini. Manhesa yose yamhata niye!”"},{"book":"Mwanduso","chapter":"42","verse":"37","text":"Lubeni kamulongela tati yake, “Fana niye simbweleze bule Benjamini kumwako, uwakome wanangu waidi. Muleke Benjamini muna imikono yangu na niye nizamkaliza na kumbweleza kumwako.”"},{"book":"Mwanduso","chapter":"42","verse":"38","text":"Mbali Yakobo kalonga, “Mwanangu haita hamwe na mweye bule, sekulu wake kadanganika, na kasigala yaidumwe muhala. One jojose dahamulawilila mwiinzila, niye namulala nili na uhenga, ivo mwizanikoma kwa lugano dondanipate.”"}]}