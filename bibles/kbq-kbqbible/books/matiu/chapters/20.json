{"data":[{"book":"MATIU","chapter":"20","verse":"1","text":"Jisasi'a mago'ene huno, Anumzamofo kuma'mo'a, mopamofo nefa'ma nante'rampi viazamo zagore'ma eri'zama erisaza vahe ome zamavareno ege'za agri waini hozafi eri'za emeri'zankna hu'ne."},{"book":"MATIU","chapter":"20","verse":"2","text":"Hige'za eri'za vahe'ene mizama mago zagefima erisaza zante, mago zamarimpa hutageno, huzmantege'za waini hoza'afi vu'naze."},{"book":"MATIU","chapter":"20","verse":"3","text":"Nanterana 9 kilokinaza nehigeno, mago'ene vuno omegeana ruga'a naga'mo'za eriza e'ori maketi kumapi oti'za mani'nageno omezmage'ne."},{"book":"MATIU","chapter":"20","verse":"4","text":"Zamagriku Agra anage hu'ne, tamagrane waini hozani'afi eri'za omenerinkena, mizana fatgo hu'na tamigahue."},{"book":"MATIU","chapter":"20","verse":"5","text":"Hige'za vu'naze. Hagi kva ne'mo'a eteno ana feru'ene kinaga zagemo'ma rukrahe higeno (3 kiloki) vuno magokna ke ome hu'ne."},{"book":"MATIU","chapter":"20","verse":"6","text":"Ana kinaga 5 kiloki naza higeno, viazamo mago'amo'za eri'za e'ori amne oti'za mani'nageno ome zamagefore nehuno, nahigetma ama zageferura eri'zana e'oritma otita amnea mani'naze? Huno zamantahige'ne."},{"book":"MATIU","chapter":"20","verse":"7","text":"Hige'za zamagra anage Agrikura hu'naze, Mago'mo'e huno zago erizantera oravregeta anahu huta mani'none. Hazageno, vutma waini hozani'afi tamagranena eri'za ome eriho hu'ne."},{"book":"MATIU","chapter":"20","verse":"8","text":"Kinagasegeno hozamofo nafa'amo eri'za kva ne' asamino, eri'za vahe ome ke hunka zagozimi zamio, henkama e'namokizmireti agafa hunka kotama e'namokizmire vuo."},{"book":"MATIU","chapter":"20","verse":"9","text":"Hagi 5 kiloki kinaga eri'za eme eri'naza vahe'mo'za, mago kante e'za nanterama emeri'naza vahe kna hu'za mago zagemofo agu'afi miza eri'naze."},{"book":"MATIU","chapter":"20","verse":"10","text":"Pusantema eri'zampima zmavrege'za eri'namo'za e'za, rugatereta rama'a erigahune hu'za zmagesa antahinazanagi, mago avamente miza zamia eri'naze."},{"book":"MATIU","chapter":"20","verse":"11","text":"Ana miza eneriza, agafa hu'za ana hozamofo nefana ke hakare hunte'za,"},{"book":"MATIU","chapter":"20","verse":"12","text":"anage hu'naze, henkama e'naza naga'mo'za, osia knafi (1 aua) eri'zana emeri'nagenka, tusi'a knanentake eri'za zage tasageta eri'nonkenka, magoke avamente mizana neramine."},{"book":"MATIU","chapter":"20","verse":"13","text":"Hianagi hoza nafa'amo kenona huno mago'mofo asmi'ne, knampa nimoke, havizana hunogantoe. Mago zage'mofo agu'afi mizankura mago trimpa hunopi osu'no'e?"},{"book":"MATIU","chapter":"20","verse":"14","text":"Mizanka'a e'nerinka vuo. Nagra henkama eri'za emeri'naza vahera, magozahu avamente tamagrima tamua kante zaminaku nehue."},{"book":"MATIU","chapter":"20","verse":"15","text":"Nagra zantema nazano hugahue hanuazamo'a knarera osu'nefi? Hipi havi antahintahima e'nerinana Nagrama knare'zama huazankupi?"},{"book":"MATIU","chapter":"20","verse":"16","text":"Hu'negu, henkama hunenimo'a ugagota hanigeno, ugagota hunenimo'a uhenkategahie."},{"book":"MATIU","chapter":"20","verse":"17","text":"Jisasi'ma Jerusalemi mrerino nevuno'a amage nentaza disaipol nagara, zamavare otage atreno anage huno kantega zamagri'ake zamasamime vu'ne,"},{"book":"MATIU","chapter":"20","verse":"18","text":"Keho, Jerusalemi nevunankiza, Vahe'mofo Mofavrea avare'za ra mono kva vahete ene, kasegere ugagota hu'naza vahe zmisage'za, frigahie hu'za keaga huntegahaze."},{"book":"MATIU","chapter":"20","verse":"19","text":"Ana nehu'za avare'za mono ontahi megi'a vahete vnage'za, kiza zokago ke hunente'za sefu kanonteti kanonkeve nemiza ahe'za hantigahaze. Hanageno tagufa knarera agra otigahie."},{"book":"MATIU","chapter":"20","verse":"20","text":"Anante Zebeti ne' mofavre rarene neznarera ene Jisasinte e'za, mopafi neznerera'a renareno mago zanku antahige'ne."},{"book":"MATIU","chapter":"20","verse":"21","text":"Jisasi'a anage huno ana aku asami'ne, Na'anku kavenesie?  Higeno ana a'mo Jisasina anage huno asami'ne, Hugnare hugeke tare mofavre treniafinti mago'mo'a kazamofona tamaga kaziga manisigeno, magomo'a hoga kaziga mani'nogu Kagri kumapina nehue."},{"book":"MATIU","chapter":"20","verse":"22","text":"Higeno Jisasi'a kenona'arera anage hu'ne, Tamagra nantahima negazana ontahineta nehaze! Knare Nagrama nenaku'ma nehua tafempintira amne negahazafi? huno zmantahigege'za, zamagra anage hu'naze, Tagra amne negahune, hu'naze."},{"book":"MATIU","chapter":"20","verse":"23","text":"Agra zanagri znasmi'ne, Nagri taferopintira amne negaha'anagi tamagani'ane, hoga kaziga mani'zana, Nagrizana omane'neakina ontanasamigosue. Hagi zamagri'ma Nenfama erigahaze huno'ma huhampri zmanteno retroma huzmante'nemo'za erigahaze."},{"book":"MATIU","chapter":"20","verse":"24","text":"Anante 10ni'a amagema nentaza disaipol naga'mo'za nentahiza, tusiza hu'za tare kognagura zamarimpa hezmante'naze."},{"book":"MATIU","chapter":"20","verse":"25","text":"Hianagi Jisasi'a zamagi hutru huno zamasmi'ne, Koma antahinazane, megia mono ontahi vahete kvamo'za, kva huzmante'naze. Higeno iza'o agatereno eri'za kantema mani'nemo'a hankave'a zmagrite nenteno kva kri'nezmante."},{"book":"MATIU","chapter":"20","verse":"26","text":"Tamagripina amanahu'zana omneno. Hagi iza'o tamagripinti ugagota hugahue hanimo'a, atregeno eriza vahe manino."},{"book":"MATIU","chapter":"20","verse":"27","text":"Hagi iza'o kagota hugahue hanimofona, atregeno kazokzo eriza ne'ka'a manino."},{"book":"MATIU","chapter":"20","verse":"28","text":"Anahu kna huno Vahe'mofo Mofavre'ma e'neana, Agri eriza erintehogura ome'ne, Agra'a erizana enerino, asuragino rama'a vahe zamaza huno miza senaku asimu'a atregahie."},{"book":"MATIU","chapter":"20","verse":"29","text":"Zamagrama atre'za Jerikoma nevzage'za, tusi vahe kevu krerfamo'za avariri'za vu'naze."},{"book":"MATIU","chapter":"20","verse":"30","text":"Tare znavu asuhu netre'moke kamofo ankenare mopafi mani'neke, Jisasi evie kema nentahikea, zanagra kezatike, Ramoke, Deviti nemofoga kasunku huranto."},{"book":"MATIU","chapter":"20","verse":"31","text":"Hakeno vahe kevumo'za kne hu'za taganetna mani'o hu'nazanagi, tusi kezatike mago'ane vivi huke, Ramoke, Deviti nemofoga kasunku huranto huke hu'na'e."},{"book":"MATIU","chapter":"20","verse":"32","text":"Jisasi'a anante eme otino, znagi hiazamo anage hu'ne, Na'a Nagra hurnantenuegu neha'e?  hige'ne,"},{"book":"MATIU","chapter":"20","verse":"33","text":"anage zanagra hu'na'e, Ramoka tavurga eri hari huranto hakeno,"},{"book":"MATIU","chapter":"20","verse":"34","text":"Jisasi'a asuntgi znanteno zanavurgare znavako higeno, ame huno zanavurga ruhari higeke nege'ne Jisasi avaririke vu'na'e."}]}