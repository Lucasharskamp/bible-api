{"data":[{"book":"1WAKOLINTO","chapter":"7","verse":"1","text":"Avo tanhu tuzilole mbuza zija zimunyandikile."},{"book":"1WAKOLINTO","chapter":"7","verse":"2","text":"Ila kwavija kuna mbuli bwando za ugoni, kila mbigalo na yawe na mwehe wake mwenyego, na kila mtwanzi na yawe na mbigalo wake mwenyego."},{"book":"1WAKOLINTO","chapter":"7","verse":"3","text":"Mbigalo yamtendele mwehe wake gaja goyolondigwa kutendeligwa mng'anda, na vivija mwehe yatende vivo ha mbigalo wake."},{"book":"1WAKOLINTO","chapter":"7","verse":"4","text":"Mwehe kabule udaho mulukuli lwake mwenyego, ila mbigalo wake, vivija mbigalo kabule udaho mulukuli lwake mwenyego, ila mwehe wake."},{"book":"1WAKOLINTO","chapter":"7","verse":"5","text":"Sambimuiime, ila kamba muitogolela kwika kipigiti kiguhi cha kuinega giladi mpate kutambika, abaho m'bwele hamoja kabili, giladi Mwenembago sambiyawengize m'vitega sama ya kuhumwa kuizuila."},{"book":"1WAKOLINTO","chapter":"7","verse":"6","text":"Nowalongela gano si kamba shuluti, ila kamba vinigelegeza nie."},{"book":"1WAKOLINTO","chapter":"7","verse":"7","text":"Ila vinilonda nie wanhu wose wawe kamba vinili nie. Ila kila munhu kana nhunza yake yaagweleligwe na Mulungu, ino kana ino, na iyagwe kana ija."},{"book":"1WAKOLINTO","chapter":"7","verse":"8","text":"Mmbuli ya awo wali wagane na vizuka nolonga kamba vihanogile kumwao kukala ugane kamba vinili nie."},{"book":"1WAKOLINTO","chapter":"7","verse":"9","text":"Ila kamba hawadaha kuizuila, basi nawasole ama kusoligwa, kwavija vinoga kusola ama kusoligwa kubanza kulukula na usu da ugoni."},{"book":"1WAKOLINTO","chapter":"7","verse":"10","text":"Mwa wanhu wasolile ama wasoligwe, nowagwelela ndagizi ino, sio ndagizi yangu ila ndagizi ya Mndewa kamba, mwehe sambiyamwase mbigalo wake,"},{"book":"1WAKOLINTO","chapter":"7","verse":"11","text":"ila kamba yahamwasa, kolondigwa yakale bila kusoligwa, ama yabwezigwe kumzengo na mbigalo wake. Na mbigalo sambiyamwase mwehe wake."},{"book":"1WAKOLINTO","chapter":"7","verse":"12","text":"Mwa wasigale nolonga vino, hano nolonga nie sio Mndewa, kamba mbigalo yamtogole Kilisto kana mwehe yalekile kumtogola Kilisto, na ija imwehe katogola kukala na heyo, sambiyamwase."},{"book":"1WAKOLINTO","chapter":"7","verse":"13","text":"Na kamba mtwanzi yamtogole Kilisto kana mbigalo yalekile kumtogola Kilisto, na ija imbigalo katogola kukala na heyo, sambiyamwase."},{"book":"1WAKOLINTO","chapter":"7","verse":"14","text":"Kwavija mbigalo yalekile kumtogola Kilisto kong'alizwa kubitila mwehe wake yamtogole Kilisto, na mwehe yalekile kumtogola Kilisto kong'alizwa kubitila mbigalo wake yamtogole Kilisto. Kamba vihalekile kuwa vino, wanenu wahawile kamba wana wa Wamhazi. Ila sama ya mbuli ino, watogoligwa na Mulungu."},{"book":"1WAKOLINTO","chapter":"7","verse":"15","text":"Ila kamba ija yalekile kumtogola Kilisto yahamwasa miyage yamtogole Kilisto, muleke yamwase. Ila mmbuli kamba ino mbigalo yamtogole Kilisto ama mtwanzi yamtogole Kilisto hazuilwa. Mulungu katukema tukale mditindiwalo."},{"book":"1WAKOLINTO","chapter":"7","verse":"16","text":"Kovitangaze gweye, mwehe umtogole Kilisto, kamba siku komkombola mbigalo wako? Ama kovitangaze gweye, mbigalo umtogole Kilisto, kamba siku komkombola mwehe wako?"},{"book":"1WAKOLINTO","chapter":"7","verse":"17","text":"Ila kila munhu mmwanza wenu yagendelele kukala kamba Mndewa viyamulondile yakale, na kamba Mulungu viyamkemile. Dino dijo lagizo jangu dinifundiza mwa wanhu wose wamtogole Kilisto."},{"book":"1WAKOLINTO","chapter":"7","verse":"18","text":"Kamba munhu yahakemigwa kuno yeshile kwingila kumbi, sambiyazahile kuisegeza ng'hovu yake ya kwingila kumbi. Na kamba munhu yahakemigwa kuno hanakwingila kumbi, halondigwa kwingila kumbi."},{"book":"1WAKOLINTO","chapter":"7","verse":"19","text":"Kwingila kumbi ama kuleka kwingila kumbi si kinhu, ila kinhu kilondigwa kuzigoga ndagizi za Mulungu."},{"book":"1WAKOLINTO","chapter":"7","verse":"20","text":"Kila munhu yasigale na hali yaakalile nayo mkipigiti viyakemigwe na Mulungu."},{"book":"1WAKOLINTO","chapter":"7","verse":"21","text":"Gweye kukala nyakadala kipigiti vuukemigwe na Mulungu? Haduhu mbuli! Ila kamba uhawa na nzila ya kutenda giladi uilegehe, tenda avo."},{"book":"1WAKOLINTO","chapter":"7","verse":"22","text":"Kwavija munhu yakalile nyakadala kipigiti viyakemigwe na Mndewa, heyo ha Mndewa ka munhu yailegehe, vivija heyo yakalile yailegehe kipigiti viyakemigwe, ka nyakadala wa Kilisto."},{"book":"1WAKOLINTO","chapter":"7","verse":"23","text":"Kilisto kawagula mweye na beyu ng'hulu, avo sambimgaluke nyakadala wa wanhu."},{"book":"1WAKOLINTO","chapter":"7","verse":"24","text":"Ndugu zangu, muhali yoyose imkemigwe sigaleni na Mulungu."},{"book":"1WAKOLINTO","chapter":"7","verse":"25","text":"Tuilole mbuli ya wagane imnyandikile. Nabule ndagizi kulawa ha Mndewa, ila nolava ngelegeza zangu kamba munhu yoneligwe bazi na Mndewa, nigweleligwe mhome ya kutogolwa."},{"book":"1WAKOLINTO","chapter":"7","verse":"26","text":"Sama ya migayo ili sambi, vinoga mweye mkale kamba vimuli."},{"book":"1WAKOLINTO","chapter":"7","verse":"27","text":"Kusola mwehe? Sambiulonde kumwasa. Hunasola? Sambiuzahile mwehe."},{"book":"1WAKOLINTO","chapter":"7","verse":"28","text":"Ila kamba uhasola, hutendile vilozo, na kamba mndele yahasoligwa, hatendile vilozo. Ila nolonda mgatange gano, kamba awo wosola na kusoligwa wokwiza kugaya ng'hani muulumwengu uno, ila nie nolonda sambigawavike gano."},{"book":"1WAKOLINTO","chapter":"7","verse":"29","text":"Ndugu zangu, nhegulo yake choni mbuli ino? Nhegulo yake iyo ino, kamba kisigala kipigiti kidodo. Avo songela kipigiti kino na kugendelela, awo wali na watwanzi wolondigwa wakale kamba vija wabule watwanzi,"},{"book":"1WAKOLINTO","chapter":"7","verse":"30","text":"awo wolila wakale kamba vija wabule giogio, awo wodeng'ha wakale kamba vija hawadeng'ha, awo wogula vinhu wakale kamba vija wabule kinhu,"},{"book":"1WAKOLINTO","chapter":"7","verse":"31","text":"na awo wosang'hanika na vinhu va ulumwengu sambiwavinanahile.7:31 Mnhongo wa 29 mbaka wa 31 nhegulo yake Wehe, giogio, ndeng'ha, na ugoli sambiviwatende wanhu sambiwamsang'hanikile Mulungu. Kwavija ulumwengu uno ukoneka sambi haukala gunge na gunge."},{"book":"1WAKOLINTO","chapter":"7","verse":"32","text":"Nowalonda mweye sambimgaye mkugelegeza mmioyo. Mmwanza wa wanhu wamtogole Kilisto, mbigalo yali mgane kogaya mkugelegeza mbuli za Mndewa, vija vondayamnogeze Mndewa."},{"book":"1WAKOLINTO","chapter":"7","verse":"33","text":"Ila mbigalo yali na mwehe kogaya mkugelegeza mbuli za ulumwengu uno, vija vondayamnogeze mwehe wake,"},{"book":"1WAKOLINTO","chapter":"7","verse":"34","text":"avo ngelegeza zake zokiigola mianza mibili. Vivija na mtwanzi yali mgane ama mhambe, kogaya mkugelegeza mbuli za Mndewa, kwavija kosulukila yamnogeze Mndewa mulukuli na muloho. Ila mtwanzi yasoligwe kogaya mkugelegeza mbuli za ulumwengu uno, vija vondayamnogeze mbigalo wake."},{"book":"1WAKOLINTO","chapter":"7","verse":"35","text":"Nolonga gano sama ya kuwataza mweye, si kamba nolonda niwekile king'hwaso, ila nolonda mkale muinzila imnogele Mulungu ya kumtambikila Mndewa nhambiko ilibule mbagu."},{"book":"1WAKOLINTO","chapter":"7","verse":"36","text":"Kamba munhu yahagesa kamba hatenda vinogile ha mhambe yolonda kumsola, na kamba ngelegeza zake zose za ha ija imhambe, na kogesa kamba kolondigwa yamsole, nayamsole. Hatenda vilozo, wolondigwa waisole."},{"book":"1WAKOLINTO","chapter":"7","verse":"37","text":"Ila kamba munhu bila kushulutizwa kagimbula kumsola ija imhambe kulawa mngelegeza zake mwenyego, na kuzihuma ngelegeza zake mwenyego, avo kotenda vinogile yahaleka kumsola."},{"book":"1WAKOLINTO","chapter":"7","verse":"38","text":"Avo ayo yondayamsole mkasano wake kotenda vinogile, ila ayo yogimbula kumsola mkasano wake vivija na heyo kotenda vinogile ng'hani."},{"book":"1WAKOLINTO","chapter":"7","verse":"39","text":"Mtwanzi ka mkifungo cha mbigalo wake kipigiti mbigalo wake yang'hali mgima, ila kamba mbigalo wake yahadanganhika, kailegeha na kodaha kusoligwa na munhu yoyose yoomulonda, muladi yawe munhu yamtogole Kilisto."},{"book":"1WAKOLINTO","chapter":"7","verse":"40","text":"Mngelegeza zangu vihanogile kumwake kukala ugane. Na nogelegeza kamba na nie vivija nna Loho wa Mulungu."}]}