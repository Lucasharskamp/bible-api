{"data":[{"book":"Ghamatendo","chapter":"9","verse":"1","text":"Matsuwa ghagho Sauli tsakaghendelela kuwatenda iwanu iwamtoghole Imtwatsa wapfuke ghendo kwa kulonga katsowakoma. Kaghenda kwa mtambika mkulu,"},{"book":"Ghamatendo","chapter":"9","verse":"2","text":"kalomba yeng'ighwe tsibaluwa itsimwapfila kumanyika mne tsing'anda tse ukulombela itsili Damasko, ili ang'awapfika ako awaghoghe iwamale ne iwapinga iwoiwinza Imbuli ye Imtwatsa na kuya nawo Yerusalemu."},{"book":"Ghamatendo","chapter":"9","verse":"3","text":"Lekeni hayang'ali mnzila habehi na kupfika Damasko, bahala lumwesa kulawa kulanga lummulika kosekose."},{"book":"Ghamatendo","chapter":"9","verse":"4","text":"Kaghwa, kahulika litsi lyomlongela, “Sauli, Sauli! Ebali kwondesa?”"},{"book":"Ghamatendo","chapter":"9","verse":"5","text":"Sauli kaghutsa, “Imtwatsa, ghweghwe uli nani?”"},{"book":"Ghamatendo","chapter":"9","verse":"6","text":"Lelo winuke, wingile mne ghumji, ako kuna imunu katsokulongela chokutenda.”"},{"book":"Ghamatendo","chapter":"9","verse":"7","text":"Iwanu iwelongotse na Sauli mne ghumwanza wema baho aku wahela chakulonga, wahulika litsi ila ng'awamwonile munu bae."},{"book":"Ghamatendo","chapter":"9","verse":"8","text":"Sauli kenuka, hayafumbule tsinenge, ng'adahile bae ukwona chochose. Apfo wamlongotsa kwa kumkinda ghumoko mbaka Damasko."},{"book":"Ghamatendo","chapter":"9","verse":"9","text":"Kwa matsuwa madatu Sauli ng'adahile bae ukona, na ng'ajile wala ng'anwile ichinu chochose."},{"book":"Ghamatendo","chapter":"9","verse":"10","text":"Ako Damasko tsahana imunu yumwe iyamuwinzile Yesu, taghwa lyake Ananiya. Imtwatsa tsakamlongela mne ghamaono, “Ananiya!”"},{"book":"Ghamatendo","chapter":"9","verse":"11","text":"Imtwatsa kamlongela, “Winuke, ughende kune inzila iikimeghwa inzila iigholoke, ukambame imunu yumwe wa Taso iyokemighwa Sauli, kamne ing'anda ya Yuda, sambi kolomba,"},{"book":"Ghamatendo","chapter":"9","verse":"12","text":"naye mne ghamaono kamwona imunu iyokemighwa Ananiya kakwingila mng'anda na kumwikila ghamoko ili yadahe ukwona keli.”"},{"book":"Ghamatendo","chapter":"9","verse":"13","text":"Lekeni Ananiya kedika, “Imtwatsa nihulika mbuli tse imunu ayu kulawa kwe iwanu wengi. Nihulika mengi ghehile ghayawatendele iwanu wako ako Yerusalemu."},{"book":"Ghamatendo","chapter":"9","verse":"14","text":"Naye katsa hano ne uwetso kulawa kwe iwatambika wakulu awaghoghe wose iwokutamanila ghweghwe.”"},{"book":"Ghamatendo","chapter":"9","verse":"15","text":"Lekeni Imtwatsa kamlongela, “Ghenda, kwaapfila nimsaghula imunu yuno yanisang'anile, yapete taghwa lyangu kwa iwanu iwali si Wayahudi na kwe iwandewa wawo na kwe iwanu we Isiraeli."},{"book":"Ghamatendo","chapter":"9","verse":"16","text":"Nene imwenyegho nitsomlangusa mengi ighatsombama yadununzike kwaajili ya taghwa lyangu.”"},{"book":"Ghamatendo","chapter":"9","verse":"17","text":"Apfo Ananiya kaghenda, kengila mng'anda amwo. Kuya kamwikila ghamoko Sauli, kalonga, “Ndughu yangu Sauli, Imtwatsa Yesu iyakulawile mnzila haung'ali kwakutsa hano, kanituma ili udahe ukwona keli na umemesighwe Ghumuhe Mwenzeluka.”"},{"book":"Ghamatendo","chapter":"9","verse":"18","text":"Bahala ipfinu ka maghamba pfilaghala kulawa mnenge mwake, naye kadaha ukwona keli. Kuya kenuka, kabatitsighwa."},{"book":"Ghamatendo","chapter":"9","verse":"19","text":"Na hayamalitse ukuja ngupfu tsake tsimuyila."},{"book":"Ghamatendo","chapter":"9","verse":"20","text":"Baho kandusa kupeta mne tsing'anda tse ukulombela ka Yesu ka Imwana we Imulungu."},{"book":"Ghamatendo","chapter":"9","verse":"21","text":"Iwanu wose iwamuhulike wakangawala, walonga, “Imunu yuno si yuyula bae iyawakomile iwanu iwamtamanile Yesu akula Yerusalemu? Ambe tsakatsa hano yawaghoghe iwanu awo kuya yawaghale kwe iwatambika wakulu!”"},{"book":"Ghamatendo","chapter":"9","verse":"22","text":"Lekeni Sauli kaghendelela kupata ingupfu na kuwakangawatsa Wayahudi iwokala Damasko kwa kulangusa ka Yesu iyo Kiristu."},{"book":"Ghamatendo","chapter":"9","verse":"23","text":"Haghabitile ghamatsuwa mengi, Wayahudi tsawelaghana wamkome Sauli."},{"book":"Ghamatendo","chapter":"9","verse":"24","text":"Lekeni Sauli tsakalongelighwa imbuli ayo. Chilo na misi tsawamlolesa hane imibani ya kwingilila mkaye ili wamkome."},{"book":"Ghamatendo","chapter":"9","verse":"25","text":"Lekeni nechilo wanang'ina wake wamsola, wamuhulumsa mliseghe kubitila mne litundu ilikalile mne libanda lye ghumji."},{"book":"Ghamatendo","chapter":"9","verse":"26","text":"Sauli hapfikile Yerusalemu, tsakabama yelunge ne iwanang'ina, lekeni wawo wang'ali wompfuka, kwaapfila ng'awatoghole bae ka naye tsakakala imwanang'ina."},{"book":"Ghamatendo","chapter":"9","verse":"27","text":"Lekeni Balinaba kamsola Sauli kamghala kwe iwatumighwa. Kawalongela Sauli pfayamwonile Imtwatsa mne ghumwanza ghwake na Imtwatsa tsakalonga naye, na pfayapetile taghwa lya Yesu bila kupfuka akula Damasko."},{"book":"Ghamatendo","chapter":"9","verse":"28","text":"Apfo Sauli kakala nawo na ukwanga Yerusalemu yose aku kopeta imbuli ye Imtwatsa bila kupfuka."},{"book":"Ghamatendo","chapter":"9","verse":"29","text":"Kalonga nawo na kwighutsa na Wayahudi iwolonga Chigiriki, lekeni nawo wabama kumkoma."},{"book":"Ghamatendo","chapter":"9","verse":"30","text":"Ndughu hawamanyile imbuli ayo wamsola Sauli mbaka Kaisariya, wamghala Taso."},{"book":"Ghamatendo","chapter":"9","verse":"31","text":"Apfo iwanu iwomtoghola Kiristu tsawakala tseghamba mne isi ya Yudeya na Galilaya na Samariya, waghumighwa ghumoyo na Ghumuhe Mwenzeluka na wongetseka na kukala kwa kumpfuka Imtwatsa."},{"book":"Ghamatendo","chapter":"9","verse":"32","text":"Petiri hayang'ali yobita chila hanu, kawangila iwanu we Imulungu iwokala Luda."},{"book":"Ghamatendo","chapter":"9","verse":"33","text":"Ako kampfika imunu yumwe iyakemighwe Eneya, yawasile mlusatsi kwa miyaka kumi na minane kwa utamu wa kuholola."},{"book":"Ghamatendo","chapter":"9","verse":"34","text":"Petiri kamlongela, “Eneya, Yesu Kiristu kokuhonetsa. Winuke, utandike lusatsi lwako.” Bahala Eneya kenuka."},{"book":"Ghamatendo","chapter":"9","verse":"35","text":"Iwanu wose iwokala Luda na Sharoni wamwona Eneya, nawo wamuyila Imtwatsa."},{"book":"Ghamatendo","chapter":"9","verse":"36","text":"Ako Yopa tsakukala ne imwanang'ina yumwe pinga iyakemighwe Tabita kwa Chigiriki Dorika, mana yake mbawala. Ipinga ayo tsayang'ali yotenda ghanoghile matsuwa ghose na kuwapfila iwahingwa."},{"book":"Ghamatendo","chapter":"9","verse":"37","text":"Mna matsuwa agho kaghula, kafa, waghwopfugha lukuli wake na waghwika mchiheleto cha kuchanya."},{"book":"Ghamatendo","chapter":"9","verse":"38","text":"Luda si hatali ng'ani na Yopa, apfo iwanang'ina hawahulike Petiri ka ako, wawatuma iwanu weli kuna yeye, na wamlomba, “Utse kuna twetwe sambi baha.”"},{"book":"Ghamatendo","chapter":"9","verse":"39","text":"Petiri kaghenda nawo, na hayapfikile, wamghala mchiheleto cha uchanya. Ipfitsuka wose wamtsunguluka Petiri aku wolila na kumlangusa maghwanda na maghwanda ghayatendile Dorika hayang'ali mghima."},{"book":"Ghamatendo","chapter":"9","verse":"40","text":"Petiri kawalapfa wose kunze, kuya katowa ghamaghoti, kalomba. Kamhundukila ipinga yula iyafile, kalonga, “Tabita, winuke.” Naye kafumbula tsinenge na hayamwonile Petiri, kenuka kakala."},{"book":"Ghamatendo","chapter":"9","verse":"41","text":"Petiri kamkinda ghumoko kamwapfila ukwimwinula. Kuya kawakema iwanu we Imulungu na wala ipfitsuka, kamleka mghamoko mwawo ka mghima."},{"book":"Ghamatendo","chapter":"9","verse":"42","text":"Imbuli ayo imanyika mne isi yose ya Yopa, na iwanu wengi wamtoghola Imtwatsa."},{"book":"Ghamatendo","chapter":"9","verse":"43","text":"Petiri kakala ako Yopa matsuwa mengi, tsakakala ne imunu iyotenda tsingotsi yakemighwe Simoni."}]}