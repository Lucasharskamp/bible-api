{"data":[{"book":"Kəlɔm","chapter":"31","verse":"1","text":"Kɔ MARIKI oloku Musa:"},{"book":"Kəlɔm","chapter":"31","verse":"2","text":"«Məluksɛ aMadiyaŋ ayɛk ŋa aYisrayel. Kɔ tencepər-ɛ, məndefi.»"},{"book":"Kəlɔm","chapter":"31","verse":"3","text":"Kɔ Musa oloku aYisrayel: «Afum nəna dacɔ ŋalɛk yosutnɛnɛ, ŋakɔ ŋawɛkərnɛ aMadiyaŋ kəsutɛnɛ, ntɛ tɔŋsɔŋɛ nəluksɛ ayɛk nŋɛ MARIKI oloku kəluksɛ ŋa mɔ."},{"book":"Kəlɔm","chapter":"31","verse":"4","text":"Nəyɛk-yɛk afum wul win (1.000) kusuŋka o kusuŋka ka Yisrayel.»"},{"book":"Kəlɔm","chapter":"31","verse":"5","text":"K'ayɛk-yɛk cusuŋka ca Yisrayel fəp arkun asutɛnɛ wul wəco kɔ mɛrəŋ (12.000)."},{"book":"Kəlɔm","chapter":"31","verse":"6","text":"Kɔ Musa eŋkekərɛ arkun akaŋɛ wul win (1.000) kusuŋka o kusuŋka dəkəsutɛnɛ kəlɛkɛnɛ Finehas wan ka wəloŋnɛ Elasar, nwɛ ɛnatɔmpər yogbuŋsərɛnɛ yopus ya aŋgbip ŋosoku kɔ luk nyɛ awenɛ teta kəloŋkanɛ mɔ."},{"book":"Kəlɔm","chapter":"31","verse":"7","text":"Kɔ ŋalɛk yosutnɛnɛ kɔ ŋawɛkərnɛ aMadiyaŋ pəmɔ ntɛ MARIKI ɛnasom ti Musa mɔ: Kɔ ŋandifət arkun aMadiyaŋ fəp."},{"book":"Kəlɔm","chapter":"31","verse":"8","text":"Kɔ ŋandiftɛnɛ abɛ aMadiyaŋ aŋɛ kəcamət: Ewy, Rekem, Cur, Hur, Reba, kɔ ŋandifɛnɛ sɔ Balam wan ka Behor."},{"book":"Kəlɔm","chapter":"31","verse":"9","text":"Kɔ aka Yisrayel ŋasumpər aran kɔ awut aMadiyaŋ dacar kɔ ŋafoŋət yɔcɔl kɔ daka daŋan fəp."},{"book":"Kəlɔm","chapter":"31","verse":"10","text":"Kɔ ŋancɔfət sədare səŋan səpɔŋ kɔ madare maŋan."},{"book":"Kəlɔm","chapter":"31","verse":"11","text":"Kɔ ŋaŋkekərɛ daka da Madiyaŋ fəp, kəlɛk afum haŋ yɔcɔl yaŋan nyɛ ŋanasumpər mɔ."},{"book":"Kəlɔm","chapter":"31","verse":"12","text":"Kɔ ŋaŋkekərɛ acar aŋɛ ŋanasumpər dəkəwan kɔ daka dɔkɔ ŋanalɛk mɔ, kɔ ŋamentər yi Musa, wəloŋnɛ Elasar kɔ kəloŋkanɛ ka aka Yisrayel aŋɛ ŋanandɛ nde tɛgbərɛ ta Mohab nde Yurdɛn kəsək, ŋatɛfərnɛ Yeriko mɔ."},{"book":"Kəlɔm","chapter":"31","verse":"13","text":"Musa, wəloŋnɛ Elasar kɔ akiriŋ a kəloŋkanɛ ka Yisrayel fəp ŋawur kəkɔfaynɛ ŋa saŋka tadarəŋ."},{"book":"Kəlɔm","chapter":"31","verse":"14","text":"Kɔ pəntɛlɛ Musa nnɔ akiriŋ a cəgba ca asutɛnɛ wul win (1.000), kɔ ca asutɛnɛ tasar tin (100) a dəkəwan aŋɛ ŋanalukus mɔ."},{"book":"Kəlɔm","chapter":"31","verse":"15","text":"Kɔ Musa oloku: «Ta ake tɔ nəntɔdiftɛ aran akaŋɛ fəp-ɛ?"},{"book":"Kəlɔm","chapter":"31","verse":"16","text":"Aran akaŋɛ, moloku ma Balam disrɛ ŋasɔŋɛ aka Yisrayel kəcəmɛ MARIKI dɛbəkəc teta Peyɔr. Ti tɛnasɔŋɛ pəcuy pɔsɔtɔ kəloŋkanɛ ka MARIKI."},{"book":"Kəlɔm","chapter":"31","verse":"17","text":"Ndɛkəl oŋ nədifət awut arkun fəp kɔ aran fəp aŋɛ arkun ŋafəntərər mɔ."},{"book":"Kəlɔm","chapter":"31","verse":"18","text":"Mba ayecəra aŋɛ arkun ŋantatɔfəntərər mɔ, nəmɛŋkərnɛ ŋa, akonu."},{"book":"Kəlɔm","chapter":"31","verse":"19","text":"Kɔ nəna, nwɛ o nwɛ endif fum kɔ pəyɔnɛ fɛ ti pəgbuŋɛnɛ wəfi mɔ, pəyi nnɔ saŋka tadarəŋ, ŋandesɔkəsnɛ kiciya kəŋan tataka ta maas kɔ ta camət-mɛrəŋ kɔ acar anu."},{"book":"Kəlɔm","chapter":"31","verse":"20","text":"Nəndesɔkəs sɔ yamos fəp, ca ya akata, ca nyɛ aŋlompsɛ cəfon ca cir mɔ, kɔ yosumpər-sumpər nyɛ alompsɛ tɔk mɔ.»"},{"book":"Kəlɔm","chapter":"31","verse":"21","text":"Kɔ wəloŋnɛ Elasar oloku asɔdar aŋɛ ŋanakɔ dəkəwan mɔ: «Tantɛ tɔ sariyɛ nsɛ MARIKI osom Musa mɔ səloku:"},{"book":"Kəlɔm","chapter":"31","verse":"22","text":"Kɛma, gbeti, kɔpər, afɛc, yoku kɔ sumbu,"},{"book":"Kəlɔm","chapter":"31","verse":"23","text":"ca nyɛ yɛntam nɛnc mɔ fəp, nəcɔf yi, a nədesɔksɛ yi domun dɔsɔksɛ. Nyɛ yɔntɔtam nɛnc mɔ, domun ndɛ dɔŋsɔkəs mɔ d'andesɔksɛ yi."},{"book":"Kəlɔm","chapter":"31","verse":"24","text":"Nəyak yamos yonu tataka ta camət-mɛrəŋ, nəŋsɔk tɛm tatɔkɔ. Kɔ tencepər-ɛ, nəntam kəbɛrɛ dəsaŋka.»"},{"book":"Kəlɔm","chapter":"31","verse":"25","text":"Kɔ MARIKI oloku Musa:"},{"book":"Kəlɔm","chapter":"31","verse":"26","text":"«Məna, wəloŋnɛ Elasar kɔ akiriŋ a dəcor aka kəloŋkanɛ, nəlɔm daka ndɛ nəsɔtɔ dəkəwan mɔ, afum kɔ yɔcɔl nyɛ nəsumpər mɔ fəp."},{"book":"Kəlɔm","chapter":"31","verse":"27","text":"Nəyer daka ndɛ nəsɔtɔ dəkəwan mɔ asutɛnɛ kɔ aka kəloŋkanɛ."},{"book":"Kəlɔm","chapter":"31","verse":"28","text":"Yɔsɔtɔ ya asutɛnɛ dacɔ, nyɛ yɔyɔnɛ ya MARIKI. Fum wəkin afum masar kəcamət (500) dacɔ, wana win cəna masar kəcamət (500) dacɔ, aŋkesiya ŋin ŋkesiya masar kəcamət (500) dacɔ, wir win cir masar kəcamət (500) dacɔ yɔyɔnɛ ya MARIKI."},{"book":"Kəlɔm","chapter":"31","verse":"29","text":"Nəsɔŋ wəloŋnɛ Elasar yɔsɔtɔ yayɔkɔ ambelɛ ina MARIKI mɔ."},{"book":"Kəlɔm","chapter":"31","verse":"30","text":"Daka dɔkɔ aŋsɔŋ aka Yisrayel mɔ, nəwurɛ fum wəkin afum wəco kəcamət (50) dacɔ, pɔcɔl pin wəco kəcamət (50) dacɔ, kəyɛfɛ cəna, ŋkesiya, sɔfale, cir kəbəp ka yɔcɔl yɛlpəs yɔkɔ nəsɔŋ yayɔkɔ aLewy aŋɛ ŋantɔmpər kəbum ka dəkiyi dosoku dem mɔ.»"},{"book":"Kəlɔm","chapter":"31","verse":"31","text":"Musa kɔ wəloŋnɛ Elasar ŋayɔ tɔkɔ MARIKI ɛnasom Musa mɔ."},{"book":"Kəlɔm","chapter":"31","verse":"32","text":"Yɔcɔl nyɛ asutɛnɛ ŋanafoŋət dəkəwan mɔ: Dɛlay da ŋkesiya kɔ cir dɛnabəp wul masar camət-tin, wəco camət-mɛrəŋ kɔ kəcamət (675.000)."},{"book":"Kəlɔm","chapter":"31","verse":"33","text":"Dɛlay da cəna dɛnabəp wul wəco camət-mɛrəŋ kɔ mɛrəŋ (72.000)."},{"book":"Kəlɔm","chapter":"31","verse":"34","text":"Dɛlay da sɔfale dɛnabəp wul wəco camət-tin kɔ pin (61.000),"},{"book":"Kəlɔm","chapter":"31","verse":"35","text":"kɔ aran wul wəco maas kɔ mɛrəŋ (32.000) aŋɛ arkun ŋanatɔfəntərər mɔ."},{"book":"Kəlɔm","chapter":"31","verse":"36","text":"Yɔcɔl yɛfɛt nyɛ y'anasɔŋ asutɛnɛ: Ŋkesiya kɔ cir wul masar maas wəco maas kɔ camət-mɛrəŋ, masar kəcamət (337.500)."},{"book":"Kəlɔm","chapter":"31","verse":"37","text":"Yɔcɔl nyɛ anabelər ya MARIKI mɔ yɛnabəp masar camət-tin, wəco camət-mɛrəŋ kɔ kəcamət (675)."},{"book":"Kəlɔm","chapter":"31","verse":"38","text":"Cəna wul wəco maas kɔ camət-tin (36.000), k'ambelɛ MARIKI wəco camət-mɛrəŋ kɔ mɛrəŋ (72)."},{"book":"Kəlɔm","chapter":"31","verse":"39","text":"Sɔfale wul wəco maas, masar kəcamət (30.500), k'ambelɛ MARIKI wəco camət-tin kɔ pin (61)."},{"book":"Kəlɔm","chapter":"31","verse":"40","text":"Afum wul wəco kɔ camət-tin (16.000) k'ambelɛ MARIKI wəco maas kɔ mɛrəŋ (32)."},{"book":"Kəlɔm","chapter":"31","verse":"41","text":"Kɔ Musa ɔsɔŋ wəloŋnɛ Elasar yɔsɔtɔ nyɛ pənamar pasɔŋ MARIKI mɔ, pəmɔ tɔkɔ MARIKI ɛnasom ti Musa mɔ."},{"book":"Kəlɔm","chapter":"31","verse":"42","text":"Yɔsɔtɔ yɔkɔ pənamar pasɔŋ aYisrayel mɔ, nyɛ Musa ɛnabelər yɔsɔtɔ ya asutɛnɛ dacɔ mɔ,"},{"book":"Kəlɔm","chapter":"31","verse":"43","text":"ŋkesiya kɔ cir yɛnabəp wul masar maas wəco maas kɔ camət-mɛrəŋ, masar kəcamət (337.500),"},{"book":"Kəlɔm","chapter":"31","verse":"44","text":"cəna cənabəp wul wəco maas kɔ camət-tin (36.000),"},{"book":"Kəlɔm","chapter":"31","verse":"45","text":"sɔfale sənabəp wul wəco maas, masar kəcamət (30.500),"},{"book":"Kəlɔm","chapter":"31","verse":"46","text":"kɔ afum ŋanabəp wul wəco kɔ camət-tin (16.000)."},{"book":"Kəlɔm","chapter":"31","verse":"47","text":"Yɔsɔtɔ yɔkɔ pənamar pasɔŋ aYisrayel mɔ, kɔ Musa owurɛ pɔsɔtɔ mpɛ o mpɛ dacɔ, pin wəco kəcamət (50) disrɛ, k'ɔsɔŋ aLewy aŋɛ ŋantɔmpər kəbum ka dəkiyi dosoku da MARIKI mɔ, pəmɔ tɔkɔ MARIKI ɛnasom ti Musa mɔ."},{"book":"Kəlɔm","chapter":"31","verse":"48","text":"Akiriŋ a asutɛnɛ tasar tin (100), akiriŋ a asutɛnɛ wul win (1.000) ŋander ŋabəp Musa,"},{"book":"Kəlɔm","chapter":"31","verse":"49","text":"kɔ ŋaloku kɔ: «Səlɔm asutɛnɛ aŋɛ sənasolɛ mɔ. Ali wəkin ombut fɛ su dacɔ."},{"book":"Kəlɔm","chapter":"31","verse":"50","text":"Fəp fosu səmpocɛ-pocɛ MARIKI ca ya kɛma nyɛ səsɔtɔ dəkəwan mɔ, kəyɛfɛ yɛgbɛknɛ, cəsora, curundɛ ca tamp, kəbəp yadələŋəs kɔ ca ya kɛma yɔlɔma, ntɛ tɔŋsɔŋɛ patubucnɛ kəsɔkəs səna yati kiciya kosu MARIKI fɔr kiriŋ mɔ.»"},{"book":"Kəlɔm","chapter":"31","verse":"51","text":"Musa kɔ wəloŋnɛ Elasar ŋasɔtər asutɛnɛ kɛma, ca fəp yɛgbɛc."},{"book":"Kəlɔm","chapter":"31","verse":"52","text":"Delel da kɛma fəp nkɛ akiriŋ a asutɛnɛ tasar tin (100), asutɛnɛ wul win (1.000) ŋanasɔŋ MARIKI mɔ, dɛnabəp kilo tasar tin kɔ wəco camət-mɛrəŋ (170)."},{"book":"Kəlɔm","chapter":"31","verse":"53","text":"Asutɛnɛ, ŋa ŋanamɛŋkərnɛ yɔsɔtɔ yaŋan nyɛ ŋanafoŋət mɔ."},{"book":"Kəlɔm","chapter":"31","verse":"54","text":"Musa kɔ wəloŋnɛ Elasar ŋambaŋ kɛma nkɛ akiriŋ a asutɛnɛ tasar tin (100) kɔ asutɛnɛ wul win (1.000) ŋaŋkɛrɛ ŋa mɔ, kɔ ŋambɛr yi nde aŋgbancan ŋɛbəpɛnɛ kɔ Kanu, ntɛ tɔŋsɔŋɛ tɔyɔnɛ tɛcɛm-cɛməs ta MARIKI teta aka Yisrayel mɔ."}]}