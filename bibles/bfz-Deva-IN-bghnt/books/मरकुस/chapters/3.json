{"data":[{"book":"मरकुस","chapter":"3","verse":"1","text":"यीशु प्रार्थना रे कअरो रे फेर गए, तेबे तेती एक मांणू था, जेसरा आथ सूकेया रा था।"},{"book":"मरकुस","chapter":"3","verse":"2","text":"तेबे कुछ फरीसी यीशुए पाँदे दोष लगाणे खे और तिना खे काणे रे चक्रो रे थे कि देखूँए कि आरामो रे दिने तेसखे ये ठीक करोआ की नयी।"},{"book":"मरकुस","chapter":"3","verse":"3","text":"तिने सूके रे आथो वाल़े मांणूए खे बोलेया, “बीचे जे खड़ा ऊई जा।”"},{"book":"मरकुस","chapter":"3","verse":"4","text":"तेबे यीशुए फरीसिया खे बोलेया, “आरामो रे दिने बिधानो रे मुताबिक खरा करना ठीक ए या बुरा करना, प्राण बचाणा या मारना।” पर सेयो चुप रए।"},{"book":"मरकुस","chapter":"3","verse":"5","text":"तेबे यीशुए तिना रे मनो रे जिद्दी सबाओ ते उदास ऊई की तिना खे रोषो रे चऊँ कनारो खे देखेया और तेस मांणूए खे बोलेया, “आपणा आथ आगे कर” तिने आगे कित्तेया और तेसरा आथ ठीक ऊईगा।"},{"book":"मरकुस","chapter":"3","verse":"6","text":"तेबे फरीसी बारे गए और हेरोदेसो खे समर्थन देणे वाल़े यहूदिया साथे मिली की तिना रे खलाफ योजना बणाई कि तिना खे किंयाँ नाश करिए?"},{"book":"मरकुस","chapter":"3","verse":"7","text":"यीशु आपणे चेलेया साथे समुद्रो रे कनारे चली गे और गलील प्रदेश ते एक बड़ी पीड़ तिना पीछे आईगी।"},{"book":"मरकुस","chapter":"3","verse":"8","text":"तेबे तिना रे अचम्बे रे काम सुणी की यरूशलेम नगरो, यहूदिया प्रदेश, इदुमिया प्रदेश और यरदन नदिया रे पारो ते सूर और सैदा नगरो रे नेड़े ते एक बड़ी पीड़ तिना गे आई।"},{"book":"मरकुस","chapter":"3","verse":"9","text":"तेबे यीशुए आपणे चेलेया खे बोलेया, “पीड़ मुखती ए, एड़ा नि ओ केथी आऊँ दबी जाऊँ, तो तुसे माखे एक किस्ती त्यार करी दो।”"},{"book":"मरकुस","chapter":"3","verse":"10","text":"कऊँकि तिने बऊत ठीक कित्ते थे, तेबे जितणे लोका खे बमारिया थिया, सेयो तिना खे छूणे री खातर तिना पाँदे टूटी पड़ो थे।"},{"book":"मरकुस","chapter":"3","verse":"11","text":"दुष्टात्मा बी, जेबे यीशुए खे देखो थिया, तो सेयो तिना रे सामणे रूड़ी जाओ थिया; और चींगी की बोलो थिया, “तूँ परमेशरो रा पुत्र ए।”"},{"book":"मरकुस","chapter":"3","verse":"12","text":"यीशुए दुष्टात्मा बऊत सावधान कित्तिया कि केसी गे मेरे बारे रे नि बताणा, “आँऊ परमेशरो रा पुत्र ए।”"},{"book":"मरकुस","chapter":"3","verse":"13","text":"इजी ते बाद यीशु पाह्ड़ो पाँदे चली गे, और जिना खे से चाओ थे, सेयो आपू गे बुलाए और सेयो तिना गे चली गे।"},{"book":"मरकुस","chapter":"3","verse":"14","text":"तेबे यीशुए बारा मर्दा खे प्रेरिता री पदवी दित्ती ताकि सेयो तिना साथे-साथे रओ और तिना खे प्रचार करने खे पेजो।"},{"book":"मरकुस","chapter":"3","verse":"15","text":"और तिना खे दुष्टात्मा खे निकयाल़ने रा अक्क ओ।"},{"book":"मरकुस","chapter":"3","verse":"16","text":"और सेयो यो ए, शमौन जेसरा नाओं यीशुए पतरस राखेया।"},{"book":"मरकुस","chapter":"3","verse":"17","text":"जब्दिए रे पाऊ याकूब और तेसरा पाई यूहन्ना, जिना रा नाओं तिने बूअनरगिस, मतलब, गर्जणो रे पाऊ राखेया।"},{"book":"मरकुस","chapter":"3","verse":"18","text":"और अन्द्रियास, फिलिप्पुस, बरतुल्मै, मत्ती, थोमा, हलफईसो रा पाऊ याकूब, तद्दै और दूजा शमौन कनानी, देशभक्त तेते समूह रा सदस्य था जो रोमी सरकारा रे खलाफ थे।"},{"book":"मरकुस","chapter":"3","verse":"19","text":"और यहूदा इस्करियोती, जिने यीशु बादो ते तोखे ते पकड़वाए बी थे।"},{"book":"मरकुस","chapter":"3","verse":"20","text":"तेबे यीशु और तिना रे चेले कअरे आए और तिना गे फेर इतणी पीड़ कट्ठी ऊईगी कि सेयो रोटी पनि खाई सके।"},{"book":"मरकुस","chapter":"3","verse":"21","text":"जेबे तिना रे टब्बरो वाल़ेया ये सुणेया, तो सेयो तिना खे पकड़ने खे निकल़े, कऊँकि तिना रा मानणा था कि एसरा दमाक ठकाणे निए।"},{"book":"मरकुस","chapter":"3","verse":"22","text":"जो शास्त्री यरूशलेम नगरो ते आए थे सेयो बोलो थे, “एसरे शैतान ए,” और “ये दुष्टात्मा रे सरदारो री मतादा साथे दुष्टात्मा खे निकयाल़ोआ।”"},{"book":"मरकुस","chapter":"3","verse":"23","text":"तेबे यीशु तिना खे नेड़े बुलाई की तिना ते उदारणो रे बोलणे लगे, “शैतान आपणे आपू खे और आपणी दुष्टात्मा खे किंयाँ निकयाल़ी सकोआ?"},{"book":"मरकुस","chapter":"3","verse":"24","text":"और जे केसी राज्य रे फूट पड़ी जाओ तो, से राज्य किंयाँ खड़ा रई सकोआ?"},{"book":"मरकुस","chapter":"3","verse":"25","text":"और केसी रे कअरे फूट पड़ी जाओ तो, से कअर किंयाँ बणेया रा रई सकोआ?"},{"book":"मरकुस","chapter":"3","verse":"26","text":"और जे शैतान आपणेया रा ई बैरी बणी जाओगा, तो, से किंयाँ बणेया रा रई सकोआ? तेसरा तो अन्त ई ऊई जाणा।"},{"book":"मरकुस","chapter":"3","verse":"27","text":"“पर कोई मांणू केसी तागतबरो रे कअरे कूसी की, तेसरा माल किंयाँ लूटी सकोआ? जदुओ तक से तेसखे बानी नि लओगा और तिजी ते बाद ई से तेसरा माल लूटी सकोआ।"},{"book":"मरकुस","chapter":"3","verse":"28","text":"“आऊँ तुसा खे सच लगी रा बोलणे कि मांणूए रे सारे पाप और निन्दा जो से करोआ, माफ ऊई जाणे।"},{"book":"मरकुस","chapter":"3","verse":"29","text":"पर जो पवित्र आत्मा री निन्दा करोआ, तेसखे कदी बी माफी नि मिलणी, और से अनन्त पापो रा अपराधी ऊई जाओ आ।”"},{"book":"मरकुस","chapter":"3","verse":"30","text":"यीशुए ये तेबे बोलेया कऊँकि सेयो ईंयां बोलो थे, “एसरे दुष्टात्मा ए।”"},{"book":"मरकुस","chapter":"3","verse":"31","text":"तेबे यीशुए री आम्मा और तेसरे पाई आए और तेबे तिने बारे खड़ी की तिना खे सन्देशा पेजेया।"},{"book":"मरकुस","chapter":"3","verse":"32","text":"यीशुए रे नेड़े पीड़ थी बैठी री, तेबे तिने यीशुए खे बोलेया, “देख, तुसा री आम्मा और पाई और बईण तुसा ते मिलणा चाओए।”"},{"book":"मरकुस","chapter":"3","verse":"33","text":"यीशुए तिना खे बोलेया, “मेरी आम्मा और पाई कूणे?”"},{"book":"मरकुस","chapter":"3","verse":"34","text":"तेबे तिने, जो तिना रे नेड़े थे बैठे रे, तिना खे देखेया और बोलेया, “देखो, मेरी आम्मा और पाई यो ईए।"},{"book":"मरकुस","chapter":"3","verse":"35","text":"कऊँकि जो परमेशरो री इच्छा पाँदे चलोआ, सेई मेरे पाई, बईण और आम्मा ए।”"}]}