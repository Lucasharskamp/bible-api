{"data":[{"book":"خروج","chapter":"10","verse":"1","text":"آنگاه خداوند به موسی فرمود: «ای موسی نزد فرعون بازگرد. من قلب او و درباریانش را سخت کرده‌ام تا این معجزات را در میان آنها ظاهر سازم،"},{"book":"خروج","chapter":"10","verse":"2","text":"و تو بتوانی این معجزات را که من در مصر انجام داده‌ام برای فرزندان و نوه‌های خود تعریف کنی تا همهٔ شما بدانید که من خداوند هستم.»"},{"book":"خروج","chapter":"10","verse":"3","text":"پس موسی و هارون باز نزد فرعون رفتند و به او گفتند: «خداوند، خدای عبرانی‌ها می‌فرماید: تا کی می‌خواهی از فرمان من سرپیچی کنی؟ بگذار قوم من بروند و مرا عبادت کنند."},{"book":"خروج","chapter":"10","verse":"4","text":"اگر آنها را رها نکنی، بدان که فردا سراسر سرزمینت را با ملخ می‌پوشانم."},{"book":"خروج","chapter":"10","verse":"5","text":"ملخها چنان روی زمین را خواهند پوشاند که زمین دیده نخواهد شد. آنها تمام گیاهانی را که از بلای تگرگ به جای مانده است، خواهند خورد، از جمله همۀ درختانی را که در صحرا می‌رویند."},{"book":"خروج","chapter":"10","verse":"6","text":"قصر تو و خانه‌های درباریان تو و همهٔ اهالی مصر پر از ملخ می‌شود. اجدادتان هرگز چنین بلایی را در تاریخ مصر ندیده‌اند.» سپس موسی روی برگردانیده، از حضور فرعون بیرون رفت."},{"book":"خروج","chapter":"10","verse":"7","text":"درباریان نزد پادشاه آمده، گفتند: «تا به کی باید این مرد ما را دچار مصیبت کند؟ مگر نمی‌دانی که مصر به چه ویرانه‌ای تبدیل شده است؟ بگذار این مردم بروند و خداوند، خدای خود را عبادت کنند.»"},{"book":"خروج","chapter":"10","verse":"8","text":"پس درباریان، موسی و هارون را نزد فرعون برگرداندند و فرعون به ایشان گفت: «بروید و خداوند، خدای خود را عبادت کنید، ولی باید به من بگویید که چه کسانی می‌خواهند برای عبادت بروند.»"},{"book":"خروج","chapter":"10","verse":"9","text":"موسی جواب داد: «همهٔ ما با دختران و پسران، جوانان و پیران، گله‌ها و رمه‌های خود می‌رویم، زیرا همگی باید در این جشن خداوند شرکت کنیم.»"},{"book":"خروج","chapter":"10","verse":"10","text":"فرعون گفت: «به خداوند قسم هرگز اجازه نمی‌دهم که زنها و بچه‌ها را با خود ببرید، چون می‌دانم نیرنگی در کارتان است."},{"book":"خروج","chapter":"10","verse":"11","text":"فقط شما مردها بروید و خداوند را عبادت کنید، زیرا از اول هم خواست شما همین بود.» پس موسی و هارون را از حضور فرعون بیرون راندند."},{"book":"خروج","chapter":"10","verse":"12","text":"سپس خداوند به موسی فرمود: «دستت را بر سرزمین مصر دراز کن تا ملخها هجوم آورند و همهٔ گیاهانی را که پس از بلای تگرگ باقی مانده‌اند، بخورند و از بین ببرند.»"},{"book":"خروج","chapter":"10","verse":"13","text":"وقتی موسی عصای خود را بر سرزمین مصر بلند کرد، خداوند در یک روز و یک شب کامل، بادی از مشرق بطرف مصر وزانید و وقتی صبح شد باد انبوهی از ملخ را با خود آورده بود."},{"book":"خروج","chapter":"10","verse":"14","text":"ملخها بر سراسر خاک مصر هجوم آورده، همه جا را پوشانیدند. چنین آفت ملخی را مصر نه دیده و نه خواهد دید."},{"book":"خروج","chapter":"10","verse":"15","text":"شدت هجوم ملخها به حدی زیاد بود که همه جا یکباره تاریک شد. ملخها تمام گیاهان و میوه‌هایی را که از بلای تگرگ باقی مانده بود، خوردند به طوری که در سراسر خاک مصر درخت و گیاه سبزی به جای نماند."},{"book":"خروج","chapter":"10","verse":"16","text":"فرعون با شتاب موسی و هارون را خواست و به ایشان گفت: «من به خداوند، خدای شما و خود شما گناه کرده‌ام."},{"book":"خروج","chapter":"10","verse":"17","text":"این بار هم مرا ببخشید و از خداوند، خدای خود درخواست کنید تا این بلای مرگ را از من دور کند.»"},{"book":"خروج","chapter":"10","verse":"18","text":"آنگاه موسی از حضور فرعون بیرون رفت و از خداوند خواست تا ملخها را دور کند."},{"book":"خروج","chapter":"10","verse":"19","text":"خداوند هم از طرف مغرب، بادی شدید وزانید و وزش باد تمام ملخها را به دریای سرخ ریخت آنچنان که در تمام مصر حتی یک ملخ هم باقی نماند."},{"book":"خروج","chapter":"10","verse":"20","text":"ولی باز خداوند دل فرعون را سخت کرد و او بنی‌اسرائیل را رها نساخت."},{"book":"خروج","chapter":"10","verse":"21","text":"سپس خداوند به موسی فرمود: «دستهای خود را به سوی آسمان بلند کن تا تاریکی غلیظی مصر را فرا گیرد.»"},{"book":"خروج","chapter":"10","verse":"22","text":"موسی چنین کرد و تاریکی غلیظی به مدت سه روز مصر را فرا گرفت،"},{"book":"خروج","chapter":"10","verse":"23","text":"مصری‌ها نمی‌توانستند یکدیگر را ببینند و هیچ‌کس قادر نبود از جای خود تکان بخورد. اما در محل سکونت اسرائیلی‌ها همه جا همچنان روشن ماند."},{"book":"خروج","chapter":"10","verse":"24","text":"آنگاه فرعون بار دیگر موسی را احضار کرد و گفت: «بروید و خداوند را عبادت کنید. فرزندانتان را نیز ببرید، ولی گله‌ها و رمه‌های شما باید در مصر بماند.»"},{"book":"خروج","chapter":"10","verse":"25","text":"اما موسی گفت: «ما گله‌ها و رمه‌ها را باید همراه خود ببریم تا برای یهوه خدایمان قربانی کنیم."},{"book":"خروج","chapter":"10","verse":"26","text":"از گلهٔ خود حتی یک حیوان را هم برجای نخواهیم گذاشت، زیرا تا به مذبح نرسیم معلوم نخواهد شد یهوه خدایمان چه حیوانی برای قربانی می‌خواهد.»"},{"book":"خروج","chapter":"10","verse":"27","text":"خداوند دل فرعون را سخت کرد و این بار هم آنها را رها نساخت."},{"book":"خروج","chapter":"10","verse":"28","text":"فرعون به موسی گفت: «از حضور من برو و دیگر برنگرد. اگر بار دیگر با من روبرو شوی بدان که کشته خواهی شد.»"},{"book":"خروج","chapter":"10","verse":"29","text":"موسی جواب داد: «همان‌طور که گفتی، دیگر مرا نخواهی دید.»"}]}