{"data":[{"book":"Waefesu","chapter":"3","verse":"1","text":"Su neni Paulu, nwera mushibetubetu toziya numtendera Yesu Kristu kwajili ya mwenga wantu yamuwera ndiri Wayawudi, numuluwa Mlungu."},{"book":"Waefesu","chapter":"3","verse":"2","text":"Nakaka mwenga mupikanira kuwera Mlungu kwa manemu gakuwi, kampananiti neni lihengu ali nulitendi kwa mbotu ya mwenga."},{"book":"Waefesu","chapter":"3","verse":"3","text":"Mlungu kangubutuliti nuyimani bada ayi. Nongiti kwa ufupi hera muluhamba alu kuusu shitwatila ashi,"},{"book":"Waefesu","chapter":"3","verse":"4","text":"mwenga pamvibetula visoweru vyaneni hamuwezi kuvimana ntambu yanuvimana bada ayi ya Kristu."},{"book":"Waefesu","chapter":"3","verse":"5","text":"Makashu wantu Wagambilitwi ndiri bada ayi, kumbiti vinu Mlungu kawagubutuliti kupitira Rohu gwakuwi kwa wantumintumi wananagala wakuwi na wambuyi wakuwi."},{"book":"Waefesu","chapter":"3","verse":"6","text":"Bada yeni ndo ayi, kwa njira ya Shisoweru Shiwagira wantu yawawera ndiri Wayawudi wawanka matekeleru ga Mlungu pamuhera na Wayawudi, woseri awa wawera wantu wa nshimba yimu na kwa pamuhera woseri wankuwanka lagilu yakayitakuliti Mlungu kupitira Kristu Yesu."},{"book":"Waefesu","chapter":"3","verse":"7","text":"Neni wantenda kuwera ntumintumi gwa Shisoweru Shiwagira kwa manemu ga gweka gakanupiti Mlungu, kwa uwezu wakuwi mkulu."},{"book":"Waefesu","chapter":"3","verse":"8","text":"Neni namdidika kuliku wantu woseri wa Mlungu, kumbiti kanupiti manemu gakuwi su nuwabweleri wantu yawawera ndiri Wayawudi, Shisoweru Shiwagira sha ulunda wakuwi Kristu, yawupimika ndiri,"},{"book":"Waefesu","chapter":"3","verse":"9","text":"na kutenda wantu wavimani mpangu wa bada ya Mlungu yayififikiti ntambu yayitenda lihengu. Mlungu yakaumbiti vintu vyoseri, kayififiti bada yakuwi kwanjira lupaga lwa pasipanu."},{"book":"Waefesu","chapter":"3","verse":"10","text":"Su vinu kwa njira ya shipinga sha wantu yawamjimira Yesu, wakulu na yawawera na makakala kumpindi kwa Mlungu wapati kulumana luhala ntambu Mlungu yakana luhala muvitwatira vyoseri."},{"book":"Waefesu","chapter":"3","verse":"11","text":"Mlungu kashitenditi shitwatila ashi kugenderana na mafiliru gakuwi ga mashaka goseri, aga kagatenditi kupitira Yesu Kristu Mtuwa gwetu."},{"book":"Waefesu","chapter":"3","verse":"12","text":"Su mukulikolera pamuhera na Kristu na kwa kumjimira Yomberi, twenga tupata lupenyu patuwera na unakaka tumgendera Mlungu kwa matumbiru."},{"book":"Waefesu","chapter":"3","verse":"13","text":"Su nankuwaluweni namuwuya kumbeli toziya ya ntabika yampata toziya ya mwenga, ntenda hangu toziya ya ukwisa wa mwenga."},{"book":"Waefesu","chapter":"3","verse":"14","text":"Toziya ayi numsuntamalira Tati kumluwa,"},{"book":"Waefesu","chapter":"3","verse":"15","text":"yakawera shanjiru sha kaya zyoseri pasipanu na kumpindi."},{"book":"Waefesu","chapter":"3","verse":"16","text":"Numuluwa Mlungu kulawirana na ukwisa wakuwi mkulu, kawapanani mwenga makakala kupitira Rohu gwakuwi muweri wagangamala mngati mwa mwenga,"},{"book":"Waefesu","chapter":"3","verse":"17","text":"su nankuluwa kuwera Kristu kalikali mumyoyu ya mwenga kupitira njimiru. Numuluwa Mlungu mpati kuwera na mishigira na lyanjiru lya mafiliru,"},{"book":"Waefesu","chapter":"3","verse":"18","text":"su muwezi kuvimana pamuhera na wantu woseri wa Mlungu ntambu mafiliru ga Kristu gaeneya kwa utali na upana kwa kimu na kina."},{"book":"Waefesu","chapter":"3","verse":"19","text":"Yina, mpati kumana mafiliru ga Kristu gagapita mahala goseri, mmemiziwi nakamu visoweru vyakuwi vyoseri vya Mlungu."},{"book":"Waefesu","chapter":"3","verse":"20","text":"Mlungu kaweza kutenda vitwatira vikulu nentu kuliku vilii vyatuweza kuviluwa ama kuvihola, kwa makakala gakuwi gagatenda lihengu mngati mwa twenga,"},{"book":"Waefesu","chapter":"3","verse":"21","text":"Mlungu kakwiswi kupitira shipinga sha wantu woseri yawamjimira Yesu na kupitira Kristu Yesu mweni, kakwiswi, viyiwuku vyoseri na mashaka goseri! Yina haa."}]}