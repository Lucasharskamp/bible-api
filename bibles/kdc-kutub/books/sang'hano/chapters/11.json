{"data":[{"book":"Sang'hano","chapter":"11","verse":"1","text":"Watumigwa na wanhu wayagwe wamtogole Yesu ako Yudea wahulika kamba wanhu haweli Wayahudi vivija wabokela mbuli ya Imulungu."},{"book":"Sang'hano","chapter":"11","verse":"2","text":"Petulo viyacholile Yelusalemu, wanhu olonda wanhu haweli Wayahudi wengile kumbi, wambeza Petulo,"},{"book":"Sang'hano","chapter":"11","verse":"3","text":"walonga, “Gweye kukala mzikae za wanhu haweli Wayahudi hawengile kumbi na vivija kuja nao!”"},{"book":"Sang'hano","chapter":"11","verse":"4","text":"Avo Petulo kawalongela fulu ipile kija kilawilile kusongela kuna ichanduso."},{"book":"Sang'hano","chapter":"11","verse":"5","text":"“Vinikalile nompula Imulungu kudibuga da Yopa, Imulungu kandagusila kinhu. Nyona kinhu chokwiza hasi kiigala na mgolole mkulu uhumulusigwa kwa mhande zake nne kulawa kuulanga, wima behi yangu."},{"book":"Sang'hano","chapter":"11","verse":"6","text":"Ndola goya mgati yake nyona wanyama wose, wang'onyo otambala na ndege."},{"book":"Sang'hano","chapter":"11","verse":"7","text":"Abaho mhulika sauti yonongela, ‘Petulo, lamuka uchinje uje!’"},{"book":"Sang'hano","chapter":"11","verse":"8","text":"Lakini nonga, ‘Mndewa bule! Kuduhu kinhu kihile hebu kigomesigwe kingile mmulomo wangu.’"},{"book":"Sang'hano","chapter":"11","verse":"9","text":"Sauti ilonga kabili kulawa kuulanga, ‘Sikuuvikeme viha vinhu viyatendile Imulungu vinoge.’"},{"book":"Sang'hano","chapter":"11","verse":"10","text":"Mbuli ayo ilawilila miyanza midatu, kukimambukizo kinhu kija kibwezigwa kuulanga."},{"book":"Sang'hano","chapter":"11","verse":"11","text":"Bahaja wanhu wadatu watumigwe kumwangu kulawa Kaisalia wavika mng'anda ing'halile."},{"book":"Sang'hano","chapter":"11","verse":"12","text":"Loho kanilongela nichole nao sikuninyawenyawe. Ndugu wano sita kulawa Yopa wachola na niye Kaisalia na wose twingila mng'anda ya Kolinelio."},{"book":"Sang'hano","chapter":"11","verse":"13","text":"Kolinelio katulongela vija viyamonile msenga kulawa kuulanga kema mng'anda yake. Kamulongela, ‘Mtume munhu yachole Yopa kwa munhu yokemigwa Simoni Petulo."},{"book":"Sang'hano","chapter":"11","verse":"14","text":"Kowalongeleni mbuli zonda ziwatende gweye na wanhu wa mulubuga lwako mukomboligwe.’"},{"book":"Sang'hano","chapter":"11","verse":"15","text":"Vinisongile kulonga, Loho Yang'alile keza kumwao kamba viyezile kumwetu kuna ichanduso."},{"book":"Sang'hano","chapter":"11","verse":"16","text":"Abaho nikumbuka kija kiyalongile Mndewa, ‘Yohana kawabatiza wanhu kwa mazi, lakini mweye mobatizigwa kwa Loho Yang'alile.’"},{"book":"Sang'hano","chapter":"11","verse":"17","text":"Vivo ili Imulungu kawagwaa wanhu haweli Wayahudi nhunza iija iyatugwelele siye vitumtogole Mndewa Yesu Kilisito Mkombola, niye na nani, mbaka nimgomese Imulungu?”"},{"book":"Sang'hano","chapter":"11","verse":"18","text":"Viwahulike avo, waleka kumulonga na wamtogola Imulungu, walonga, “Vivija Imulungu kawagwaa wanhu haweli Wayahudi nyafasi ya kuleka nzambi na kubokela ugima wa milele!”"},{"book":"Sang'hano","chapter":"11","verse":"19","text":"Wanhu wayagwe wamtogole Yesu wakalile wapwililike mbuli ya madununzo galawilile viyakomigwe Sitefano, wachola mbaka Foinike, Kupulo na Antiokia, kuwapetela Wayahudi waiyeka usenga uno."},{"book":"Sang'hano","chapter":"11","verse":"20","text":"Lakini wanhu wayagwe wamtogole Yesu, walawile Kupulo na Kilene, wachola Antiokia kuwapetela wanhu haweli Wayahudi usenga wa Mbuli Inogile ya Mndewa Yesu."},{"book":"Sang'hano","chapter":"11","verse":"21","text":"Udahi wa Mndewa ukala hamoja nao, na wanhu wengi watogola na wambwelela Mndewa."},{"book":"Sang'hano","chapter":"11","verse":"22","text":"Mbuli ino iwavikila wanhu wamtogole Yesu ako Yelusalemu, avo wamtuma Balinaba yachole Antiokia."},{"book":"Sang'hano","chapter":"11","verse":"23","text":"Viyavikile na kona vija Imulungu viyawagwelele ng'hekewa, kadeng'helela na kawapula wagendelele kumtamanila Mndewa kwa mizoyo yao yose."},{"book":"Sang'hano","chapter":"11","verse":"24","text":"Balinaba kakala munhu yanogile, kamema Loho Yang'alile na kutamanila, na wanhu wengi wambwelela Mndewa."},{"book":"Sang'hano","chapter":"11","verse":"25","text":"Abaho Balinaba kachola Taliso kumzahila Sauli."},{"book":"Sang'hano","chapter":"11","verse":"26","text":"Viyamonile, kamgala Antiokia, mwaka mgima waiting'hana na wanhu wamtogole Yesu na wawafundiza wanhu wengi. Ako Antiokia, kuko wanahina wasonga kukemigwa Wakilisito."},{"book":"Sang'hano","chapter":"11","verse":"27","text":"Mna ikipindi acho watula ndagu wayagwe wa Imulungu wasegela Yelusalemu wachola Antiokia."},{"book":"Sang'hano","chapter":"11","verse":"28","text":"Imoja wao yakemigwe Agabo, kema na kwa udahi wa Loho Yang'alile kalagula kamba hokuwa na lufilili lwa nzala mwiisi yose. Ilawilila kipindi cha utawala wa Kilaudio."},{"book":"Sang'hano","chapter":"11","verse":"29","text":"Wanahina wa Yesu waitogolela kila munhu yagale chochose kiyakalile nacho, kuwataza wayao wamtogole Yesu wakalile Yudea."},{"book":"Sang'hano","chapter":"11","verse":"30","text":"Watenda avo, abaho wawagwaa sente Balinaba na Sauli wazigale kwa wavele wa wanhu wamtogole Yesu."}]}