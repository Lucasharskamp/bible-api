{"data":[{"book":"Mangane Singena","chapter":"17","verse":"1","text":"Xɛmɛna nde yi na naxan yi kelixi Tisibi taani Galadi yamanani, a xili Eli, na yi a fala Axabi xa, a naxa, “N bata n kɔlɔ habadan Alatala yi, Isirayilaa Ala, naxan ma walikɛ n na, xiila mi sɛ ɲɛɛ famatɔni itoe yi, tule mi fɛ, fɔ n na a yamari.”"},{"book":"Mangane Singena","chapter":"17","verse":"2","text":"Alatala yi falan ti Eli xa, a naxa,"},{"book":"Mangane Singena","chapter":"17","verse":"3","text":"“Keli be, i siga sogeteden binni, i luxun Keriti xuden dɛxɔn, naxan Yurudɛn baan sogeteden binni."},{"book":"Mangane Singena","chapter":"17","verse":"4","text":"I luma nɛn xude igen minɲɛ, n yi xaxane yamari e xa fa donseen na i xa.”"},{"book":"Mangane Singena","chapter":"17","verse":"5","text":"Alatala naxan fala Eli xa, a na liga, a sa dɔxɔ Keriti xuden dɛ Yurudɛn baan sogeteden binni."},{"book":"Mangane Singena","chapter":"17","verse":"6","text":"Xaxane yi fama burun nun suben na xɔtɔnna nun ɲinbanna ra, a lu xude igen minɲɛ."},{"book":"Mangane Singena","chapter":"17","verse":"7","text":"Koni waxatidi to dangu, xuden yi xara, amasɔtɔ tule mi fa yamanani."},{"book":"Mangane Singena","chapter":"17","verse":"8","text":"Nayi, Alatala yi falan ti Eli xa, a naxa,"},{"book":"Mangane Singena","chapter":"17","verse":"9","text":"“Keli i siga Sarepata taani, Sidɔn dɛxɔn, i sa dɔxɔ na. N bata kaɲa gilɛna nde yamari a xa i balo.”"},{"book":"Mangane Singena","chapter":"17","verse":"10","text":"A yi keli, a siga Sarepata yi. A yi taan so dɛɛn lima, kaɲa gilɛna nde yi mɛnni yege fendeni. A yi a xili, a fala a xa, a naxa, “N bata i mafan, siga, i sa igedina nde ba n xa alogo n xa n min.”"},{"book":"Mangane Singena","chapter":"17","verse":"11","text":"Ɲaxanla yi siga, a sa igen ba. Eli mɔn yi a fala a xa, a naxa, “N bata i mafan, fa buru dungina nde ra n xa i yiin kui.”"},{"book":"Mangane Singena","chapter":"17","verse":"12","text":"Ɲaxanla yi a yabi, a naxa, “N bata n kɔlɔ habadan Alatala yi, i ya Ala. Buru mi n yii, murutu fuɲin ligaseen yɛ keden peen nan n yii goronni e nun turen siyadi fɛɲɛn kui. N yegen fenma na nan ma, n sa na rafala nxu nun n ma dii xɛmɛn xa, nxu a don, na xanbi ra nxu faxa.”"},{"book":"Mangane Singena","chapter":"17","verse":"13","text":"Eli yi a fala ɲaxanla xa, a naxa, “I nama gaxu sɔnɔn, sa, a liga alo i a falaxi kii naxan yi. Koni buru dungidi rafala n xa singen, i fa a ra n xɔn, na xanbi ra i yi nde rafala i yɛtɛ xa e nun i ya dii xɛmɛna."},{"book":"Mangane Singena","chapter":"17","verse":"14","text":"Amasɔtɔ Alatala, Isirayilaa Ala ito nan falaxi, a naxa, ‘Murutun naxan goronna kui na mi ɲanɲɛ mumɛ e nun turen sa fɛɲɛn mi kui gelɛ mumɛ, han Alatala tulen nafama bɔxɔn fari lɔxɔn naxan yi.’ ”"},{"book":"Mangane Singena","chapter":"17","verse":"15","text":"Ɲaxanla yi siga. Eli naxan falaxi, a yi na liga. Nayi, donseen yi lu a yii waxati xunkuye, a tan nun a dii xɛmɛn xa, e nun Eli fan."},{"book":"Mangane Singena","chapter":"17","verse":"16","text":"Murutun naxan yi goronna kui, na mi ɲan mumɛ! Ture fɛɲɛn fan mi kui geli na waxatini mumɛ, fata Alatalaa falan na Eli naxan ti."},{"book":"Mangane Singena","chapter":"17","verse":"17","text":"Na feene dangu xanbini, kaɲa gilɛna, banxi kanna dii xɛmɛn yi fura, a furen sɛnbɛn yi gbo ayi han a faxa."},{"book":"Mangane Singena","chapter":"17","verse":"18","text":"Nayi, ɲaxanla na yi a fala Eli xa, a naxa, “Nanse fa i tan nun n tan tagi, Alaa muxuna? I faxi n konni Ala rakolondeni n yulubine nan ma ba alogo n ma diin xa faxa?”"},{"book":"Mangane Singena","chapter":"17","verse":"19","text":"Eli yi a yabi, a naxa, “I ya dii xɛmɛn so n yii.” A yi a tongo a nga yii, a te a ra sangansoon kɔɛ ra, a yi yigiyaxi dɛnaxan yi, a yi a rasa a saden ma."},{"book":"Mangane Singena","chapter":"17","verse":"20","text":"A yi Alatala maxandi, a naxa, “Alatala, n ma Ala, i fe ɲaxin nabɛ kaɲa gilɛni ito ra ba, n yigiyaxi naxan konni, i yi a dii xɛmɛn faxa? ”"},{"book":"Mangane Singena","chapter":"17","verse":"21","text":"Eli yi a sa diin fari sanɲa yi saxan, a maxandini ito ti Alatala ma, a naxa, “Alatala, n ma Ala, n bata i mafan diini ito niin bira ayi.”"},{"book":"Mangane Singena","chapter":"17","verse":"22","text":"Alatala yi Eli a maxandin yabi. A yi dii niin bira ayi, a yengi."},{"book":"Mangane Singena","chapter":"17","verse":"23","text":"Eli yi diin tongo, a siga a ra labe ra banxini, a yi a so a nga yii, a naxa, “A mato, i ya dii ɲɛɲɛ.”"},{"book":"Mangane Singena","chapter":"17","verse":"24","text":"Ɲaxanla yi a fala a xa, a naxa, “N bata a kolon sɔnɔn a Alaa muxun nan i tan na, e nun Alatalaa falan naxan i dɛ, ɲɔndin na a ra.”"}]}