{"data":[{"book":"Luke","chapter":"8","verse":"1","text":"Khawahekli Jisu'n khuopui rakip khat-um khuo ah asiya Pathian Rengram jarra chongkahoi aleiril, halli siamruoi soomleini ngai kha-um amale inleisi."},{"book":"Luke","chapter":"8","verse":"2","text":"Halli ama'n numeisa lekkhat-um kathamak ratha khat-um rirai kana ngai makheiya imindampi inmani ngaikha amale inleisi, Mary (Magdalene tia inkoi) ratha kathamak sari ipuutsuokpi numeisanu kha-um Jisu le aleisi. Matt 27:55,56; Mk 15:40,41; Luk 23:49"},{"book":"Luke","chapter":"8","verse":"3","text":"Chuza numei Joanna Herod inna chuon kaensui kalei eii, khat-um Susanna le katamtak aleiilaak numeisa ngai'n inmani neinaakngai inliingna-ah Jisu khat-um asiamruoi ngaikha sanna inleinei."},{"book":"Luke","chapter":"8","verse":"4","text":"Khuopui khatli khuopui khat makheiya mipui angjet inheisuok-ah Jisu koolla inlei-inchun halli Ama'n hiwa minkhinahi aleirilpi:"},{"book":"Luke","chapter":"8","verse":"5","text":"“Aru kaworpa'n asuok ah arukawor aleisi; halli ama'n aleiwor phakhan, lekkhat in lamma inleichulla mi ngaikhan inleitouwa halli wa ngai'n inleiruutjei."},{"book":"Luke","chapter":"8","verse":"6","text":"Lekkhat in lungbuk ah inchulla inhongmongnga innottheiya incharjei, ajarchu neipil kha leinommak."},{"book":"Luke","chapter":"8","verse":"7","text":"Aru lekkhat in ralingbilla inchulla, ralingkhale inhongmoong suomma raling in adiipthatjei."},{"book":"Luke","chapter":"8","verse":"8","text":"Aleiilaak aru'n akatha neipilla inchulla inhongmoongnga inwor makheiya tum rajakhat inliak inleikara”"},{"book":"Luke","chapter":"8","verse":"9","text":"Ama siamruoi ngai'n Jisu diang inleirakel hiwa minkhinahi ang tiname,"},{"book":"Luke","chapter":"8","verse":"10","text":"halli Jisu'n aleimasang, “Pathian Rengram jarra inthup chongkha nangnidiang innaminjet kha eii, takkha aleiilaak ngaidiangchu minkhina-ah aminmusik, khawajarra inmani ngai'n in-enpumma mununu, halli inrangai pumma jetnunu.” Isa 6:9"},{"book":"Luke","chapter":"8","verse":"11","text":"Hiwahi minkhina aratha kha eii: arukha Pathian chongkha eii."},{"book":"Luke","chapter":"8","verse":"12","text":"Lamma kachul aru tinachu Pathian chong chu karangai, takkha inmani ngaikha ngamna khat-um ringna minmumaknasik seitan aheiwa ah inmani malungnga inphut Pathian chongkha akeisuopi."},{"book":"Luke","chapter":"8","verse":"13","text":"Lungkarra akachul aru ngai tinachu Pathian chong injetli karok ah kakeiluut, halli inmani'n malung inthuuk-ah kakeiluutmak in eii, inmani ngamna kha aphakhat sikbit eii, halli matheemna heiwa phakhan purna innei."},{"book":"Luke","chapter":"8","verse":"14","text":"Raling karra kachul aru tinachu, inmani ngaikha chongchu karangai, takkha malungkadong, kaneikanung halli ringkhuo hoinakhan inmanikha aminmang halli inmani kara kha minmatormak."},{"book":"Luke","chapter":"8","verse":"15","text":"Nuoipil hoina ah kachul aru ngai tinachu, Pathian chong inrangaili katha khat-um chongkajui malungnga inda ah inra maklaiseng kadei mi ngaikha in eii."},{"book":"Luke","chapter":"8","verse":"16","text":"Tuteii in sariakmei kawar kha kok nuoiya makhu inlang damakmi, khat-um zaalmun nuoiya damakmi, takkha meiserkeii khan nida inchu mipui kaheiwa rakip in awarkha muinte. Matt 5:15; Luk 11:33"},{"book":"Luke","chapter":"8","verse":"17","text":"“Ang rakip ruukchuon ngaikha la-inlarsik, khat-um chonginthup ngai rakipkha inlajetsik.” Matt 10:26; Luk 12:2"},{"book":"Luke","chapter":"8","verse":"18","text":"“Khawajarra nangni'n angtho thoa ningjetme, iringtheiru, ajarchu tu ka-ang kanei amadiang kheella apesik, takkha tu ka-ang kaneimak amadiang lekteii kanei tia i-ngaidon kha-um inleidelsik eii.”Matt 25:29; Luk 19:26"},{"book":"Luke","chapter":"8","verse":"19","text":"Jisu anuli anai ngaikha Jisu diang inheiwa, takkha inmani'n mipuikhan ajar eya Jisu le lei-inmu matormu."},{"book":"Luke","chapter":"8","verse":"20","text":"Tu ka-ang khat in Jisu diang inleitipi, “Nang nanuli nanai ngai'n tuolla inngirra nang kana inmupuisik-ah inom.”"},{"book":"Luke","chapter":"8","verse":"21","text":"Jisu'n inmani diang aleiti, “Kei kanuli kanai ngai khachu Pathian chong karangaili kajuingai kha in eii.”"},{"book":"Luke","chapter":"8","verse":"22","text":"Jisu'n nisuokhat ama siamruoi ngaile rakuongnga inleiluut ah inmani diang aleiti, “Eini'n hiwa tuidiilpang khattiang rakaan inlang sirui.” Halli inmani'n kasi inleiphut."},{"book":"Luke","chapter":"8","verse":"23","text":"Inmani'n rakuong inleisep phakhan, Jisu kha aleizaaljei, jetlei theileiya thikaraang kangar inkhat khawa tuidiil khan alei-inthei halli rakuong kha tui ahongluut ah inmani rakipkha poongna inleinei."},{"book":"Luke","chapter":"8","verse":"24","text":"Ama siamruoi ngai'n Jisu koolla insiya Jisu kha inlei keitheiya inleiti, “Karu, Karu! keini kathisik kin-ejei!”"},{"book":"Luke","chapter":"8","verse":"25","text":"Halli Jisu'n asiamruoi ngaidiang aleitipi, “Hume nangni ngamna kha?”"},{"book":"Luke","chapter":"8","verse":"26","text":"Khat-um inmani'n Galilee tuidiil raalkhattiang kaom Gerasene8:26: Gerasene larik lekkhat in Gadara (Matt 8:28); lekkha in inti Gergesa  ramkha inleituung."},{"book":"Luke","chapter":"8","verse":"27","text":"Jisu'n khawa tuidiilpang aleitung phakhan, ama'n khawa khuopui makheiya raikhuo kaluut pasal inkhat alei intongpui, apha kasoot tak-ah puondiar inlukmak khat-um inna kaommakjei, thaantaang reiya kaom mi alei eii."},{"book":"Luke","chapter":"8","verse":"28","text":"Jisu kha aleimuli akheek ah ahongchap halli Jisu kekuungnga inbok ah rasa inringnga aleiti, “Jisu, Insaangkhet Pathian sapa! Angme nang in kei kadiang nimanuom? kei'n kanani, narachaak maro!”"},{"book":"Luke","chapter":"8","verse":"29","text":"Jisu'n mipa makheiya heisuok nasik raikhuo diang chong aleipeii, apha angjet ah ama kha surna anei, khat-um ama kha mikhumna khan inleida, ama kutli akeii thirruiya inleikhit takkha ama'n kapotchat ah raikhuo in ramrouk tiang aleiruoi."},{"book":"Luke","chapter":"8","verse":"30","text":"Jisu'n amadiang aleirakel, “Naraming angme inti?”"},{"book":"Luke","chapter":"8","verse":"31","text":"Raikhuo ngai'n Jisu diang inleimatheem poongna meikhur khan keinihi naminsimaro.8:31: Poongna meikhur: ahekna poongna nikhuo aheitung maklaiseng Reikhuo kha nuoipil khurra khuma adasik eii."},{"book":"Luke","chapter":"8","verse":"32","text":"Khawa chingpang khan wok rahooi inleiom, khawa raikhuo ngaikhan wokngai suungnga luutnasik ah Jisu diang inleini halli ama'n aleizootpi,"},{"book":"Luke","chapter":"8","verse":"33","text":"Pasalpa makheiya insuok ah wok ngaidiang inleiluutjei halli wok rakip kha insuknatiang sumplingkhang inthoa tuidiilla inlei inraakthatjei."},{"book":"Luke","chapter":"8","verse":"34","text":"Khawa wok kakhaal mi ngai'n kasuok rakip inmuli intaanna insiya, kasuok omchan ngaikha khuopui khat-um khuosir khuopangnga kaom mipuidiang inleirilpi."},{"book":"Luke","chapter":"8","verse":"35","text":"Mipui'n angme kasuok tia kaen inleisi, halli Jisu koolla inheitung phakhan, raikhuo kaluut pasalpa kha Jisu kekuungnga in-ong kha inleimu, ama'n puondiar katha ilei-inluk le inruoiya herweengnga ileiom injuomu phakhan, inmani rakip in china inleinei."},{"book":"Luke","chapter":"8","verse":"36","text":"Akamu rakip in angtho thoa raikhuo kaluut ama kha idamme tikha mipuidiang inleirilpi."},{"book":"Luke","chapter":"8","verse":"37","text":"Khale inruoiya khawa ramma kaom mipui ngai'n Jisu kha sitro inleitipi, ajarchu inmani'n khatuk china inleinei, khale inruoiya Jisu'n rakuong achuongnga khawa munkha aleimathaan."},{"book":"Luke","chapter":"8","verse":"38","text":"Raikhuo ipuut suokpi pasalpa'n Jisu diang aleini, “Kei um nangle sikate.”"},{"book":"Luke","chapter":"8","verse":"39","text":"“Nang in na-inntiang kir-inlang, Pathian in nang nadiang itho chounkha juorilpiro.”"},{"book":"Luke","chapter":"8","verse":"40","text":"Jisu'n tuidiil raalkhattiang aleikir phakhan mipui'n inleingaak chak ah ama kha karok ah donna inleinei."},{"book":"Luke","chapter":"8","verse":"41","text":"Synagogue karoon, Jairus intia inkoi miring inkhat aheiwa ah, ama'n Jisu kekuungnga inbok ah a-inna sirui tia biakna aleinei."},{"book":"Luke","chapter":"8","verse":"42","text":"Ajarchu kum soomleini ka-ejei asanu inkhatbit kha thisik leithojei."},{"book":"Luke","chapter":"8","verse":"43","text":"Inmani karra numeisa kum soomleini thikasar inkhat aleiom; 8:43: Larik lekkhat ah chu inchenmak kathiam ngai diang in enna-ah ama'n inei rakip aleiminhekama'n inei rakip keisuoa kathiam ngaidiang in-en innum tuteii innum ama kha leimindam matormu."},{"book":"Luke","chapter":"8","verse":"44","text":"Khawa numeisanu khan nuuktiang makheiya Jisu nuk ah aheiwa ah apuonmor aleikatook halli khawapha takkhan athikasar kha aleidamjei."},{"book":"Luke","chapter":"8","verse":"45","text":"Jisu'n aleirakel, “Tume kei kanakatook?”"},{"book":"Luke","chapter":"8","verse":"46","text":"Takkha Jisu'n aleiti, Kei'n kajet miring inkhat anakatook, ajarchu kei karana kkha kei diang makheiya isuok kajet."},{"book":"Luke","chapter":"8","verse":"47","text":"Khawa numeisanu khan anajetjei tia amupha khan ama'n intuul pumma aheiwa ah Jisu kekuungnga ajuo inbok, khawa munkhan mi rakip maikuungnga ama'n Jisu diang angsik-ah ama kha ikatookme, han, ang omchanna innnoottheiya idamme tikha aleiril."},{"book":"Luke","chapter":"8","verse":"48","text":"Jisu'n numeisanu diang aleitipi, “Kasanu, nang ngamna khan nadamjei, kadaiya sitaro.”"},{"book":"Luke","chapter":"8","verse":"49","text":"Jisu'n hiwa chong arillaitak, waikaroonpa inn makheiya taangwa inkhat aheiwa, ama'n Jairus diang ati, “Nasanu kha athijet” “Karu kha minpoong khaimaro.”"},{"book":"Luke","chapter":"8","verse":"50","text":"Takkha Jisu'n hiwahi ajetli Jairus diang aheiti, “Nang in chimaro; ngamnabit ngamnaro, halli ama kha adamsik eii.”"},{"book":"Luke","chapter":"8","verse":"51","text":"Jisu'n inn atung phakhan, Peter, John, Jame, halli naipangnu nuli pa eleiya tuteii amale kaluut sik leizootpimak."},{"book":"Luke","chapter":"8","verse":"52","text":"Khanna kaom mi rakip in numeisanu sikbeiya chapnali poongna inleinei, takkha Jisu'n aleiti, “Chapmaru, naipang nuhi kathi emak kalazaal keeng!”"},{"book":"Luke","chapter":"8","verse":"53","text":"Numeisanu kha kathi eii tia injet jarra inmani rakip in Jisu kha innuipuina inleinei."},{"book":"Luke","chapter":"8","verse":"54","text":"Ama'n naipangnu kha akut ah mahuumma aleiti, “Naipangnu intheitaro!”"},{"book":"Luke","chapter":"8","verse":"55","text":"Halli khawapha takkhan ama'n ahongringnga hong intheijei, halli Jisu'n inmani diang aleiti, bakphur inkhat peru."},{"book":"Luke","chapter":"8","verse":"56","text":"Halli anule apa'n ngakna inleinei, takkha Jisu'n inmani diang akasuok hi tuteii diang rilpimaknasik chong aleitipi."}]}