{"data":[{"book":"Maluko","chapter":"8","verse":"1","text":"Mumasu'ba galu' kipi'nga sa bandu saatikongolekana kai'. Nabembe pabaakosike kilyo, Yesu ngaakema banamasi' bake na kwabakia,"},{"book":"Maluko","chapter":"8","verse":"2","text":"“Asi' kipi'nga sa bandu nikibi'kya kiya, kwa mwanjaa batami pamope nanenga kwa masu'ba gatatu na nambi'yambi' ntu'pu' kilyo."},{"book":"Maluko","chapter":"8","verse":"3","text":"Mana naabakiye bayende kasabe pangali lya baalu'a induka mundi'la, kwa mwanjaa bi'ngi' babe baaumi kuutalu.”"},{"book":"Maluko","chapter":"8","verse":"4","text":"Banamasi' bake ngabannyangwa, “Pano patubileye palupu'ngu'ti' sika, tulwapata kwaku' makati ga kwali'ngana bandu ba boti?”"},{"book":"Maluko","chapter":"8","verse":"5","text":"Yesu ngaalaluya, “Mubile na makati gali'nga?” Ngabayangwa, “Tubile na makati saba.”"},{"book":"Maluko","chapter":"8","verse":"6","text":"Yesu ngaamulisa boti batame pai', ngatola galu' makati saba, ngasukulu, ngagametwana na kwapeya banamasi' bake li'nga baabagane bandu. Nabembe ngabapanga nyo."},{"book":"Maluko","chapter":"8","verse":"7","text":"Kai' kwaabile na tuomba tusini. Yesu ngasukulu, na kwaamulisa banamasi' bake baabagane bandu."},{"book":"Maluko","chapter":"8","verse":"8","text":"Balu' bandu ngabalya no yukuta. Bu'kapo banamasi' ngabakongwa makombo gagaaigile, ngabatwi'li'ya itu'ndu' saba."},{"book":"Maluko","chapter":"8","verse":"9","text":"Bandu babaalile baai pipi na elupu nsese. Bu'kapo ngaalaga."},{"book":"Maluko","chapter":"8","verse":"10","text":"Popopo Yesu ngau'bu'ka mungalaba pamope na banamasi' bake, yenda lwingo lwa Dalmanuta."},{"book":"Maluko","chapter":"8","verse":"11","text":"Mafalisayo ngabaisa no tumbwa taukana na Yesu li'nga kumpi'ndi'ka. Ngabannu'ba aalaye mwasu waubu'ka kunani."},{"book":"Maluko","chapter":"8","verse":"12","text":"Nganyopa pamwoyo wake na ngaabakia, “Kwa mwanjaa namani lubelekwo lu'no lupala mwasu? Kakape nimmakianga, lupeyelwali mwasu wowoti.”"},{"book":"Maluko","chapter":"8","verse":"13","text":"Bai, ngaaleka, no u'bu'ka kai' ngalaba, tumbwa mwanja wo yenda liyi' lyenebi'li' lya litanda liku'lu'."},{"book":"Maluko","chapter":"8","verse":"14","text":"Banamasi' baatilibalya pu'twa makati gambone, ila mungalaba yabe babile na likati limo bai."},{"book":"Maluko","chapter":"8","verse":"15","text":"Yesu ngaabakia, “Mwili'ndi'le na ulu'u wa Mafalisayo na Helode.”"},{"book":"Maluko","chapter":"8","verse":"16","text":"Banamasi' baatumbwi longelya bene na bene panga, “Alongela nyo kwa kitumbu tubileli nago makati.”"},{"book":"Maluko","chapter":"8","verse":"17","text":"Yesu ngagakwipwa makowe gabalongela, bai ngaalaluya, “Kwa mwanjaa namani mulongelya bu'kana no kotoka ba na makati? Buli, balo munakwipwali wala tanga? Buli, malango ginu balo ganayu'gu'kali?"},{"book":"Maluko","chapter":"8","verse":"18","text":"Mubile na minyo, lakini mukibonali kili'be? Mubile na makutu, lakini muyu'wali? Buli wala muku'mbu'kyali?"},{"book":"Maluko","chapter":"8","verse":"19","text":"Panaagametwi galu' makati matano na kwapeya bandu babapi'ta elupu tano, mwakongwi itu'ndu' ili'nga ya makombo?” Ngabannyangwa, “Ku'mi nebi'li'.”"},{"book":"Maluko","chapter":"8","verse":"20","text":"“Na panaagametwi galu' makati saba na kwapeya bandu elupu nsese, mwakongwi itu'ndu' ili'nga ya makombo?” Ngabannyangwa, “Saba.”"},{"book":"Maluko","chapter":"8","verse":"21","text":"Bai, ngaabakia, “Na balo munatangali?”"},{"book":"Maluko","chapter":"8","verse":"22","text":"Yesu na banamasi' bake ngabaika Betisaida. Ku'lu' ngabannetya mundu yumo mbulibuli na kunnu'ba Yesu ankunywe li'nga ayu'yu'ki'lwe."},{"book":"Maluko","chapter":"8","verse":"23","text":"Yesu ngaankamwa luboko aywo mbulibuli na kumpeleka panja ya kilambo. Ngaamwunia mmata muminyo, ngaammi'kya moko, ngannaluya, “Buli, wendakombwa kukibona kili'be?”"},{"book":"Maluko","chapter":"8","verse":"24","text":"Yu'lu' mbulibuli ngalola, ngabaya, “Naabona bandu, lakini babonekana kati mikongo yaityanga.”"},{"book":"Maluko","chapter":"8","verse":"25","text":"Bu'kapo, Yesu ngaammi'kya kai' moko muminyo. Minyo gake ngagayu'gu'ka, ngatumbwa lola na kukibona kila kili'be wisowiso."},{"book":"Maluko","chapter":"8","verse":"26","text":"Yesu aammakie ayende kasake na kumwamulisa, “Kaneubuye mukilambo.”"},{"book":"Maluko","chapter":"8","verse":"27","text":"Bu'kapo Yesu na banamasi' bake, ngabayabwa yenda muilambo ya Kaisalia Filipi. Pabaabile mundi'la Yesu aatikwalaluya, “Bandu babaya nenga nanyai?”"},{"book":"Maluko","chapter":"8","verse":"28","text":"Ngabannyangwa, “Bi'ngi' babaya wenga wa Yoani Ywabatisage, bi'ngi' babaya wa Elia na bi'ngi' babaya wa yumo ywa alondoli ba Nnu'ngu'.”"},{"book":"Maluko","chapter":"8","verse":"29","text":"Naywembe ngaalaluya, “Na mwenga buli, mubaya nenga nanyai?” Petili ngannyangwa, “Wenga ngawa Kilisitu.”"},{"book":"Maluko","chapter":"8","verse":"30","text":"Bu'kapo Yesu ngaaking'indya kanebammakie mundu ywoywoti abali yake."},{"book":"Maluko","chapter":"8","verse":"31","text":"Apo Yesu ngatumbwa kwayi'gana banamasi' bake kabaya, “Ipalikwa Mwana wa Mundu ateselwe no kanilwa na ayi'mi'li'ki ba bandu, api'ndo ba dini na balimu ba salya. Kai' ipalikwa abulagilwe no yu'ka lisu'ba lyenetatu.”"},{"book":"Maluko","chapter":"8","verse":"32","text":"Aagabaite ga mpu'la, apo Petili ngantola Yesu no tumbwa kunkwi'li'ka."},{"book":"Maluko","chapter":"8","verse":"33","text":"Lakini Yesu ngaagalambukya na kwalingulya banamasi' bake, ngankwi'li'ka Petili kwa kummakia, “Ubu'ke nnu'ngi' yangu' wenga wa Ibilisi! Wenga uganiali gagabile ga Nnu'ngu', ila ugania gagabu'ka kwa bandu bai.”"},{"book":"Maluko","chapter":"8","verse":"34","text":"Bu'kapo ngakikema si'lu' kipi'nga sa bandu pamope na banamasi' bake na kwabakia, “Mana mundu kapala kuniki'ngama, aikane mwene na aupu'twe nsalaba wake aniki'ngame."},{"book":"Maluko","chapter":"8","verse":"35","text":"Kwa mwanjaa ywoywoti ywapala kuukosopolya bwu'mi wake alu'a kuuobeya, lakini ywoywoti ywauobeya bwu'mi wake kwa kitumbu sangu' nenga na kwa abali inannoga, aalu'a kuukosopolya."},{"book":"Maluko","chapter":"8","verse":"36","text":"Buli, mundu aalu'a pata namani kwipata dunia yoti, na kuuobeya bwu'mi wake?"},{"book":"Maluko","chapter":"8","verse":"37","text":"Au mundu aalu'a piya namani pandu pa bwu'mi wake?"},{"book":"Maluko","chapter":"8","verse":"38","text":"Lu'no lubelekwo lwene sambi na lwangali u'bi'li'ka. Bai, mundu ywoywoti ywanibi'kya oni nenga na mayi'gano gangu', Mwana wa Adamu naywembe aammi'kya oni mundu ywo lisu'ba lya alu'a buya muutukupu wa Tati' bake abile na malaika bake apeleteu.”"}]}