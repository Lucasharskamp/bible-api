{"data":[{"book":"Gabunga","chapter":"9","verse":"1","text":"Tama daane Gideon go Abimelech gaa hana gi di waahale Shechem, di gowaa dela e noho ai nia duaahina o dono dinana, ga helekai gi digaula mo digau dono dinana huogodoo"},{"book":"Gabunga","chapter":"9","verse":"2","text":"bolo gi heeu gi digau Shechem boloo, “Dehee di godou mee dela e hiihai ginai? E hai nia dama daane e madahidu a Gideon huogodoo e dagi goodou, be tangada hua e dahi? Maanadu ina bolo Abimelech la di todo ni goodou.”"},{"book":"Gabunga","chapter":"9","verse":"3","text":"Nia duaahina tinana o maa ga helekai gi digau Shechem i nia mee aanei i di gili Abimelech, gei digau Shechem ga helekai bolo ginaadou e daudali a Abimelech, idimaa, mee tuaahina ni ginaadou."},{"book":"Gabunga","chapter":"9","verse":"4","text":"Digaula gaa wanga gi mee nia silber e madahidu mai i nia silber o di hale daumaha o di “Baal o di Hagababa”, gei Abimelech gaa wanga nia silber aanei gi nia balu daangada belee hai ono ehoo."},{"book":"Gabunga","chapter":"9","verse":"5","text":"Mee gaa hana gi di hale o dono damana i Ophrah, ga daaligi ono duaahina go nia dama Gideon e madahidu gii mmade i hongo tadugalaa e dahi. Gei ogo Jotham go tama daane kaedahi dulii la ne bala hagammuni, digi daaligidia."},{"book":"Gabunga","chapter":"9","verse":"6","text":"Digau huogodoo Shechem mo Beth Millo ga dagabuli mai gi di laagau ‘oak’ haga madagu i Shechem, di gowaa e hai a Abimelech gii hai di king."},{"book":"Gabunga","chapter":"9","verse":"7","text":"Di madagoaa Jotham ne longono ia di mee deenei, gei mee gaa hana gi tomo di Gonduu Gerizim, gaa wolo gi nua gi digaula, “Hagalongo mai gi di au, goodou go digau Shechem, gei God ga hagalongo adu gi goodou."},{"book":"Gabunga","chapter":"9","verse":"8","text":"Dahi madagoaa hua, gei nia laagau tomo ga dagabuli mai belee hilihili di nadau king. Digaula ga helekai gi di laagau olib boloo, ‘Hanimoi, e hai di madau king’."},{"book":"Gabunga","chapter":"9","verse":"9","text":"Gei ogo di laagau olib ga helekai, ‘Maa au gaa dagi goodou, gei au e hai gi hagalee hai agu lolo ala belee hagalaamua nia god mo nia daangada.’"},{"book":"Gabunga","chapter":"9","verse":"10","text":"Nomuli gei nia laagau ga helekai gi di laagau ‘fig’ boloo, ‘Hanimoi, e hai di madau king.’"},{"book":"Gabunga","chapter":"9","verse":"11","text":"Gei di laagau ‘fig’ ga helekai boloo, ‘Maa au gaa dagi goodou, gei au e hai gi hagalee hai ogu golee maangala.’"},{"book":"Gabunga","chapter":"9","verse":"12","text":"Nia laagau ga helekai gi di laagau ‘grape’ boloo, ‘Hanimoi e hai di madau king.’"},{"book":"Gabunga","chapter":"9","verse":"13","text":"Di laagau ‘grape’ ga helekai, ‘Maa au gaa dagi goodou, gei au e hai gi hagalee hai agu waini, ala e hai nia god mo nia daangada gi tenetene.’"},{"book":"Gabunga","chapter":"9","verse":"14","text":"Gei nia laagau ga helekai gi di laagau duduia boloo, ‘Goe hanimoi e hai di madau king.’"},{"book":"Gabunga","chapter":"9","verse":"15","text":"Di laagau duduia ga helekai, ‘Maa goodou e hiihai bolo au e hai di godou king, lloomoi laa, e noho i lala dogu malu. Maa goodou ga haga deeai, gei di ahi ga ulaula mai i ogu manga duduia gaa dudu nia laagau ‘cedar’ o Lebanon.’”"},{"book":"Gabunga","chapter":"9","verse":"16","text":"Gei Jotham ga duudagi adu dana helekai boloo, “E hai behee? Goodou gu hagamaanadu guu donu humalia bolo goodou gaa hai a Abimelech gii hai di godou king? E hai behee? Goodou gu hagalabagau a Gideon mo di hai hagahumalia dono madahaanau, gii tau gi nia mee humalia Gideon ala ne hai?"},{"book":"Gabunga","chapter":"9","verse":"17","text":"Maanadu ina bolo dogu damana la nogo heebagi i godou gili. Mee gu de hagahuodia dono mouli belee benebene goodou gi daha mo digau Midian."},{"book":"Gabunga","chapter":"9","verse":"18","text":"Gei dangi nei, gei goodou gu hai baahi gi di madahaanau o dogu damana. Goodou gu daaligi nia dama daane a maa gii mmade, nia daane e madahidu i hongo di hadugalaa e dahi, mai hua i di gili o Abimelech, go dana dama daane mai i baahi dana ahina hai hegau, idimaa mee tuaahina ni goodou, gei goodou guu hai a mee di king o Shechem."},{"book":"Gabunga","chapter":"9","verse":"19","text":"Maa di godou mee dela ne hai dangi nei gi Gideon mo dono madahaanau le e humalia gei e donu, malaa, noho laa tenetene i baahi o Abimelech, ge heia a mee gi tenetene adu gi goodou."},{"book":"Gabunga","chapter":"9","verse":"20","text":"Maa ga hagalee hai beelaa, gei di ahi la gi hanimoi i Abimelech e dudu digau Shechem mo Beth Millo. Di ahi gi hanimoi i digau Shechem mo Beth Millo e dudu Abimelech.”"},{"book":"Gabunga","chapter":"9","verse":"21","text":"Nomuli, gei Jotham guu lele guu noho i Beer, idimaa, mee nogo madagu i dono duaahina go Abimelech."},{"book":"Gabunga","chapter":"9","verse":"22","text":"Abimelech ne dagi a Israel i nia ngadau e dolu."},{"book":"Gabunga","chapter":"9","verse":"23","text":"Gei God gaa hai Abimelech mo digau Shechem gi huaidu i nadau mehanga, digaula gu hai baahi gi Abimelech."},{"book":"Gabunga","chapter":"9","verse":"24","text":"God ne hai di mee deenei bolo di hala Abimelech mo digau Shechem ala ne daaligi nia dama daane madahidu a Gideon, gaa hui labelaa gi digaula."},{"book":"Gabunga","chapter":"9","verse":"25","text":"Digau Shechem ga palapala hagammuni e dadaumada Abimelech i hongo nia gonduu, gei digaula e kae nia mee ni daangada huogodoo ala e loomoi laalaa. Di hai deenei gu haga iloo gi Abimelech."},{"book":"Gabunga","chapter":"9","verse":"26","text":"Nomuli gei Gaal, tama daane Ebed, ga hanimoi gi Shechem mo ono duaahina daane, gei digau Shechem gu hagadagadagagee gi mee."},{"book":"Gabunga","chapter":"9","verse":"27","text":"Digaula huogodoo gaa hula gi nadau hadagee waini, guu hadi nia golee laagau ‘grape’, gaa hai nia waini gaa hai di nadau hagamiami. Digaula gaa hula gi lodo di hale daumaha o di nadau god, ga miami, inuinu, gaa hai nadau helekai haga gadagada dangada i Abimelech."},{"book":"Gabunga","chapter":"9","verse":"28","text":"Gaal ga helekai, “Gidaadou la nia daangada hai behee i Shechem? Gidaadou e ngalua gi Abimelech eiaha? Mee koai? Mee la tama daane ni Gideon! Gei Zebul e daudali nnelekai a Abimelech, gei gidaadou e aha ala e hai hegau gi mee? Hagalongo gi godou damana maadua go Hamor9.28 Genesis 33.19; 34.2, dela ne haga duu aga di godou madahaanau damana!"},{"book":"Gabunga","chapter":"9","verse":"29","text":"Au bolo au gi dagi hua laa digau aanei, gei au ga daa gi daha Abimelech. Au ga helekai gi mee bolo gi hagatogomaalia ina ana gau dauwa, gi lloomoi e heebagi!”"},{"book":"Gabunga","chapter":"9","verse":"30","text":"Zebul, tagi di waahale deelaa, ga hagawelewele dana longono ia nnelekai Gaal ne hai."},{"book":"Gabunga","chapter":"9","verse":"31","text":"Mee ga hagau ana gau kae hegau gi Abimelech i Arumah belee helekai boloo, “Gaal, tama daane Ebed mo ono duaahina gu lloomoi gi Shechem, digaula hagalee dumaalia adu gi di goe gi ulu gi lodo di waahale."},{"book":"Gabunga","chapter":"9","verse":"32","text":"Deenei laa, goe mo au gau dauwa gaa hula boo, gaa pala hagammuni i lodo henua."},{"book":"Gabunga","chapter":"9","verse":"33","text":"Luada daiaa i di hobo di laa, goodou heebagi gi di waahale. Gaal mo ana daane ma ga lloo aga e hai baahi adu gi goodou, goodou heebagi hagamahi i godou mahi huogodoo!”"},{"book":"Gabunga","chapter":"9","verse":"34","text":"Abimelech mo ana gau dauwa gaa hula boo gaa pala i di gili Shechem, i nadau hagabuulinga daangada e haa."},{"book":"Gabunga","chapter":"9","verse":"35","text":"Di madagoaa o Abimelech mo ana gau dauwa ne mmada gi Gaal e hanimoi e ulu gi daha, gaa duu i di bontai di waahale, digaula ga tuu aga mai nia gowaa nogo pala ai."},{"book":"Gabunga","chapter":"9","verse":"36","text":"Gei Gaal gaa mmada gi digaula, ga helekai gi Zebul, “Mmada, ma nia daane e lloo ia i tomo nia gonduu.”"},{"book":"Gabunga","chapter":"9","verse":"37","text":"Gaal ga helekai labelaa, “Mmada, ma nia daane e lloo ia gi lala taalinga di gonduu, digau labelaa e lloomoi taalinga di ala mai di laagau ‘oak’ o digau halahala mee!”"},{"book":"Gabunga","chapter":"9","verse":"38","text":"Zebul ga helekai gi mee, “Aahee la au helekai huogodoo llauehe dolomeenei? Ma kooe dela ne heeu be gidaadou e aha ala e hai hegau gi taane deenei go Abimelech. Aanei la go nia daangada nogo hai ginai au kai haga gadagada dangada. Hula dolomeenei heebagi gi digaula.”"},{"book":"Gabunga","chapter":"9","verse":"39","text":"Gei Gaal gaa dagi digau Shechem ga heebagi gi Abimelech."},{"book":"Gabunga","chapter":"9","verse":"40","text":"Abimelech gu hanadu i muli Gaal, gei Gaal guu lele. Digau dogologo gu lauwa, gu tugi adu loo gi di bontai di waahale."},{"book":"Gabunga","chapter":"9","verse":"41","text":"Abimelech guu noho i Arumah, gei Zebul gu hagabagi a Gaal mo ono duaahina gi daha mo Shechem, gei digaula gu deemee loo di noho i golo."},{"book":"Gabunga","chapter":"9","verse":"42","text":"Di laangi nomuli, gei Abimelech ga longono ia bolo digau Shechem e hagabaubau bolo e hula gi lodo henua."},{"book":"Gabunga","chapter":"9","verse":"43","text":"Gei mee gaa wwae ana gau dauwa i nia buini e dolu, gaa hula gaa pala hagammuni i lodo henua, gaa tali. Dono gidee i nia daangada e loomoi, e ulu gi daha mo di waahale, mee ga hanimoi gi daha mo di gowaa nogo pala hagammuni ai belee daaligi digaula."},{"book":"Gabunga","chapter":"9","verse":"44","text":"Di madagoaa Abimelech mo dana buini gau dauwa nogo hula hagalimalima belee abaaba nia bontai di waahale, nia buini e lua ala i golo ga heebagi gi nia daangada i lodo henua, gu daaligi digaula huogodoo."},{"book":"Gabunga","chapter":"9","verse":"45","text":"Teebagi ne hai i lodo di laangi dogomaalia. Abimelech guu kumi di waahale, gu daaligi ono daangada, gu oho di maa, guu gahu dono gelegele gi nia toolo.9.45 Deuteronomy 29.23"},{"book":"Gabunga","chapter":"9","verse":"46","text":"Di madagoaa digau huogodoo o Shechem ala nogo noho i lodo di abaaba ne longono di hai deenei, digaula gaa hula laa lodo di gowaa e pala ai i lodo di hale daumaha o di “Baal o di Hagababa”."},{"book":"Gabunga","chapter":"9","verse":"47","text":"Abimelech gu haga iloo ginai bolo digaula gu dagabuli i golo,"},{"book":"Gabunga","chapter":"9","verse":"48","text":"gei mee gaa hana mo ana gau dauwa gi tomo di Gonduu Zalmon. Mee ga dahi mai dana dalai, gaa tuu dana manga laagau, ga aamo gi hongo dono bakau. Mee ga helekai gi ana daangada gi hagalimalima heia be dana hai ne hai."},{"book":"Gabunga","chapter":"9","verse":"49","text":"Digaula huogodoo guu hele nadau hegemanga gu daudali Abimelech, ga hagabae nadau manga laagau i di gili di gowaa e pala hagammuni ai nia daangada, gaa dudu nia maa, gei nia daangada e mana (1,000) ala nogo i lodo di gowaa abaaba deelaa, nia daane mono ahina, guu mmade huogodoo."},{"book":"Gabunga","chapter":"9","verse":"50","text":"Nomuli, gei Abimelech gaa hana gi Thebez, ga haganiga di waahale deelaa, gaa kumi di maa."},{"book":"Gabunga","chapter":"9","verse":"51","text":"Di angulaa hagaloohi mau dangihi nogo i di gowaa deelaa, gei digau huogodoo di waahale mo nadau dagi guu llele guu pala i golo. Digaula guu tai ginaadou gi lodo, guu hula gi nua gi di ulu di hale."},{"book":"Gabunga","chapter":"9","verse":"52","text":"Di madagoaa Abimelech ne hanimoi belee heebagi gi di angulaa hagaloohi, mee gaa hana gi di bontai belee dudu di angulaa."},{"book":"Gabunga","chapter":"9","verse":"53","text":"Gei di ahina ga hudu iha dana hadu mmili palaawaa gi di libogo o maa, di libogo o maa gu mahaa.9.53 2 Samuel 11.21"},{"book":"Gabunga","chapter":"9","verse":"54","text":"Gei Abimelech ga helekai hagalimalima gi tama daane nogo dagidagi ana goloo heebagi boloo, “Daaligidia au gi dau hulumanu dauwa. Au e de hiihai gi tangada ga helekai bolo au ne daaligi hua go di ahina.” Tama daane deelaa ga daaligi a Abimelech gi dana hulumanu dauwa."},{"book":"Gabunga","chapter":"9","verse":"55","text":"Di madagoaa digau Israel ne mmada bolo Abimelech la guu made, digaula huogodoo guu hula gi nadau guongo."},{"book":"Gabunga","chapter":"9","verse":"56","text":"Deenei di hai a God ne haga donu ang gi Abimelech dana hai hala ne hai gi dono damana dela ne daaligi ono duaahina daane e mada hidu gii mmade."},{"book":"Gabunga","chapter":"9","verse":"57","text":"God gu hagaduadua labelaa nia daangada o Shechem gi nadau mee huaidu ne hai, gii hai be nnelekai a Jotham, tama daane a Gideon, ne helekai bolo ia ga haga halauwa digaula."}]}