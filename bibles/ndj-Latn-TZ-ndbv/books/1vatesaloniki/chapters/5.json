{"data":[{"book":"1 Vatesaloniki","chapter":"5","verse":"1","text":"Valongu kwahela nongwa ya kuvayandikila milandu ya chipindi dafibwituki findu afi kucha dafivi ndili."},{"book":"1 Vatesaloniki","chapter":"5","verse":"2","text":"Nongwa mwaveni mumanya kucha lijuva lya Bambu dayisi kucha wula mwifi wayisa pamihi."},{"book":"1 Vatesaloniki","chapter":"5","verse":"3","text":"Chipindi chila vandu pavadeta, “Kila chindu chiva nyanyi na finofu” Tepu, uyanangi dawuvabwitukili! Dayivi tepu kucha lihingili lya mdadala muna yinda yayihongesha, vandu davayilyepi ha."},{"book":"1 Vatesaloniki","chapter":"5","verse":"4","text":"Lakini yumwi valongu, muva ha mulwisa na lijuva ali likudayiliwa ha kuvesila kucha mwifi."},{"book":"1 Vatesaloniki","chapter":"5","verse":"5","text":"Mwavosi yumwi ndi vana yimwikala mungesha, vana va pamusi. Yufwi vana va pamihi ha, wala va chisi ha."},{"book":"1 Vatesaloniki","chapter":"5","verse":"6","text":"Topi, tukotoo kuwonja ng'onju kucha vamonga, tukudayiliwa kugunga mesu na mukotoo kujumba chigelu."},{"book":"1 Vatesaloniki","chapter":"5","verse":"7","text":"Vala yivawonja ng'onju vakuwonja pamihi na vanjayila vakulovela pamihi."},{"book":"1 Vatesaloniki","chapter":"5","verse":"8","text":"Lakini yufwi vandu va pamusi na tukudayiliwa tukotoo kujumba chigelu. Tukudayiliwa kuwufwala ujumilwa na utami kucha fwali ya kuyiwopa pachambembi na shuvililu yetu ya ulowolu kucha likokoma lya lyuma."},{"book":"1 Vatesaloniki","chapter":"5","verse":"9","text":"Nongwa Chapanga katushawula ili tuyanangiwi na maya vaki ha, ila tuvi na ulowolu kwa deha ya Bambu wetu Yesu Kilistu,"},{"book":"1 Vatesaloniki","chapter":"5","verse":"10","text":"yafwili kwanongwa ya yufwi, ili twikali pamu na mweni, yivi twavanofu awu tusova payisa mweni."},{"book":"1 Vatesaloniki","chapter":"5","verse":"11","text":"Ponopa mwikuvilishi na kwitanga mwaveni kwa mwaveni, kucha wumugola ponopa."},{"book":"1 Vatesaloniki","chapter":"5","verse":"12","text":"Valongu tukuvaluva muvasivi vala yivagola chichuku pamu na yumwi, vala yivavalongosha Bambu na kuvawula."},{"book":"1 Vatesaloniki","chapter":"5","verse":"13","text":"Muvatundamili na kuvatama kwanongwa ya chichuku chivagola. Muvi na kusika gati ya yumwi."},{"book":"1 Vatesaloniki","chapter":"5","verse":"14","text":"Valongu, tukuvakuvilisha muvakayiki vandu yivavelili vagata, muvakuvilishi vandu vashishamoyu, muvatangi vandu vasosuvafu, muyiwunishili gati ya yumwi."},{"book":"1 Vatesaloniki","chapter":"5","verse":"15","text":"Muloli mundu yoyosi akotoo kumuhomba monga wafu kwa wafu, ila natilu yenu kwigolela finofu vandu vosi."},{"book":"1 Vatesaloniki","chapter":"5","verse":"16","text":"Musekileli chipindi chosi,"},{"book":"1 Vatesaloniki","chapter":"5","verse":"17","text":"mudadavi ngajila kutofya,"},{"book":"1 Vatesaloniki","chapter":"5","verse":"18","text":"muvi na kulumba mu kila chindu. Afi ndi fyadayila Chapanga mungalilu yenu ya mukwilumba na Yesu Kilistu."},{"book":"1 Vatesaloniki","chapter":"5","verse":"19","text":"Mkotoo kumlimba Mfuki Mng'alili,"},{"book":"1 Vatesaloniki","chapter":"5","verse":"20","text":"mukotoo kubedala Umbuyi wa Chapanga."},{"book":"1 Vatesaloniki","chapter":"5","verse":"21","text":"Mulingi kila chindu, mukamulili chivelili chinofu,"},{"book":"1 Vatesaloniki","chapter":"5","verse":"22","text":"na mwilyepi na ndambu shosi sha wafu."},{"book":"1 Vatesaloniki","chapter":"5","verse":"23","text":"Chapanga mweni ndi yatugayila kusika avang'alishi yumwi kwa kila ndambu ya kulimba ngunda shenu kutali na findu fyosi fya wafu chipindi cha kwisa Bambu wetu Yesu Kilistu."},{"book":"1 Vatesaloniki","chapter":"5","verse":"24","text":"Mweni yavakema yumwi, dagoli nahawu kwanongwa mweni goleki."},{"book":"1 Vatesaloniki","chapter":"5","verse":"25","text":"Valongu mutudadavili na yufwi wuwowu."},{"book":"1 Vatesaloniki","chapter":"5","verse":"26","text":"Muvajambusheyi vala vosi yivajumilili kwa ndambu ya utami."},{"book":"1 Vatesaloniki","chapter":"5","verse":"27","text":"Nguvakuvilisha kwa litawa lya Bambu muvasomeli baluwa ayi vosi yivajumilili."},{"book":"1 Vatesaloniki","chapter":"5","verse":"28","text":"Tukuvaluvila usangi wa Bambu wetu Yesu Kilistu yivi na yumwi."}]}