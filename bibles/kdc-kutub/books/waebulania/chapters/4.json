{"data":[{"book":"Waebulania","chapter":"4","verse":"1","text":"Avo kwavija kija kiyalongile Imulungu mbuli ya kwingila hanhu ha kubwihila king'hali baha, tuiteganye munhu yoyose kumwenu sikuyaswele kwingila hanhu aho."},{"book":"Waebulania","chapter":"4","verse":"2","text":"Siye tuihulika Mbuli Inogile, kamba viwahulike wao, lakini viwauhulike usenga awo hauwatazile bule, kwavija hawailumbile hamoja mna ukutamanila na waja wauhulike."},{"book":"Waebulania","chapter":"4","verse":"3","text":"Kwavija siye tutogola, tokwingila hanhu ha kubwihila ha Imulungu. Hanhu aho ha kubwihila aho hayakalile yolonga Imulungu viyalongile,"},{"book":"Waebulania","chapter":"4","verse":"4","text":"Kwavija hana hanhu mna Gamaandiko Gang'alile holonga mbuli ya siku ya isaba, “Imulungu kamambukiza sang'hano zake zose na kabwihila siku ya saba.”"},{"book":"Waebulania","chapter":"4","verse":"5","text":"Mbuli ino yolongigwa kabili, “Honda wengile ng'o hanhu hangu ha kubwihila.”"},{"book":"Waebulania","chapter":"4","verse":"6","text":"Wanhu wahulike Mbuli Inogile baho haichanduso hawengile hanhu ha kubwihila, kwavija walema kutegeleza. Lakini ing'hali yodahika kwa wanhu wayagwe kwingila hanhu ha kubwihila."},{"book":"Waebulania","chapter":"4","verse":"7","text":"Lekaavo Imulungu keka siku iyagwe ikemigwe, “Lelo” miyanza mingi kumwande kalonga kubitila Daudi yatambuligwe mna Gamaandiko Gang'alile,"},{"book":"Waebulania","chapter":"4","verse":"8","text":"Maza Yoshua yahawagwelele wanhu kubwihila kulongigwe na Imulungu, Imulungu sambi yalonge kumwande mbuli ya siku iyagwe."},{"book":"Waebulania","chapter":"4","verse":"9","text":"Avo kung'hali kuna kubwihila kwa wanhu wa Imulungu kamba Imulungu viyabwihile siku ya saba."},{"book":"Waebulania","chapter":"4","verse":"10","text":"Kwavija munhu yokwingila hanhu ha kubwihila ha Imulungu koleka sang'hano zake na kobwihila, kamba Imulungu viyabwihile mzisang'hano zake."},{"book":"Waebulania","chapter":"4","verse":"11","text":"Avo tuwambeni kwingila hanhu ha kubwihila, ili sikuyalawilile munhu yoyose kumwenu yonda yaleme kutegeleza kamba viwatendile wao."},{"book":"Waebulania","chapter":"4","verse":"12","text":"Mbuli ya Imulungu ina ugima na nguvu, ng'hali kubanza panga dikanha kuno na kuno. Yokwingila mbaka mgati kuna umoyo na loho kamba panga kali vidikanha mbaka mgati ya maungo na uhongoli. Mbuli ayo yogubula magesa ga wanhu na vija viwolonda mmizoyo yao."},{"book":"Waebulania","chapter":"4","verse":"13","text":"Kuduhu kinhu chochose kifisigwe mgameso ga Imulungu. Kila kinhu kigubuligwa na koneka mgameso gake. Kumwake heyo tolondigwa kumulongela sang'hano zetu."},{"book":"Waebulania","chapter":"4","verse":"14","text":"Tunayo Yesu, Mwana wa Imulungu, Mulava nhosa Mkulu yengile mbaka kuulanga, avo tudigoge goya tamanilo ditulonga tunajo."},{"book":"Waebulania","chapter":"4","verse":"15","text":"Mulava nhosa wetu Mkulu kodaha kutonela bazi mna ukunyolila kwetu, kwavija nayo kagezigwa kwa kila nzila kamba siye, lakini hatendile nzambi."},{"book":"Waebulania","chapter":"4","verse":"16","text":"Avo tukikwesele bila kudumba kigoda cha undewa cha Imulungu yeli na ng'hekewa, ako tobokela ng'hekewa na uhole kututaza kipindi kituvilonda."}]}