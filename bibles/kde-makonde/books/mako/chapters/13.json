{"data":[{"book":"Mako","chapter":"13","verse":"1","text":"Yesu pachiuka nnuwani lwa Ing'ande yanga Nnungu, yumo wa avala vakuhundwa vake nkunnyaulila kuchidoni, “Nkúhunda, lola mayanga alano na ding'ande adino chidikatapele!”"},{"book":"Mako","chapter":"13","verse":"2","text":"Yesu nkunnyaulila kuchidoni, “Dachi, ùvenkudyona adi ding'ande ding'ulungwa? Wala nanga liyanga limbeisalîla muha liyanga linji, kila liyanga lìmbematohijwa pahi.”"},{"book":"Mako","chapter":"13","verse":"3","text":"Bahi Yesu panaikela muha Lichinga lya Miseituni kuloja ku Ing'ande yanga Nnungu, Petulo na Yakobo na Yohana na Anduleya nkummuja paweka kuchidoni,"},{"book":"Mako","chapter":"13","verse":"4","text":"“Tuhaulile, vitukutuku anevyo vìmbehumila chakani? Na chimaiho ntwani chimbelangûja kuva vitukutuku anevyo vìvele pepi kuhumila?”"},{"book":"Mako","chapter":"13","verse":"5","text":"Yesu nkutandilika uvahaulila kuchidoni, “Lyongolelange uchinga munahochejwe."},{"book":"Mako","chapter":"13","verse":"6","text":"Kwa kuva, vanu vohe vàmbeida uvalitenda kuva vanang'o njo nangu, uvahaula kuva, ‘Nangu njo Kilisto.’ Vanu anevo vàmbevahocheja vanu vohe."},{"book":"Mako","chapter":"13","verse":"7","text":"Pàmumbepilikana habali dya ing'ondo na manyinyi la ing'ondo, henga munayope. Anelo lasima laide, henga aula ntululilo ukánambikamola."},{"book":"Mako","chapter":"13","verse":"8","text":"Chilambo chimo chìmbepanyana na chilambo chinji, ufalume umo ùmbepanyana na ufalume unji. Sehemu dyohe dya chilambo dìmbekuva na nndengendo wa chilambo, uchocho pàmbekuva na indala ing'ulu. Na anelo lammalele làvele muchi kulindamuka kwa uchungu wa kuveleka."},{"book":"Mako","chapter":"13","verse":"9","text":"Henga mwenu lyongolelange. Kwa kuva, vanu vàmbenkamulanga mwenu na kumpelekejanga n'ding'umbi, na kunsulubulanga n'ding'ande dya kunnyuwila Nnungu. Mùmbeimila muyo mwa vakulu vao na vafalume ing'anya yang'une uchinga mupate kuva mmashahidi vangu kwa vanang'o."},{"book":"Mako","chapter":"13","verse":"10","text":"Henga Malove Lambone lasima layanjajwe nahoti mmilambo vyammalele kabla ukànambikamola aula ntululilo."},{"book":"Mako","chapter":"13","verse":"11","text":"Pamumbekamulwa na kupelekejwa unasitakiwa n'ding'umbi dyavo, munave na lipamba namuna chimumbehwena unatangola. Henga mwenu tangola chihi alila limumbepewa upala, kwa kuva, akee mwenu mumbetangôla, ila nni Umumu Wanaswe."},{"book":"Mako","chapter":"13","verse":"12","text":"Munu achiantengeleke nnung'une awalalwe, na atata achiantengeleke mwanawe awalalwe. Na vana vàmbevapindikuka vávavelèkè na kuvatenda vawalalwe."},{"book":"Mako","chapter":"13","verse":"13","text":"Vanu vammalele vàmbemmenganga mwenu ing'anya yang'une. Henga ambepililîla mpaka kuntululilo aneyo njo ambepôhwa.”"},{"book":"Mako","chapter":"13","verse":"14","text":"Bahi munu ambesôma chitabu achino, àlembelewa apilikanihe saana mana ya malove laîda. Anepo Yesu nkuhweneha kutangola wachidoni, “Mùmbechona chinu chanahawile nabii Danieli, chinu chiitênda Ing'ande ya Nnungu kuva najisi chiimijìjwè pachinu pakálembelewa, yani pa Ing'ande ya Nnungu. Anepo vavelênge kuchilambo cha ku Yudeya vatukutile kumachinga."},{"book":"Mako","chapter":"13","verse":"15","text":"Na munu avêle muha ing'ande analitinike kwa kutukutila nng'ande unatwala vitukutuku vyake."},{"book":"Mako","chapter":"13","verse":"16","text":"Na munu avêle kumawelu anauye kukaya unatwala lijoho lyake."},{"book":"Mako","chapter":"13","verse":"17","text":"Ole wavo amahe vavêle na vitumbo na vayong'êja mmahiku anelo!"},{"book":"Mako","chapter":"13","verse":"18","text":"Nnyuwange Nnungu uchinga anelo lànahumile mmahiku la chipwepwe."},{"book":"Mako","chapter":"13","verse":"19","text":"Kwa kuva, mmahiku anelo kùmbekuva na ibaniki ing'ulu ikánambipwawa kutandikila Nnungu pachiumbile chilambo mpaka vino, na ibaniki malinga aneyo ikámbehumila kavila."},{"book":"Mako","chapter":"13","verse":"20","text":"Kuikave Nang'olo akàinjipiha isabu ya mahiku àlalá la ibaniki, akánapwawe munu kananga yumo achichiapohwe. Henga ing'anya ya vanu vake vávatondwèlè, Nnungu àniinjipiha mahiku anelo."},{"book":"Mako","chapter":"13","verse":"21","text":"Anepo munu akànnyaulila kuva, ‘Lola, Kilisto àvele apano,’ au ‘Àvele apala,’ munakulupile."},{"book":"Mako","chapter":"13","verse":"22","text":"Kwa kuva, vàmbeida vanu vambelilambilîla kuva vanang'o njo Kilisto, uchocho vàmbeida manabii va kulambila. Vanu anevo vàmbetenda vimaiho na masaibu, uchinga ikàhululika vapate kuvahocheja ata vanu vávatondwèlè Nnungu."},{"book":"Mako","chapter":"13","verse":"23","text":"Henga mwenu lyongolele. Nangu ǹninnyaulilanga kabla anelo lammalele lakànambihumila."},{"book":"Mako","chapter":"13","verse":"24","text":"Henga lakàmalilika maduva la kubanika, liduva lìmbekuva chihi na lupi na mwedi nanga paumbelangaja"},{"book":"Mako","chapter":"13","verse":"25","text":"na dinondwa dimbematoka kuhaloka kumahunde na vitukutuku vyammalele vya kumahunde vivêle na dimongo, vìmbetikinyika."},{"book":"Mako","chapter":"13","verse":"26","text":"Anepo njo vanu pavambemwona Mwana wa Munu avèlè mmahunde waida, akuno avèlè na dimongo ding'ulu na ukulu."},{"book":"Mako","chapter":"13","verse":"27","text":"Anepo àmbevatuma malaika vake mmibali ncheche ya chilambo unavalapola vanu vake vávatandwèlè kuhaloka nchilambo chammalele."},{"book":"Mako","chapter":"13","verse":"28","text":"Bahi kwa nnandi wa vihepo vya tini lihundange nfano auno. Dinavi dyake padihipuka na kulikwasula mahamba, mwenu mùnamala kuva chihuku chìvele pepi."},{"book":"Mako","chapter":"13","verse":"29","text":"Na mwenu uchocho, pamumbelona ulahumila anelo laninnyaulidile, bahi mumale kuva uhiku wa kwida kwake ùvele pepi kukamola, tena ùvele chihi pannango."},{"book":"Mako","chapter":"13","verse":"30","text":"Nangu nìnnyaulilanga uhiu kuva, vanu va chívelèkwà achino vakambepita, mpaka palambetimila anelo lammalele."},{"book":"Mako","chapter":"13","verse":"31","text":"Kumahunde na chilambo vìmbepita, henga malove langu lakambepita mwiko.”"},{"book":"Mako","chapter":"13","verse":"32","text":"“Henga kuyamba liduva au uhiku wene anewo, nanga munu amaîte, ata malaika va kulihunde nanga pavamaite, wala Mwana nanga pamaite, henga Atata weka njo amaîte."},{"book":"Mako","chapter":"13","verse":"33","text":"Lyongolelange, na muve meho, kwa kuva, nanga pamukameke uhiku ulambehumila anelo."},{"book":"Mako","chapter":"13","verse":"34","text":"Ìmbekuva muchi munu aûka pakaya yake nkuhwena mwanda na kuvalekela vatumishi vake mamulaka lake, kila yumo na madengo lake, na nkunnyaulila nlinzi wa pannango ààve meho."},{"book":"Mako","chapter":"13","verse":"35","text":"Bahi mùùve meho, kwa kuva, mukákameke nang'olo mwene kaya àmbeuya chakani, panji ìmbekuva chinalyulo, au ching'ati chilo, au mambumbu na panji ulyamba."},{"book":"Mako","chapter":"13","verse":"36","text":"Bahi mùùve meho uchinga akàida akuno akannaidìlè anankoje mulèlè luwono."},{"book":"Mako","chapter":"13","verse":"37","text":"Laninnyaulilanga mwenu, nìvahaulila na vammalele, mùùve meho!”"}]}