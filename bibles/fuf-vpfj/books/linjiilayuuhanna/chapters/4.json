{"data":[{"book":"LINJIILA YUUHANNA","chapter":"4","verse":"1","text":"Fariisiyaaɓe* ɓen nani wonde Iisaa no ɓurude Yaayaa heɓude taalibaaɓe, o loota ɓe,"},{"book":"LINJIILA YUUHANNA","chapter":"4","verse":"2","text":"(kono tawi wonaa kanko Iisaa tigi wonnoo lootude, kono ko taalibaaɓe makko ɓen wonnoo lootude)."},{"book":"LINJIILA YUUHANNA","chapter":"4","verse":"3","text":"Ɓay Iisaa humpitike ɗun, o iwi ka diiwal Yahuuda ɗon, o yiltitii ka diiwal Jaliilu."},{"book":"LINJIILA YUUHANNA","chapter":"4","verse":"4","text":"Tawi-le bee o taƴitoya *Samariiya."},{"book":"LINJIILA YUUHANNA","chapter":"4","verse":"5","text":"E nder ɗun, o hewti e saare jeyaande e Samariiya no wi'ee Sikaara e binde ngesa mba Yaaquuba okkunoo ɓiɗɗo mun on, ɗun ko Yuusufu."},{"book":"LINJIILA YUUHANNA","chapter":"4","verse":"6","text":"Tawi woyndu Yaaquuba ndun no ɗon. Iisaa jooɗii ka binde woyndu sabu ronkere yaadu ndun, ɗun ko wa tumbere ɲalorma."},{"book":"LINJIILA YUUHANNA","chapter":"4","verse":"7","text":"Debbo Samariyankeejo ari ƴoogugol ndiyan. Iisaa wi'i mo: «Okkoran mi yara.»"},{"book":"LINJIILA YUUHANNA","chapter":"4","verse":"8","text":"(Ko fii hari taalibaaɓe makko ɓen no yahi ka saare fii soodugol ɲaametee.)"},{"book":"LINJIILA YUUHANNA","chapter":"4","verse":"9","text":"On debbo Samariyankeejo wi'i mo: «Ko honno an a Yahuudiyankeejo torortaa mi ko yaraa, mi Samariyankeejo?» (Ko fii huuwondiral alaa hakkunde Yahuudiyankeeɓe ɓen e Samariyankeeɓe ɓen.)"},{"book":"LINJIILA YUUHANNA","chapter":"4","verse":"10","text":"Iisaa jaabii mo, wi'i: «Si hiɗa andunoo dokkal Alla ngal e Wi'uɗo ma ‹okkoran mi yara› on, hanno ko an torotonoo mo ko yaraa, o okkore ndiyan wurnayɗan.»"},{"book":"LINJIILA YUUHANNA","chapter":"4","verse":"11","text":"Kanko debbo on o jaabii mo, o wi'i: «Koohoojo, a alaa hay huunde ko ƴoogiraa, awa-le woyndu ndun no luggi. E hara ko honto heɓaynoɗaa non ɗan ndiyan wurnayɗan?"},{"book":"LINJIILA YUUHANNA","chapter":"4","verse":"12","text":"E hara a ɓuru ben amen Yaaquuba mawnude, on okkuɗo men nduu woyndu, kanko tigi o yari e mayru wondude e ɓiɓɓe makko e jawle makko?»"},{"book":"LINJIILA YUUHANNA","chapter":"4","verse":"13","text":"Iisaa jaabii, wi'i: «Kala yaruɗo ɗan ndiyan ɗonɗoyte kadi."},{"book":"LINJIILA YUUHANNA","chapter":"4","verse":"14","text":"On yaruɗo non ndiyan ɗan mi okkorta mo ɗan, ɗonɗetaake hande kadi. Kono ndiyan ɗan mi okkorta mo ɗan wontay e makko ɓundu ndiyan, ɓuloojan fii yeɗugol *ngurndan poomayankejan.»"},{"book":"LINJIILA YUUHANNA","chapter":"4","verse":"15","text":"Debbo on jaabii mo, wi'i: «Koohoojo, okkoran ɗan ndiyan, hara mi ɗonɗetaake hande kadi, e hara mi artaali ɗoo hande kadi ƴoogugol.»"},{"book":"LINJIILA YUUHANNA","chapter":"4","verse":"16","text":"Onsay kanko Iisaa o wi'i mo: «Yahu noddoyaa moodi maa, araa.»"},{"book":"LINJIILA YUUHANNA","chapter":"4","verse":"17","text":"Debbo on jaabii mo, wi'i: «Mi alaa moodi.»"},{"book":"LINJIILA YUUHANNA","chapter":"4","verse":"18","text":"Ko fii a heɓii dewle jowi, awa kadi mo wonduɗaa on fewndo ɗoo wonaa moodi maa. E ɗun non a wowlii goonga.»"},{"book":"LINJIILA YUUHANNA","chapter":"4","verse":"19","text":"Debbo on wi'i mo: «Koohoojo, mi tawii ko a annabaajo."},{"book":"LINJIILA YUUHANNA","chapter":"4","verse":"20","text":"Menen Samariyankeeɓe ɓen, baabiraaɓe amen ɓen non rewii Alla e ngoo fello. Kono onon Yahuudiyankeeɓe ɓen, hiɗon wi'i ko Yerusalaam woni nokkuure ka Alla rewetee ɗon.»"},{"book":"LINJIILA YUUHANNA","chapter":"4","verse":"21","text":"Iisaa wi'i mo: «Hey ko an yo debbo, hoolo lan, saa'iiji goo no aroya hara hinaa e hoore ngoo fello, hinaa Yerusalaam rewoton Baabaajo on."},{"book":"LINJIILA YUUHANNA","chapter":"4","verse":"22","text":"Ko fii onon hiɗon rewude ko on andaa, menen meɗen rewude ko men andi, ko fii kisiyee mo Alla yeɗata on ko e Yahuudiyankeeɓe ɓen ardi."},{"book":"LINJIILA YUUHANNA","chapter":"4","verse":"23","text":"Kono saa'i on no arude, ɗun-le wuren o hewtii, ka rewooɓe e haqiiqa ɓen rewira Baabaajo on Ruuhu e goonga, ko fii ko sifa ɓen rewirooɓe mo non, Baabaajo on woni ɗaɓɓude."},{"book":"LINJIILA YUUHANNA","chapter":"4","verse":"24","text":"Alla ko Ruuhu, bee rewooɓe mo ɓen rewira mo Ruuhu e goonga.»"},{"book":"LINJIILA YUUHANNA","chapter":"4","verse":"25","text":"Debbo on wi'i mo kadi: «Miɗo andi wonde *Almasiihu on aroyay, ɗun ko Toɗɗaaɗo on. Nde o aroyi, o yewtay men fow.»"},{"book":"LINJIILA YUUHANNA","chapter":"4","verse":"26","text":"Iisaa jaabii mo wi'i: «Ko min oo Wonɗo ma wowlande nii woni on.»"},{"book":"LINJIILA YUUHANNA","chapter":"4","verse":"27","text":"Onsay taalibaaɓe ɓen hewti, ɓe ŋalɗi ko o wonnoo e yewtidude e debbo on kon. Kono hay gooto e maɓɓe landaaki mo, wi'i: «Ko honɗun faalaɗaa?» maa «Ko honɗun yewtidantaa e makko?»."},{"book":"LINJIILA YUUHANNA","chapter":"4","verse":"28","text":"Debbo on kadi acci ɗon loonde nden, o yahi ka saare, o wi'i yimɓe ɓen:"},{"book":"LINJIILA YUUHANNA","chapter":"4","verse":"29","text":"«Aree ndaaron neɗɗo wowlanɗo lan kala ko mi waɗi. Taw si wonaa kanko woni Almasiihu on?»"},{"book":"LINJIILA YUUHANNA","chapter":"4","verse":"30","text":"Onsay ɓen yalti ka saare, ɓe ari e makko."},{"book":"LINJIILA YUUHANNA","chapter":"4","verse":"31","text":"Wa fewndo onsay, tawi taalibaaɓe ɓen no jeejude mo, wi'a: «Karamoko'en, nafee!»"},{"book":"LINJIILA YUUHANNA","chapter":"4","verse":"32","text":"Kono o jaabii ɓe, o wi'i: «Miɗo mari ɲaametee ko mi ɲaama ko on andaa.»"},{"book":"LINJIILA YUUHANNA","chapter":"4","verse":"33","text":"Onsay taalibaaɓe ɓen wi'indiri: «E hara ko goɗɗo addani mo ko o ɲaama?»"},{"book":"LINJIILA YUUHANNA","chapter":"4","verse":"34","text":"Iisaa wi'i ɓe kadi: «Neema an on ko waɗugol faale Nuluɗo lan on e timmingol golle makko ɗen."},{"book":"LINJIILA YUUHANNA","chapter":"4","verse":"35","text":"E on wi'aali kadi: ‹Ɗoo e baagol ngol no heddii lebbi nay?› Hey, mi wi'ii on, ɓantee gite ɗen, ndaaron gese ɗen, ɗe wojjanii baagol!"},{"book":"LINJIILA YUUHANNA","chapter":"4","verse":"36","text":"Jooni wa'oowo on heɓay njoddi, o mooɓa neema fii ngurndan poomayankejan ɗan, fii yo sankoowo on e wa'oowo on weltodu."},{"book":"LINJIILA YUUHANNA","chapter":"4","verse":"37","text":"Ko fii ngal misal ɗoo ko goonga wonde: ‹Ko goɗɗo aawata, oya on soɲita.›"},{"book":"LINJIILA YUUHANNA","chapter":"4","verse":"38","text":"Mi nulii on soɲitoygol ko on remaano. Woɓɓe remiino, ko e nder yangi ɓen kin naatuɗon.»"},{"book":"LINJIILA YUUHANNA","chapter":"4","verse":"39","text":"Samariyankeeɓe ɗuuɗuɓe e nden saare gomɗini Iisaa sabu ngol kongol ngol oo debbo seeditanii mo, o wi'i: «O wowlanii lan kala ko mi waɗi.»"},{"book":"LINJIILA YUUHANNA","chapter":"4","verse":"40","text":"Ɓay Samariyankeeɓe ɓen arii e makko, ɓe torii mo wonugol takko maɓɓe, laatii o woni ɗon balɗe ɗiɗi."},{"book":"LINJIILA YUUHANNA","chapter":"4","verse":"41","text":"Gomɗinɓe ɓen ɓurti ɗuuɗude kadi sabu kongol makko ngol,"},{"book":"LINJIILA YUUHANNA","chapter":"4","verse":"42","text":"tawi hiɓe wi'a on debbo: «Hinaa sabu kongol maa ngol hande kadi men gomɗiniri, kono ko ɓay menen tigi men heɗike mo. Meɗen andi wonde ko kanko woni Dandoowo aduna on.»"},{"book":"LINJIILA YUUHANNA","chapter":"4","verse":"43","text":"Ɓay ɗen balɗe ɗiɗi feƴƴii, Iisaa iwi ɗon fii yahugol Jaliilu,"},{"book":"LINJIILA YUUHANNA","chapter":"4","verse":"44","text":"fii kala o seeditike kanko tigi wonde annabaajo alaa teddungal ka leydi mun."},{"book":"LINJIILA YUUHANNA","chapter":"4","verse":"45","text":"Ɓay wonii o hewtii Jaliilu, ɓe Jaliilu ɓen jaɓɓii mo, sabu tawde hari ɓe yi'ii ko waɗi Yerusalaam kon fow ka fewndo juldeere, ɓay kamɓe kadi ɓe yahuno juldeere nden."},{"book":"LINJIILA YUUHANNA","chapter":"4","verse":"46","text":"O yiltitii kadi Kanaa, ɗun ko e nder Jaliilu, ka o waylunoo ndiyan ɗan njaram *wiiɲu ɗon."},{"book":"LINJIILA YUUHANNA","chapter":"4","verse":"47","text":"Ɓay o nanii wonde Iisaa iwii ka diiwal Yahuuda arii Jaliilu, on ari tawi mo, o torii mo yahugol ndikkinoya on ɓiɗɗo makko wonɗo e daande mayde."},{"book":"LINJIILA YUUHANNA","chapter":"4","verse":"48","text":"Iisaa wi'i mo: «Onon si on yi'aali maandeeji e kaawakeeji, on gomɗintaa few!»"},{"book":"LINJIILA YUUHANNA","chapter":"4","verse":"49","text":"Kono on yeesoojo laamateeri ndin wi'i mo: «Koohoojo, seenee ado paykun an kun maayude!»"},{"book":"LINJIILA YUUHANNA","chapter":"4","verse":"50","text":"Iisaa wi'i mo: «Yahu, ɓiɗɗo maa on ndikkii.»"},{"book":"LINJIILA YUUHANNA","chapter":"4","verse":"51","text":"E nder ko o yiltitotoo kon, o fotti e kurkaaɗi makko ɗin, ɓen wi'i mo wonde ɓiɗɗo makko on ndikkii."},{"book":"LINJIILA YUUHANNA","chapter":"4","verse":"52","text":"O landii ɓe ko e saa'i hombo hayfani paykun kun. Ɓen jaabii mo: «Ko hanki tumbere ɲalorma nguli ɓandu kin yalti e makko.»"},{"book":"LINJIILA YUUHANNA","chapter":"4","verse":"53","text":"Onsay kanko baabaajo on o anditi ko e on saa'i tigi Iisaa wi'i mo «ɓiɗɗo maa on ndikkii.» Onsay o gomɗini, kanko e yimɓe suudu makko ndun fow."},{"book":"LINJIILA YUUHANNA","chapter":"4","verse":"54","text":"Ko ndee maande hawniinde ɗoo woni ɗimmere nde o waɗi ɓay o iwii ka diiwal Yahuuda, o arii Jaliilu."}]}