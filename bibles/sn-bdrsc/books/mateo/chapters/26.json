{"data":[{"book":"Mateo","chapter":"26","verse":"1","text":"Jesu akati apedza kutaura zvinhu zvose izvi, akati kuvadzidzi vake,"},{"book":"Mateo","chapter":"26","verse":"2","text":"“Sezvamunoziva, Pasika yasarirwa namazuva maviri kuti isvike, uye Mwanakomana woMunhu achaendeswa kuti andorovererwa pamuchinjikwa.”"},{"book":"Mateo","chapter":"26","verse":"3","text":"Ipapo vaprista vakuru navakuru vavanhu vakandoungana mumuzinda womuprista mukuru ainzi Kayafasi,"},{"book":"Mateo","chapter":"26","verse":"4","text":"uye vakarangana kuti vasunge Jesu namano vagomuuraya."},{"book":"Mateo","chapter":"26","verse":"5","text":"Vakati, “Asi kwete panguva yoMutambo nokuti pangaita bope pakati pavanhu.”"},{"book":"Mateo","chapter":"26","verse":"6","text":"Jesu paakanga ari muBhetani mumba momurume ainzi Simoni waMaperembudzi,"},{"book":"Mateo","chapter":"26","verse":"7","text":"mumwe mukadzi akauya kwaari nechinu chamafuta anonhuhwira, omutengo mukuru, akasvikoadururira pamusoro wake, agere patafura."},{"book":"Mateo","chapter":"26","verse":"8","text":"Vadzidzi vakati vachiona izvi, vakatsamwa uye vakati, “Kuparadza kwakadai kwaitirweiko?"},{"book":"Mateo","chapter":"26","verse":"9","text":"Mafuta anonhuhwira aya angadai atengeswa nomutengo mukuru kwazvo uye mari yacho yapiwa varombo.”"},{"book":"Mateo","chapter":"26","verse":"10","text":"Achiziva izvi, Jesu akati kwavari, “Munotambudzireiko mukadzi uyu? Andiitira chinhu chakanaka kwazvo."},{"book":"Mateo","chapter":"26","verse":"11","text":"Varombo munavo nguva dzose, asi ini hamuchava neni nguva dzose."},{"book":"Mateo","chapter":"26","verse":"12","text":"Paadira mafuta anonhuhwira pamuviri wangu, azviita kuti agadzirire kuvigwa kwangu."},{"book":"Mateo","chapter":"26","verse":"13","text":"Ndinokuudzai chokwadi kuti, kwose kwose kuchaparidzwa vhangeri iri munyika yose, zvaaita izvi zvichange zvichitaurwawo kuti vamurangarire nazvo.”"},{"book":"Mateo","chapter":"26","verse":"14","text":"Ipapo mumwe wavane gumi navaviri, ainzi Judhasi Iskarioti, akaenda kuvaprista vakuru"},{"book":"Mateo","chapter":"26","verse":"15","text":"akandobvunza achiti, “Muchandipei kana ndikamuuyisa kwamuri?” Saka vakamuverengera makumi matatu esirivha."},{"book":"Mateo","chapter":"26","verse":"16","text":"Kubva ipapo zvichienda mberi Judhasi akamirira mukana wokuti amuise kwavari."},{"book":"Mateo","chapter":"26","verse":"17","text":"Pazuva rokutanga roMutambo weZvingwa Zvisina Mbiriso, vadzidzi vakauya kuna Jesu vakasvikomubvunza vachiti, “Ndokupi kwamunoda kuti tindokugadzirirai kuti mugodyira Pasika?”"},{"book":"Mateo","chapter":"26","verse":"18","text":"Akavapindura akati, “Endai muguta kuno mumwe murume munosvikomuudza kuti, ‘Mudzidzisi anoti: Nguva yangu yakatarwa yava pedyo. Ndichapemberera Pasika navadzidzi vangu mumba mako.’ ”"},{"book":"Mateo","chapter":"26","verse":"19","text":"Saka vadzidzi vakaita sokurayirwa kwavakanga vaitwa naJesu vakandogadzira Pasika."},{"book":"Mateo","chapter":"26","verse":"20","text":"Ava madekwana Jesu akagara patafura navane gumi navaviri."},{"book":"Mateo","chapter":"26","verse":"21","text":"Vari pakati pokudya akati, “Ndinokuudzai chokwadi kuti mumwe wenyu achandipandukira.”"},{"book":"Mateo","chapter":"26","verse":"22","text":"Vakasuwa zvikuru uye vakatanga, mumwe nomumwe kuti, “Chokwadi, ndini here, Ishe?”"},{"book":"Mateo","chapter":"26","verse":"23","text":"Jesu akapindura akati, “Munhu aisa ruoko neni mundiro, ndiye achandipandukira."},{"book":"Mateo","chapter":"26","verse":"24","text":"Mwanakomana woMunhu achaenda hake sokunyorwa kwazvakaitwa nezvake. Asi ane nhamo munhu uyo anopandukira Mwanakomana woMunhu! Zvingadai zvaiva nani kwaari dai asina kuberekwa.”"},{"book":"Mateo","chapter":"26","verse":"25","text":"Zvino Judhasi uyo aizomupandukira akati, “Chokwadi, ndini here, Rabhi?”"},{"book":"Mateo","chapter":"26","verse":"26","text":"Vachiri kudya, Jesu akatora chingwa, akavonga akachimedura, uye akapa vadzidzi vake, achiti, “Torai mudye; uyu ndiwo muviri wangu.”"},{"book":"Mateo","chapter":"26","verse":"27","text":"Ipapo akatora mukombe, akavonga uye akavapa achiti, “Inwai mose."},{"book":"Mateo","chapter":"26","verse":"28","text":"Iri iropa rangu resungano itsva rinodururirwa vazhinji kuti vagoregererwa zvivi zvavo."},{"book":"Mateo","chapter":"26","verse":"29","text":"Ndinokuudzai kuti, handichazonwi zvibereko zvomuzambiringa kubvira zvino kusvikira zuva iro randichazvinwa patsva nemi muumambo hwaBaba vangu.”"},{"book":"Mateo","chapter":"26","verse":"30","text":"Vakati vaimba rwiyo, vakabuda vakaenda kuGomo reMiorivhi."},{"book":"Mateo","chapter":"26","verse":"31","text":"Ipapo Jesu akati kwavari, “Usiku huno imi mose muchatiza nokuti kwakanyorwa kuchinzi:"},{"book":"Mateo","chapter":"26","verse":"32","text":"Asi mushure mokunge ndamuka, ndichafanotungamira kuGarirea.”"},{"book":"Mateo","chapter":"26","verse":"33","text":"Petro akapindura akati, “Kunyange vamwe vose vakatiza nokuda kwenyu, ini handizoiti izvozvo.”"},{"book":"Mateo","chapter":"26","verse":"34","text":"Jesu akati, “Ndinokuudza chokwadi kuti usiku huno chaihwo, jongwe risati rarira uchandiramba katatu.”"},{"book":"Mateo","chapter":"26","verse":"35","text":"Asi Petro akati kwaari, “Kunyange ndichifanira kufa nemi, handingatongokurambai.” Vamwe vadzidzi vose vakadarowo."},{"book":"Mateo","chapter":"26","verse":"36","text":"Ipapo Jesu akaenda navadzidzi vake kunzvimbo inonzi Getsemani, uye akati kwavari, “Garai pano ini ndichienda apo kundonyengetera.”"},{"book":"Mateo","chapter":"26","verse":"37","text":"Akatora Petro navanakomana vaZebhedhi vaviri akaenda navo, uye akatanga kusuwa, uye akatambudzika."},{"book":"Mateo","chapter":"26","verse":"38","text":"Ipapo akati kwavari, “Mweya wangu uri kushungurudzika kwazvo kusvika pakufa. Garai pano uye murinde pamwe chete neni.”"},{"book":"Mateo","chapter":"26","verse":"39","text":"Akaenda mberi zvishoma, akawira pasi nechiso chake akanyengetera achiti, “Baba vangu, kana zvichibvira mukombe uyu ngaubviswe kwandiri. Asi kwete kuda kwangu asi kuda kwenyu.”"},{"book":"Mateo","chapter":"26","verse":"40","text":"Ipapo akadzokera kuvadzidzi vake akavawana vavata. Akabvunza Petro achiti, “Varume, matadza kurinda neni kweawa imwe chete?"},{"book":"Mateo","chapter":"26","verse":"41","text":"Rindai uye munyengetere kuti murege kupinda mukuedzwa. Mweya unoda, asi muviri wakaneta.”"},{"book":"Mateo","chapter":"26","verse":"42","text":"Akaendazve kechipiri akanyengetera achiti, “Baba vangu, kana zvisingagoni kuti mukombe uyu ubviswe kwandiri kunze kwokutenge ndaunwa, kuda kwenyu ngakuitwe.”"},{"book":"Mateo","chapter":"26","verse":"43","text":"Paakadzoka, akavawanazve vavata nokuti meso avo akanga azere nehope."},{"book":"Mateo","chapter":"26","verse":"44","text":"Saka akavasiya akaendazve uye akanyengetera kechitatu, achitaura zvimwe chetezvo."},{"book":"Mateo","chapter":"26","verse":"45","text":"Ipapo akadzokazve kuvadzidzi akati kwavari, “Muchakavata uye muchakazorora here? Tarirai, nguva yava pedyo, uye Mwanakomana woMunhu ari kupandukirwa achiiswa mumaoko avatadzi."},{"book":"Mateo","chapter":"26","verse":"46","text":"Simukai, ngatichiendai! Anondipandukira uya ouya!”"},{"book":"Mateo","chapter":"26","verse":"47","text":"Paakanga achiri kutaura kudaro, Judhasi, mumwe wevane gumi navaviri akasvika. Akauya navanhu vazhinji vakanga vakabata minondo netsvimbo, vakanga vatumwa navaprista vakuru navakuru vavanhu."},{"book":"Mateo","chapter":"26","verse":"48","text":"Zvino uya akamupandukira ainge avaudza chiratidzo achiti, “Uyo wandinotsvoda ndiye; mumusunge.”"},{"book":"Mateo","chapter":"26","verse":"49","text":"Judhasi akaenda pakarepo kuna Jesu akati, “Kwaziwai, Rabhi!” uye akamutsvoda."},{"book":"Mateo","chapter":"26","verse":"50","text":"Jesu akamupindura achiti, “Shamwari, ita zvawavinga.”"},{"book":"Mateo","chapter":"26","verse":"51","text":"Ipapo mumwe waavo vaiva naJesu akavhomora munondo wake ndokugura nzeve yomuranda womuprista mukuru."},{"book":"Mateo","chapter":"26","verse":"52","text":"Zvino Jesu akati kwaari, “Dzorera munondo wako mumuhara mawo, nokuti vose vanovhomora munondo vachafa nomunondo."},{"book":"Mateo","chapter":"26","verse":"53","text":"Unofunga kuti handigoni here kukumbira kuna Baba vangu, vakandipa iye zvino, vatumwa vanopfuura mapoka makuru gumi namaviri?"},{"book":"Mateo","chapter":"26","verse":"54","text":"Asi Magwaro angagozadziswa sei anoti zvinofanira kuitika saizvozvo?”"},{"book":"Mateo","chapter":"26","verse":"55","text":"Panguva iyoyo Jesu akati kuvanhu vazhinji vaivapo, “Ko, ndinotungamirira vapanduki here zvamauya neminondo netsvimbo kuzondibata? Mazuva ose ndaigara mutemberi ndichidzidzisa uye hamuna kundisunga."},{"book":"Mateo","chapter":"26","verse":"56","text":"Asi izvi zvose zvaitika kuti zvakanyorwa navaprofita zvizadziswe.” Ipapo vadzidzi vose vakamusiya uye vakatiza."},{"book":"Mateo","chapter":"26","verse":"57","text":"Vaya vakanga vasunga Jesu vakaenda naye kuna Kayafasi, muprista mukuru, uko kwakanga kwakaungana vadzidzisi vomurayiro navamwe vakuru."},{"book":"Mateo","chapter":"26","verse":"58","text":"Asi Petro akamutevera ari chinhambwe kusvikira paruvazhe rwomuprista mukuru. Akapinda akagara pasi pamwe chete navarindi kuti aone maperero azvo."},{"book":"Mateo","chapter":"26","verse":"59","text":"Vaprista vakuru nedare rose ramakurukota vakanga vachitsvaka zvapupu zvenhema kuti zvipomere Jesu mhosva kuti vamuuraye."},{"book":"Mateo","chapter":"26","verse":"60","text":"Asi havana zvavakawana, kunyange zvazvo zvapupu zvenhema zvakauya pamberi."},{"book":"Mateo","chapter":"26","verse":"61","text":"vakati, “Munhu uyu akati, ‘Ndinogona kuputsa temberi yaMwari ndigoivakazve namazuva matatu.’ ”"},{"book":"Mateo","chapter":"26","verse":"62","text":"Ipapo muprista mukuru akasimuka akati kuna Jesu, “Ko, haupinduri here? Uchapupu uhu hunorehwa navarume ava pamusoro pako ndohwei?”"},{"book":"Mateo","chapter":"26","verse":"63","text":"Asi Jesu akaramba anyerere."},{"book":"Mateo","chapter":"26","verse":"64","text":"Jesu akapindura akati, “Hongu, ndizvo zvamataura. Asi ndinoti kwamuri mose: Munguva inouya muchaona Mwanakomana woMunhu agere kurudyi rwaSamasimba uye achiuya ari mumakore okudenga.”"},{"book":"Mateo","chapter":"26","verse":"65","text":"Ipapo muprista mukuru akabvarura nguo dzake akati, “Ataura zvinomhura. Tichagodirei zvimwe zvapupu? Tarirai, zvino manzwa kumhura kwake."},{"book":"Mateo","chapter":"26","verse":"66","text":"Munofungei nazvo?”"},{"book":"Mateo","chapter":"26","verse":"67","text":"Ipapo vakamusvipira mate kumeso uye vakamurova netsiva. Vamwe vakamurova nembama"},{"book":"Mateo","chapter":"26","verse":"68","text":"uye vakati, “Profita kwatiri, Kristu. Ndiani akurova?”"},{"book":"Mateo","chapter":"26","verse":"69","text":"Zvino Petro akanga agere panze muruvazhe, uye mumwe muranda wechisikana akauya kwaari akati, “Newewo wakanga una Jesu weGarirea.”"},{"book":"Mateo","chapter":"26","verse":"70","text":"Asi akaramba pamberi pavo vose achiti, “Handizivi zvauri kutaura nezvazvo.”"},{"book":"Mateo","chapter":"26","verse":"71","text":"Ipapo akabuda akandomira pasuo apo paakaonekwa nomumwe musikana uyo akati kuvanhu vose vaivapo, “Murume uyu akanga ari pamwe chete naJesu weNazareta.”"},{"book":"Mateo","chapter":"26","verse":"72","text":"Akarambazve, akapika achiti, “Murume uyu handimuzivi!”"},{"book":"Mateo","chapter":"26","verse":"73","text":"Mushure mechinguva, vaya vakanga vamirepo vakaenda kuna Petro vakasvikoti, “Zvechokwadi uri mumwe wavo nokuda kwamatauriro ako.”"},{"book":"Mateo","chapter":"26","verse":"74","text":"Ipapo akatanga kuzvituka uye akapika kwavari achiti, “Murume uyu handimuzivi!”"},{"book":"Mateo","chapter":"26","verse":"75","text":"Ipapo Petro akarangarira shoko rakanga rataurwa naJesu rokuti: “Jongwe risati rarira uchandiramba katatu.” Ipapo akabuda kunze akandochema zvikuru."}]}