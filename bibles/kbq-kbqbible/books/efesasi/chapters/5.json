{"data":[{"book":"Efesasi","chapter":"5","verse":"1","text":"E'ina hu'negu Anumzamo nehia avu'avakna hutma tamavutmavara hiho, nankure tamagrira agu'areti avesi nermantea mofavre'a mani'naze,"},{"book":"Efesasi","chapter":"5","verse":"2","text":"tamagra vaheku tamavesi nezmanteta, Kraisi'ma agu'areti avesiranteno agra'a avufga atreno tazama hu'neakna nehutma, Agra'a avufa tagriteku huno Anumzamofontega mananentake'za Kresramana vu'neakna hiho."},{"book":"Efesasi","chapter":"5","verse":"3","text":"Hianagi monko'zano, kefo avu'avazano, agraguke avemasi'zana tamagripina omne tfaza hino, Anumzamofona otage nagapina (saints) e'inahu zana amu'no zamifina omnegahie."},{"book":"Efesasi","chapter":"5","verse":"4","text":"Kefozamofo naneke osutma, vahe agze ami nanekene, zokago vakago nanekea ana maka netretma Anumzamofo muse hunteho."},{"book":"Efesasi","chapter":"5","verse":"5","text":"Na'ankure tamagra antahi ankere'naze, monko'za nehaza vahe'ene, kefo avu'ava nehaza vahe'ene, vahe'zante kezmasane nehaza vahe'ene, havi anumzante mono hunentaza vahe'mo'za, Kraisine, Anumzamofo kumara e'origahaze."},{"book":"Efesasi","chapter":"5","verse":"6","text":"Hagi atrenkeno mago nemo'a avufa'a omne keretira reramatga osino, na'ankure e'i ana zamo Anumzamofo rimpa he'zana erino kema nontahiza vahetera ne-e."},{"book":"Efesasi","chapter":"5","verse":"7","text":"E'i zanku ana vahe'enena tragotetma omaniho."},{"book":"Efesasi","chapter":"5","verse":"8","text":"Na'ankure korapara hanizampi mani'nazane, hianagi menina Ramofo masafi mofavre'aza hutma, ana msafi vano hutma maniho."},{"book":"Efesasi","chapter":"5","verse":"9","text":"Na'ankure msazamofo raga'a, knare'zama hu'zane, fatgozama hu'zane, tamage kema hu'za fore nehie."},{"book":"Efesasi","chapter":"5","verse":"10","text":"Maraguzatitma Rantamimofo avema nesiaza rempi hiho."},{"book":"Efesasi","chapter":"5","verse":"11","text":"Raga'a reonteno hani avu'ava zantera tragora otetma, ke huta eriama hiho."},{"book":"Efesasi","chapter":"5","verse":"12","text":"Na'ankure asane osuga'zanku vahe'mokizmi zamagesafina havizama oku'a nehaza zankura tagaze hugahianki hutma antahitama osiho."},{"book":"Efesasi","chapter":"5","verse":"13","text":"Hianagi masamo'ma remsa maka zantamina higeno'a, oku'a me'nea kefo zantmimo'a amate efore nehie."},{"book":"Efesasi","chapter":"5","verse":"14","text":"Na'ankure hakarezama tavi'mo'ma eri ama nehigeno, e'i ana agafare amanage hu'ne, Kavu'ma mase'namoka kavunaso, fri'pintira otio, ana hanankeno Kraisi'a remsa hugantegahie. (Ais 26:19.)"},{"book":"Efesasi","chapter":"5","verse":"15","text":"E'i zanku kama vano hananana kva huo, antahi'za omne vahe knara osunka, antahi'za me'nea vahe kna huo,"},{"book":"Efesasi","chapter":"5","verse":"16","text":"kazigazi hutma maka knafina knare eri'za e'neritma maniho, na'ankure menina kefozamo hakare hu'neanknafi nemanune."},{"book":"Efesasi","chapter":"5","verse":"17","text":"E'i zanku tamagra negi vahe knara osutma, Rantimofo avesi'zama hanaza zankuke tamagesa antahiho."},{"book":"Efesasi","chapter":"5","verse":"18","text":"Waini tina netma negia oneho, na'ankure anazamo tamazeri haviza hugahie. Hianagi atrenkeno Avamu'mo tamagu'afina avitena,"},{"book":"Efesasi","chapter":"5","verse":"19","text":"atruma nehanutma, Deviti zagame ene (Sam zagamere), mono zagame'ene, avamu'mofo zagame'enena nehutma, Rantmimofona tamagu'areti musena hunenteta,"},{"book":"Efesasi","chapter":"5","verse":"20","text":"hakare zupa maka zampina Ranti Jisas Kraisi agifi, Anumza Nafatimofona musena hunteho."},{"book":"Efesasi","chapter":"5","verse":"21","text":"Hagi Kraisina antahi'nemitma rumokizmia ovesinte avesinte hiho."},{"book":"Efesasi","chapter":"5","verse":"22","text":"A'nemotma, Ramofo agorga nemaniza kna huta tamavenanehe'i agorga maniho."},{"book":"Efesasi","chapter":"5","verse":"23","text":"Na'ankure vemo'a, a'mofona aseni'a mani'ne. Kraisi'a anahu kna huno mono kevumofo aseni'a mani'ne. Agra ana mono kevu mofo avufa'a mani'neno aza huno avare'ne."},{"book":"Efesasi","chapter":"5","verse":"24","text":"Hianagi mono kevumo'za Kraisi kvafi nemanizankna hu'za, a'nemo'za nezmave kvafi maka'zana anazanke hu'za hugahaze."},{"book":"Efesasi","chapter":"5","verse":"25","text":"Vene'nemotma, a'ne tmia tamagu'areti zmavesi zamanteho, Kraisi'ma mono kevu'agu agu'areti avesi zamanteno zamahoke heno ana a'ku (sios) fri'nea kna hiho."},{"book":"Efesasi","chapter":"5","verse":"26","text":"Ana nehuno Agra'a mono naga'mofona zamazeri ruotge huzmanteno tinuti sese hiankna huno ke'anu sese huzmante'ne."},{"book":"Efesasi","chapter":"5","verse":"27","text":"Anama hu'neana zamavareno Agrarega zamantesige'za, ana mono kevumo'za masazampima pehena omneno, kasmu' oneno, avufa ohakne: otage hu'za fatgo zampi hazenke omnenke'za manisnazegu ana hu'ne."},{"book":"Efesasi","chapter":"5","verse":"28","text":"Hagi anazanke hu'za vene'nemo'za a'ne zamia, zamagra zamufagu zamavema nesia kna hu'za zmavesi zamanteho. Aza'o nenaronku avesima nentemo'a, agra'agu avesinente."},{"book":"Efesasi","chapter":"5","verse":"29","text":"Na'ankure maka vahe'mo'za zamagra zamufagura zamagora note, hianagi zamagra zamufagu avesinte'za ne'za nemi'za, kegava hazankna huno Kraisi'a mono' kevu'are kegava nehie."},{"book":"Efesasi","chapter":"5","verse":"30","text":"Na'ankure tagra Agri mago avufa mani'none."},{"book":"Efesasi","chapter":"5","verse":"31","text":"E'i ana agafare Vemo'a nefane, nererane znatreno, nenaro'ene eri hagerafige'ne, tarega'mokea magoke znavufaza hugaha'e. (Anumzamofo avon tafepi amanage huno krente'ne, Jen-Agf 2:24.)"},{"book":"Efesasi","chapter":"5","verse":"32","text":"Amama oku'a me'nea antahi'zamo'a, razantfa se'ne, hu'neanagi nagrama nehuana Kraisinku ene, mono kevu'agu nehue."},{"book":"Efesasi","chapter":"5","verse":"33","text":"Anahuga hianagi, amu'nontamifina mago mago'mo'a nenaronkura avesi nenteno agra avufagu agesa nentahiankna nehnigeno, nenaro'a anazanke huno nevena antahi nemino ke'a erizafa hugahie."}]}