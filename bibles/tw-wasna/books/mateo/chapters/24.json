{"data":[{"book":"Mateo","chapter":"24","verse":"1","text":"Yesu refiri baabi a asɔredan no si hɔ no, nʼasuafoɔ no baa ne nkyɛn pɛɛ sɛ wɔkyerɛkyerɛ no adan ahodoɔ a ɛwɔ asɔredan no mu."},{"book":"Mateo","chapter":"24","verse":"2","text":"Nanso, ɔka kyerɛɛ wɔn sɛ, “Wɔbɛdwiri saa dan yi agu pasaa!”"},{"book":"Mateo","chapter":"24","verse":"3","text":"Yesu kɔɔ Ngo Bepɔ no so. Ɔte hɔ no, nʼasuafoɔ no baa ne nkyɛn bɛbisaa no sɛ, “Ɛberɛ bɛn na deɛ woreka yi bɛba? Na nsɛnkyerɛnneɛ bɛn na ɛbɛma yɛahunu wo ba a wobɛsane aba bio no ne ewiase awieeɛ a ɛbɛba no?”"},{"book":"Mateo","chapter":"24","verse":"4","text":"Yesu ka kyerɛɛ wɔn sɛ, “Monhwɛ na obi annaadaa mo."},{"book":"Mateo","chapter":"24","verse":"5","text":"Nnipa bebree de me din bɛba abɛka sɛ, wɔne Agyenkwa no, na wɔadaadaa mo mu pii."},{"book":"Mateo","chapter":"24","verse":"6","text":"Sɛ mote sɛ akokoakoko resi afanan nyinaa a, ɛnkyerɛ me ba a mɛsane aba no ho nsɛnkyerɛnneɛ. Ɛsɛ sɛ yeinom ba, nanso awieeɛ no deɛ, ɛnnya mmaeɛ."},{"book":"Mateo","chapter":"24","verse":"7","text":"Aman bɛsɔre aman so, na ahennie asɔre ahennie so, na ɛkɔm ne asasewosoɔ bɛba mmeammea."},{"book":"Mateo","chapter":"24","verse":"8","text":"Yeinom nyinaa bɛyɛ nneɛma a ɛyɛ hu a ɛbɛba no mfitiaseɛ."},{"book":"Mateo","chapter":"24","verse":"9","text":"“Sɛ moyɛ me deɛ enti, wɔbɛyɛ mo ayayadeɛ, na wɔakum mo wɔ ewiase afanan nyinaa,"},{"book":"Mateo","chapter":"24","verse":"10","text":"na mo mu pii bɛsane akɔ bɔne mu, na moayiyi mo ho mo ho ama, na moatan mo ho."},{"book":"Mateo","chapter":"24","verse":"11","text":"Atorɔ adiyifoɔ bebree bɛsɔre, na wɔadaadaa mo mu pii."},{"book":"Mateo","chapter":"24","verse":"12","text":"Bɔne bɛdɔɔso wɔ ewiase, na abrɛ nnipa dɔ a wɔwɔ no ase."},{"book":"Mateo","chapter":"24","verse":"13","text":"Nanso, wɔn a wɔbɛgyina pintinn akɔduru awieeɛ no, wɔbɛgye wɔn nkwa."},{"book":"Mateo","chapter":"24","verse":"14","text":"Na wɔbɛka asɛmpa a ɛfa Ahennie no ho no wɔ ewiase afanan nyinaa, na wɔate. Ɛno akyi ansa na awieeɛ no bɛba."},{"book":"Mateo","chapter":"24","verse":"15","text":"“Enti, sɛ mohunu ‘Adeɛ a Ɛyɛ Hu’ a, Odiyifoɔ Daniel kaa ho asɛm sɛ ɛgyina kronkronbea hɔ no a, ma deɛ ɔkenkan no nte aseɛ,"},{"book":"Mateo","chapter":"24","verse":"16","text":"wɔn a wɔte Yudea no nnwane nkɔ Yuda mmepɔ so."},{"book":"Mateo","chapter":"24","verse":"17","text":"Mma obiara a ɔwɔ ne efie ɛdan atifi no nsiane nkɔfa biribiara mfiri ne efie hɔ."},{"book":"Mateo","chapter":"24","verse":"18","text":"Wɔn a wɔwɔ mfuom no nso nnsane wɔn akyi mmɛfa wɔn ntoma."},{"book":"Mateo","chapter":"24","verse":"19","text":"Na wɔn a wɔafa afuro ne wɔn a wɔturu mma saa ɛberɛ no mu no nnue!"},{"book":"Mateo","chapter":"24","verse":"20","text":"Na mommɔ mpaeɛ na ɛberɛ a ɛsɛ sɛ modwane no anyɛ awɔberɛ anaa Homeda."},{"book":"Mateo","chapter":"24","verse":"21","text":"Ɛfiri sɛ, ɔtaa a ɛbɛba no, ebi nsii wɔ ewiase abakɔsɛm mu da, na ebi nso rensi da."},{"book":"Mateo","chapter":"24","verse":"22","text":"“Nokorɛm, sɛ wɔantwa saa nna no so a, nnipa nyinaa ase bɛtɔre."},{"book":"Mateo","chapter":"24","verse":"23","text":"Sɛ obi ka kyerɛ mo sɛ, ‘Agyenkwa no wɔ ha anaasɛ ɔwɔ nohoa anaa wayi ne ho adi wɔ ha anaa ɛhɔ’ a, monnye nni."},{"book":"Mateo","chapter":"24","verse":"24","text":"Atorɔ Akristofoɔ ne atorɔ adiyifoɔ bɛsɔre, na wɔayɛ anwanwadeɛ ahodoɔ na sɛ ɛbɛtumi a, wɔadaadaa wɔn mpo a Onyankopɔn ayi wɔn no."},{"book":"Mateo","chapter":"24","verse":"25","text":"Mabɔ mo kɔkɔ dada."},{"book":"Mateo","chapter":"24","verse":"26","text":"“Enti, sɛ obi ka kyerɛ mo sɛ, ‘Agyenkwa no asane aba na ɔwɔ ɛserɛ so a,’ monnha mo ho sɛ mobɛkɔ hɔ akɔhwehwɛ no; ‘anaasɛ nso ɔde ne ho asie baabi a,’ monnye nni!"},{"book":"Mateo","chapter":"24","verse":"27","text":"Na sɛdeɛ anyinam pa firi apueeɛ kɔ atɔeɛ no, saa ara na sɛ Onipa Ba no reba a, ɛbɛyɛ ara ne no."},{"book":"Mateo","chapter":"24","verse":"28","text":"Na deɛ efunu wɔ no, ɛhɔ na apete mpa."},{"book":"Mateo","chapter":"24","verse":"29","text":"“Ɔtaa no akyiri pɛ"},{"book":"Mateo","chapter":"24","verse":"30","text":"“Afei, Onipa Ba no ho nsɛnkyerɛnneɛ bɛda adi, na ɛsoro ne asase sofoɔ nyinaa bɛtwa agyaadwoɔ. Na ewiase amanaman bɛhunu me, sɛ mede tumi ne animuonyam nam ɛsoro omununkum mu reba."},{"book":"Mateo","chapter":"24","verse":"31","text":"Na mɛsoma mʼabɔfoɔ a wɔrebɔ totorobɛnto aba, na wɔbɛboaboa wɔn a mayi wɔn no ano firi ɛsoro ano kɔka asase ano."},{"book":"Mateo","chapter":"24","verse":"32","text":"“Afei, monsua biribi mfiri borɔdɔma dua no ho asɛm no mu. Sɛ ɛyi mman foforɔ, sane yi ahahan foforɔ a, na ɛkyerɛ sɛ asusɔ abɛn."},{"book":"Mateo","chapter":"24","verse":"33","text":"Saa ara nso na sɛ mohunu sɛ saa nneɛma yi nyinaa afiti aseɛ resisi a, mobɛhunu sɛ meba a mɛsane aba no abɛn, aduru apono ano."},{"book":"Mateo","chapter":"24","verse":"34","text":"Nokorɛ mese mo sɛ, awontoatoasoɔ yi rentwam, gye sɛ saa nneɛma yi nyinaa aba mu ansa."},{"book":"Mateo","chapter":"24","verse":"35","text":"Ɛsoro ne asase bɛtwam akɔ, na me nsɛm deɛ, ɛbɛtena hɔ daa."},{"book":"Mateo","chapter":"24","verse":"36","text":"“Nanso, ɛda anaa dɔn ko a awieeɛ no bɛba deɛ, obiara nnim. Ɔsoro abɔfoɔ ne Onyankopɔn Ba no mpo nnim. Agya no nko na ɔnim."},{"book":"Mateo","chapter":"24","verse":"37","text":"Onipa Ba no ba a ɔbɛba no bɛyɛ sɛdeɛ Noa berɛ so ɛyɛeɛ no ara pɛ."},{"book":"Mateo","chapter":"24","verse":"38","text":"Na sɛdeɛ nna a ɛdi nsuyire no anim no, nnipa didiiɛ, na wɔnomeeɛ, warewareeɛ, de kɔsii ɛda a Noa kɔɔ ɛhyɛn no mu,"},{"book":"Mateo","chapter":"24","verse":"39","text":"na nnipa annye deɛ ɛbɛba anni, kɔsii sɛ nsuyire bɛfaa wɔn nyinaa kɔeɛ no, saa ara na Onipa Ba no ba a ɔbɛsane aba no bɛyɛ."},{"book":"Mateo","chapter":"24","verse":"40","text":"Saa ɛberɛ no, wɔbɛfa mmarima baanu a wɔreyɛ adwuma wɔ afuom no mu baako akɔ, na wɔagya ɔbaako."},{"book":"Mateo","chapter":"24","verse":"41","text":"Saa ara nso na mmaa baanu a wɔwɔ efie renoa aduane no nso, wɔbɛfa ɔbaako agya ɔbaako no no."},{"book":"Mateo","chapter":"24","verse":"42","text":"“Enti, monwɛn ɛfiri sɛ, monnim da ko a Awurade bɛba."},{"book":"Mateo","chapter":"24","verse":"43","text":"Sɛdeɛ onipa tumi wɛn de bɔ ne ho ban firi akorɔmfoɔ ho no,"},{"book":"Mateo","chapter":"24","verse":"44","text":"saa ara na ɛwɔ sɛ mosiesie mo ho, ɛfiri sɛ Onipa Ba no bɛba ɛberɛ a mo ani nna so sɛ ɔbɛba."},{"book":"Mateo","chapter":"24","verse":"45","text":"“Hwan ne ɔsomfoɔ nokwafoɔ nyansafoɔ no, deɛ ne wura de ne fidua mu asomfoɔ ahyɛ ne nsa sɛ ɔmma wɔn adwuma wɔ ɛberɛ a ɛsɛ mu?"},{"book":"Mateo","chapter":"24","verse":"46","text":"Nhyira ne ɔsomfoɔ a ne wura no bɛba abɛto no sɛ wayɛ nʼadwuma pɛpɛɛpɛ."},{"book":"Mateo","chapter":"24","verse":"47","text":"Nokorɛm, ɔde nʼagyapadeɛ nyinaa bɛhyɛ ne nsa."},{"book":"Mateo","chapter":"24","verse":"48","text":"Na sɛ ɔyɛ akoa bɔne, na ɔka kyerɛ ne ho sɛ, ‘Me Wura nnya mmaeɛ,’"},{"book":"Mateo","chapter":"24","verse":"49","text":"na ɔhyɛ aseɛ ha ne mfɛfoɔ nkoa, na ɔdidi, boro nsã a,"},{"book":"Mateo","chapter":"24","verse":"50","text":"ne Wura no bɛba ɛda a nʼani nna so sɛ ɔbɛba."},{"book":"Mateo","chapter":"24","verse":"51","text":"Ɔbɛtwe nʼaso denden, na ɔde no akɔ baabi a wɔbu nyaatwomfoɔ atɛn; ɛhɔ na wɔtwa agyaadwoɔ na wɔtwɛre wɔn se."}]}