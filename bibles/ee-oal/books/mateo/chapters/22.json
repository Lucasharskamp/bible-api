{"data":[{"book":"Mateo","chapter":"22","verse":"1","text":"Yesu gado lo bubu na ameha la gblɔ be,"},{"book":"Mateo","chapter":"22","verse":"2","text":"“Dziƒofiaɖuƒe la le abe fia aɖe si ɖo srɔ̃ɖekplɔ̃ gã aɖe na via ene."},{"book":"Mateo","chapter":"22","verse":"3","text":"Wokpe ame geɖewo ɖe kplɔ̃ sia ŋu, eye esi nu sia nu sɔ gbe vɔ la, fia la ɖo dɔlawo ɖe ame kpekpeawo be woava, elabena ɣeyiɣi la ɖo be wɔnawo nadze egɔme, gake ame kpekpeawo katã gbe womeva o."},{"book":"Mateo","chapter":"22","verse":"4","text":"Fia la gadɔ dɔla bubuwo ɖo ɖe ame kpekpeawo gbɔ kple gbedeasi sia be, ‘Mewu nye nyitsu kple lã damiwo, nuɖuɖu la bi, eya ta miva. Ame sia ame neɖe abla va.’"},{"book":"Mateo","chapter":"22","verse":"5","text":"“Ke esi ame kpekpeawo se nya sia la, ɖeko woko nu, eye wo dometɔ ɖe sia ɖe dzo yi nu si dze eŋu la wɔ ge; ɖeka yi eƒe agble me, eye bubu yi asigbe."},{"book":"Mateo","chapter":"22","verse":"6","text":"Ke ɖewo do dɔmedzoe ɖe dɔlawo ŋu, ƒo wo vevie, eye woɖi gbɔ̃ ɖewo gɔ̃ hã."},{"book":"Mateo","chapter":"22","verse":"7","text":"“Fia la do dɔmedzoe, ale wòdɔ eƒe asrafowo woyi ɖawu hlɔ̃dola siawo, eye wotɔ dzo woƒe du la wòbi keŋ."},{"book":"Mateo","chapter":"22","verse":"8","text":"Esia megbe la fia la gblɔ na eƒe dɔlawo be, ‘Nu sia nu sɔ gbe na ŋkeke la ɖuɖu, gake ame siwo mekpe la medze na bubu si mede wo ŋu o,"},{"book":"Mateo","chapter":"22","verse":"9","text":"eya ta miyi mɔtatawo dzi kple ablɔwo ƒe dzogoewo me, eye ame sia ame si miakpɔ ko la, mikpee va kplɔ̃ la ŋuti.’"},{"book":"Mateo","chapter":"22","verse":"10","text":"“Dɔlawo wɔ ɖe nya sia dzi, eye eteƒe medidi o, wokplɔ amewo vɛ fũu, ame nyuiwo kple ame baɖawo siaa, eye ale srɔ̃ɖekplɔ̃ la ŋu yɔ fũu kple amewo."},{"book":"Mateo","chapter":"22","verse":"11","text":"Esi fia la ŋutɔ va do be yeado gbe na ame kpekpeawo la, ekpɔ ame ɖeka le wo dome si medo srɔ̃ɖewu si wotsɔ nɛ be wòado la o."},{"book":"Mateo","chapter":"22","verse":"12","text":"“Fia la biae be, ‘Xɔ̃nye, aleke wɔ mèdo srɔ̃ɖewu hafi va afi sia o?’ Ke ŋutsu la ƒe nu tsi te, elabena menya nya si tututu wòagblɔ o."},{"book":"Mateo","chapter":"22","verse":"13","text":"“Fia la ɖe gbe na eŋutimewo be, ‘Mibla eƒe asiwo kple afɔwo, eye miatsɔe aƒu gbe ɖe blukɔ tsiɖitsiɖi me le xexe, afi si avifafa kple aɖukliɖuɖu anɔ,’"},{"book":"Mateo","chapter":"22","verse":"14","text":"“Elabena woyɔ ame geɖewo, ke ame ʋɛ aɖewo koe nye ame siwo wotia.”"},{"book":"Mateo","chapter":"22","verse":"15","text":"Esia megbe la, Farisitɔwo kpe ta, eye wode ŋugble le ale si woawɔ atsɔ biabia aɖe atre mɔ na Yesu, alée la ŋu."},{"book":"Mateo","chapter":"22","verse":"16","text":"Wodɔ woƒe nusrɔ̃la aɖewo kpe ɖe Herod dunyahelawo ŋu, eye wobiae be, “Nufiala, míenyae be ame si de blibo lae nènye, eye nèfiaa Mawu ƒe mɔ le nyateƒe la nu. Amewo ƒe nyagbɔgblɔ meblea nuwò o, elabena mètsɔa ɖeke le nu si wonye la me o."},{"book":"Mateo","chapter":"22","verse":"17","text":"Azɔ gblɔe na mí, nu kae nye wò susu? Ele eteƒe be woadzɔ duga na Kaisaro loo alo mele eteƒe o?”"},{"book":"Mateo","chapter":"22","verse":"18","text":"Ke Yesu nya nu vɔ̃ɖi si woɖo ɖe ta me, eya ta ebia wo be, “Mi alakpanuwɔlawo! Ame ka miedi be yewoatre mɔ na kple miaƒe ayebiabia sia?"},{"book":"Mateo","chapter":"22","verse":"19","text":"Mitsɔ kɔba aɖe si wotsɔna xea dugae la vɛ nam makpɔ.” Eye wotsɔ Roma ga ɖeka va fiae."},{"book":"Mateo","chapter":"22","verse":"20","text":"Azɔ ebia wo be, “Ame ka ƒe nɔnɔmetatae le ga sia dzi, eye ame ka ƒe ŋkɔe le ete?”"},{"book":"Mateo","chapter":"22","verse":"21","text":"Woɖo eŋu nɛ be, “Kaisaro tɔe.”"},{"book":"Mateo","chapter":"22","verse":"22","text":"Esi wose eƒe ŋuɖoɖoa la, wotsi yaa, elabena ewɔ nuku na wo ŋutɔ be wòɖo nya la ŋu nyuie alea, eya ta wogblẽe ɖi hedzo."},{"book":"Mateo","chapter":"22","verse":"23","text":"Gake le gbe ma gbe ke la, Zadukitɔ aɖewo, ame siwo mexɔe se be ame kukuwo atsi tsitre le nuwuwua o la va egbɔ va biae be,"},{"book":"Mateo","chapter":"22","verse":"24","text":"“Aƒetɔ, Mose de se na mí be ne ŋutsu aɖe ɖe srɔ̃, eye medzi vi hafi ku o la, nɔvia ŋutsu naɖe ahosi la, eye wòadzi vi kplii, ale be ɖeviawo nanyi ameyinugbe la ƒe dome."},{"book":"Mateo","chapter":"22","verse":"25","text":"Azɔ nɔviŋutsu adre aɖewo nɔ mia dome, woƒe tsitsitɔ ɖe srɔ̃, gake medzi vi kple nyɔnu la hafi ku o, ale eyometɔ xɔ ahosi la ɖe."},{"book":"Mateo","chapter":"22","verse":"26","text":"Gake eya hã medzi vi aɖeke kple nyɔnu sia hafi ku o, eye wo nɔvi etɔ̃lia xɔ ahosi la ɖe, gake kpao, eya hã ku vimadzimadzii. Ale nɔviŋutsu adreawo katã ɖe nyɔnu sia kpɔ, gake ɖeke medzi vi kplii o."},{"book":"Mateo","chapter":"22","verse":"27","text":"Mlɔeba la, nyɔnu la ŋutɔ hã va ku."},{"book":"Mateo","chapter":"22","verse":"28","text":"Biabia lae nye be, ame ka tɔ nyɔnu sia azu le tsitretsitsiŋkeke la dzi? Elabena eɖe nɔvi adreawo katã kpɔ!”"},{"book":"Mateo","chapter":"22","verse":"29","text":"Yesu ɖo eŋu na wo be, “Miewɔ vodada gã aɖe ŋutɔ, elabena mienya mawunya kple Mawu ƒe ŋusẽ o."},{"book":"Mateo","chapter":"22","verse":"30","text":"Le tsitretsitsiŋkeke la dzi la, srɔ̃ɖeɖe maganɔ anyi o; amewo katã anɔ abe mawudɔla siwo le dziƒo ene."},{"book":"Mateo","chapter":"22","verse":"31","text":"Ke le ame kukuwo ƒe tsitretsitsi ŋuti la, mabia mi be miexlẽ mawunya kpɔ oa? Mienyae be miawoe Mawu nɔ nu ƒom na esi wògblɔ be,"},{"book":"Mateo","chapter":"22","verse":"32","text":"‘Nyee nye Abraham, Isak kple Yakob ƒe Mawu’ oa? Eya ta minyae be Mawu la menye ame kukuwo ƒe Mawu wònye o, ke boŋ ame gbagbewo ƒe Mawu wònye.”"},{"book":"Mateo","chapter":"22","verse":"33","text":"Yesu ƒe ŋuɖoɖo la wɔ nuku na ameha la ŋutɔ."},{"book":"Mateo","chapter":"22","verse":"34","text":"Ke esi Farisitɔwo se be Yesu de ga nu na Zadukitɔwo la, woƒo wo ɖokuiwo nu ƒu,"},{"book":"Mateo","chapter":"22","verse":"35","text":"eye wo dometɔ ɖeka, ame si nye sefiala gã aɖe la tee kpɔ hebiae be,"},{"book":"Mateo","chapter":"22","verse":"36","text":"“Nufiala, se kae nye gãtɔ wu le Mose ƒe seawo dome?”"},{"book":"Mateo","chapter":"22","verse":"37","text":"Yesu ɖo eŋu nɛ be, “Lɔ̃ Aƒetɔ wò Mawu la kple wò dzi blibo, wò luʋɔ blibo kple wò susu katã."},{"book":"Mateo","chapter":"22","verse":"38","text":"Esiae nye se gbãtɔ kple gãtɔ wu."},{"book":"Mateo","chapter":"22","verse":"39","text":"Esi gakplɔe ɖo lae nye be, nàlɔ̃ hawòvi abe ale si nèlɔ̃ wò ŋutɔ ɖokuiwò ene."},{"book":"Mateo","chapter":"22","verse":"40","text":"Wotu se bubuawo katã kple Nyagblɔɖilawo ƒe nyawo ɖe se eve siawo dzi.”"},{"book":"Mateo","chapter":"22","verse":"41","text":"Esia megbe la, Farisitɔwo va ƒo xlãe, eye wòbia wo be,"},{"book":"Mateo","chapter":"22","verse":"42","text":"“Aleke miekpɔ tso Kristo la ŋutɔ ŋu? Ame ka ƒe vie wònye?”"},{"book":"Mateo","chapter":"22","verse":"43","text":"Yesu gabia wo be, “Ne enye David ƒe vi ɖe, nu ka ta esi Gbɔgbɔ Kɔkɔe la va David dzi wònɔ nu ƒom la, wòyɔ Kristo la be ‘Aƒetɔ’ ɖo? Miakpɔe le mawunya me be David gblɔ be,"},{"book":"Mateo","chapter":"22","verse":"44","text":"“ ‘Mawu gblɔ na nye Aƒetɔ be:"},{"book":"Mateo","chapter":"22","verse":"45","text":"Esime David yɔ Kristo la be, ‘Aƒetɔ’ ɖe, aleke wɔ wòganye via?”"},{"book":"Mateo","chapter":"22","verse":"46","text":"Nyateƒe, biabia la lolo wu wo, ale womete ŋu ɖo eŋuti o. Esia megbe la, ame aɖeke medo dzi gabia nya aɖekee o."}]}