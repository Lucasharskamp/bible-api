{"data":[{"book":"Skutky","chapter":"19","verse":"1","text":"Zatímco Apollos působil v Korintu, prošel Pavel hornatým středem Malé Asie a dostal se až do Efezu. Seznámil se tam se skupinou asi dvanácti mužů, kteří si říkali „učedníci“."},{"book":"Skutky","chapter":"19","verse":"2","text":"Pavel chtěl zjistit, čemu vlastně věří, a tak se jich vyptával: „Projevila se na vás moc Božího Ducha, když jste uvěřili?“ Oni odpověděli: „Ne, o něčem takovém jsme ani neslyšeli.“"},{"book":"Skutky","chapter":"19","verse":"3","text":"Pavel jim položil další otázku: „Čí jste tedy následovníci? Pokřtil vás někdo?“ Prohlásili: „Byli jsme pokřtěni po způsobu Jana Křtitele.“"},{"book":"Skutky","chapter":"19","verse":"4","text":"„To je dobře,“ navázal na to Pavel. „Jan křtil ty, kdo vyznávali své hříchy a chtěli jich upřímně zanechat. Snad tedy také víte, že Jan vybízel lidi, aby uvěřili v Ježíše, který vystoupil po něm, a přijali ho jako Vykupitele.“"},{"book":"Skutky","chapter":"19","verse":"5","text":"Ti mužové přijali vše, co jim Pavel vyprávěl, a dali se pokřtít na znamení toho, že uvěřili v Ježíše Krista."},{"book":"Skutky","chapter":"19","verse":"6-7","text":"Když jim potom Pavel žehnal, sestoupil na ně Duch svatý a oni začali mluvit v prorockém nadšení."},{"book":"Skutky","chapter":"19","verse":"8","text":"Tři měsíce pak Pavel navštěvoval synagogu, svobodně tam promlouval a snažil se přesvědčit židy, že zaslíbený Boží Král už přišel."},{"book":"Skutky","chapter":"19","verse":"9","text":"Někteří se však ostře stavěli proti němu, odmítali mu uvěřit a snažili se jeho kázání před ostatními zesměšnit. Nakonec musel Pavel zřídit oddělená shromáždění pro křesťany. Hovořil k nim každodenně v přednáškové síni filozofa Tyrana."},{"book":"Skutky","chapter":"19","verse":"10","text":"Kázal tam dva roky, takže snad všichni obyvatelé toho kraje, židé i pohané, uslyšeli o Ježíšovi."},{"book":"Skutky","chapter":"19","verse":"11","text":"Bůh se přiznával k této službě tím, že v Pavlově blízkosti byli lidé mimořádným způsobem uzdravováni."},{"book":"Skutky","chapter":"19","verse":"12","text":"Dokonce i Pavlovy kapesníky a části oděvu kladli lidé s vírou na nemocné a ti, zvláště duševně choří, tak byli vyléčeni."},{"book":"Skutky","chapter":"19","verse":"13","text":"Toho se pokoušeli využít někteří židovští zaklínači nemocí. Začali používat novou formulku: „Zaklínám tě ve jménu Ježíše, kterého káže Pavel.“ Nepřineslo jim to však úspěch."},{"book":"Skutky","chapter":"19","verse":"14","text":"Sedm synů jakéhosi významného židovského kněze Skévy zkoušelo tímto způsobem uzdravit jednoho šílence."},{"book":"Skutky","chapter":"19","verse":"15","text":"Temný duch z něho promluvil: „Ježíše i Pavla znám, ale kdo jste vy?“"},{"book":"Skutky","chapter":"19","verse":"16","text":"Pak se na ně ten člověk vrhl, strhal z nich šaty, ztloukl je a jen tak tak, že vyvázli živí; všechny je zmohl."},{"book":"Skutky","chapter":"19","verse":"17","text":"To se rozkřiklo po celém Efezu mezi židy i pohany, takže si už na takové čáry nikdo netroufal a jméno Pána Ježíše bylo vyslovováno s úctou."},{"book":"Skutky","chapter":"19","verse":"18","text":"Také křesťané přicházeli a veřejně se přiznávali, že se dříve pokoušeli zaklínat."},{"book":"Skutky","chapter":"19","verse":"19","text":"Mnozí teď přinášeli své knihy o magii a veřejně je pálili. Takového čarodějnického braku bylo spáleno dobře za padesát tisíc stříbrných drachem."},{"book":"Skutky","chapter":"19","verse":"20","text":"I to byl projev šířícího se vlivu a rostoucí moci Kristovy."},{"book":"Skutky","chapter":"19","verse":"21","text":"Pavel chtěl pokračovat v misijní cestě do Makedonie, do Řecka a pak se mínil vrátit do Jeruzaléma. Říkal: „Po nějakém čase bych se rád vypravil do Říma.“"},{"book":"Skutky","chapter":"19","verse":"22","text":"Dva ze svých pomocníků, Timotea a Erasta, vyslal do Makedonie napřed, ale sám se ještě zdržel v Asii."},{"book":"Skutky","chapter":"19","verse":"23","text":"Pak ale vypukl odpor proti křesťanskému učení, tentokrát ze strany pohanů."},{"book":"Skutky","chapter":"19","verse":"24","text":"Příčinou byly ohrožené zisky efezských řemeslníků, kteří ve velkém vyráběli upomínkové modely chrámu se sochou bohyně Diany a prodávali je poutníkům."},{"book":"Skutky","chapter":"19","verse":"25","text":"který svolal všechny podnikatele a jejich dělníky a oslovil je:"},{"book":"Skutky","chapter":"19","verse":"26","text":"„Přátelé, všichni dobře víme, jak výnosné je naše řemeslo. A teď, jak jste jistě slyšeli, přijde si nějaký Pavel a nejenom v Efezu, ale i po celé Asii odvrací lidi od naší víry! Že prý bohové vyrobení lidskýma rukama nejsou bohové, ale jen modly."},{"book":"Skutky","chapter":"19","verse":"27","text":"Tím nejen poškozuje naše obchody, ale vážnost efezského chrámu a samotné Diany tak povážlivě upadá v Asii a snad v celém světě!“"},{"book":"Skutky","chapter":"19","verse":"28-29","text":"Tím ovšem přivedl shromáždění do varu a ti začali provolávat: „Velká je Diana z Efezu!“ Nepokoje se rychle rozšířily po celém městě, lidé se sbíhali do amfiteátru. Někde chytili Gaja a Aristarcha, Pavlovy makedonské průvodce, a přivlekli je tam."},{"book":"Skutky","chapter":"19","verse":"30","text":"Pavel chtěl jít a promluvit ke shromážděnému lidu,"},{"book":"Skutky","chapter":"19","verse":"31","text":"ale ostatní křesťané z provinčního úřadu, kteří sympatizovali s Pavlem, mu naléhavě vzkazovali, aby tam nechodil."},{"book":"Skutky","chapter":"19","verse":"32","text":"V amfiteátru zatím už každý vyvolával něco jiného a většina lidí vůbec nevěděla, proč tam přišli."},{"book":"Skutky","chapter":"19","verse":"33","text":"Židé dostali strach, aby se hněv davu nevybil na nich, a vyslali tam svého řečníka Alexandra. Chtěl si zjednat ticho a vysvětlit, že s Pavlem nemají nic společného."},{"book":"Skutky","chapter":"19","verse":"34","text":"Jakmile však lidé poznali, že je to žid, sjednotili se zase na společném heslu: „Velká je Diana z Efezu!“ A tak křičeli skoro dvě hodiny."},{"book":"Skutky","chapter":"19","verse":"35","text":"Konečně se dostavil tajemník městské rady, podařilo se mu dav utišit a promluvit k nim: „Občané Efezu! To přece ví každý, že právě v našem městě je nejvýznamnější chrám bohyně Diany a že její zdejší socha spadla přímo z nebe."},{"book":"Skutky","chapter":"19","verse":"36-37","text":"Kdo by se to odvážil popírat? Přivedli jste k soudu tyto muže. Ale oni přece neznesvětili náš chrám, ani se nerouhali naší bohyni. Prosím vás, uklidněte se a neukvapujte se!"},{"book":"Skutky","chapter":"19","verse":"38","text":"Jestliže si Demetrios a ostatní řemeslníci chtějí na někoho stěžovat, jsou tady od toho veřejné soudy a římské úřady, kde se může konat řádné přelíčení."},{"book":"Skutky","chapter":"19","verse":"39","text":"A máte-li nějaké požadavky, je třeba je projednat ve schůzi městské rady."},{"book":"Skutky","chapter":"19","verse":"40","text":"Takhle je nebezpečí, že budeme obviněni z povstání. Vždyť nemáte pro tenhle rozruch žádný rozumný důvod.“"},{"book":"Skutky","chapter":"19","verse":"41","text":"Po těch slovech se lidé rozešli."}]}