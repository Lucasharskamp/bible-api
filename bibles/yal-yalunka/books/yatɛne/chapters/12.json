{"data":[{"book":"Yatɛne","chapter":"12","verse":"1","text":"Musa bata yi Kusi ɲaxanla dɔxɔ. Mariyama nun Haruna yi Musa mafala fɔlɔ a ɲaxanla fe ra."},{"book":"Yatɛne","chapter":"12","verse":"2","text":"E yi a fala, e naxa, “Alatala falan tiin Musa nan gbansan xɔn ba? A mi falan tima en fan xɔn ba?” Alatala yi e xuiin mɛ."},{"book":"Yatɛne","chapter":"12","verse":"3","text":"Anu Musa yi findixi muxu yɛtɛ magodoxin nan na, a yɛtɛ magodoxi dangu birin na bɔxɔ xɔnna fari."},{"book":"Yatɛne","chapter":"12","verse":"4","text":"Alatala yi a fala Musa nun Haruna nun Mariyama xa, a naxa, “Ɛ saxanna birin xa siga Naralan Bubuni!” E birin yi siga."},{"book":"Yatɛne","chapter":"12","verse":"5","text":"Alatala yi godo kundaan yiyani, a yi ti Naralan Bubun so dɛɛn na, a yi Haruna nun Mariyama xili. E birin yi fa."},{"book":"Yatɛne","chapter":"12","verse":"6","text":"Alatala yi a fala e xa, a naxa, “Ɛ tuli mati n xuiin na. Xa n ma nabina nde ɛ tagi, n na n yɛtɛ yitama a ra nɛn fe toone yi alo xiye. N yi falan ti a xa xiyene yi."},{"book":"Yatɛne","chapter":"12","verse":"7","text":"Koni na kii mi a ra n ma walikɛɛn Musa xɔn. A tan nan tɔgɔndiyaxi n ma yamaan birin tagi."},{"book":"Yatɛne","chapter":"12","verse":"8","text":"N falan fixɛn tima a xa nɛn kɛnɛn nun kɛnɛn! Sandan mi a ra! A tan bata Alatala misaala to. Nayi, nanfera ɛ mi gaxuma n ma walikɛɛn Musa mafalɛ?”"},{"book":"Yatɛne","chapter":"12","verse":"9","text":"Alatala xɔlɔxin yi siga."},{"book":"Yatɛne","chapter":"12","verse":"10","text":"Kundaan bama Naralan Bubun xun ma waxatin naxan yi, Mariyama bata yi mafixa gasi fure ɲaxine ra. Haruna yi a mato, furen ɲaxin bata mini a fatin ma."},{"book":"Yatɛne","chapter":"12","verse":"11","text":"A yi a fala Musa xa, a naxa, “N kanna, yandi, diɲa nxu hakɛn ma nxu naxan ligaxi xaxilitareyani!"},{"book":"Yatɛne","chapter":"12","verse":"12","text":"Mariyama nama lu alo diin naxan faxaxi barixi, naxan fatin bata kun fɔlɔ a nga fatini.”"},{"book":"Yatɛne","chapter":"12","verse":"13","text":"Nayi, Musa yi a xuini te Alatala ma, a naxa, “E Ala! Yandi, a rakɛndɛya!”"},{"book":"Yatɛne","chapter":"12","verse":"14","text":"Alatala yi a yabi, a naxa, “Xa a baba yi a dɛ igen xuya a yɛtagi nun, a mi yi yagɛ xunsagi keden ba? A xa ramini daaxaden fari ma xii solofere. Na xanbi ra, a mɔn nɔɛ xɛtɛ nɛn.”"},{"book":"Yatɛne","chapter":"12","verse":"15","text":"Nayi, e yi Mariyama ramini daaxaden fari ma xunsagi keden. Isirayila kaane mi siga han a mɔn yi rasuxu."},{"book":"Yatɛne","chapter":"12","verse":"16","text":"Na xanbi ra, e yi keli Xaserɔti yi, e yi daaxa Paran tonbonni."}]}