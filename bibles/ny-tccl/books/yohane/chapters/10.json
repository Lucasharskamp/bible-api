{"data":[{"book":"Yohane","chapter":"10","verse":"1","text":"“Zoonadi, Ine ndikukuwuzani inu Afarisi, kuti munthu amene salowera pa khomo mʼkhola la nkhosa, koma amalowera pena pake ndi wakuba ndi wachifwamba."},{"book":"Yohane","chapter":"10","verse":"2","text":"Munthu amene amalowera pa khomo ndi mʼbusa wankhosazo."},{"book":"Yohane","chapter":"10","verse":"3","text":"Mlonda amamutsekulira khomo, ndipo nkhosa zimamvera mawu ake. Iye amaziyitana mayina nkhosa zakezo, nazitulutsa."},{"book":"Yohane","chapter":"10","verse":"4","text":"Akazitulutsa nkhosa zake zonse, iye amazitsogolera, ndipo nkhosa zakezo zimamutsata chifukwa zimadziwa mawu ake."},{"book":"Yohane","chapter":"10","verse":"5","text":"Koma nkhosazo sizidzatsatira mlendo. Izo zidzamuthawa chifukwa sizizindikira mawu a mlendo.”"},{"book":"Yohane","chapter":"10","verse":"6","text":"Yesu ananena mawu ophiphiritsawa, koma Afarisi sanazindikire zimene ankawawuza."},{"book":"Yohane","chapter":"10","verse":"7","text":"Choncho Yesu anatinso, “Zoonadi, Ine ndikukuwuzani kuti Ine ndine khomo la nkhosa."},{"book":"Yohane","chapter":"10","verse":"8","text":"Onse amene anadza ndisanabwere Ine ndi akuba ndi achifwamba, ndipo nkhosa sizinawamvere."},{"book":"Yohane","chapter":"10","verse":"9","text":"Ine ndine khomo, aliyense amene alowa kudzera mwa Ine adzapulumuka. Iye adzalowa ndi kutuluka ndi kupeza msipu."},{"book":"Yohane","chapter":"10","verse":"10","text":"Mbala sibwera chabe koma kuti idzabe, kupha ndi kuwononga. Ine ndabwera kuti iwo akhale ndi moyo, ndi kukhala nawo wochuluka."},{"book":"Yohane","chapter":"10","verse":"11","text":"“Ine ndine Mʼbusa wabwino. Mʼbusa wabwino amataya moyo wake chifukwa cha nkhosa zake."},{"book":"Yohane","chapter":"10","verse":"12","text":"Wantchito ndi mʼbusa amene nkhosazo si zake. Choncho, pamene aona mmbulu ukubwera, iye amazisiya nkhosazo ndi kuthawa. Ndipo mmbulu umagwira nkhosazo ndikuzibalalitsa."},{"book":"Yohane","chapter":"10","verse":"13","text":"Munthuyo amathawa chifukwa ndi wantchito ndipo sasamalira chilichonse cha nkhosazo."},{"book":"Yohane","chapter":"10","verse":"14","text":"“Ine ndine mʼbusa wabwino. Ine ndimazidziwa nkhosa zanga ndipo nkhosa zangazo zimandidziwa,"},{"book":"Yohane","chapter":"10","verse":"15","text":"monga momwe Atate amandidziwa Ine, ndiponso Ine kudziwira Atatewo. Ndimapereka moyo wanga chifukwa cha nkhosa."},{"book":"Yohane","chapter":"10","verse":"16","text":"Ine ndili ndi nkhosa zina zimene sizili za gulu ili. Ine ndiyenera kuzibweretsanso. Izonso zidzamvera mawu anga, ndipo zidzakhala gulu limodzi ndi mʼbusa mmodzi."},{"book":"Yohane","chapter":"10","verse":"17","text":"Nʼchifukwa chake Atate anga amandikonda, popeza Ine ndikupereka moyo wanga kuti ndiwutengenso."},{"book":"Yohane","chapter":"10","verse":"18","text":"Palibe amene angawuchotse mwa Ine, koma ndikuwupereka mwakufuna kwanga. Ine ndili ndi ulamuliro wa kuwupereka ndi ulamuliro wakuwutenganso. Lamulo ili ndinalandira kwa Atate anga.”"},{"book":"Yohane","chapter":"10","verse":"19","text":"Pa mawu awa Ayuda anagawikananso."},{"book":"Yohane","chapter":"10","verse":"20","text":"Ambiri a iwo anati, “Iye ndi wogwidwa ndi ziwanda ndi wamisala. Chifukwa chiyani mukumvera Iye?”"},{"book":"Yohane","chapter":"10","verse":"21","text":"Koma ena anati, “Awa si mawu a munthu wogwidwa ndi ziwanda. Kodi ziwanda zingathe bwanji kutsekula maso a wosaona?”"},{"book":"Yohane","chapter":"10","verse":"22","text":"Ku Yerusalemu kunali chikondwerero chokumbukira kupatulidwa kwa Nyumba ya Mulungu. Inali nthawi yozizira,"},{"book":"Yohane","chapter":"10","verse":"23","text":"ndipo Yesu ankayenda mʼbwalo la Nyumbayo ku malo a Solomoni."},{"book":"Yohane","chapter":"10","verse":"24","text":"Ayuda anamuzungulira Iye akunena kuti, “Kodi iwe udzazunguza malingaliro athu mpaka liti? Ngati iwe ndi Khristu, tiwuze momveka.”"},{"book":"Yohane","chapter":"10","verse":"25","text":"Yesu anayankha kuti, “Ine ndimakuwuzani, koma inu simukhulupirira. Ntchito zimene ndikuchita mʼdzina la Atate anga zikundichitira umboni,"},{"book":"Yohane","chapter":"10","verse":"26","text":"koma inu simukhulupirira chifukwa simuli a gulu lankhosa zanga."},{"book":"Yohane","chapter":"10","verse":"27","text":"Nkhosa zanga zimamva mawu anga, Ine ndimazidziwa, ndipo zimanditsata Ine."},{"book":"Yohane","chapter":"10","verse":"28","text":"Ine ndimazipatsa moyo wosatha ndipo sizidzawonongeka. Palibe amene adzazikwatula mʼdzanja langa."},{"book":"Yohane","chapter":"10","verse":"29","text":"Atate anga, amene anandipatsa Ine, ndi akulu kuposa onse. Palibe amene angazikwatule mʼdzanja la Atate anga."},{"book":"Yohane","chapter":"10","verse":"30","text":"Ine ndi Atate ndife amodzi.”"},{"book":"Yohane","chapter":"10","verse":"31","text":"Ayuda anatolanso miyala kuti amugende Iye,"},{"book":"Yohane","chapter":"10","verse":"32","text":"koma Yesu anawawuza kuti, “Ine ndakuonetsani zinthu zambiri zabwino zodabwitsa kuchokera kwa Atate. Nʼchifukwa chiti mwa izi chimene mukundigendera?”"},{"book":"Yohane","chapter":"10","verse":"33","text":"Ayuda anayankha kuti, “Ife sitikukugenda chifukwa cha izi, koma popeza ukunyoza Mulungu, chifukwa iwe, munthu wamba, ukuti ndiwe Mulungu.”"},{"book":"Yohane","chapter":"10","verse":"34","text":"Yesu anawayankha kuti, “Kodi sizinalembedwa mʼmalamulo anu kuti, ‘Ine ndanena kuti ndinu milungu?’"},{"book":"Yohane","chapter":"10","verse":"35","text":"Ngati anawatcha milungu anthu amene analandira mawu a Mulungu, pajatu Malemba sangasweke,"},{"book":"Yohane","chapter":"10","verse":"36","text":"nanga bwanji uyu amene Atate anamuyika padera monga wake weniweni ndi kumutuma ku dziko lapansi? Nanga ndi chifukwa chiyani mukundinena Ine kuti ndikuchita chipongwe? Kodi nʼchifukwa choti ndanena kuti, ‘Ine ndine Mwana wa Mulungu?’"},{"book":"Yohane","chapter":"10","verse":"37","text":"Musandikhulupirire Ine ngati sindichita ntchito za Atate anga."},{"book":"Yohane","chapter":"10","verse":"38","text":"Koma ngati Ine ndikuchita zimenezi, ngakhale kuti simundikhulupirira, khulupirirani ntchito zodabwitsazo, ndipo mudziwe ndi kuzindikira kuti Atate ali mwa Ine, ndiponso Ine ndili mwa Atate.”"},{"book":"Yohane","chapter":"10","verse":"39","text":"Iwo anafuna kumugwiranso koma anawapulumuka mʼmanja mwawo."},{"book":"Yohane","chapter":"10","verse":"40","text":"Kenaka Yesu anabwereranso kutsidya la mtsinje wa Yorodani kumalo kumene Yohane ankabatiza mʼmasiku akale. Iye anakhala kumeneko"},{"book":"Yohane","chapter":"10","verse":"41","text":"ndipo anthu ambiri anabwera kwa Iye. Iwo anati, “Ngakhale kuti Yohane sanachite chizindikiro chodabwitsa, zonse zimene Yohane ananena za munthu uyu zinali zoona.”"},{"book":"Yohane","chapter":"10","verse":"42","text":"Ndipo pamalo amenewo ambiri anakhulupirira Yesu."}]}