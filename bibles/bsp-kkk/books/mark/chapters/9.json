{"data":[{"book":"Mark","chapter":"9","verse":"1","text":"Kɔ Yesu oloku acɛpsɛ ɔn sɔ: «Icloku nu kance: Afum alɔma ŋayi nnɔ, aŋɛ ŋantɔdetup defi, ta ŋantanəŋk dɛbɛ da Kanu dederɛnɛ fənɔntər-ɛ.»"},{"book":"Mark","chapter":"9","verse":"2","text":"Ntɛ mata camət-tin mencepər mɔ, kɔ Yesu ɛlɛk Piyɛr, Sak kɔ Isaŋ k'eŋkekərɛ ŋa kəsək nde dətɔrɔ teŋeci, kɔ ŋambɔkərɛ. Kɔ Yesu ɔŋkɔ pətəŋkəlɛ fɔr yaŋan kiriŋ."},{"book":"Mark","chapter":"9","verse":"3","text":"Kɔ yamos yɔn yomot pəfer mpɛ fum o fum ɔntɔtam kəcɛm yi yeferɛ pəmɔ tatɔkɔ mɔ."},{"book":"Mark","chapter":"9","verse":"4","text":"Eli kɔ Musa ŋawurər Piyɛr, Sak kɔ Isaŋ, kɔ ŋanəŋk Yesu pəclok-loku kɔ ŋa."},{"book":"Mark","chapter":"9","verse":"5","text":"Kɔ Piyɛr oloku: «Wətəksɛ, pəntesɛ su kəyi nnɔ. Pacəmbər cəlɛŋgbɛ maas: Kin kam, kin ka Aŋnabi Eli kɔ kin ka Aŋnabi Musa.»"},{"book":"Mark","chapter":"9","verse":"6","text":"Piyɛr ɛnacərɛ fɛ tɔlɔm o tɔlɔm ntɛ ɔŋkɔloku mɔ, bawo kənesɛ kənasumpər ŋa pəpɔŋ."},{"book":"Mark","chapter":"9","verse":"7","text":"Kɔ kəp kəŋgbəpər ŋa katəkəp, kɔ dim dowur kəp kaŋkɔ disrɛ: «Wəkawɛ wan kem nwɛ imbɔtər mɔ, ɔfɔ. Nəcəŋkəl kɔ!»"},{"book":"Mark","chapter":"9","verse":"8","text":"Gbəncana babɔkɔ kɔ ŋamɔmən kəsək, ŋanəŋk fɛ sɔ fum mɛnɛ Yesu sona."},{"book":"Mark","chapter":"9","verse":"9","text":"Ntɛ ŋanctor dətɔrɔ mɔ, kɔ Yesu entiŋ-tiŋ ŋa kətɔloku tɔkɔ ŋanəŋk mɔ fum, haŋ Wan ka Wərkun pəcfɔtɛ afi dacɔ."},{"book":"Mark","chapter":"9","verse":"10","text":"Kɔ acɛpsɛ aŋɛ maas ŋamɛŋkərnɛ toloku tatɔkɔ, ŋacyiftɛnɛ taŋan: «Cəke cɔ ‹kəfɔtɛ afi dacɔ› kəloku-ɛ?»"},{"book":"Mark","chapter":"9","verse":"11","text":"Kɔ ŋayif Yesu: «Ta ake tɔ atəksɛ sariyɛ s'aSuyif ŋaŋlokɛ a mɛnɛ Aŋnabi Eli pəder kərɛsna-ɛ?»"},{"book":"Mark","chapter":"9","verse":"12","text":"Kɔ Yesu oloku ŋa: «Eli ender kərɛsna kədelompəs mes fəp. Ta ake t'ancicɛ a mɛnɛ patɔrəs Wan ka Wərkun pəlarəm, pawɛnəs kɔ-ɛ?"},{"book":"Mark","chapter":"9","verse":"13","text":"Mba iloku nu a Eli ender, kɔ afum ŋayɔ kɔ tɔkɔ ŋafaŋ mɔ, pəmɔ tɔkɔ yecicəs yoloku tetɔn mɔ.»"},{"book":"Mark","chapter":"9","verse":"14","text":"Ntɛ Yesu, Piyɛr, Sak kɔ Isaŋ ŋander ŋabəp acɛpsɛ alpəs a Yesu darəŋ mɔ, kɔ ŋanəŋk kənay ka afum alarəm kəkɛl ŋa, atəksɛ sariyɛ s'aSuyif ŋacgbɛkəlɛnɛ kɔ ŋa."},{"book":"Mark","chapter":"9","verse":"15","text":"Ntɛ kənay ka afum kəndenəŋk Yesu mɔ, kɔ cusu cəwos ŋa, kɔ ŋayɛksərnɛ kədeyif kɔ."},{"book":"Mark","chapter":"9","verse":"16","text":"Kɔ Yesu eyif acɛpsɛ ɔn: «Ake nəyi kəgbɛkəlɛnɛ kɔ ŋa-ɛ?»"},{"book":"Mark","chapter":"9","verse":"17","text":"Kənay ka afum disrɛ kɔ fum wəlɔma oluksɛ Yesu moloku: «Wətəksɛ wan kem iŋkɛr'am, nwɛ ɔyɔ ŋɔŋk nŋɛ ŋɛŋyamsɛ kɔ kəlok-loku mɔ."},{"book":"Mark","chapter":"9","verse":"18","text":"Kəfo nkɛ o nkɛ ɛncəmɛ ŋɛbɛrɛ kɔ mɔ, difɔ ŋɛŋgbal kɔ dəntɔf, wan pəwurɛ kəfoc dəkusu, pəcŋaŋərɛnɛ sek, pəcyeŋkərɛnɛ. Ilɛtsɛnɛ acɛpsɛ am ŋabɛləs ŋɔŋk ŋɛlɛc ŋaŋɛ, mba ŋantam fɛ.»"},{"book":"Mark","chapter":"9","verse":"19","text":"Kɔ Yesu eyif ŋa: «Dɛtɛmp dɔtɔlaŋ, iyi nu kəsək haŋ tɛm tere-ɛ? Icəmɛ nu dəntɔf haŋ tɛm tere-ɛ? Nəkɛr'em kɔ.»"},{"book":"Mark","chapter":"9","verse":"20","text":"K'aŋkɛrɛ kɔ wan nwɛ. Ntɛ ŋɔŋk ŋɛlɛc ŋendenəŋk Yesu mɔ, kɔ ŋeyikəc wan pəpɔŋ, k'ɛntɛmpɛnɛ dəntɔf pəcbəŋkəlɛ, pəcwurɛ kəfoc dəkusu."},{"book":"Mark","chapter":"9","verse":"21","text":"Kɔ Yesu eyif wan nwɛ kas: «Kəyɛfɛ ake tɛm tɔ tantɛ teŋyi kɔ-ɛ?» Kɔ kas oloku Yesu: «Kəyɛfɛ pəfɛtɛ."},{"book":"Mark","chapter":"9","verse":"22","text":"Tɛlarəm ŋɔŋk ŋɛlɛc ŋaŋɛ ŋɛŋgbal kɔ dənɛnc, tɔlɔma dəromun ntɛ tɔŋsɔŋɛ ŋedif kɔ mɔ. Mba kɔ tɔyɔnɛ məntam tɔlɔma-ɛ, məyɔnɛ su nɔnɔfɔr məmar su!»"},{"book":"Mark","chapter":"9","verse":"23","text":"Kɔ Yesu oloku kɔ: «Məloku a kɔ məntam-ɛ? Antam kəyɔ mes fəp, kɔ tɔyɔnɛ patɔmpər kəlaŋ-ɛ.»"},{"book":"Mark","chapter":"9","verse":"24","text":"Gbəncana babɔkɔ kɔ wan kas oŋkulɛ pəpɔŋ: «Ilaŋ! Kəlaŋ kem kəmbut, mba məmar im!»"},{"book":"Mark","chapter":"9","verse":"25","text":"Ntɛ Yesu ɛnəŋk kənay ka afum kəcyɛksɛ kəder mɔ, k'ɛŋgbəŋ-gbəŋər ŋɔŋk ŋɛlɛc pəcloku ŋi: «Məna ŋɔŋk ŋɛlɛc ŋɔtɔlok-loku, ŋɔtɔne, in'oŋsom əm, məwur wan wəkawɛ dəris, ta məbɛrɛ kɔ sɔ!»"},{"book":"Mark","chapter":"9","verse":"26","text":"Kɔ ŋɔŋk ŋɛlɛc ŋowur wan wəkawɛ dəris ŋockulɛ-kulɛ pəpɔŋ, ŋecyikəc kɔ pəpɔŋ. Kɔ wan eyi pəmɔ efi, kɔ afum alarəm ŋaloku a efi."},{"book":"Mark","chapter":"9","verse":"27","text":"Mba kɔ Yesu osumpər kɔ kəca, k'eyekti kɔ, kɔ wan ɛncəmɛ."},{"book":"Mark","chapter":"9","verse":"28","text":"Ntɛ Yesu ŋalukus dɛkɛr kɔ acɛpsɛ ɔn mɔ, kɔ ŋayɛfɛ kəyifət kɔ yɔk-yɔk: «Ta ake tɔ sənasərka səntɔnatamɛ kəbɛləs ŋi-ɛ?»"},{"book":"Mark","chapter":"9","verse":"29","text":"Kɔ Yesu oloku ŋa: «Dokom da yɔŋk yɛlɛc dandɛ, kətola Kanu gbəcərəm kəntam kəwurɛ yi dəfum.»"},{"book":"Mark","chapter":"9","verse":"30","text":"Ntɛ Yesu ɛyɛfɛ dəndo mɔ, k'ɛncali Kalile, ɛnafaŋ fɛ a pacərɛ ti."},{"book":"Mark","chapter":"9","verse":"31","text":"Ɛnctəksɛ acɛpsɛ ɔn pəcloku ŋa: «Dəkəbɛr afum dəwaca Wan ka Wərkun eyi, ŋandedif kɔ, pəfɔtɛ afi dacɔ kɔ mata maas mencepər-ɛ.»"},{"book":"Mark","chapter":"9","verse":"32","text":"Mba toloku tantɛ tɛnasɔkər fɛ acɛpsɛ ɔn, ŋacnesɛ kəyifət kɔ."},{"book":"Mark","chapter":"9","verse":"33","text":"Yesu kɔ acɛpsɛ ɔn ŋaŋkɔ Kaparnam. Ntɛ ŋambɛrɛ dɛkɛr mɔ, kɔ Yesu ɛyɛfɛ kəyifət ŋa: «Teta ake tɔ nəndenagbɛkəlɛnɛnɛ dɔpɔ-ɛ?»"},{"book":"Mark","chapter":"9","verse":"34","text":"Mba acɛpsɛ ɔn ŋanaloku fɛ kɔ tes o tes, bawo ŋanagbɛkəlɛnɛ dɔpɔ, kəcərɛ ka nwɛ ɛmbɛk dəkəcəmɛ mɔ."},{"book":"Mark","chapter":"9","verse":"35","text":"Ti disrɛ, kɔ Yesu ɛndɛ, k'ewe acɛpsɛ ɔn aŋɛ wəco kɔ mɛrəŋ, k'oloku ŋa: «Kɔ fum ɛfaŋ kəyɔnɛ wəcɔkɔ-cɔkɔ-ɛ, wəkayi pəyɔnɛ wədarəŋ ka fəp, pəyɔnɛ sɔ wəbəcɛ ka fəp.»"},{"book":"Mark","chapter":"9","verse":"36","text":"Kɔ Yesu ɛlɛk wanfɛt, k'ɛnɛknɛ kɔ ŋa dacɔ, k'oloku ŋa:"},{"book":"Mark","chapter":"9","verse":"37","text":"«Nwɛ o nwɛ ɛmbaŋ wan pəmɔ wəkawɛ tewe tem mɔ, ɛmbaŋ im inasərka. Nwɛ o nwɛ ɛmbaŋ im mɔ, bafɔ ina gbəcərəm ɛmbaŋ, mba ɛmbaŋ sɔ nwɛ osom im mɔ.»"},{"book":"Mark","chapter":"9","verse":"38","text":"Kɔ Isaŋ oloku kɔ: «Wətəksɛ, sənəŋk fum wəlɔma pəcbɛlsɛ yɔŋk yɛlɛc tewe tam, kɔ səsɛp kəmɔnɛ kɔ ti, bawo wəkayi ɛncəmɛ fɛ su darəŋ.»"},{"book":"Mark","chapter":"9","verse":"39","text":"Kɔ Yesu oluksɛ moloku: «Ta nəmɔnɛ kɔ ti, bawo ali fum eyi fɛ nwɛ ɛntam kəyɔnɛ tewe tem tɛgbɛkərɛ tɛwɛy-wɛy pəckɔlip wəkayi pəloku pəlɛc pem mɔ."},{"book":"Mark","chapter":"9","verse":"40","text":"Ti disrɛ, nwɛ ɔntɔce su mɔ, wəkayi ɛfaŋ su."},{"book":"Mark","chapter":"9","verse":"41","text":"Nwɛ o nwɛ ɔsɔŋ nu domun tɔmbəl katin teta kəyɔnɛ konu aka Krist, kance icloku nu: Wəkayi ɔfɔbut few kəway kɔn kətɔt.»"},{"book":"Mark","chapter":"9","verse":"42","text":"Kɔ Yesu embeŋnɛ ŋa ntɛ: «Mba kɔ fum ɔsɔŋɛ wanfɛt wəkin kiciya awut akaŋɛ dacɔ nwɛ ɛŋgbɛkər im kəlaŋ kɔn mɔ-ɛ, kiti ka wəkayi kəyeŋk kətas tɔkɔ aŋkotərɛnɛ kɔ tasar pɔpɔŋ dəkilim paləm kɔ dəkəba mɔ."},{"book":"Mark","chapter":"9","verse":"43","text":"Kɔ kəca kam kəsɔŋ'am kəciya-ɛ, məgbinti ki! Kəbɛrɛnɛ kam kiyi wəyeŋ ka doru o doru məyɔ kəca kin, kəncepər kəbɛrɛ ka yahanama dənɛnc ndɛ dɔntɔnimɛ mɔ, məyɔ waca mɛrəŋ."},{"book":"Mark","chapter":"9","verse":"44","text":"9.44 Yecicəs yɔgbɔkərɛ yɔlɔma yendeŋər: «Yahanama, yɛt nyɛ yɔŋsɔm dis mɔ yɔfɔfi, nɛnc ndɛ dɔncɔf dis mɔ dɔfɔnimɛ.»"},{"book":"Mark","chapter":"9","verse":"45","text":"Kɔ tɔyɔnɛ kəcək kam kəŋsɔŋ'am kəciya-ɛ, məgbinti ki. Kəbɛrɛnɛ kam kiyi wəyeŋ ka doru o doru məyɔ kəcək kin, kəncepər kəbɛrɛ ka yahanama məyɔ wɛcək mɛrəŋ."},{"book":"Mark","chapter":"9","verse":"46","text":"9.46 Yecicəs yokur yɔlɔma yendeŋər: «Dəndo yɛt nyɛ yɔsɔm dis yɔfɔfi, dəndo nɛnc dɔfɔnimɛ haŋ dabada.»"},{"book":"Mark","chapter":"9","verse":"47","text":"Kɔ tɔyɔnɛ dɔfɔr dam dɔŋsɔŋ'am kəciya-ɛ, məkakti di. Kəbɛrɛ kam akip ŋa dɛbɛ da Kanu dəntɔf məyɔ dɔfɔr din kəncepər kəgbal kam yahanama məyɔ fɔr mɛrəŋ."},{"book":"Mark","chapter":"9","verse":"48","text":"Dəndo, «yɛt nyɛ yɔŋsɔm dis mɔ yɔfɔfi, nɛnc ndɛ dɔncɔf dis mɔ dɔfɔnimɛ.»9.48 Esayi 66.24"},{"book":"Mark","chapter":"9","verse":"49","text":"Bawo nwɛ o nwɛ andekɔyɛk-yɛkər kɔ nɛnc da kədusum pəmɔ ntɛ aŋyɛk-yɛkər mɛr dəperi mɔ."},{"book":"Mark","chapter":"9","verse":"50","text":"Mɛr paka pɔtɔt pɔ. Mba kɔ mɛr mɛlɛc-ɛ, ak'antam kəlompsɛ sɔ mi-ɛ? Nəyɔ mɛr nənasərka, nəyinɛ pəforu kɔ akɔ.»"}]}