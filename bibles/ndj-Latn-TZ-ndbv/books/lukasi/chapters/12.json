{"data":[{"book":"Lukasi","chapter":"12","verse":"1","text":"Yesu akung'ong'oleka kwa Mafwalisayu na vawula va Malawu, chipindi vandu vamanyikili pavaveghi vayikungula hata vakayivatangeyi, Yesu avawombilili kukandila vandundami vaki, muyiloleyi na mawuli va Mafwalisayu, nongwa va uyengeleji."},{"book":"Lukasi","chapter":"12","verse":"2","text":"Chila chigubikiliwi dachigubutuliwi, chila chiyifisili dachiwoneki pawelu."},{"book":"Lukasi","chapter":"12","verse":"3","text":"Nahau chila mdetili mulwisa, vandu davapikinishi kulwengi na chila chimpwepweyi pa chifisu milyangu yitatiwa, dafilanduli kulipaghali lya nyumba."},{"book":"Lukasi","chapter":"12","verse":"4","text":"“Nguvawombela yumwi vaghanja vangu, mukotoo kuvatila vala yivawulagha mvili, vakotoo kugola chindu chingi kandi."},{"book":"Lukasi","chapter":"12","verse":"5","text":"Dandivalangushi yula wa kumtila, mumtili Chapanga, yula pakuwulagha kana liwovi lya kukuyasila mumotu wa lifumbika. Yina nguvawombela, mumtili ayu."},{"book":"Lukasi","chapter":"12","verse":"6","text":"“Yikumanyika kucha sheveli muhanu vakuhemesha kwa migwala mivili? Lakini kwa Chapanga akwivasuwa ha hata sheveli yumu."},{"book":"Lukasi","chapter":"12","verse":"7","text":"Hata fwili sha mumitwi yetu sivalangiwa shosi. Mukotoo kutila, yumwi mtalama kupita sheveli vatangalili!"},{"book":"Lukasi","chapter":"12","verse":"8","text":"“Nguvawombela nakaka, mundu yajumila pavandu ayu wa nenga, mwana wa mundu mweni damujumili kwa makungu wa Chapanga kucha mundu ayu waki."},{"book":"Lukasi","chapter":"12","verse":"9","text":"Lakini, mundu yanema nenga pavandu, mwana wa mundu na mweni damulemi kwa makungu va Chapanga."},{"book":"Lukasi","chapter":"12","verse":"10","text":"“Yula yadeta filongu fya kumlema Mwana wa Mundu, dapomiliwi, lakini yamjowola Mfuki Mng'alili dapomeliwi ha."},{"book":"Lukasi","chapter":"12","verse":"11","text":"“Pavayegha yumwi munyumba ya kudadavila na kwa vanauwesu na vatavala, mukotoo kuva na lyova wuliwuli damuyiseyi awu ndambu liki damdeti."},{"book":"Lukasi","chapter":"12","verse":"12","text":"Nongwa chipindi achi Mfuki Mng'alili davawuli chila cha kudeta.”"},{"book":"Lukasi","chapter":"12","verse":"13","text":"Mundu yumoyu mulipinga lila lya vandu kavawombela, “muwula, muwombeli mlongu wangu tuvaghani findu fya mbala fyatulekilili tati.”"},{"book":"Lukasi","chapter":"12","verse":"14","text":"Yesu kamuyangula, “Ghanja, ghani Kamika nenga nduvi vakuvalamulila awu mnjalamila wenu?”"},{"book":"Lukasi","chapter":"12","verse":"15","text":"Topi kavawombela vosi, “Muyiloleyi na ndambu shosi sha luhujulu, nongwa unofu wa mundu akwidumbila findu fitangalili avelili nafyu ha.”"},{"book":"Lukasi","chapter":"12","verse":"16","text":"Pambeli kavawombela chilangushilu achi, “Kwavelili mlundamali yumu ayu chitava chaki amotili."},{"book":"Lukasi","chapter":"12","verse":"17","text":"Mlundamali ayu kayihola kumoyu vaki, ‘Dagoli wuliwuli nimweni nahela pakuvika fibeniwili?"},{"book":"Lukasi","chapter":"12","verse":"18","text":"Dagoli naha, dabomoli sanja shangu na dajengi ngomi nesu. Nimweni damiki amu fibeniwili fyosi na mali shangu."},{"book":"Lukasi","chapter":"12","verse":"19","text":"Ponopa nguwesa kuuwombela moyu wangu, ponopa ndiva nawu lusanja lwa kuvanja kwa myaka yitangalili. Dauyinomi kulya, kulanda na daukenuki.’"},{"book":"Lukasi","chapter":"12","verse":"20","text":"Lakini Chapanga amuwombilili, ‘Kwa mpufi yuwi, lelu pamii moyu waku dautoliwi. Na findu fila fyosi fiwulundikili dafiwi fya ghani?’ ”"},{"book":"Lukasi","chapter":"12","verse":"21","text":"Yesu amalilili pakawombeyi, “Yina dayivi kwa mundu yayilundikila mali nweni, lakini mweni kwa Chapanga, mlundamali ha.”"},{"book":"Lukasi","chapter":"12","verse":"22","text":"Kandi Yesu avawombilili vandundami vaki. Nongwa ayi nguvawombela, mukotoo kuyipwelesha ngalilu yenu kucha damulyi liki na mukotoo kuyipwelesha mivili yenu kucha dayifwali liki."},{"book":"Lukasi","chapter":"12","verse":"23","text":"Ngiba unofu pitu filivi na mvili utalama pitu yingwa."},{"book":"Lukasi","chapter":"12","verse":"24","text":"Mloli kukandila dahili vangungulu, vakukweta ng'odu, vakubena ng'odu na vahela lusanja. Na Chapanga akuvagola vayikuti. Yumwi mtalama munu pitu vambongu!"},{"book":"Lukasi","chapter":"12","verse":"25","text":"Yumwi ghani kwanongwa ya kukimbanika kwaki, akuwesha kuyiyongishela padokwa saa shaki kuyikala kumlima?"},{"book":"Lukasi","chapter":"12","verse":"26","text":"Topi mukulemwa kugola findu fidokwa kucha achi, kwa liki wuvi ukuyipwelesha milandu yingi?"},{"book":"Lukasi","chapter":"12","verse":"27","text":"Mloli toni mawua pavamelili. Yakugola ha chichuku wala kugola yingwa shawu. Lakini nguvawombela, hata Solumoni mweni na ukomi waki wosi avalilili nyanyi ha kupita lina limu."},{"book":"Lukasi","chapter":"12","verse":"28","text":"Topi payiva Chapanga nalelu akulifwalisha nahau lidasi lya kufitawa payiva chilawu likuyasiwa mumotu, wuli davavagoleli wuwu yumwi? Yumwi mwavandu mvelili na ujumilwa mdokwa!"},{"book":"Lukasi","chapter":"12","verse":"29","text":"“Topi mukotoo kupuva luhala, mkusaka kulya na liki damunyuwi."},{"book":"Lukasi","chapter":"12","verse":"30","text":"Nongwa afi fyosi vakukimbanikila vala vandu vosi vangalimesu kumumanya Chapanga. Tati wenu wa kumbindi kamanya mukudayila findu afi."},{"book":"Lukasi","chapter":"12","verse":"31","text":"Mkukimbanikila kukandila wutwa wa kumbindi kwa Chapanga na fimonga davagayili kwa kuvayongishela."},{"book":"Lukasi","chapter":"12","verse":"32","text":"“Mkotoo kutila, yumwi vandumindumi vangu! Nongwa Tati wenu wa kumbindi akudayila kuvapa wutwa."},{"book":"Lukasi","chapter":"12","verse":"33","text":"Mchulusi mali shenu mukavagayili vagaju mbiya asi. Muyigoleli mihaku yingali kusakala na kwivikila lusanja kumbindi kwa Chapanga kula dayiyangili ng'odu. Kula vefi davaseleli ng'odu na davalyi umehi ha."},{"book":"Lukasi","chapter":"12","verse":"34","text":"Pala pawuvelili ulundamali mali waku, ndi moyu waku dawuvi bahala."},{"book":"Lukasi","chapter":"12","verse":"35","text":"“Muvi kala kuhidika lufunga muchiwunu na taa shenu sivi sikuyaka."},{"book":"Lukasi","chapter":"12","verse":"36","text":"Muvi kucha vagolafichuku vakulembelela bambu vawu awuyi kufuma kulihungu lya kuheta, ili vamfuulili mlyangu pakabisha."},{"book":"Lukasi","chapter":"12","verse":"37","text":"Ngiba vala vagolachichuku veni bambu vawu pakawuya davawoni vayikala mesu! Yina nguvawombela ayu bambu dayiwopi lufunga muchiwunu. Davakalishi pamesa kuvakimbanikila."},{"book":"Lukasi","chapter":"12","verse":"38","text":"Leki pawuya pamii pamandandu awu njowolu pavika na kuvawona vayikala mesu, ngiba ava vagolafichuku!"},{"book":"Lukasi","chapter":"12","verse":"39","text":"Mumanyi, leki muna nyumba angamanyili kucha mwifi dayisi chipindi liki, angagungili mesu, wala angayilekili ng'odu nyumba yaki vayibomoli."},{"book":"Lukasi","chapter":"12","verse":"40","text":"Yumwi damuyikali kala, nongwa mwana va mundu dayisi saa yingajila kuyimanya.”"},{"book":"Lukasi","chapter":"12","verse":"41","text":"Petili kamuwombela, “Bambu, chilangushilu achi ndi kwa yufwi hela awu kwa vandu vosi?”"},{"book":"Lukasi","chapter":"12","verse":"42","text":"Bambu ayangulili, “Ghani yaveli mgolafichuku munofu na yaveli na luhala, daghavi Bambu vaki damviki mkomi wa vagolafichuku vaki ili avapi filivi chipindi cha nyanyi?"},{"book":"Lukasi","chapter":"12","verse":"43","text":"Ngiba ndumindumi ayu, payiva Bambu vaki pakawuya damuwoni kagola nahau."},{"book":"Lukasi","chapter":"12","verse":"44","text":"Nakaka, nguvawombela dandimupi ukomi na mali shaki shonda."},{"book":"Lukasi","chapter":"12","verse":"45","text":"Lakini mani ndumindumi ayu payiwombela mundima, ‘Bambu vangu kahava munu kuwuya.’ Kandi akandili kuvatovanga vagolafichuku vayaki, valulumi awu vadadala na kulya, kulanda na kulovela,"},{"book":"Lukasi","chapter":"12","verse":"46","text":"Bambu vaki dawuyi lijuva lingajila kumanyika na saa angali kuyimanya, damdamuli mgolafichuku ayu muwafu na kumvika mulipinga limu na vangajila kumjumila."},{"book":"Lukasi","chapter":"12","verse":"47","text":"“Ndumindumi yaveli kamanya fyadayila bambu mundu. Lakini akwivika kala ha na kugola ng'odu fyadayilili bambu yula, datovangiwi nesu."},{"book":"Lukasi","chapter":"12","verse":"48","text":"Lakini yula yamanya ng'odu bambu waki fyadayila, ayu dateshiwi ngajila kumanya kwaki, datovangwi padokwa. Yamuvikilili fitangalili dapati fitangalili nesu."},{"book":"Lukasi","chapter":"12","verse":"49","text":"“Nyisa kukosha motu kumlima, ingavelili nyanyi ungayakili kala!"},{"book":"Lukasi","chapter":"12","verse":"50","text":"Ndina ubatishu ngudayiliwa kuupapa na dagobuleki mbaka mwishu!"},{"book":"Lukasi","chapter":"12","verse":"51","text":"Mkucha nyisa kuyegha kusika kumlima? Ng'odu kwahela kusika ila kuvalekanisha."},{"book":"Lukasi","chapter":"12","verse":"52","text":"Na kufumila ponopa, kaya ya vandu muhanu davalekani, vatatu davalevi na vavili na vavili kwa vatatu,"},{"book":"Lukasi","chapter":"12","verse":"53","text":"tati dalevi na vana vaki valumi na mawu dalevi na vana vaki vadala, mkohanu dalevi na mdala wa mwana waki na ayu dalevi na mukamwana.”"},{"book":"Lukasi","chapter":"12","verse":"54","text":"Yesu kavawombela kandi lipinga lya vandu, “Pamuwona mafundi pavafuma mwambu wa kuchanya, tepu mkucha ndonya dayitonyi na nakaka yikutonya."},{"book":"Lukasi","chapter":"12","verse":"55","text":"Pamuwona likumba lya kalihingila likupula, mkudeta dakuvi na lijuva na yikuva wuwu."},{"book":"Lukasi","chapter":"12","verse":"56","text":"Yumwi muvafyangu! Mkumanya kutunga ndambu panji kuveli kwa kulola ndambu ya mlima na kululanga, nongwa liki, mukulemwa kumanya mana ya fipindi afi?”"},{"book":"Lukasi","chapter":"12","verse":"57","text":"“Nongwa liki mukulemwa kukanda mwaveni milandu minofu ya kugola?"},{"book":"Lukasi","chapter":"12","verse":"58","text":"Nongwa kucha muhigha waku akukuyegha kuhighiwa, yingavelili ngiba kwa yuwi mujovi pamuva mkali mudeha, ili akotoo kukuyegha kwa muhigha, mweni muhighi dakuyeghi kwa machonda, mweni davakutayi muchijaka."},{"book":"Lukasi","chapter":"12","verse":"59","text":"Yina ngukuwombela dawufumi ng'odu amu, mbaka umalili kuhomba ligwala lyaku lya mwishu.”"}]}