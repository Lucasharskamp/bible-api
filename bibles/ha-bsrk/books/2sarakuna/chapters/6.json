{"data":[{"book":"2 Sarakuna","chapter":"6","verse":"1","text":"Sai ƙungiyar annabawa suka ce wa Elisha, “Duba, wurin da muke taruwa ya kāsa mana."},{"book":"2 Sarakuna","chapter":"6","verse":"2","text":"Bari mu je Urdun, inda kowannenmu zai saro itace; mu gina inda za mu zauna.”"},{"book":"2 Sarakuna","chapter":"6","verse":"3","text":"Sai ɗayansu ya ce, “Ba za ka zo tare da bayinka ba?”"},{"book":"2 Sarakuna","chapter":"6","verse":"4","text":"Ya kuma tafi tare da su."},{"book":"2 Sarakuna","chapter":"6","verse":"5","text":"Yayinda ɗayansu yake cikin saran itace, sai kan gatarin ya fāɗi a ruwa, sai ya ce, “Kash, ranka yă daɗe, kayan aro ne fa!”"},{"book":"2 Sarakuna","chapter":"6","verse":"6","text":"Sai mutumin Allah ya ce, “Daidai ina ya fāɗa?” Da ya nuna masa wurin, sai Elisha ya yanka ɗan sanda ya jefa a wurin, ya sa kan gatarin ya taso sama."},{"book":"2 Sarakuna","chapter":"6","verse":"7","text":"Sai ya ce masa, “Ka ɗauko.” Sai mutumin ya miƙa hannu ya ɗauka."},{"book":"2 Sarakuna","chapter":"6","verse":"8","text":"To, fa, sarkin Aram yana yaƙi da Isra’ila. Bayan ya tattauna da hafsoshinsa, sai ya ce, “Zan kafa sansanina a wurin kaza da kaza.”"},{"book":"2 Sarakuna","chapter":"6","verse":"9","text":"Sai mutumin Allah ya aika wa sarkin Isra’ila cewa, “Ka yi hankali da wuce wuri kaza, domin Arameyawa za su gangara can.”"},{"book":"2 Sarakuna","chapter":"6","verse":"10","text":"Saboda haka sarkin Isra’ila ya lura da inda mutumin Allah ya ambata. Sau da sau Elisha yakan yi wa sarki kashedi, don haka ya riƙa taka yi tsantsan a wuraren nan."},{"book":"2 Sarakuna","chapter":"6","verse":"11","text":"Wannan ya husata sarkin Aram. Ya kira hafsoshinsa ya tambaye su ya ce, “Ku faɗa mini, wane ne a cikinmu yake gefen sarkin Isra’ila?”"},{"book":"2 Sarakuna","chapter":"6","verse":"12","text":"Sai ɗaya daga cikin hafsoshinsa ya ce, “Babu waninmu, ranka yă daɗe; Elisha, annabin da yake a Isra’ila ne, yake faɗa wa sarkin Isra’ila dukan zancen da ka yi a ɗakinka.”"},{"book":"2 Sarakuna","chapter":"6","verse":"13","text":"Sai sarki ya ba da umarni ya ce, “Ku je ku tabbatar da inda yake don in aika mutane a kamo shi.” Sai ya sami rahoto cewa, “Yana a Dotan.”"},{"book":"2 Sarakuna","chapter":"6","verse":"14","text":"Sai ya aika da dawakai da kekunan yaƙi da babban rukunin soja zuwa can. Suka bi dare, suka kewaye birnin."},{"book":"2 Sarakuna","chapter":"6","verse":"15","text":"Sa’ad da bawan mutumin Allah ya farka ya kuma fita kashegari da sassafe, sai ga mayaƙa tare da dawakai da kekunan yaƙi sun kewaye birni. Sai bawan ya ce, “Ranka yă daɗe! Me za mu yi?”"},{"book":"2 Sarakuna","chapter":"6","verse":"16","text":"Sai annabin ya ce, “Kada ka ji tsoro, waɗanda suke tare da mu sun fi waɗanda suke tare da su.”"},{"book":"2 Sarakuna","chapter":"6","verse":"17","text":"Sa’an nan Elisha ya yi addu’a ya ce, “Ya Ubangiji, ka buɗe idanunsa yă gani!” Sai Ubangiji ya buɗe idanun bawan, ya duba, ya ga tuddai cike da dawakai da keken yaƙin wuta kewaye da Elisha."},{"book":"2 Sarakuna","chapter":"6","verse":"18","text":"Yayinda abokan gāba suka gangaro wajensa, sai Elisha ya yi addu’a ga Ubangiji ya ce, “Ka sa mutanen nan su zama makafi.” Sai Ubangiji ya buge su da makanta kamar yadda Elisha ya roƙa."},{"book":"2 Sarakuna","chapter":"6","verse":"19","text":"Elisha ya ce musu, “Wannan ba ita ce hanyar ba, ba kuma gari ke nan ba, ku bi ni, zan kuwa kai ku wurin mutumin da kuke nema!” Sai ya kai su Samariya."},{"book":"2 Sarakuna","chapter":"6","verse":"20","text":"Bayan suka shiga birnin, sai Elisha ya ce, “Ubangiji, ka buɗe idanun mutanen nan don su gani.” Sa’an nan Ubangiji ya buɗe idanunsu suka ga kansu a tsakiyar Samariya."},{"book":"2 Sarakuna","chapter":"6","verse":"21","text":"Da sarkin Isra’ila ya gan su, sai ya tambayi Elisha ya ce, “In kashe su ne, mahaifina? In kashe su?”"},{"book":"2 Sarakuna","chapter":"6","verse":"22","text":"Elisha ya ce, “Kada ka kashe su. Za ka kashe mutanen da ka kame da takobi ko bakanka? Ka ba su abinci da ruwa su ci, su sha, sa’an nan su koma wurin maigidansu.”"},{"book":"2 Sarakuna","chapter":"6","verse":"23","text":"Saboda haka aka shirya musu babban liyafa, bayan sun ci, suka kuma sha, sai ya tura su zuwa wurin maigidansu. Ta haka ’yan harin Aram suka daina kai hari a yankin Isra’ila."},{"book":"2 Sarakuna","chapter":"6","verse":"24","text":"Bayan wani lokaci, Ben-Hadad sarkin Aram ya tattara dukan rundunarsa, ya je ya kewaye Samariya da yaƙi."},{"book":"2 Sarakuna","chapter":"6","verse":"25","text":"Aka yi babban yunwa a cikin birnin. Saboda daɗewar wannan kewayewar da aka yi wa birnin, sai yunwa ta ɓarke a birnin, har ana sayar da kan jaki a kan shekel tamanin, kashin kurciya kuma a kan shekel biyar."},{"book":"2 Sarakuna","chapter":"6","verse":"26","text":"Yayinda sarkin Isra’ila yake wucewa kusa da katanga, sai wata mace ta yi masa kuka ta ce, “Ka taimake ni, ranka yă daɗe, sarki!”"},{"book":"2 Sarakuna","chapter":"6","verse":"27","text":"Sai sarki ya amsa ya ce, “In Ubangiji bai taimake ki ba, me zan iya yi? Ina da hatsi ko ruwan inabin da zan ba ki ne?”"},{"book":"2 Sarakuna","chapter":"6","verse":"28","text":"Sa’an nan ya tambaye ta ya ce, “Me ya faru?”"},{"book":"2 Sarakuna","chapter":"6","verse":"29","text":"Saboda haka muka dafa ɗana muka ci. Kashegari na ce mata, ‘Kawo ɗanki mu ci,’ amma ta ɓoye shi.”"},{"book":"2 Sarakuna","chapter":"6","verse":"30","text":"Da sarki ya ji maganar macen sai ya yage rigunansa. Sa’ad da sarki yake wucewa a kan katangar birnin, sai mutane suka gan yana saye da rigar makoki a ciki."},{"book":"2 Sarakuna","chapter":"6","verse":"31","text":"Ya ce, “Bari Allah yă yi mini hukunci mai tsanani har ma fiye da haka, idan ban cire kan Elisha ɗan Shafat yau ba!”"},{"book":"2 Sarakuna","chapter":"6","verse":"32","text":"To, Elisha yana zaune a cikin gidansa, dattawa kuwa suna zaune tare da shi. Sai sarki ya aiki ɗan aika yă ci gaba, amma kafin ɗan aikan yă isa, Elisha ya ce wa dattawan, “Kun gani ko? Wannan mai kisa ya aiko a cire mini kai! To, idan ɗan aikan ya iso, sai ku rufe ƙofar da ƙarfi, ku bar shi a waje. Ba da jimawa ba, maigidansa zai bi bayansa?”"},{"book":"2 Sarakuna","chapter":"6","verse":"33","text":"Yana magana da su ke nan, sai ga ɗan aikan ya gangaro wajensa."}]}