{"data":[{"book":"پیدایش","chapter":"17","verse":"1","text":"وقتی ابرام نود و نه ساله بود، خداوند بر او ظاهر شد و فرمود: «من اِل شَدّای، خدای قادر مطلق هستم. از من اطاعت کن و آنچه راست است بجا آور."},{"book":"پیدایش","chapter":"17","verse":"2","text":"با تو عهد می‌بندم که نسل تو را زیاد کنم.»"},{"book":"پیدایش","chapter":"17","verse":"3","text":"آنگاه ابرام رو به زمین خم شد و خدا به وی گفت:"},{"book":"پیدایش","chapter":"17","verse":"4","text":"«من با تو عهد می‌بندم که قومهای بسیار از تو به وجود آورم."},{"book":"پیدایش","chapter":"17","verse":"5","text":"از این پس نام تو ابرام نخواهد بود، بلکه ابراهیم؛17‏:5 «ابرام» یعنی «پدر سرافراز» و «ابراهیم» یعنی «پدر قومها». زیرا من تو را پدر قومهای بسیار می‌سازم."},{"book":"پیدایش","chapter":"17","verse":"6","text":"نسل تو را بسیار زیاد می‌کنم و از آنها قومها و پادشاهان به وجود می‌آورم."},{"book":"پیدایش","chapter":"17","verse":"7","text":"من عهد خود را تا ابد با تو و بعد از تو با فرزندانت، نسل اندر نسل برقرار می‌کنم. من خدای تو هستم و خدای فرزندانت نیز خواهم بود."},{"book":"پیدایش","chapter":"17","verse":"8","text":"تمامی سرزمین کنعان را که اکنون در آن غریب هستی، تا ابد به تو و به نسل تو خواهم بخشید و خدای ایشان خواهم بود.»"},{"book":"پیدایش","chapter":"17","verse":"9","text":"آنگاه خدا به ابراهیم فرمود: «وظیفهٔ توست که عهد مرا نگاه داری، تو و فرزندانت و نسلهای بعد."},{"book":"پیدایش","chapter":"17","verse":"10","text":"این است عهدی که تو و نسلت باید نگاه دارید: تمام مردان و پسران شما باید ختنه شوند."},{"book":"پیدایش","chapter":"17","verse":"11","text":"باید گوشت قُلفۀ خود را ببرید تا بدین وسیله نشان دهید که عهد مرا پذیرفته‌اید."},{"book":"پیدایش","chapter":"17","verse":"12","text":"«در نسلهای شما، هر پسر هشت روزه باید ختنه شود. این قانون شامل تمام مردان خانه‌زاد و زرخرید هم می‌شود."},{"book":"پیدایش","chapter":"17","verse":"13","text":"همه باید ختنه شوند و این نشانی بر بدن شما خواهد بود از عهد جاودانی من."},{"book":"پیدایش","chapter":"17","verse":"14","text":"هر کس نخواهد ختنه شود، باید از قومِ خود منقطع شود، زیرا عهد مرا شکسته است.»"},{"book":"پیدایش","chapter":"17","verse":"15","text":"خدا همچنین فرمود: «اما در خصوص سارای، زن تو: بعد از این دیگر او را سارای مخوان. نام او سارا (یعنی ”شاهزاده“) خواهد بود."},{"book":"پیدایش","chapter":"17","verse":"16","text":"من او را برکت خواهم داد و از وی به تو پسری خواهم بخشید. بله، او را بسیار برکت خواهم داد و از او قومهای بسیار به وجود خواهم آورد. از میان فرزندان تو، پادشاهان خواهند برخاست.»"},{"book":"پیدایش","chapter":"17","verse":"17","text":"آنگاه ابراهیم سجده کرد و خندید و در دل خود گفت: «آیا برای مرد صد ساله پسری متولد شود و سارا در نود سالگی بزاید؟»"},{"book":"پیدایش","chapter":"17","verse":"18","text":"پس به خدا عرض کرد: «خداوندا، همان اسماعیل را منظور بدار.»"},{"book":"پیدایش","chapter":"17","verse":"19","text":"ولی خدا فرمود: «مطمئن باش خودِ سارا برای تو پسری خواهد زایید و تو نام او را اسحاق (یعنی ”خنده“) خواهی گذاشت. من عهد خود را با او و نسل وی تا ابد برقرار خواهم ساخت."},{"book":"پیدایش","chapter":"17","verse":"20","text":"اما در مورد اسماعیل نیز تقاضای تو را اجابت نمودم و او را برکت خواهم داد و نسل او را چنان زیاد خواهم کرد که قوم بزرگی از او به وجود آید. دوازده امیر از میان فرزندان او برخواهند خاست."},{"book":"پیدایش","chapter":"17","verse":"21","text":"اما عهد خود را با اسحاق که سارا او را سال دیگر در همین موقع برای تو خواهد زایید، استوار می‌سازم.»"},{"book":"پیدایش","chapter":"17","verse":"22","text":"آنگاه خدا از سخن گفتن با ابراهیم بازایستاد و از نزد او رفت."},{"book":"پیدایش","chapter":"17","verse":"23","text":"سپس ابراهیم، فرزندش اسماعیل و سایر مردان و پسرانی را که در خانه‌اش بودند، چنانکه خدا فرموده بود ختنه کرد."},{"book":"پیدایش","chapter":"17","verse":"24-27","text":"در آن زمان ابراهیم نود و نه ساله و اسماعیل سیزده ساله بود. هر دو آنها در همان روز با سایر مردان و پسرانی که در خانه‌اش بودند، چه خانه‌زاد و چه زرخرید، ختنه شدند."}]}