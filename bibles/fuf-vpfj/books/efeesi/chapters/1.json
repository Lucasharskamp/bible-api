{"data":[{"book":"EFEESI","chapter":"1","verse":"1","text":"Immorde e an min Puulusa, mo Alla hoddiri wonugol *sahaabaajo Iisaa Almasiihu on, haa e ɓee yimɓe Alla, sella-findeeɓe e nder humondiral maɓɓe e Iisaa Almasiihu on, wonɓe Efeesi."},{"book":"EFEESI","chapter":"1","verse":"2","text":"Yo moƴƴere e ɓuttu wonan on immorde e Alla Baaba men, e Iisaa Almasiihu Joomi on."},{"book":"EFEESI","chapter":"1","verse":"3","text":"Mantoore wonanii Alla, Ben Iisaa Almasiihu Joomi men on, on Hebbinɗo en kala barki iwruki e Alla ka kammuuli sabu Almasiihu on."},{"book":"EFEESI","chapter":"1","verse":"4","text":"Ko sabu makko Allaahu on suɓori en ko adii fuɗɗoode aduna on, fii no woniren laaɓuɓe, ɓe aldaa e ella yeeso makko. E nder giggol makko ngol"},{"book":"EFEESI","chapter":"1","verse":"5","text":"o muuyanno en wonugol ɓe makko sabu Iisaa Almasiihu on, wano o faaliraa non e nder eɓɓoore makko moƴƴere nden,"},{"book":"EFEESI","chapter":"1","verse":"6","text":"fii no mantiren mangu sulfu makko mo o yeɗiri en yiɗaaɗo makko on."},{"book":"EFEESI","chapter":"1","verse":"7","text":"Ko e nder humondiral e makko sottiraɗen ƴiiƴan makko ɗan, ko ɗan heɓirɗen yaafuyee junuubaaji no yaadiri e ngalu sulfu makko,"},{"book":"EFEESI","chapter":"1","verse":"8","text":"mo Alla waɗiri e hoore men faamu yaajungu e hakkil timmuki, haa yoni."},{"book":"EFEESI","chapter":"1","verse":"9","text":"O andinii en gundoo kodduruyee makko on, no yaadiri e faale makko moƴƴo, mo o eɓɓirnoo Iisaa Almasiihu on on,"},{"book":"EFEESI","chapter":"1","verse":"10","text":"fii huuwugol mo, nde saa'i on timmoyi, mottindira kala ko woni ka kammuuli e ka hoore leydi, waɗa ɗi ley yeesoojo gooto, ɗun ko *Almasiihu on."},{"book":"EFEESI","chapter":"1","verse":"11","text":"Enen humondirɓe e Almasiihu on ɓen, en suɓaama fii wonugol ɓe makko e nder muuyiraneede eɓɓoore on Timminiroowo kala huunde no yaadiri e anniyee faale makko on,"},{"book":"EFEESI","chapter":"1","verse":"12","text":"fii no menen ɓee attiiɓe tanƴinorde Almasiihu on men mantira mangu makko ngun."},{"book":"EFEESI","chapter":"1","verse":"13","text":"Onon kadi hiɗon e makko, ɓay on nanii daaluyee goongaajo on, ɗun ko kibaaru hisinɗo on on. Onon kadi on gomɗinii, awa kadi Alla waɗii *Ruuhu Seniiɗo on maande e mon, ɗun ko on mo fodanoɗon."},{"book":"EFEESI","chapter":"1","verse":"14","text":"Ko on Ruuhu woni seeke ndondi men ndin, haa ɲande cottudi ɓen ɓe Alla suɓii tabiti, fii mantugol mangu makko ngun."},{"book":"EFEESI","chapter":"1","verse":"15","text":"Ko ɗun waɗi si min kadi, ɓay mi nanii fii ko gomɗinɗon Iisaa Joomi on kon, e giggol ngol yiɗuɗon yimɓe Alla ɓen fow ngol,"},{"book":"EFEESI","chapter":"1","verse":"16","text":"mi alaa fowtaade e jarnugol Alla fii mon, mi maandinii kadi fii mon e nder torndeeji an ɗin,"},{"book":"EFEESI","chapter":"1","verse":"17","text":"fii no Jom Mangural ngal, ɗun ko Alla Iisaa Almasiihu Joomi men on, okkira on ruuhu wonduɗo e faamu e feɲɲinaneede, fii no andiron mo,"},{"book":"EFEESI","chapter":"1","verse":"18","text":"e yo o hentin giiɗe ɓerɗe mon ɗen, fii no andiron on tama'u mo o noddi on fii mun, e no andiron ngalu darja ndondi makko ndin e hakkunde yimɓe Alla ɓen,"},{"book":"EFEESI","chapter":"1","verse":"19","text":"e no andiron mangu bawgal makko feƴƴitungu wongu gollude e men ngun, enen ɓee gomɗinɓe. Ko ngal bawgal o huutori doole makko ɗen"},{"book":"EFEESI","chapter":"1","verse":"20","text":"fewndo o immintini Iisaa Almasiihu on e hakkunde mayɓe ɓen, o joɗɗiniri mo ka sengo makko ɲaamo ka kammuuli."},{"book":"EFEESI","chapter":"1","verse":"21","text":"O waɗi mo e dow kala laamu, e kala ko jogii mbawdi, e kala ko jogii doole, e kala ko ardotoo, e hoore kala innde waaweteende janteede, hinaa non e oo aduna fewndiiɗo hande on tun, kono hay e aduna aroyoowo on."},{"book":"EFEESI","chapter":"1","verse":"22","text":"O waɗi fow e ley koyɗe makko, o toɗɗii mo kadi Hooreejo Toowuɗo fii *moftal ngal."},{"book":"EFEESI","chapter":"1","verse":"23","text":"Ko ngal moftal woni ɓandu makko ndun, ngal hebbiniraama on Hebbinoowo fow e noone fow."}]}