{"data":[{"book":"MALUKO","chapter":"11","verse":"1","text":"Viwavikile behi na wambo da Yelusalemu, wavika Betifage hana Ikigongo cha Mizaituni, behi na ikiwambo cha Betania. Yesu kawatuma wanahina zake wabili walongole haulongozi."},{"book":"MALUKO","chapter":"11","verse":"2","text":"Kawalongela, “Gendeni hana ikiwambo kili haulongozi wenu. Muhavika, mom'vika mwana mhunda yafungigwe hanapapa munhu yoyose. Mfunguleni munigalile."},{"book":"MALUKO","chapter":"11","verse":"3","text":"Na kamba munhu yahawauza habali motenda avo, mulongeleni Mndewa komulonda, na sambi baha kom'bweza.”"},{"book":"MALUKO","chapter":"11","verse":"4","text":"Avo wachola wam'vika mwana mhunda mulubuga, yafungigwe muna ulwivi lwa ng'anda imwe. Viwakalile womfungula,"},{"book":"MALUKO","chapter":"11","verse":"5","text":"wanhu wakalile wemile behi nawo wawauza, “Habali mumfungula imwana mhunda?”"},{"book":"MALUKO","chapter":"11","verse":"6","text":"Wawedika kamba Yesu viyawalongele, na hewo wawaleka wachole nayo."},{"book":"MALUKO","chapter":"11","verse":"7","text":"Wamgala imwana mhunda ha Yesu, watandika vivalo vao mumgongo wake, na Yesu kakwela mumgongo wake."},{"book":"MALUKO","chapter":"11","verse":"8","text":"Wanhu bwando wanzanza vivalo vao mnzila, wayagwe wakanha mitambi mmigunda waiyanzanza mnzila."},{"book":"MALUKO","chapter":"11","verse":"9","text":"Wanhu walongole na wose wawawinzile kukisogo wasonga kwinula dizwi wolonga, “Yatogolwe Mulungu! Mulungu ummoteze ayo yokwiza mtwaga da Mndewa!"},{"book":"MALUKO","chapter":"11","verse":"10","text":"Mulungu uumoteze undewa ukwiza wa Mndewa Daudi, tata wetu! Yatogolwe Mulungu!”"},{"book":"MALUKO","chapter":"11","verse":"11","text":"Yesu kengila Yelusalemu, kachola na kwingila muna Ing'anda ya Mulungu, kalola kila hanhu. Ila kwavija zua dikala diswile, kachola Betania na wanahina zake longo dimwe na wabili."},{"book":"MALUKO","chapter":"11","verse":"12","text":"Imitondo iyagwe, viwakalile wosegela kulawa Betania, Yesu kakala na nzala."},{"book":"MALUKO","chapter":"11","verse":"13","text":"Kawona hatalitali m'biki ukemigwa mtini utimile mitepo, avo kachola kuulola siku kovika tini. Ila viyaukwenhukile, kavika mitepo yeka, kwavija haukalile msimu wa tini."},{"book":"MALUKO","chapter":"11","verse":"14","text":"Yesu kaulongela uja umtini, “Haduhu munhu yoyose yondayaje tini kulawa kumwako milongo yose!”"},{"book":"MALUKO","chapter":"11","verse":"15","text":"Viwavikile Yelusalemu, Yesu kachola Kung'anda ya Mulungu, kasonga kuwalava hanze wanhu wose wakalile wogula na kuguza. Kazihindula izimeza za wavunja hela na ivigoda va waguza njiwa,"},{"book":"MALUKO","chapter":"11","verse":"16","text":"na hamulekile munhu yoyose yapape kinhu chochose yakanhize muna idikonhi da Ng'anda ya Mulungu."},{"book":"MALUKO","chapter":"11","verse":"17","text":"Abaho, kawafundiza, “Yandikigwa Mzinyandiko Zing'alile, Mulungu kalonga, ‘Ng'anda yangu yokemigwa ng'anda ya nhambiko za isi zose.’ Ila mweye muigalula kuwa fiso da wabavi!”"},{"book":"MALUKO","chapter":"11","verse":"18","text":"Wakulu wa wakulu wa nhambiko na wafundiza Malagizo ga Musa wahulika, avo wasonga kuzahila nzila ya kumkoma Yesu. Ila wamdumba kwavija dale jose da wanhu dikala dokanganya mafundo gake."},{"book":"MALUKO","chapter":"11","verse":"19","text":"Viivikile ichungulo, Yesu na wanahina zake wasegela hakiwambo kija."},{"book":"MALUKO","chapter":"11","verse":"20","text":"Imitondo iyagwe, viwakalile wobita mnzila, wawona umtini unyala kusongela kunhembeti mbaka mmizizi."},{"book":"MALUKO","chapter":"11","verse":"21","text":"Petulo kakumbukila mbuli zija Yesu zayaulongele umtini, kamulongela Yesu, “Lola, mkulufunzi, uja umtini uwikile kinyulu uholola!”"},{"book":"MALUKO","chapter":"11","verse":"22","text":"Yesu kawedika, “Mtamanileni Mulungu."},{"book":"MALUKO","chapter":"11","verse":"23","text":"Nowalongela ikweli, munhu yoyose yahakilongela kigongo kino, ‘Goboka ukalagalile m'bahali,’ bila kudungwadungwa mmoyo wake ila kotamanila gaja gayalongile, kotendeligwa."},{"book":"MALUKO","chapter":"11","verse":"24","text":"Avo nowalongela, avija vumtambika na kupula kinhu kulawa ha Mulungu, tamanileni kamba m'bokela, na mogweleligwa kinhu chochose chumpula."},{"book":"MALUKO","chapter":"11","verse":"25","text":"Na muhawa muna inhambiko, geleni kumgongo kinhu chochose chumuihasanye na munhu yoyose, avo Tata wenu wa kuulanga kovigela kumgongo vilozo venu vumtendile.”"},{"book":"MALUKO","chapter":"11","verse":"26","text":"Avo kamba hamuwagela waenu kumgongo, na Tata wenu havigela kumgongo vilozo venu vimtendile.11:26 Nyandiko ziyagwe za umwaka zabule mnhongo wa 26."},{"book":"MALUKO","chapter":"11","verse":"27","text":"Wavika Yelusalemu mwanza uyagwe. Yesu viyakalile yotembela kuna Ing'anda ya Mulungu, wakulu wa wakulu wa nhambiko na wafundiza Malagizo ga Musa na iwakulu wamcholela,"},{"book":"MALUKO","chapter":"11","verse":"28","text":"wamuuza, “Kotenda mbuli zino na udaho ulihi? Yalihi yakugwelela udaho wa kutenda mbuli zino?”"},{"book":"MALUKO","chapter":"11","verse":"29","text":"Yesu kawedika kawalongela, “Nowauza mbuli imwe na muhanidika, nowalongela notenda mbuli zino na udaho ulihi."},{"book":"MALUKO","chapter":"11","verse":"30","text":"Nilongeleni, Yohana kapata kwahi udaho wa kubatiza, kapata kulawa ha Mulungu ama ulawa ha wanhu?”"},{"book":"MALUKO","chapter":"11","verse":"31","text":"Wasonga kuibamilila wenyego kwa wenyego, “Tulongeze? Tuhalonga, ‘Ulawa ha Mulungu,’ kolonga, ‘Habali hamumtegeleze Yohana?’"},{"book":"MALUKO","chapter":"11","verse":"32","text":"Ila sambitulonge, ‘Ulawa ha wanhu.’ ” Wawadumba wanhu, kwavija wanhu wose watogola kamba Yohana kakala muhokozi."},{"book":"MALUKO","chapter":"11","verse":"33","text":"Avo wamulongela Yesu, “Hatuvimanyile.”"}]}