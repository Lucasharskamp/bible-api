{"data":[{"book":"Jovu","chapter":"35","verse":"1","text":"Anante Elihu'a mago'ene amanage huno hu'ne,"},{"book":"Jovu","chapter":"35","verse":"2","text":"Jopuga Anumzamofo avurera fatgo hu'noema hunkama nehanana, kagrama antahinana tamage naneke nehue hunka nehampi?"},{"book":"Jovu","chapter":"35","verse":"3","text":"Hagi kagra Jopuga Anumzamofonku hunka, nagrama kumi'ma osu mani'ne'nama fatgo navu'nava'ma hanuana, anampintira na'a knare'zana erigahue? hunka nehane."},{"book":"Jovu","chapter":"35","verse":"4","text":"Hanki menina Jopuga kenona hunegante'na ana maka 3'a roneka'a raminena, kenona huzamantegahue."},{"book":"Jovu","chapter":"35","verse":"5","text":"Jopuga menina kesga hunka onagamu monare'ma me'nea hamporamina ko."},{"book":"Jovu","chapter":"35","verse":"6","text":"Hanki kagrama kumi'ma hanana zamo'a inankna huno Anumzamofona azeri havizana hugahie? Kagra kumira mago'ene huvava hunka vugahananagi, e'i ana zamo'enena azeri havizana osugahie."},{"book":"Jovu","chapter":"35","verse":"7","text":"Kagrama mani fatgoma hunka manina zamo'a, magore huno Anumzamofona aza nehifi? Na'a mago knare'za Anumzamo'a kagripintira erigahie?"},{"book":"Jovu","chapter":"35","verse":"8","text":"Hanki kagrama hana hazenke zamo'a, vaheke'za zamazeri havizana nehuno, knare kavukva'zama hana zamo'a vaheke'za zamazeri so'ea nehie."},{"book":"Jovu","chapter":"35","verse":"9","text":"Hankave'zami me'nea vahe'mo'zama vahe'ma zamazeri havizama nehazage'za, mago'a vahe'mo'zama eme zamazama hanagura zavi krafage nehaze."},{"book":"Jovu","chapter":"35","verse":"10","text":"Hianagi mago'mo'a amanage hunora nosie, nagri'ma nazeri fore'ma hu'neno, hani zampima mani'nogeno'ma muse zagame'ma namige'nama nehua Anumzana iga manie?"},{"book":"Jovu","chapter":"35","verse":"11","text":"Anage nehuno afi zaga kafane, nama ramimofo antahi'zama rugatereno knare antahi'zama tami'nea Anumzana iga mani'ne hu'za nosaze?"},{"book":"Jovu","chapter":"35","verse":"12","text":"Ana'ma nehige'za Anumzamo taza hanie nehu'za zavi krafagea nehaze. Hianagi Anumzamo'a ke'zamia antahino nona hunozmante. Na'ankure zamagra zamavufaga erisga nehu'za, kumi nehaza vahe mani'naze."},{"book":"Jovu","chapter":"35","verse":"13","text":"Hianagi zamunte omane vahe'mo'zama zavi krafagema nehaza zankura Hankavenentake Anumzamo'a antahi nozamie hu'zama nehazana havige nehaze."},{"book":"Jovu","chapter":"35","verse":"14","text":"Hanki kagra Jopuga ko'ma hunka, Anumzamofona onkegahue nehunka, Agrake'za eno nagrama hu'nesua kefo zantera mizana eme namigahie hunka avega antenka mani'nananagi, Anumzamo'a ana keka'a antahiogami'ne."},{"book":"Jovu","chapter":"35","verse":"15","text":"Hagi kumi'ma nehaza vahera Anumzamo'a arimpa ahezamanteno zamazeri haviza nosie hunka nehunka, kefo zamavu zamava'ma nehaza zankura agesa nontahie hunka hu'nane."},{"book":"Jovu","chapter":"35","verse":"16","text":"Hianagi Jopugama hana nanekea amunte omane naneke nehunka, kagesa ontahi negi vahe'mo'zama nehazankna naneke hunka eri hakare nehane."}]}