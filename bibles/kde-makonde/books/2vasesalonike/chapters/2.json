{"data":[{"book":"2 Vasesalonike","chapter":"2","verse":"1","text":"Hambi tùnnembilanga mwenu kwamba mambo layâmba kuuya kwa Nang'olo wetu Yesu Kilisto na namuna hwetu chitumbekojanihwa muyo mwake. Mmakukulupila avetu, hwetu tùnannyuwanga namene,"},{"book":"2 Vasesalonike","chapter":"2","verse":"2","text":"munapiyanywe kutikinywa mmitima yenu na wala munayope kuva, liduva lya kuuya kwake Nang'olo lìnikamola. Munalakulupile mambo anelo ikànava mùnilapilikana kwa indila ya unabii au mahubili au baluwa ihaulîka kuva ìhaleke kwetuhwe."},{"book":"2 Vasesalonike","chapter":"2","verse":"3","text":"Munákubali kulambilwa na munu woheyo kwa namuna yoheyo. Kwa kuva, Liduva anelyo likambekamola mpaka aila itahuki ing'ulu ihumìlè hoti na ayula munu nkútenda lahakalenge aonekane, yani ayula alôja kukwondongwa."},{"book":"2 Vasesalonike","chapter":"2","verse":"4","text":"Nang'e àmbetahuka na kulikweja muha mwa kila chinu chichêmwa kuva Nnungu au chivachiabudu vanu, mpaka únainjila mu Ing'ande ya Nnungu na kuikala anemwo na kulichema mwene kuva Nnungu."},{"book":"2 Vasesalonike","chapter":"2","verse":"5","text":"Dachi, mukákumbukila kuva naninnyaulilanga mambo anelo pannavele pamo na mwenu?"},{"book":"2 Vasesalonike","chapter":"2","verse":"6","text":"Henga mwenu mùnimala chinu chidivîla mambo anelo lanahumììle. Bahi aneyo nkútenda lahakalenge àmbehumila muuhiku wake ukudungiwîje."},{"book":"2 Vasesalonike","chapter":"2","verse":"7","text":"Kwa kuva, dimongo dya ayula nkútenda lahakalenge dìmbehweneha chihi kuva dya sili mpaka apala pambeuswa ayula an'divîla."},{"book":"2 Vasesalonike","chapter":"2","verse":"8","text":"Anepo nni pambehumila ayula nkútenda lahakalenge, henga Nang'olo Yesu pambehumila àmbemmwalala kwa dimumu dya nkanya mwake na kumwondonganga mwalehu kwa ihumidi ya kwida kwake."},{"book":"2 Vasesalonike","chapter":"2","verse":"9","text":"Aneyo nkútenda lahakalenge pambehumila, àmbetenda madengo langa Nanchindenga kwa kutenda kila namuna ya masaibu la kulambila na vimaiho vya kulambila na lakukanganya la kulambila."},{"book":"2 Vasesalonike","chapter":"2","verse":"10","text":"Àmbetumila ilambidi ya kila namuna kuvahocheja avala vambeondôngwa ing'anya nanga pavanautamwije aula uhiu uhulûla kuvapoha."},{"book":"2 Vasesalonike","chapter":"2","verse":"11","text":"Bahi ing'anya ya anelyo, Nnungu àvatendile vatawaliwe na dimongo dya kuhocheja uchinga vapate kukulupila mambo anelo la kulambila."},{"book":"2 Vasesalonike","chapter":"2","verse":"12","text":"Na ntululilo wavo, anevo vammalele nni kuhukumiwa asabu, ing'anya nanga pavanaukulupidile uhiu, ila vákatapaliwa chihi na mambo mabaya."},{"book":"2 Vasesalonike","chapter":"2","verse":"13","text":"Henga hwetu tùlembelewa tunshukulu Nnungu maduva lammalele kwajili yenu mwenu mmakukulupila avetu mutâmwa na Nang'olo. Kwa kuva, Nnungu àntondwele mwenu kutandikila anepo patandi uchinga mupate kupohwa kwa kuhahulwa na Umumu Wanaswe na kwa kukulupila malove la uhiu."},{"book":"2 Vasesalonike","chapter":"2","verse":"14","text":"Nnungu ánchemedile mwenu upohi anewo kwa indila ya Malove Lambone latunnyanjajijije uchinga mupate kukumila ukulu wa Nang'olo wetu Yesu Kilisto."},{"book":"2 Vasesalonike","chapter":"2","verse":"15","text":"Bahi mmakukulupila avetu, imilanga kwa kuhwinga na mulakamule muhundo letu latunnyundile, ikàva kwa kupitila mahubili au kwa baluwa dyetu."},{"book":"2 Vasesalonike","chapter":"2","verse":"16","text":"Nang'olo wetu Yesu Kilisto mwene na Nnungu Atata wetu atutamwîje hwetu, na kwa inema yake nkutujalila kutujwa mitima yetu vyaka na vyaka, na kutwing'a lilolelo lyambone,"},{"book":"2 Vasesalonike","chapter":"2","verse":"17","text":"ankamyange mitima yenu na kunhwingiha muing'ulupa, uchinga muhulule kutenda na kutangola lambone maduva lammalele."}]}