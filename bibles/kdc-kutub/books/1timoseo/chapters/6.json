{"data":[{"book":"1 Timoseo","chapter":"6","verse":"1","text":"Waja weli watumwa olondigwa wawategeleze wakulu zao kwa kila mbuli, ili wanhu sikuwadilige twaga da Imulungu na mafundizo getu."},{"book":"1 Timoseo","chapter":"6","verse":"2","text":"Watumwa weli na wakulu wamtogole Yesu sikuwawabeze, kwavija sambi wose otogola Kilisito. Olondigwa wawasang'hanile vinogile, kwavija waja omweda kwa sang'hano yao ni wanhu wamtogole Yesu awo owanogela. Uwafundize na uwapetele wanhu mbuli zino."},{"book":"1 Timoseo","chapter":"6","verse":"3","text":"Munhu yoyose yofundiza viyagwe na hazitogola mbuli za ukweli za Mndewa wetu Yesu Kilisito na vivija hagatogola mafundizo ga Imulungu wetu,"},{"book":"1 Timoseo","chapter":"6","verse":"4","text":"munhu ayo kamema magoda na hajuwa kinhu chochose. Ayo mtatali wa kuibamilila na ndwagi mbuli ya mbuli, mbuli azo zogala migongo, kugomba, maligo na magesa gehile,"},{"book":"1 Timoseo","chapter":"6","verse":"5","text":"na kuibamilila siku zose kwa wanhu wabanangike nzewele na wabule ukweli na ogesa kuwa kumsang'hanila Imulungu ayo nzila ya kupata ugoli."},{"book":"1 Timoseo","chapter":"6","verse":"6","text":"Ona, kumsang'hanila Imulungu komtenda munhu yawe mgoli kamba yahenela na vinhu viyalinavo."},{"book":"1 Timoseo","chapter":"6","verse":"7","text":"Hatugalile kinhu chochose mwiisi wala honda tusegele na kinhu chochose."},{"book":"1 Timoseo","chapter":"6","verse":"8","text":"Avo twahawa na ndiya na viwalo, tolondigwa twenele na vinhu avo."},{"book":"1 Timoseo","chapter":"6","verse":"9","text":"Lakini waja olonda kuwa wagoli okwingila mna ukugezigwa na onamata mumtego wa kusulukila vinhu kwa ubozi, navo vowakwega mbaka kuna ukunangika na kufa."},{"book":"1 Timoseo","chapter":"6","verse":"10","text":"Kwavija kuzinogela sente ng'hani acho chanduso cha nzambi zose. Wanhu wayagwe wasulukila ng'hani kupata sente mbaka wapotela kutali na tamanilo na mizoyo yao imema kunyunyuwala ng'hani."},{"book":"1 Timoseo","chapter":"6","verse":"11","text":"Lakini gweye munhu wa Imulungu, vigwale vinhu vose avo. Goga kutenda goyolonda Imulungu, kumgwaa ukulu Imulungu, kutamanila, unogelwa, kubetela kwa kufunga umoyo na uhole."},{"book":"1 Timoseo","chapter":"6","verse":"12","text":"Wamba ng'hani kugahuma magayo goupata mbuli ya kutamanila kwako, ili upate ugima wa milele. Kwavija ugima uno awo uyakukemele Imulungu viutogole kumtamanila Kilisito mgameso ga wanhu wengi wakalile aho."},{"book":"1 Timoseo","chapter":"6","verse":"13","text":"Nokulagiza mgameso ga Imulungu, yovigwaa ugima vinhu vose, na nokulagiza mgameso ga Yesu Kilisito, yalongile kwa mulomo wake mbuli ya tamanilo jake mgameso ga Pontio Pilato,"},{"book":"1 Timoseo","chapter":"6","verse":"14","text":"nokulagiza ugagoge malagizo na kugategeleza goya mbaka siku dija vonda yabwele Mndewa wetu Yesu Kilisito."},{"book":"1 Timoseo","chapter":"6","verse":"15","text":"Yesu kolawilila mna ikipindi kinogile kikigwe na Imulungu, yofaya kutogoligwa na yeli yaiyeka Mtawala, Mndewa wa iwandewa na Mkulu wa iwakulu."},{"book":"1 Timoseo","chapter":"6","verse":"16","text":"Heyo yaiyeka yeli mgima siku zose, yakalaga kuna umulenge uleka kuvikigwa na munhu. Kuduhu munhu yamonile, kuduhu yodaha kumona. Kumwake uwe ukulu na kutegelezigwa siku zose! Ona."},{"book":"1 Timoseo","chapter":"6","verse":"17","text":"Walagize wanhu weli wagoli wa vinhu va mwiisi ino sikuwaitape, na kulolela vinhu avo, lakini wamulolele Imulungu yeli na moyo unogile yotugwaa kila kinhu tudeng'helele."},{"book":"1 Timoseo","chapter":"6","verse":"18","text":"Walagize watende ganogile, wawe wagoli kwa kutenda ganogile, wawe na moyo unogile na watogole kuwagwaa wayagwe vinhu vao."},{"book":"1 Timoseo","chapter":"6","verse":"19","text":"Kwa kutenda vivo oikila ngama inogile kuko kumwande, avo wadahe kupata ugima, uli ugima wa ukweli."},{"book":"1 Timoseo","chapter":"6","verse":"20","text":"Gweye Timoseo, vilole goya vose viugweleligwe uvilolese. Iteganye na ulonzi wa chaka chaka na kuibamilila kwa mbuli za kibozi, mbuli azo wayagwe ozikema kwa uvizi “Ubala.”"},{"book":"1 Timoseo","chapter":"6","verse":"21","text":"Kwavija wanhu wayagwe waitenda kuwa na ubala awo na kukimambukizo wagiza kutamanila."}]}