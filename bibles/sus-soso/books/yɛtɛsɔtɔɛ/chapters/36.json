{"data":[{"book":"Yɛtɛ sɔtɔɛ","chapter":"36","verse":"1","text":"Besaleli, Oholiyabu, nun wali fanyi rabae, Alatala bara xaxili fanyi fi naxee ma, alako e xa hɔrɔmɔlingira wali birin naba ki kolon lɔnni fanyi ra, nee wali suxu nɛ alɔ Alatala a yamari ki naxɛ."},{"book":"Yɛtɛ sɔtɔɛ","chapter":"36","verse":"2","text":"Munsa naxa Besaleli, Oholiyabu, nun wali fanyi rabae xili, Alatala bara xaxili fanyi fi naxee ma, naxee nu bara a ɲanige e xa na wali raba."},{"book":"Yɛtɛ sɔtɔɛ","chapter":"36","verse":"3","text":"Munsa naxa hadiya birin so e yi ra, Isirayilakae naxee baxi sɛrɛxɛ ɲanigexi ra e xa hɔrɔmɔlingira tife xa fe ra. Gɛɛsɛgɛ yo gɛɛsɛgɛ, e nu hadiya gbɛtɛ sɔtɔma."},{"book":"Yɛtɛ sɔtɔɛ","chapter":"36","verse":"4","text":"Na wali fanyi rabae naxa keli e xa walie dɛ i, alako e xa hɔrɔmɔlingira wali gbansan naba."},{"book":"Yɛtɛ sɔtɔɛ","chapter":"36","verse":"5","text":"E naxa a fala Munsa bɛ, «Ɲama fama hadiya naxee ra, a gbo wali bɛ, Alatala naxan yamarixi.»"},{"book":"Yɛtɛ sɔtɔɛ","chapter":"36","verse":"6","text":"Na kui Munsa naxa yaamari fi, yi xibaaru xa rayensen yonkinde kui, «Mixi naxa wali sɔnɔn hadiya xa fe ra, naxan bama hɔrɔmɔlingira tife ra.» Ɲama naxa na xui rabatu, e mu fa na hadiya mɔɔli ra sɔnɔn."},{"book":"Yɛtɛ sɔtɔɛ","chapter":"36","verse":"7","text":"Se naxee nu bara ba, nee nu nɔma wali raɲɔnde a fanyi ra."},{"book":"Yɛtɛ sɔtɔɛ","chapter":"36","verse":"8","text":"Wali fanyi rabae naxa hɔrɔmɔlingira ti suwa dugi fu ra, a gɛrɛ daaxi, a bulu daaxi, nun a gbeeli. E malekɛe sawurɛ masɔxɔ a ma a tofan ki ma."},{"book":"Yɛtɛ sɔtɔɛ","chapter":"36","verse":"9","text":"Dugi birin kuya nɔngɔn mɔxɔɲɛn nun solomasaxan, e igbo nɔngɔn naani. E kuyɛ nun e igboya lan."},{"book":"Yɛtɛ sɔtɔɛ","chapter":"36","verse":"10","text":"E dugi suuli dɛgɛ e boore ra, e dugi suuli gbɛtɛ fan dɛgɛ e boore ra. Na kui na dugi fu bara findi dugi firin na."},{"book":"Yɛtɛ sɔtɔɛ","chapter":"36","verse":"11","text":"E gɛsɛ gɛrɛ daaxi dɛgɛ na dugi singe dɛ kiri ma, a nun na dugi firin nde dɛ kiri ma."},{"book":"Yɛtɛ sɔtɔɛ","chapter":"36","verse":"12","text":"E gɛsɛ tongo suuli dɛgɛ na firinyi dɛ kiri ma alako e birin xa lan e boore ma."},{"book":"Yɛtɛ sɔtɔɛ","chapter":"36","verse":"13","text":"E suxuse tongo suuli yailan xɛɛma ra, na dugi firinyie ralan e boore ra na suxusee ra. Na nan a niya hɔrɔmɔlingira findi dugi keren na."},{"book":"Yɛtɛ sɔtɔɛ","chapter":"36","verse":"14","text":"E dugi fu nun keren sɔxɔ si xabe ra, naxee Ala xa hɔrɔmɔlingira makotoma."},{"book":"Yɛtɛ sɔtɔɛ","chapter":"36","verse":"15","text":"Dugi keren kuya nɔngɔn tongo saxan, a igbo nɔngɔn naani. Na dugi fu nun kerenyi birin lan nɛ."},{"book":"Yɛtɛ sɔtɔɛ","chapter":"36","verse":"16","text":"E dugi suuli dɛgɛ e boore ra, e findi dugi keren na. Na dugi senni naxee luxi, e fan dɛgɛ e boore ra."},{"book":"Yɛtɛ sɔtɔɛ","chapter":"36","verse":"17","text":"E gɛsɛ tongo suuli dɛgɛ na dugi singe ra, a nun na dugi firin nde ra."},{"book":"Yɛtɛ sɔtɔɛ","chapter":"36","verse":"18","text":"E suxuse tongo suuli yailan wure gbeeli ra, na dugi firinyie ralan e boore ra na suxusee ra. Na nan a niya na birin findi dugi keren na naxan Ala xa hɔrɔmɔlingira makotoma."},{"book":"Yɛtɛ sɔtɔɛ","chapter":"36","verse":"19","text":"E makotose gbɛtɛ yailan yɛxɛɛ kontonyi kiri ra, naxan soxi a gbeeli ra. E makotose gbɛtɛ yailan peremui kiri ra."},{"book":"Yɛtɛ sɔtɔɛ","chapter":"36","verse":"20","text":"E kasiya wuri xaba xebenyie ra hɔrɔmɔlingira tima naxee ra."},{"book":"Yɛtɛ sɔtɔɛ","chapter":"36","verse":"21","text":"Kankan kuya nɔngɔn fu, a igbo nɔngɔn keren nun a tagi."},{"book":"Yɛtɛ sɔtɔɛ","chapter":"36","verse":"22","text":"Suxuse firin lu hɔrɔmɔlingira xebenyi birin ma e kafuma e boore ma naxee ra."},{"book":"Yɛtɛ sɔtɔɛ","chapter":"36","verse":"23","text":"Xebenyi mɔxɔɲɛn nan ti hɔrɔmɔlingira yirefanyi ma."},{"book":"Yɛtɛ sɔtɔɛ","chapter":"36","verse":"24","text":"Sanbunyi gbeti daaxi tongo naani nan sa na xebenyi mɔxɔɲɛn bun ma, xebenyi keren, sanbunyi firin. E lu xebenyi suxusee fɛ ma."},{"book":"Yɛtɛ sɔtɔɛ","chapter":"36","verse":"25","text":"Xebenyi mɔxɔɲɛn nan ti hɔrɔmɔlingira kɔɔla fan ma,"},{"book":"Yɛtɛ sɔtɔɛ","chapter":"36","verse":"26","text":"a nun e sanbunyi gbeti daaxi tongo naani, xebenyi keren, sanbunyi firin."},{"book":"Yɛtɛ sɔtɔɛ","chapter":"36","verse":"27","text":"Xebenyi senni nan ti hɔrɔmɔlingira xanbi ra sogegorode mabiri."},{"book":"Yɛtɛ sɔtɔɛ","chapter":"36","verse":"28","text":"E xebenyi firin yailan tuxuie bɛ hɔrɔmɔlingira xanbi ra,"},{"book":"Yɛtɛ sɔtɔɛ","chapter":"36","verse":"29","text":"naxee fuge nun labe lanma e boore ma, e xiri fuge ra se digilinxi ra. Na tuxui firinyi yailan na ki nɛ."},{"book":"Yɛtɛ sɔtɔɛ","chapter":"36","verse":"30","text":"Na birin lanxi xebenyi solomasaxan nan ma, a nun e sanbunyi gbeti daaxi fu nun senni, xebenyi keren, sanbunyi firin."},{"book":"Yɛtɛ sɔtɔɛ","chapter":"36","verse":"31","text":"E wuri suuli yailan kasiya wuri ra, hɔrɔmɔlingira xebenyie tima naxee ma. Suuli rawali sɛɛti ma,"},{"book":"Yɛtɛ sɔtɔɛ","chapter":"36","verse":"32","text":"suuli rawali boore sɛɛti ma, suuli rawali hɔrɔmɔlingira xanbi ra sogegorode mabiri."},{"book":"Yɛtɛ sɔtɔɛ","chapter":"36","verse":"33","text":"Wuri naxan lu a tagi, na dangi xebenyie nan xun ma, a keli sɛɛti singe a sa dɔxɔ boore ra."},{"book":"Yɛtɛ sɔtɔɛ","chapter":"36","verse":"34","text":"Na xebenyie, nun na wurie, nun se digilinxie wuri so naxee kui, na birin maso xɛɛma nan na."},{"book":"Yɛtɛ sɔtɔɛ","chapter":"36","verse":"35","text":"E suwa dugi yailan gɛsɛ gɛrɛ daaxi, bulu daaxi, nun a gbeeli ra. Malekɛ sawurɛe dɛgɛ na ma, a tofan ki ma."},{"book":"Yɛtɛ sɔtɔɛ","chapter":"36","verse":"36","text":"A gbaku kasiya wuri naani ma naxee masoxi xɛɛma ra, e tixi gbeti sanbunyie ma. Suxuse naxee dugi xirima wurie ma, nee fan maso xɛɛma ra."},{"book":"Yɛtɛ sɔtɔɛ","chapter":"36","verse":"37","text":"E suwa dugi gbɛtɛ yailan gɛsɛ gɛrɛ daaxi, bulu daaxi, nun a gbeeli ra hɔrɔmɔlingira sode dɛ ra. E a masɔxɔ a fanyi ra, a xa tofan."},{"book":"Yɛtɛ sɔtɔɛ","chapter":"36","verse":"38","text":"E a gbaku wuri suuli ma naxee yailanxi kasiya wuri ra, e masoxi xɛɛma ra, e tixi gbeti sanbunyie ma. Suxuse naxee dugi xirima wurie ma, nee yailanxi wure gbeeli ra."}]}