{"data":[{"book":"ΚΑΤΑ ΜΑΡΚΟΝ","chapter":"9","verse":"1","text":"Καὶ ἔλεγεν αὐτοῖς· ἀμὴν λέγω ὑμῖν ὅτι εἰσί τινες τῶν ὧδε ἑστηκότων, οἵτινες οὐ μὴ γεύσωνται θανάτου ἕως ἂν ἴδωσι τὴν βασιλείαν τοῦ Θεοῦ ἐληλυθυῖαν ἐν δυνάμει."},{"book":"ΚΑΤΑ ΜΑΡΚΟΝ","chapter":"9","verse":"2","text":"Καὶ μεθ᾽ ἡμέρας ἓξ παραλαμβάνει ὁ Ἰησοῦς τὸν Πέτρον καὶ [τὸν] Ἰάκωβον καὶ [τὸν] Ἰωάννην καὶ ἀναφέρει αὐτοὺς εἰς ὄρος ὑψηλὸν κατ᾽ ἰδίαν μόνους· καὶ μετεμορφώθη ἔμπροσθεν αὐτῶν,"},{"book":"ΚΑΤΑ ΜΑΡΚΟΝ","chapter":"9","verse":"3","text":"καὶ τὰ ἱμάτια αὐτοῦ ἐγένετο στίλβοντα, λευκὰ λίαν ὡς χιών, οἷα γναφεὺς ἐπὶ τῆς γῆς οὐ δύναται οὕτω λευκᾶναι."},{"book":"ΚΑΤΑ ΜΑΡΚΟΝ","chapter":"9","verse":"4","text":"καὶ ὤφθη αὐτοῖς Ἠλίας σὺν Μωϋσεῖ, καὶ ἦσαν συλλαλοῦντες τῷ Ἰησοῦ. καὶ ἀποκριθεὶς ὁ Πέτρος λέγει τῷ Ἰησοῦ·"},{"book":"ΚΑΤΑ ΜΑΡΚΟΝ","chapter":"9","verse":"5","text":"ῥαββί, καλόν ἐστιν ἡμᾶς ὧδε εἶναι· καὶ ποιήσωμεν σκηνὰς τρεῖς, σοὶ μίαν καὶ Μωϋσεῖ μίαν καὶ Ἠλίᾳ μίαν."},{"book":"ΚΑΤΑ ΜΑΡΚΟΝ","chapter":"9","verse":"6","text":"οὐ γὰρ ᾔδει τί λαλήσῃ· ἦσαν γὰρ ἔκφοβοι."},{"book":"ΚΑΤΑ ΜΑΡΚΟΝ","chapter":"9","verse":"7","text":"καὶ ἐγένετο νεφέλη ἐπισκιάζουσα αὐτοῖς, καὶ ἦλθε φωνὴ ἐκ τῆς νεφέλης λέγουσα· οὗτός ἐστιν ὁ υἱός μου ὁ ἀγαπητός· αὐτοῦ ἀκούετε."},{"book":"ΚΑΤΑ ΜΑΡΚΟΝ","chapter":"9","verse":"8","text":"καὶ ἐξάπινα περιβλεψάμενοι οὐκέτι οὐδένα εἶδον, ἀλλὰ τὸν Ἰησοῦν μόνον μεθ᾽ ἑαυτῶν."},{"book":"ΚΑΤΑ ΜΑΡΚΟΝ","chapter":"9","verse":"9","text":"καταβαινόντων δὲ αὐτῶν ἀπὸ τοῦ ὄρους διεστείλατο αὐτοῖς ἵνα μηδενὶ διηγήσωνται ἃ εἶδον, εἰ μὴ ὅταν ὁ υἱὸς τοῦ ἀνθρώπου ἐκ νεκρῶν ἀναστῇ."},{"book":"ΚΑΤΑ ΜΑΡΚΟΝ","chapter":"9","verse":"10","text":"καὶ τὸν λόγον ἐκράτησαν, πρὸς ἑαυτοὺς συζητοῦντες τί ἐστι τὸ ἐκ νεκρῶν ἀναστῆναι."},{"book":"ΚΑΤΑ ΜΑΡΚΟΝ","chapter":"9","verse":"11","text":"καὶ ἐπηρώτων αὐτὸν λέγοντες, ὅτι λέγουσιν οἱ γραμματεῖς ὅτι Ἠλίαν δεῖ ἐλθεῖν πρῶτον."},{"book":"ΚΑΤΑ ΜΑΡΚΟΝ","chapter":"9","verse":"12","text":"ὁ δὲ ἀποκριθεὶς εἶπεν αὐτοῖς· Ἠλίας μὲν ἐλθὼν πρῶτον ἀποκαθιστᾷ πάντα· καὶ πῶς γέγραπται ἐπὶ τὸν υἱὸν τοῦ ἀνθρώπου ἵνα πολλὰ πάθῃ καὶ ἐξουδενωθῇ;"},{"book":"ΚΑΤΑ ΜΑΡΚΟΝ","chapter":"9","verse":"13","text":"ἀλλὰ λέγω ὑμῖν ὅτι καὶ Ἠλίας ἐλήλυθε, καὶ ἐποίησαν αὐτῷ ὅσα ἠθέλησαν, καθὼς γέγραπται ἐπ᾽ αὐτόν."},{"book":"ΚΑΤΑ ΜΑΡΚΟΝ","chapter":"9","verse":"14","text":"Καὶ ἐλθὼν πρὸς τοὺς μαθητὰς εἶδεν ὄχλον πολὺν περὶ αὐτούς, καὶ γραμματεῖς συζητοῦντας αὐτοῖς."},{"book":"ΚΑΤΑ ΜΑΡΚΟΝ","chapter":"9","verse":"15","text":"καὶ εὐθέως πᾶς ὁ ὄχλος ἰδόντες αὐτὸν ἐξεθαμβήθησαν, καὶ προστρέχοντες ἠσπάζοντο αὐτόν."},{"book":"ΚΑΤΑ ΜΑΡΚΟΝ","chapter":"9","verse":"16","text":"καὶ ἐπηρώτησε τοὺς γραμματεῖς· τί συζητεῖτε πρὸς ἑαυτούς;"},{"book":"ΚΑΤΑ ΜΑΡΚΟΝ","chapter":"9","verse":"17","text":"καὶ ἀποκριθεὶς εἷς ἐκ τοῦ ὄχλου εἶπε· διδάσκαλε, ἤνεγκα τὸν υἱόν μου πρός σε, ἔχοντα πνεῦμα ἄλαλον."},{"book":"ΚΑΤΑ ΜΑΡΚΟΝ","chapter":"9","verse":"18","text":"καὶ ὅπου ἂν αὐτὸν καταλάβῃ, ῥήσσει αὐτόν, καὶ ἀφρίζει καὶ τρίζει τοὺς ὀδόντας αὐτοῦ, καὶ ξηραίνεται· καὶ εἶπον τοῖς μαθηταῖς σου ἵνα αὐτὸ ἐκβάλωσι, καὶ οὐκ ἴσχυσαν."},{"book":"ΚΑΤΑ ΜΑΡΚΟΝ","chapter":"9","verse":"19","text":"ὁ δὲ ἀποκριθεὶς αὐτῷ λέγει· ὦ γενεὰ ἄπιστος, ἕως πότε πρὸς ὑμᾶς ἔσομαι; ἕως πότε ἀνέξομαι ὑμῶν; φέρετε αὐτὸν πρός με. καὶ ἤνεγκαν αὐτὸν πρὸς αὐτόν."},{"book":"ΚΑΤΑ ΜΑΡΚΟΝ","chapter":"9","verse":"20","text":"καὶ ἰδὼν αὐτὸν εὐθέως τὸ πνεῦμα ἐσπάραξεν αὐτόν, καὶ πεσὼν ἐπὶ τῆς γῆς ἐκυλίετο ἀφρίζων."},{"book":"ΚΑΤΑ ΜΑΡΚΟΝ","chapter":"9","verse":"21","text":"καὶ ἐπηρώτησε τὸν πατέρα αὐτοῦ· πόσος χρόνος ἐστὶν ὡς τοῦτο γέγονεν αὐτῷ; ὁ δὲ εἶπε· παιδιόθεν."},{"book":"ΚΑΤΑ ΜΑΡΚΟΝ","chapter":"9","verse":"22","text":"καὶ πολλάκις αὐτὸν καὶ εἰς πῦρ ἔβαλε καὶ εἰς ὕδατα, ἵνα ἀπολέσῃ αὐτόν· ἀλλ᾽ εἴ τι δύνασαι, βοήθησον 9.22 1904: ὑμῖνἡμῖν σπλαγχνισθεὶς ἐφ᾽ ἡμᾶς."},{"book":"ΚΑΤΑ ΜΑΡΚΟΝ","chapter":"9","verse":"23","text":"ὁ δὲ Ἰησοῦς εἶπεν αὐτῷ τὸ εἰ δύνασαι πιστεῦσαι, πάντα δυνατὰ τῷ πιστεύοντι."},{"book":"ΚΑΤΑ ΜΑΡΚΟΝ","chapter":"9","verse":"24","text":"καὶ εὐθέως κράξας ὁ πατὴρ τοῦ παιδίου μετὰ δακρύων ἔλεγε· πιστεύω, κύριε· βοήθει μου τῇ ἀπιστίᾳ."},{"book":"ΚΑΤΑ ΜΑΡΚΟΝ","chapter":"9","verse":"25","text":"ἰδὼν δὲ ὁ Ἰησοῦς ὅτι ἐπισυντρέχει ὄχλος, ἐπετίμησε τῷ πνεύματι τῷ ἀκαθάρτῳ λέγων αὐτῷ· τὸ πνεῦμα τὸ ἄλαλον καὶ κωφόν, ἐγώ σοι ἐπιτάσσω, ἔξελθε ἐξ αὐτοῦ καὶ μηκέτι εἰσέλθῃς εἰς αὐτόν."},{"book":"ΚΑΤΑ ΜΑΡΚΟΝ","chapter":"9","verse":"26","text":"καὶ κράξαν καὶ πολλὰ σπαράξαν αὐτὸν ἐξῆλθε, καὶ ἐγένετο ὡσεὶ νεκρός, ὥστε πολλοὺς λέγειν ὅτι ἀπέθανεν."},{"book":"ΚΑΤΑ ΜΑΡΚΟΝ","chapter":"9","verse":"27","text":"ὁ δὲ Ἰησοῦς κρατήσας αὐτὸν τῆς χειρὸς ἤγειρεν αὐτόν, καὶ ἀνέστη."},{"book":"ΚΑΤΑ ΜΑΡΚΟΝ","chapter":"9","verse":"28","text":"Καὶ εἰσελθόντα αὐτὸν εἰς οἶκον οἱ μαθηταὶ αὐτοῦ ἐπηρώτων αὐτὸν κατ᾽ ἰδίαν, ὅτι ἡμεῖς οὐκ ἠδυνήθημεν ἐκβαλεῖν αὐτό."},{"book":"ΚΑΤΑ ΜΑΡΚΟΝ","chapter":"9","verse":"29","text":"καὶ εἶπεν αὐτοῖς· τοῦτο τὸ γένος ἐν οὐδενὶ δύναται ἐξελθεῖν εἰ μὴ ἐν προσευχῇ καὶ νηστείᾳ."},{"book":"ΚΑΤΑ ΜΑΡΚΟΝ","chapter":"9","verse":"30","text":"Καὶ ἐκεῖθεν ἐξελθόντες παρεπορεύοντο διὰ τῆς Γαλιλαίας, καὶ οὐκ ἤθελεν ἵνα τις γνῷ·"},{"book":"ΚΑΤΑ ΜΑΡΚΟΝ","chapter":"9","verse":"31","text":"ἐδίδασκε γὰρ τοὺς μαθητὰς αὐτοῦ καὶ ἔλεγεν αὐτοῖς ὅτι ὁ υἱὸς τοῦ ἀνθρώπου παραδίδοται εἰς χεῖρας ἀνθρώπων, καὶ ἀποκτενοῦσιν αὐτόν, καὶ ἀποκτανθεὶς τῇ τρίτῃ ἡμέρᾳ ἀναστήσεται."},{"book":"ΚΑΤΑ ΜΑΡΚΟΝ","chapter":"9","verse":"32","text":"οἱ δὲ ἠγνόουν τὸ ῥῆμα, καὶ ἐφοβοῦντο αὐτὸν ἐπερωτῆσαι."},{"book":"ΚΑΤΑ ΜΑΡΚΟΝ","chapter":"9","verse":"33","text":"Καὶ ἦλθεν εἰς Καπερναούμ· καὶ ἐν τῇ οἰκίᾳ γενόμενος ἐπηρώτα αὐτούς· τί ἐν τῇ ὁδῷ πρὸς ἑαυτοὺς διελογίζεσθε;"},{"book":"ΚΑΤΑ ΜΑΡΚΟΝ","chapter":"9","verse":"34","text":"οἱ δὲ ἐσιώπων· πρὸς ἀλλήλους γὰρ διελέχθησαν ἐν τῇ ὁδῷ τίς μείζων."},{"book":"ΚΑΤΑ ΜΑΡΚΟΝ","chapter":"9","verse":"35","text":"καὶ καθίσας ἐφώνησε τοὺς δώδεκα καὶ λέγει αὐτοῖς· εἴ τις θέλει πρῶτος εἶναι, ἔσται πάντων ἔσχατος καὶ πάντων διάκονος."},{"book":"ΚΑΤΑ ΜΑΡΚΟΝ","chapter":"9","verse":"36","text":"καὶ λαβὼν παιδίον ἔστησεν αὐτὸ ἐν μέσῳ αὐτῶν, καὶ ἐναγκαλισάμενος αὐτὸ εἶπεν αὐτοῖς·"},{"book":"ΚΑΤΑ ΜΑΡΚΟΝ","chapter":"9","verse":"37","text":"ὃς ἐὰν ἓν τῶν τοιούτων παιδίων δέξηται ἐπὶ τῷ ὀνόματί μου, ἐμὲ δέχεται· καὶ ὃς ἐὰν ἐμὲ δέξηται, οὐκ ἐμὲ δέχεται, ἀλλὰ τὸν ἀποστείλαντά με."},{"book":"ΚΑΤΑ ΜΑΡΚΟΝ","chapter":"9","verse":"38","text":"Ἀπεκρίθη αὐτῷ ὁ Ἰωάννης λέγων· διδάσκαλε, εἴδομέν τινα ἐν τῷ ὀνόματί σου ἐκβάλλοντα δαιμόνια, ὃς οὐκ ἀκολουθεῖ ἡμῖν, καὶ ἐκωλύσαμεν αὐτόν, ὅτι οὐκ ἀκολουθεῖ ἡμῖν."},{"book":"ΚΑΤΑ ΜΑΡΚΟΝ","chapter":"9","verse":"39","text":"ὁ δὲ Ἰησοῦς εἶπε· μὴ κωλύετε αὐτόν· οὐδεὶς γάρ ἐστιν ὃς ποιήσει δύναμιν ἐπὶ τῷ ὀνόματί μου καὶ δυνήσεται ταχὺ κακολογῆσαί με."},{"book":"ΚΑΤΑ ΜΑΡΚΟΝ","chapter":"9","verse":"40","text":"ὃς γὰρ οὐκ ἔστι καθ᾽ ὑμῶν, ὑπὲρ ὑμῶν ἐστιν."},{"book":"ΚΑΤΑ ΜΑΡΚΟΝ","chapter":"9","verse":"41","text":"ὃς γὰρ ἂν ποτίσῃ ὑμᾶς ποτήριον ὕδατος ἐν τῷ ὀνόματί μου, ὅτι Χριστοῦ ἐστε, ἀμὴν λέγω ὑμῖν, οὐ μὴ ἀπολέσῃ τὸν μισθὸν αὐτοῦ."},{"book":"ΚΑΤΑ ΜΑΡΚΟΝ","chapter":"9","verse":"42","text":"Καὶ ὃς ἂν σκανδαλίσῃ ἕνα τῶν μικρῶν τούτων τῶν πιστευόντων εἰς ἐμέ, καλόν ἐστιν αὐτῷ μᾶλλον εἰ περίκειται λίθος μυλικὸς περὶ τὸν τράχηλον αὐτοῦ καὶ βέβληται εἰς τὴν θάλασσαν."},{"book":"ΚΑΤΑ ΜΑΡΚΟΝ","chapter":"9","verse":"43","text":"καὶ ἐὰν σκανδαλίζῃ σε ἡ χείρ σου, ἀπόκοψον αὐτήν· καλὸν σοί ἐστι κυλλὸν εἰς τὴν ζωὴν εἰσελθεῖν, ἢ τὰς δύο χεῖρας ἔχοντα ἀπελθεῖν εἰς [τὴν] γέενναν, εἰς τὸ πῦρ τὸ ἄσβεστον,"},{"book":"ΚΑΤΑ ΜΑΡΚΟΝ","chapter":"9","verse":"44","text":"ὅπου ὁ σκώληξ αὐτῶν οὐ τελευτᾷ καὶ τὸ πῦρ οὐ σβέννυται."},{"book":"ΚΑΤΑ ΜΑΡΚΟΝ","chapter":"9","verse":"45","text":"καὶ ἐὰν ὁ πούς σου σκανδαλίζῃ σε, ἀπόκοψον αὐτόν· καλὸν σοί ἐστιν εἰσελθεῖν εἰς τὴν ζωὴν χωλόν, ἢ [τοὺς] δύο πόδας ἔχοντα βληθῆναι εἰς τὴν γέενναν, εἰς τὸ πῦρ τὸ ἄσβεστον,"},{"book":"ΚΑΤΑ ΜΑΡΚΟΝ","chapter":"9","verse":"46","text":"ὅπου ὁ σκώληξ αὐτῶν οὐ τελευτᾷ καὶ τὸ πῦρ οὐ σβέννυται."},{"book":"ΚΑΤΑ ΜΑΡΚΟΝ","chapter":"9","verse":"47","text":"καὶ ἐὰν ὁ ὀφθαλμός σου σκανδαλίζῃ σε, ἔκβαλε αὐτόν· καλὸν σοί ἐστι μονόφθαλμον εἰσελθεῖν εἰς τὴν βασιλείαν τοῦ Θεοῦ, ἢ τοὺς δύο ὀφθαλμοὺς ἔχοντα ἀπελθεῖν εἰς τὴν γέενναν τοῦ πυρός,"},{"book":"ΚΑΤΑ ΜΑΡΚΟΝ","chapter":"9","verse":"48","text":"ὅπου ὁ σκώληξ αὐτῶν οὐ τελευτᾷ καὶ τὸ πῦρ οὐ σβέννυται."},{"book":"ΚΑΤΑ ΜΑΡΚΟΝ","chapter":"9","verse":"49","text":"πᾶς γὰρ πυρὶ ἁλισθήσεται, καὶ πᾶσα θυσία ἁλὶ ἁλισθήσεται."},{"book":"ΚΑΤΑ ΜΑΡΚΟΝ","chapter":"9","verse":"50","text":"καλὸν τὸ ἅλας· ἐὰν δὲ τὸ ἅλας ἄναλον γένηται, ἐν τίνι αὐτὸ ἀρτύσετε; ἔχετε ἐν ἑαυτοῖς ἅλας καὶ εἰρηνεύετε ἐν ἀλλήλοις."}]}