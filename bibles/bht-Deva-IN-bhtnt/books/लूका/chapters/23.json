{"data":[{"book":"लूका","chapter":"23","verse":"1","text":"तालू सारी सभा उठी करी उसयो पिलातुस बाल लेई गेई।"},{"book":"लूका","chapter":"23","verse":"2","text":"कने सै ऐ बोली करी उस पर दोष लगाणा लग्गे, “असां इसयो साड़े लोकां जो बेहकांदे कने महाराजा जो कर देंणे ला मना करदे, कने अपणे आपे जो मसीह, कने राजा बोलदे सुणया है।”"},{"book":"लूका","chapter":"23","verse":"3","text":"पिलातुसे उसला पुछया, “क्या तू यहूदियां दा राजा है?” उनी उसयो जबाब दिता, “तू अपु ही बोला दा है।”"},{"book":"लूका","chapter":"23","verse":"4","text":"तालू पिलातुसे बड्डे याजकां कने लोकां ने बोलया, “मिंजो इस माणुऐ च कोई दोष नी मिलदा है।”"},{"book":"लूका","chapter":"23","verse":"5","text":"पर सै होर भी दबाब पाई करी जोरे ने बोलणा लग्गे, “यहूदिया प्रदेशे दे सारे लोकां च इदिया शिक्षा दिया बजा ने दंगे हो दे न, कने गलील प्रदेश च भी इयां ही किता कने हुण ऐथू आई गिया है।”"},{"book":"लूका","chapter":"23","verse":"6","text":"ऐ सुणीकरी पिलातुसे पुछया, “क्या ऐ माणु गलील प्रदेश दा रेणे बाला है?”"},{"book":"लूका","chapter":"23","verse":"7","text":"कने ऐ जाणी करी की सै उस प्रदेश दा है जिथू राजा हेरोदेस राज करदा है, तां उसयो हेरोदेसे बाल भेजी दिता, क्योंकि उना दिना राजा हेरोदेस भी यरूशलेम च था।"},{"book":"लूका","chapter":"23","verse":"8","text":"हेरोदेस यीशुऐ जो दिखीकरी बड़ा खुश होया, क्योंकि सै उसयो बड़े रोजां ला दिखणा चांदा था: उनी उदे बारे च सुणाया था, कने हेरोदेस यीशुऐ ला कुछ चमत्कार दिखणे दी आस रखदा था।"},{"book":"लूका","chapter":"23","verse":"9","text":"सै उसला मतियां गल्लां पुछदा रिया, पर उनी उना दा कोई भी जबाब नी दिता।"},{"book":"लूका","chapter":"23","verse":"10","text":"कने बड्डे याजक कने व्यवस्था जो सिखाणे बाले खड़ोई करी पुरे जोर शोर लाईकरी उस पर दोष लांदे रे।"},{"book":"लूका","chapter":"23","verse":"11","text":"तालू राजा हेरोदेसे अपणे सिपाईयां सोगी उदी बेजती करिके उदा मजाक उड़ाया, कने चटकिले कपड़े पेहनाइ करी उसयो पिलातुस बाल बापस भेजी दिता।"},{"book":"लूका","chapter":"23","verse":"12","text":"उस बकते दीकर पिलातुस कने हेरोदेस इकी दुऐ दे दुशमण थे, पर दोनो उसी रोजे मित्र बणी गे।"},{"book":"लूका","chapter":"23","verse":"13","text":"पिलातुसे बड्डे याजकां कने सरदारां कने लोकां जो सदीकरी बोलया,"},{"book":"लूका","chapter":"23","verse":"14","text":"तुसां इस माणुऐ जो मेरे बाल लेई आये कने बोलया की दंगा कराणे तांई लोकां जो भटकांदा था। पर दिखा, मैं तुहाड़े सामणे इसदी जाँच किती, पर जिना गल्लां दा तुसां इदे पर दोष लगा दे न, मिंजो उना गल्लां दे बारे च उदे च कोई भी दोष नी मिल्ला है;"},{"book":"लूका","chapter":"23","verse":"15","text":"कने ना ही हेरोदेसे उस पर कोई दोष लाया, क्योंकि उनी इसयो साड़े बाल बापस भेजी दितया है क्योंकि इनी माणुऐ ऐसा कुछ नी कितया की इसयो मौत दी सजा मिल्ले।"},{"book":"लूका","chapter":"23","verse":"16","text":"“इस तांई मैं इसयो कोड़े मरवाई करी छडी देणा है।”"},{"book":"लूका","chapter":"23","verse":"17","text":"पिलातुस फसह दे त्योहारे दे बेले उना दे इकी केदिये जो छडी दिन्दा था।"},{"book":"लूका","chapter":"23","verse":"18","text":"तालू सारे मिली करी बोलणा लग्गे, इसयो मौत दी सजा दिया, कने साड़े तांई बरअब्बा जो छडी दे।"},{"book":"लूका","chapter":"23","verse":"19","text":"सै कुसकी दंगे दिया बजा ने जड़ा शेहरे च होया था, कने हत्या दिया बजा ने जेला च पाया था।"},{"book":"लूका","chapter":"23","verse":"20","text":"पर पिलातुसे यीशुऐ जो छडणे दिया इच्छा ने लोंका जो फिरी समझाया।"},{"book":"लूका","chapter":"23","verse":"21","text":"पर सै जोरे-जोरे ने बोलणा लग्गे, “इसयो सूली पर चढ़ाई दिया! इसयो सूली पर चढ़ाई दिया!”"},{"book":"लूका","chapter":"23","verse":"22","text":"उनी तिजी बार फिरी बोलया, “कजो उनी क्या बुरा कितया है? पर मिंजो इदे च मौत दी सजा देंणे जोगी कोई गल्ल नी मिल्ला दी है, मैं इसयो मारी कुट्टी करी छडी देणा है।”"},{"book":"लूका","chapter":"23","verse":"23","text":"पर सै चिलाई-चिलाई करी पिच्छे ही पेई गे, की इसयो सूली पर चढ़ाई दिया, कने सै होर जोरे-जोरे ने बोलणा लग्गे।"},{"book":"लूका","chapter":"23","verse":"24","text":"पिलातुसे हुकम दिता, की इना दिया बिनतिया दे अनुसार करा।"},{"book":"लूका","chapter":"23","verse":"25","text":"कने उनी उस माणुऐ जो जड़ा दंगे कने हत्या दिया बजा ने जेला च था, जिसयो सै मंगदे थे, छडी दिता; कने यीशुऐ जो उना दिया इच्छा अनुसार उना जो देई दिता।"},{"book":"लूका","chapter":"23","verse":"26","text":"जालू सिपाई यीशुऐ जो लेई चलयो थे, तां उना शमौन नाऐ दे इक कुरेनी जो जड़ा ग्रांऐ ला ओआ दा था, उसयो पकड़ी करी उस पर सूली लदी दिती ताकि उसयो यीशुऐ दे पिच्छे-पिच्छे लेई चले।"},{"book":"लूका","chapter":"23","verse":"27","text":"कने लोंका दी बड़ी बडी भीड़ उना दे पिच्छे चली पेई, कने उना चे जनानिया भी मतियां थियां, जड़ियां उदे तांई छातिया पिटी करी रोआ दियां थियां।"},{"book":"लूका","chapter":"23","verse":"28","text":"यीशुऐ उना पासे मुड़ी करी बोलया, “हे यरूशलेम शेहरे दियां कुड़ियो, मेरे तांई मत रोआ; पर अपणे तांई कने अपणे बचयां तांई रोआ।”"},{"book":"लूका","chapter":"23","verse":"29","text":"क्योंकि दिखा, सै दिन दुख भरे दिन ओंणे न, जिना च लोकां बोलणा है, “धन्य न सै जनानियां जिना दे कदी बच्चे नी थे, कने जिना कदी बच्चे जम्मे नी, जिना ना कदी उना जो दूध पियाया।”"},{"book":"लूका","chapter":"23","verse":"30","text":"उस बेले, उना लोकां पहाड़ा ने बोलणा लगणा है, की सांझो पर पेई जा, कने पहाड़ियां ने की सांझो ढकी लिया।"},{"book":"लूका","chapter":"23","verse":"31","text":"“क्योंकि अगर सै मिंजो इस तरीके ने मारदे न जड़ा हरे रुखे सांई है, तां जड़े लोक सुके रुखे सांई न उना ने क्या कुछ नी करणा।”23:31 अगर इयां कुसी माणुऐ सोगी होंदा है जड़ा धर्मी है, तां तुसां सोचा उना लोकां कने क्या होणा जड़े लोक उसा सजा पाणे दे योगय न।"},{"book":"लूका","chapter":"23","verse":"32","text":"सै होर दो माणुआं जो यीशुऐ सोगी मारणे तांई लेई चले जिना बुरे कम्म कितयो थे।"},{"book":"लूका","chapter":"23","verse":"33","text":"जालू सै उसा जगा पर पुज्जे जिसा जो खोपड़ी बोलदे न, तां उना ओथु उसयो कने उना दो बुरे कम्म करणे बालयां जो भी इकी जो सजे पासे कने दुज्जे जो खबे पासे सूली पर लटकाया।"},{"book":"लूका","chapter":"23","verse":"34","text":"तालू यीशुऐ बोलया, “हे पिता, इना जो माफ कर, क्योंकि ऐ जाणदे नी न की ऐ क्या करा दे न?” कने उना पर्चियां पाई करी उदे कपड़े बंडी ले। 23:34 (1 पत. 3:9, प्रका. 7:60, यशा. 53:12, भज. 22:18)"},{"book":"लूका","chapter":"23","verse":"35","text":"लोक खड़ोई करी दिखा दे थे, कने सरदार भी मजाक करिके बोलदे थे, इनी होरां जो बचाया, अगर ऐ परमेश्वरे दा मसीह है, कने उदा चुणयां होया है, तां अपणे आपे जो बचाई ले।"},{"book":"लूका","chapter":"23","verse":"36","text":"सिपाई भी बखे आई करी यीशुऐ जो पिणे तांई सिरका देईकरी उदा मजाक करिके बोलदे थे।"},{"book":"लूका","chapter":"23","verse":"37","text":"“अगर तू यहूदियां दा राजा है, तां अपणे आपे जो बचा।”"},{"book":"लूका","chapter":"23","verse":"38","text":"कने उदे उपर इक दोष पत्र भी लगाया था: “ऐ यहूदियां दा राजा है।”"},{"book":"लूका","chapter":"23","verse":"39","text":"जड़े बुरे कम्म करणे बाले यीशुऐ सोगी लटकाये थे, उना चे इकी निंदा करिके बोलया, “क्या तू मसीह नी है? तां फिरी अपणे आपे जो कने सांझो बचा।”"},{"book":"लूका","chapter":"23","verse":"40","text":"इसा गल्लां पर दुज्जे उसयो डांटया, “क्या तू परमेश्वरे ला भी नी डरदा है?” तिजो भी तां से ही सजा मिलियो है,"},{"book":"लूका","chapter":"23","verse":"41","text":"“कने सांझो तां न्याय दे अनुसार सजा मिलियो है, क्योंकि सांझो तां अपणे कम्मा दा ठीक फल मिला दा है; पर इनी तां कोई गलत कम्म नी कितया है।”"},{"book":"लूका","chapter":"23","verse":"42","text":"तालू उनी बोलया, “यीशु जी, जालू तू अपणे राज्य च राजा होईकरी ओंगा, तां मिंजो याद रखयां।”"},{"book":"लूका","chapter":"23","verse":"43","text":"यीशुऐ उसला बोलया, “मैं तिजो ने सच्च बोलदा है की अज ही तू मेरे सोगी स्वर्गलोक च होणा है।”"},{"book":"लूका","chapter":"23","verse":"44","text":"कने लगभग दोपेहर ला लेईकरी तिन्न बजे दीकर सारे देशे च नेहेरा रिया,"},{"book":"लूका","chapter":"23","verse":"45","text":"कने सूरजे दी लोओ चली गेई, कने मंदरे दा मोटा परदा बिचे ला फटी करी दो टुकड़े होई गिया, 23:45 (आमो. 8:9, इब्रा 10:19)"},{"book":"लूका","chapter":"23","verse":"46","text":"कने यीशुऐ जोरे ने बोलया, “पिता, मैं अपणी आत्मा तेरे हथां च दिन्दा हे।” ऐ बोली करी अपणे प्राण छडी दिते।"},{"book":"लूका","chapter":"23","verse":"47","text":"सुबेदारे जड़ा कुछ होया था दिखीकरी परमेश्वरे दी बड़ाई किती, कने बोलया, पका ऐ कोई धर्मी माणु था।"},{"book":"लूका","chapter":"23","verse":"48","text":"भीड़ जड़ी ऐ दिखणे तांई गिठी होईयो थी, इसा घटना जो दिखीकरी छातियां पिटदे होए अपणे घरां जो बापस चली गेई।"},{"book":"लूका","chapter":"23","verse":"49","text":"कने यीशुऐ दे सारे जाणने पछेणने बाले मित्र, कने जड़ियां जनानिया गलील प्रदेश ला उदे सोगी आईयां थियां, दूर खड़ोई करी जड़ा कुछ होया था सारा कुछ दिखा दियां थियां। 23:49 (भज. 38:11, भज. 88:8)"},{"book":"लूका","chapter":"23","verse":"50","text":"कने ओथु यूसुफ नाऐ दा इक माणु था सै महासभा दा सदस्य था कने सज्जन कने धर्मी था।"},{"book":"लूका","chapter":"23","verse":"51","text":"कने सै यहूदी अगुवां दे बिचारां कने उना दे कम्मा ला खुश नी था; कने सै यहूदियां दे शेहर अरिमतिया शेहरे दा रेहणे बाला कने परमेश्वरे दे राज्य दी नियाल्ल रखणे बाला था।"},{"book":"लूका","chapter":"23","verse":"52","text":"उनी पिलातुस दे बाल जाई करी यीशुऐ दी लाश मंगी,"},{"book":"लूका","chapter":"23","verse":"53","text":"कने लाशा जो सूली ला उतारी करी मलमले दिया चादरा च लपेटया, कने उसयो इक कबरा च रखया, जड़ी पथरे च खंणियो थी; कने उसा च कदी भी कोई नी रखया था।"},{"book":"लूका","chapter":"23","verse":"54","text":"सै रोज शुक्रवार था, जड़ा तैयारी वाला दिन था कने सब्ते दा रोज शुरू होणेबाला था।"},{"book":"लूका","chapter":"23","verse":"55","text":"कने उना जनानियां जड़ियां उदे सोगी गलील प्रदेशे ला आईयां थियां, पिच्छे-पिच्छे जाई करी कबर दिखी कने ऐ भी की उदी लाश कियां रखी है।"},{"book":"लूका","chapter":"23","verse":"56","text":"कने अपणे घरां जो बापस आई करी उना सुगंध बालियां चिजां कने इत्र यीशुऐ दिया लाशा पर मलणे तांई तैयार किता; कने सब्ते दे रोजे उना मूसा दिया व्यवस्था दे अनुसार अराम किता। 23:56 (निर्ग. 20:10, व्य. 5:14)"}]}