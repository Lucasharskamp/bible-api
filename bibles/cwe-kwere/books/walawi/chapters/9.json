{"data":[{"book":"Walawi","chapter":"9","verse":"1","text":"Siku yenane Musa kawatanga Haluni na wanage wa chilume hamwe na walala wa Isilaili."},{"book":"Walawi","chapter":"9","verse":"2","text":"Musa kamulongela Haluni, “Sola dang'ang'a lume da ng'ombe kwa ichimu cha nhambiko ya uhasanyi na bebelu da ng'hondolo kwa ichimu cha nhambiko ya kutimbula, wanyama wose welibule chilema, maabaho walave nhambiko haulongozi ha Mndewa Mulungu."},{"book":"Walawi","chapter":"9","verse":"3","text":"Walongele Waisilaili kuwa wasole bebelu dimwe da luti kwa ichimu cha nhambiko ya uhasanyi. Iviya wasole dang'ang'a dimwe na mwanang'hondolo kwa ichimu cha nhambiko ya kutimbula. Wanyama wose wawe na mwaka umwe na sekewawe na chilema."},{"book":"Walawi","chapter":"9","verse":"4","text":"Ng'ombe lume dimwe na bebelu da ng'hondolo dimwe kwa ichimu cha nhambiko ya tindiwalo, wakamulavile Mndewa Mulungu hamwe na nhosa ya mhule yoihanganyigwe na mavuta kwaviya diyelo Mndewa Mulungu kezamulawililani.”"},{"book":"Walawi","chapter":"9","verse":"5","text":"Waisilaili wagala vinhu ivo vose haulongozi ha dihema da Mulungu fana viya Musa viyawalagilize. Bumbila jose wahita kwima haulongozi ha Mndewa Mulungu."},{"book":"Walawi","chapter":"9","verse":"6","text":"Maabaho Musa kawalongela, “Chino icho choyalagilize Mndewa Mulungu muchitende muladi utunhizo wa Mndewa Mulungu uwoneke kumwenu.”"},{"book":"Walawi","chapter":"9","verse":"7","text":"Musa kamulongela Haluni, “Hita kuna ulupango ukalave nhambiko yako ya uhasanyi na nhambiko ya kutimbula na kutenda kuilumba kwa ichimu chako na kwa ichimu cha Waisilaili. Maabaho lava nhosa za wanhu na kuwatendela kuilumba fana viyalagilize Mndewa Mulungu.”"},{"book":"Walawi","chapter":"9","verse":"8","text":"Ivo Haluni kalukwenhukila ulupango na kadichinja dang'ang'a lume diya diyalavile diwe nhambiko ya uhasanyi wake mwenyewo."},{"book":"Walawi","chapter":"9","verse":"9","text":"Wanage Haluni wamgalila damu, nayo kavabika chidole chake muna idamu ija na kuyahaka mahembe ya lupango. Damu isigale kaitila hana ichikalilo cha lupango."},{"book":"Walawi","chapter":"9","verse":"10","text":"Maabaho mabambala ya mavuta na figo na hanhu hanogile ha ini kulawa muna inhambiko ya uhasanyi, kavitimbula vose mchanyha ya lupango fana viya Mndewa Mulungu viyamulagilize Musa."},{"book":"Walawi","chapter":"9","verse":"11","text":"Mbali nyama na mbende kavisoma kunze ya dilago."},{"book":"Walawi","chapter":"9","verse":"12","text":"Haluni kamchinja mnyama wa nhambiko ya kutimbula. Wanage wamgalila damu, nayo kaimizila muna zibanzi zose za lupango."},{"book":"Walawi","chapter":"9","verse":"13","text":"Wamgalila nhambiko ya kutimbula, chihande chimwe chimwe, na ditwi, nayo kavitimbula mchanyha ya lupango."},{"book":"Walawi","chapter":"9","verse":"14","text":"Maabaho kasunha utumbo na migulu na kuitimbula hamwe na nhambiko ya kutimbula muna ulupango."},{"book":"Walawi","chapter":"9","verse":"15","text":"Haluni kaika nhosa ya wanhu haulongozi. Kamsola luti wa nhambiko ya uhasanyi kwa ichimu cha wanhu, kamchinja na kumulava nhambiko ya uhasanyi, fana viyatendile kwa ija wa mwanduso."},{"book":"Walawi","chapter":"9","verse":"16","text":"Maabaho kalava mnyama ija wa nhambiko ya kutimbula fana viyalagilizigwe."},{"book":"Walawi","chapter":"9","verse":"17","text":"Na keka haulongozi nhosa ya mhule, kamemeza ganza dimwe na kuitimbula mchanyha ya lupango hamwe na nhambiko ya kutimbula ya chila imitondo."},{"book":"Walawi","chapter":"9","verse":"18","text":"Haluni kachinja ng'ombe lume na bebelu da ng'hondolo da nhambiko za tindiwalo kwa ichimu cha wanhu. Wanage wamgalila damu na kaitilila muna zibanzi zose za lupango."},{"book":"Walawi","chapter":"9","verse":"19","text":"Mabambala ya mavuta ya ng'ombe lume ijo na bebelu da ng'hondolo na mkila na mabambala ya mavuta yogubika utumbo na figo na hanhu hanogile ha ini,"},{"book":"Walawi","chapter":"9","verse":"20","text":"wavika ivo mchanyha ya vidali, nayo kavitimbula mchanyha ya lupango."},{"book":"Walawi","chapter":"9","verse":"21","text":"Viya ividali na chima cha kulume, Haluni kavinula uchanyha iwe chilaguso cha kumulavila Mndewa Mulungu, fana Musa viyalagilize."},{"book":"Walawi","chapter":"9","verse":"22","text":"Haluni viyakomeleze kulava nhambiko zose, nhambiko za uhasanyi na nhambiko za kutimbula na nhambiko za tindiwalo, kawenulila wanhu makono yake na kuwatemela mate, maabaho kahumuluka."},{"book":"Walawi","chapter":"9","verse":"23","text":"Musa na Haluni wengila muna dihema da Mulungu. Viwalawile kunze, wawatemela mate wanhu na utunhizo wa Mndewa Mulungu uwalawilila wanhu wose."},{"book":"Walawi","chapter":"9","verse":"24","text":"Bahobaho moto ulawa haulongozi ha Mndewa Mulungu, uitimbula nhambiko ija na yaja mabambala ya mavuta mchanyha ya lupango. Wanhu wose viwauwone moto uwo waguta nyangi na wagwa chingubingubi."}]}