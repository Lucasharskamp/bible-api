{"data":[{"book":"2 Weche Mag Ndalo","chapter":"22","verse":"1","text":"Jo-Jerusalem noketo Ahazia wuod Jehoram ma chogo nobedo ruoth kare nikech joma nomonjogi kaachiel gi jo-Arabu manobiro e lwenyno nosenego yawuot Jehoram madongo duto. Omiyo Ahazia wuod Jehoram ruodh Juda nochako rito loch."},{"book":"2 Weche Mag Ndalo","chapter":"22","verse":"2","text":"Ahazia ne ja-higni piero ariyo gariyo kane obedo ruoth kendo norito piny kuom higa achiel kodak Jerusalem. Min mare ne nyinge Athalia ma nyakwar Omri."},{"book":"2 Weche Mag Ndalo","chapter":"22","verse":"3","text":"En bende noluwo timbe mag od Ahab nimar min mare nojiwe mondo otim timbe maricho."},{"book":"2 Weche Mag Ndalo","chapter":"22","verse":"4","text":"Notimo timbe mamono e nyim Jehova Nyasaye mana kaka jood Ahab nosetimo nikech bangʼ tho wuon mare gin ema ne gingʼadone rieko marach mane okethe."},{"book":"2 Weche Mag Ndalo","chapter":"22","verse":"5","text":"Bende noluwo puonjgi kane oriwore gi Joram wuod Ahab ruodh Israel mondo giked kod Hazael ruodh Aram e piny Ramoth Gilead. Jo-Aram nohinyo Joram;"},{"book":"2 Weche Mag Ndalo","chapter":"22","verse":"6","text":"omiyo nodok Jezreel mondo ochangi kuom hinyruok manoyudo Ramoth ka nokedo gi Hazael ruodh Aram."},{"book":"2 Weche Mag Ndalo","chapter":"22","verse":"7","text":"To Nyasaye nosechano mondo otiek Ahazia kodhi limo Joram. Kane Ahazia ochopo negidhi gi Joram mondo girom gi Jehu wuod Nimshi mane Jehova Nyasaye osewiro mondo otiek dhood Ahab."},{"book":"2 Weche Mag Ndalo","chapter":"22","verse":"8","text":"Kane Jehu ngʼado bura ni dhood Ahab, nonwangʼo yawuot ruoth moa e dhood ruodhi mag Juda kaachiel gi yawuot wede Ahazia mane osebedo katiyone kendo nonegogi."},{"book":"2 Weche Mag Ndalo","chapter":"22","verse":"9","text":"Bangʼe nodhi mondo omany Ahazia kendo joge nonwangʼe kopondo Samaria. Nokele ne Jehu mine onege. Ne giike kagiwacho niya, “Ne en wuod Jehoshafat manoluwo Jehova Nyasaye gi chunye duto.” Omiyo ne onge ngʼato moro amora motegno e od Ahazia mane nyalo rito piny."},{"book":"2 Weche Mag Ndalo","chapter":"22","verse":"10","text":"Kane Athalia min Ahazia noneno ni wuode osetho, nodhi mondo otiek anywola mar joka ruoth mar Juda duto."},{"book":"2 Weche Mag Ndalo","chapter":"22","verse":"11","text":"To Jehosheba nyar ruoth Jehoram nokawo Joash wuod Ahazia kendo nokwale lingʼ-lingʼ kuom nyithi ruoth mane idwaro nego mopande e od nindo kaachiel gi japite. Nikech Jehosheba nyar ruoth Jehoram mane chi Jehoyada jadolo ne nyamin Ahazia, nopando nyathino ne Athalia mondo kik onege."},{"book":"2 Weche Mag Ndalo","chapter":"22","verse":"12","text":"Nodongʼ kopande ei hekalu mar Nyasaye kuom higni auchiel e kinde loch Athalia."}]}