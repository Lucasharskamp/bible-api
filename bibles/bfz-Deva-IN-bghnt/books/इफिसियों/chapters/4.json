{"data":[{"book":"इफिसियों","chapter":"4","verse":"1","text":"तो आऊँ जो प्रभुए रे कैदी ए, तुसा ते बिनती करूँआ कि तेस बुलाणे रे मुताबिक जेतेखे परमेशरे तुसे आपणे लोक करी की बुलाई राखे, तेतेरे मुताबिक जिन्दगी जिओ।"},{"book":"इफिसियों","chapter":"4","verse":"2","text":"सदा दीनता और नरमाईया साथे रओ। सब्रो साथे एकी-दूजे खे सईन करी लो और एकी-दूजे साथे प्यार करो।"},{"book":"इफिसियों","chapter":"4","verse":"3","text":"शान्तिया रे बंदनो रे बंदी की तेसा एकता खे जेतेखे पवित्र आत्मा देओआ बणाए राखणे री कोशिश करदे रओ।"},{"book":"इफिसियों","chapter":"4","verse":"4","text":"एक ई शरीर ए, एक ई परमेशरो रा आत्मा और एक ई उम्मीद ए, जेतेखे तुसे लोक बुलाई राखे।"},{"book":"इफिसियों","chapter":"4","verse":"5","text":"एक ई प्रभु ए, एक ई विश्वास और एक ई बपतिस्मा ए;"},{"book":"इफिसियों","chapter":"4","verse":"6","text":"एक ई परमेशर ए, जो सबी लोका रा पिता ए। से सबी पाँदे ए, सबी साथे और सबी रे मौजूद ए।"},{"book":"इफिसियों","chapter":"4","verse":"7","text":"पर मसीह रे आसा बीचा ते हर एकी खे तिना रा काम करने खे लग-लग खास काबलियत देई राखी।"},{"book":"इफिसियों","chapter":"4","verse":"8","text":"तेबेई तो पवित्र शास्त्र बोलोआ,"},{"book":"इफिसियों","chapter":"4","verse":"9","text":"त्यान देओ जेबे पवित्र शास्त्र बोलोआ, “से चूँडिया पाँदे चढ़ेया” इजी रा मतलब साफ ए कि मसीह तरतिया री सबी ते थालली जगा रे बी उतरेया था।"},{"book":"इफिसियों","chapter":"4","verse":"10","text":"से जो थाले उतरेया, ये सेईए जो सर्गो ते बी ऊच्ची जगा रे बड़े आदरो साथे चढ़ी गा, ताकि सारिया सृष्टिया खे परिपूर्ण करो।"},{"book":"इफिसियों","chapter":"4","verse":"11","text":"मसीहे आपू कुछ प्रेरित नियुक्त करी की और भविष्यबक्ता नियुक्त करी की और कुछ तो सुसमाचार सुनाणे वाल़े नियुक्त करी की और कुछ तो रखवाल़े और उपदेशक नियुक्त करी की देई ते।"},{"book":"इफिसियों","chapter":"4","verse":"12","text":"तिने लोका खे ये काबलियत इजी खे देई राखी कि सेयो परमेशरो रे लोका खे सेवा खे त्यार करी सको और सिद्ध करी सको और मसीह रस शरीर मतलब मण्डल़िया री तरक्की करी सको।"},{"book":"इफिसियों","chapter":"4","verse":"13","text":"ये तदुओ तक ऊँदा रणा जदुओ तक आसे सारे जणे आपणे विश्वास और परमेशरो रे पुत्रो री पछयाणी रे एकजुट नि ऊई जाईए। तेबे आसे मसीह जेड़े एक सिद्ध मांणू बणी जाणे और आसे मसीह रे पूरे डील-डोलो तक बड़ी जाणे।"},{"book":"इफिसियों","chapter":"4","verse":"14","text":"तेबे आसे आगो खे बाल़क नि रणे, जो मांणूए री ठग-बिद्या और चलाकिया ते, तिना रे बईमो री तरकीब और उपदेशो रे हर एक झोंके ते उछाल़े और ओरे-पोरे कूमाए जाओए।"},{"book":"इफिसियों","chapter":"4","verse":"15","text":"आसे प्यारो साथे सच बोलिये और मसीह रे जो मण्डल़िया रा सिर ए, तिदे हर तरअ ते तरक्की करदे जाईए।"},{"book":"इफिसियों","chapter":"4","verse":"16","text":"जेते कि सारा शरीर हर एक जोड़ो री मतादा ते, एकी साथे मिली की और एकी साथे गाठी की, तेस असरो रे मुताबिक जो हर एक अंगो रे ठीक-ठीक काम करने रे जरिए तिदे ओआ, आपू खे बड़ाओई, ताकि से प्यारो रे तरक्की करदा जाओ।"},{"book":"इफिसियों","chapter":"4","verse":"17","text":"इजी री खातर आऊँ तेस अक्को साथे बोलूँआ जो प्रभुए माखे देई राखेया कि जिंयाँ अविश्वासी लोक आपणे मनो री अनर्थो री रीतिया पाँदे चलोए, तुसे आजो ते फेर तेड़े नि चलो।"},{"book":"इफिसियों","chapter":"4","verse":"18","text":"कऊँकि तिना रे दमाको रे न्हेरा ऊईगा रा और तेस अज्ञानो री बजअ ते, जो तिना रे ए और तिना रे काठे मनो री बजअ ते, सेयो परमेशरो रे जीवनो ते लग करी राखे।"},{"book":"इफिसियों","chapter":"4","verse":"19","text":"और सेयो सून्न ऊई की लीचड़पणो रे लगी गे दे, ताकि सारे गन्दे काम लालसा ते करो।"},{"book":"इफिसियों","chapter":"4","verse":"20","text":"पर तुसे मसीह ते एड़ी शिक्षा नि पाई राखी।"},{"book":"इफिसियों","chapter":"4","verse":"21","text":"बल्कि तुसे सच्ची तेसरी सुणी और जेड़ा प्रभु यीशुए रे सच ए, तिदे ई सिखाए बी राखे।"},{"book":"इफिसियों","chapter":"4","verse":"22","text":"कि तुसे आपणे पुराणे चाल-चलणो रा पुराणा जीवन, जो भरमाणे वाल़ी इच्छा रे मुताबिक प्रष्ट ऊँदा जाओआ, उतारी देओ"},{"book":"इफिसियों","chapter":"4","verse":"23","text":"और आपणे मनो रे आत्मिक सबाओ रे नये बणदे जाओ।"},{"book":"इफिसियों","chapter":"4","verse":"24","text":"और नया सबाओ पईनी लो, जो परमेशरो रे मुताबिक सच्चो री धार्मिकता और पवित्रता रे बणाई राखेया।"},{"book":"इफिसियों","chapter":"4","verse":"25","text":"इजी बजअ ते चूठ बोलणा छाडी की हर एक, आपणे साथी विश्वासिया ते सच बोलो, कऊँकि आसे एक ई शरीरो रे अंग ए।"},{"book":"इफिसियों","chapter":"4","verse":"26","text":"जे तुसा खे रोष आई जाओ तो एसा गल्ला रा त्यान राखो कि तुसे रोषो रे पाप नि करो। सूरज डूबणे तक तुसा रा रोष नि रओ"},{"book":"इफिसियों","chapter":"4","verse":"27","text":"और ना ई शैतानो खे मौका देओ।"},{"book":"इफिसियों","chapter":"4","verse":"28","text":"चोरी करने वाल़ा दुबारा चोरी नि करो, बल्कि खरे काम करने रे आपणे आथो साथे मईणत करो, ताकि जेसखे जरूरत ओ, तेसखे देणे खे तेसगे कुछ ओ।"},{"book":"इफिसियों","chapter":"4","verse":"29","text":"कोई गन्दी गल्ल तुसा रे मुंओ ते नि निकल़ो, पर जरूरता रे मुताबिक सेई निकल़ो, जो ओरी रिया तरक्किया खे पला ए, ताकि तिजी ते सुणने वाल़ेया पाँदे कृपा ओ।"},{"book":"इफिसियों","chapter":"4","verse":"30","text":"परमेशरो रे पवित्र आत्मा खे आपणे बुरे चाल-चलणो ते दु:ख नि देओ, जेतेरे जरिए तुसा खे छुटकारे रे दिनो खे छाप देई राखी।"},{"book":"इफिसियों","chapter":"4","verse":"31","text":"सब प्रकारा री कड़वाहट, प्रकोप, रोष, क्ल़ेश, निन्दा और सब बैरभाव तुसा ते दूर ऊई जाओ।"},{"book":"इफिसियों","chapter":"4","verse":"32","text":"एकी दूजे-पाँदे कृपा करने वाल़े और दयालु बणो। जिंयाँ परमेशरे मसीह रे तुसा रे अपराध माफ कित्ते, तिंयाँ ई तुसे बी एकी-दूजे रे अपराध माफ करो।"}]}