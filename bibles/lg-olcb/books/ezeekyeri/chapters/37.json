{"data":[{"book":"Ezeekyeri","chapter":"37","verse":"1","text":"Omukono gwa Mukama gwali ku nze, Mwoyo wa Mukama n’anfulumya, n’andeeta wakati mu kiwonvu ekyali kijjudde amagumba."},{"book":"Ezeekyeri","chapter":"37","verse":"2","text":"N’agannaambuza, ne ndaba amagumba mangi, amakalu ennyo wansi mu kiwonvu."},{"book":"Ezeekyeri","chapter":"37","verse":"3","text":"N’ambuuza nti, “Omwana w’omuntu, amagumba gano gayinza okuba amalamu?”"},{"book":"Ezeekyeri","chapter":"37","verse":"4","text":"Awo n’aŋŋamba nti, “Wa obunnabbi ku magumba gano, oyogere nti, ‘Mmwe amagumba amakalu, muwulire ekigambo kya Mukama!"},{"book":"Ezeekyeri","chapter":"37","verse":"5","text":"Bw’ati bw’ayogera Mukama Katonda eri amagumba gano nti, Laba ndibateekamu omukka ne mufuuka abalamu."},{"book":"Ezeekyeri","chapter":"37","verse":"6","text":"Ndibateekako ebinywa n’ennyama ne mbabikkako n’olususu; ndibateekamu omukka, ne mufuuka abalamu. Olwo mulimanya nga nze Mukama.’ ”"},{"book":"Ezeekyeri","chapter":"37","verse":"7","text":"Awo ne njogera nga bwe nalagirwa. Awo bwe nnali nga njogera, ne waba eddoboozi, ng’ebintu ebikubagana, amagumba ne geegatta, buli limu ku linnaalyo."},{"book":"Ezeekyeri","chapter":"37","verse":"8","text":"Ne ntunula, ebinywa n’ennyama ne birabika ku go, n’olususu ne luddako, naye temwali mukka."},{"book":"Ezeekyeri","chapter":"37","verse":"9","text":"Awo n’aŋŋamba nti, “Wa obunnabbi eri omukka; yogera omwana w’omuntu, ogambe nti, ‘Bw’ati bw’ayogera Mukama Katonda nti, Ggwe omukka vva eri empewo ennya, oyingire mu battibwa, babe balamu.’ ”"},{"book":"Ezeekyeri","chapter":"37","verse":"10","text":"Ne mpa obunnabbi nga bwe yandagira, omukka ne gubayingiramu ne balamuka, ne bayimirira, era ne baba eggye ddene nnyo."},{"book":"Ezeekyeri","chapter":"37","verse":"11","text":"Awo n’aŋŋamba nti, “Omwana w’omuntu, amagumba gano ye nnyumba yonna eya Isirayiri. Boogera nti, ‘Amagumba gaffe gaakala era n’essuubi lyaffe lyaggwaawo, twasalibwako.’"},{"book":"Ezeekyeri","chapter":"37","verse":"12","text":"Kyonoova owa obunnabbi gye bali n’oyogera nti, ‘Bw’ati bw’ayogera Mukama Katonda nti, Mmwe abantu bange, ndyasamya amalaalo gammwe ne mbazuukiza, era ndibakomyawo mu nsi ya Isirayiri."},{"book":"Ezeekyeri","chapter":"37","verse":"13","text":"Kale mulimanya nga nze Mukama, era nga nammwe muli bantu bange, bwe ndyasamya amalaalo gammwe ne mbazuukiza."},{"book":"Ezeekyeri","chapter":"37","verse":"14","text":"Ndibateekamu Omwoyo wange era muliba balamu; ndibateeka mu nsi yammwe mmwe ne mutuula omwo, mulyoke mumanye nga nze Mukama nkyogedde, era nkikoze, bw’ayogera Mukama Katonda.’ ”"},{"book":"Ezeekyeri","chapter":"37","verse":"15","text":"Awo ekigambo kya Mukama Katonda ne kinzijira n’aŋŋamba nti,"},{"book":"Ezeekyeri","chapter":"37","verse":"16","text":"“Omwana w’omuntu ddira omuggo owandiikeko nti, ‘Guno gwa Yuda n’Abayisirayiri abakolagana nabo.’ Oddire n’omuggo omulala owandiikeko nti, ‘Guno muggo gwa Efulayimu owa Yusufu n’ennyumba ya Isirayiri yonna, bwe bakolagana.’"},{"book":"Ezeekyeri","chapter":"37","verse":"17","text":"Bagatte bafuuke omuggo gumu, bafuuke omuntu omu mu mukono gwo."},{"book":"Ezeekyeri","chapter":"37","verse":"18","text":"“Awo abantu bo bwe bakubuuzanga nti, ‘Amakulu ga bino kye ki?’"},{"book":"Ezeekyeri","chapter":"37","verse":"19","text":"Obategeezanga nti, Bw’ati bw’ayogera Mukama Katonda nti, ‘Ndiddira omuggo gwa Yusufu oguli mu mukono gwa Efulayimu, n’ebika bya Isirayiri n’abo bwe bakolagana, ne mbigatta ku muggo gwa Yuda, bafuuke omuntu omu mu mukono gwange.’"},{"book":"Ezeekyeri","chapter":"37","verse":"20","text":"Balage emiggo gy’owandiiseeko,"},{"book":"Ezeekyeri","chapter":"37","verse":"21","text":"obagambe nti, ‘Bw’ati bw’ayogera Mukama Katonda nti, Ndiggya Abayisirayiri mu mawanga gye baagenda. Ndibakuŋŋaanya okuva wonna, ne mbakomyawo mu nsi yaabwe."},{"book":"Ezeekyeri","chapter":"37","verse":"22","text":"Ndibafuula eggwanga limu mu nsi, ku nsozi za Isirayiri. Balifugibwa kabaka omu, tebaliddayo kubeera mawanga abiri, wadde okwawulibwa mu bwakabaka obubiri."},{"book":"Ezeekyeri","chapter":"37","verse":"23","text":"Tebaliddayo kweyonoonyesa ne bakatonda abalala, ebintu ebikole obukozi n’emikono eby’ekivve, wadde okweyonoonyesa mu bibi byabwe. Ndibawonya okuva mu bifo byonna gye beeyonoonyesa, ndibafuula abalongoofu, muliba bantu bange, nange ndiba Katonda wammwe."},{"book":"Ezeekyeri","chapter":"37","verse":"24","text":"“ ‘Omuweereza wange Dawudi alibeera kabaka waabwe, era bonna baliba n’omusumba omu. Baligoberera amateeka gange, babeere beegendereza okukwata ebiragiro byange."},{"book":"Ezeekyeri","chapter":"37","verse":"25","text":"Balibeera mu nsi gye nawa omuweereza wange Yakobo, ensi bajjajjammwe mwe baabeeranga. Bo n’abaana baabwe, balibeera omwo ennaku zonna, era Dawudi omuweereza wange alibeera mulangira waabwe emirembe gyonna."},{"book":"Ezeekyeri","chapter":"37","verse":"26","text":"Ndikola endagaano yange ebawa emirembe, eriba ndagaano ey’olubeerera. Ndibanyweza ne mbaaza, era nditeeka ekifo kyange eky’okubeeramu wakati mu bo emirembe gyonna."},{"book":"Ezeekyeri","chapter":"37","verse":"27","text":"Ekifo kyange eky’okubeeramu kinaabeeranga mu bo. Nnaabeeranga Katonda waabwe nabo banaabeeranga bantu bange."},{"book":"Ezeekyeri","chapter":"37","verse":"28","text":"Amawanga galimanya nga nze Mukama Katonda, nze ntukuza Isirayiri; ekifo kyange eky’okubeeramu kiri mu bo emirembe gyonna.’ ”"}]}