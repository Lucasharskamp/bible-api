{"data":[{"book":"Mathayo","chapter":"8","verse":"1","text":"Kane olor piny koa e bath got malo, oganda maduongʼ ne luwo bangʼe."},{"book":"Mathayo","chapter":"8","verse":"2","text":"Ngʼat moro man-gi dhoho nobiro mogoyo chonge piny e nyim Yesu, kendo nowachone niya, “Ruoth, kiyie to inyalo pwodha.”"},{"book":"Mathayo","chapter":"8","verse":"3","text":"Yesu norieyo bade momulo ngʼatno. Nowachone niya, “Ayie, pwodhri!” Gikanyono nochango kuom dhohone."},{"book":"Mathayo","chapter":"8","verse":"4","text":"Eka Yesu nowachone niya, “Ne ni ok inyiso ngʼato wachni. To dhiyo mondo inyisri ne jadolo, kendo ichiw mich ma Musa nochiko, mondo obed ranyisi ne gin.”"},{"book":"Mathayo","chapter":"8","verse":"5","text":"Kane Yesu osedonjo ei Kapernaum, ja-Kenturo moro nobiro ire, kakwaye kony."},{"book":"Mathayo","chapter":"8","verse":"6","text":"Nowacho niya, “Ruoth, jatichna aweyo koriere piny dala, ka ok onyal chuth, kendo kowinjo marach moloyo.”"},{"book":"Mathayo","chapter":"8","verse":"7","text":"Yesu nowachone niya, “Abiro dhi mi achange.”"},{"book":"Mathayo","chapter":"8","verse":"8","text":"Ja-Kenturo nodwoko kawacho niya, “Ruoth, ok awinjora ibi idonji ei oda. To wach mana wach kende, to jatichna biro chango."},{"book":"Mathayo","chapter":"8","verse":"9","text":"Nimar an bende an ngʼama ni e bwo loch kod jolweny manie bwoya. Ka awacho ne moro ni, ‘Dhiyo,’ to odhi; kendo ka awacho ne machielo ni, ‘Bi,’ to obiro. Bende, ka anyiso misumbana ni, ‘Tim ma,’ to otimo kamano.”"},{"book":"Mathayo","chapter":"8","verse":"10","text":"Kane Yesu owinjo wach ngʼatno, nohum nono kendo nowachone joma ne luwo bangʼe niya, “Awachonu adier ni pok ayudo kata ngʼat achiel e piny Israel ma nigi yie maduongʼ machal kama."},{"book":"Mathayo","chapter":"8","verse":"11","text":"Awachonu ni ji mangʼeny biro biro koa yo wuok chiengʼ gi yo podho chiengʼ kendo ginikaw keregi kaachiel gi Ibrahim, Isaka gi Jakobo e nyasi mar chiemo manobed e pinyruodh polo."},{"book":"Mathayo","chapter":"8","verse":"12","text":"To jokanyo mag pinyruoth to nodir oko e mudho mandiwa, kama ji nobed gi ywagruok malich ka gimwodo lekegi.”"},{"book":"Mathayo","chapter":"8","verse":"13","text":"Eka Yesu nowachone ja-Kenturo niya, “Dhiyo! Biro timoreni mana kaka iseyie ni notimreno.” Kendo jatichne nochango e sa nogono."},{"book":"Mathayo","chapter":"8","verse":"14","text":"Kane Yesu obiro e od Petro, noneno min chi Petro ka onindo e kitanda, ka en-gi midhusi."},{"book":"Mathayo","chapter":"8","verse":"15","text":"Nomulo lwete mi midhusi noweye, kendo noa malo mochako miyogi chiemo."},{"book":"Mathayo","chapter":"8","verse":"16","text":"Ka nochopo odhiambo, nokelne ji mathoth mane nigi jochiende, kendo noriembo jochiendego oko gi wach, bende nochango ji duto mane tuo."},{"book":"Mathayo","chapter":"8","verse":"17","text":"Mano notimore mondo ochop gima nowachi gi dho Janabi Isaya niya,"},{"book":"Mathayo","chapter":"8","verse":"18","text":"Kane Yesu oneno oganda maduongʼ kolwore, nogolo chik mondo gingʼad nam gidhi loka nam komachielo."},{"book":"Mathayo","chapter":"8","verse":"19","text":"Eka japuonj chik nobiro ire mowachone niya, “Japuonj, abiro luwi kamoro amora midhiye.”"},{"book":"Mathayo","chapter":"8","verse":"20","text":"To Yesu nodwoke niya, “Bwe nigi buchegi kendo winy mafuyo e kor yamo nigi utegi, to Wuod Dhano onge gi kamoro amora monyalo kete wiye.”"},{"book":"Mathayo","chapter":"8","verse":"21","text":"Japuonjrene machielo nowachone niya, “Ruoth, yiena adhi ayik wuonwa mondi.”"},{"book":"Mathayo","chapter":"8","verse":"22","text":"To Yesu nowachone niya, “In luwa, kendo we joma otho oik jogegi motho gin giwegi.”"},{"book":"Mathayo","chapter":"8","verse":"23","text":"Eka nodonjo ei yie kendo jopuonjrene noluwe."},{"book":"Mathayo","chapter":"8","verse":"24","text":"To apoya nono, ahiti mangʼongo notugore e nam, mi apaka nochako tago yie koni gi koni. To Yesu noyudo nindo otero."},{"book":"Mathayo","chapter":"8","verse":"25","text":"Jopuonjre nodhi ire mochiewe, kagiwachone niya, “Ruoth, reswa! Wadhi nimo!”"},{"book":"Mathayo","chapter":"8","verse":"26","text":"Nodwokogi niya, “Angʼo momiyo uluor kamano, yaye un joma nigi yie matin?” Eka Yesu nochiewo mokwero yembe gi apaka, mi nam nolingʼ thi."},{"book":"Mathayo","chapter":"8","verse":"27","text":"Jogo nohum nono, kendo negipenjore niya, “Ma en ngʼat manade? Kata mana yembe gi apaka bende winje!”"},{"book":"Mathayo","chapter":"8","verse":"28","text":"Kane ochopo loka komachielo e gwengʼ mar Gadarena, chwo ariyo mane nigi jochiende nowuokne e gunda mar liete moromo kode. Ne giger ahinya maonge ngʼama ne nyalo kalo kanyo."},{"book":"Mathayo","chapter":"8","verse":"29","text":"Ne gikok matek niya, “Idwaro angʼo irwa ka, Wuod Nyasaye? Dibed ni isebiro ka mondo isandwa ka ndalo moketi pok ochopo?”"},{"book":"Mathayo","chapter":"8","verse":"30","text":"To mochwalore matin koa kama negintie, kweth maduongʼ mar anguro moko ne kwayo."},{"book":"Mathayo","chapter":"8","verse":"31","text":"Jochiendego nosayo Yesu kawacho niya, “Kigolowa kuom ji ariyogi to orwa wadonji ei kweth mag anguro.”"},{"book":"Mathayo","chapter":"8","verse":"32","text":"Nowachonegi niya, “Dhiuru!” Omiyo jochiendego nowuok kuom ji ariyogo mi gidonjo ei angurogo, kendo kweth duto kar rombgi noringo matek koluwo aridiridi mochomo nam mi giduto ne githo ei pi."},{"book":"Mathayo","chapter":"8","verse":"33","text":"Joma ne rito angurogo noringo oa mine gidhi e dala mi ginyiso ji gima notimoreno, kaachiel gi gima noyudo osetimore ne joma ne nigi jochiende."},{"book":"Mathayo","chapter":"8","verse":"34","text":"Eka ji duto manodak e dalano nowuok oko mondo girom gi Yesu. To kane ginene, negiywagorene mondo oa e gwengʼ-gi."}]}