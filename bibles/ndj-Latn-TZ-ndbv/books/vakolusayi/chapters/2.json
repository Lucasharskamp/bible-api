{"data":[{"book":"Vakolusayi","chapter":"2","verse":"1","text":"Leki ndivawombeli ndambu yigola chichuku kwa uhwadali kwanongwa ya yumwi na kwa vandu va Laudekia na vala vosi vangajila kung'ona kwa mesu."},{"book":"Vakolusayi","chapter":"2","verse":"2","text":"Ngugola naha ili ndima shawu sikoliwi mawoku na kwilumba pamu muutami, ili yimemishiwi umanyi wutangalili wuyeghiwa na umanyi wa nakaka. Topi davamanyi mbwepu ya Chapanga yeni ndi Kilistu."},{"book":"Vakolusayi","chapter":"2","verse":"3","text":"Mugati ya mweni mwifisa sanja ya luhunja lwosi na umanyi."},{"book":"Vakolusayi","chapter":"2","verse":"4","text":"Topi nguvawombela chilongu achi ili mukotoo kujangiwa na mundu kwa filongu fya ufyangu."},{"book":"Vakolusayi","chapter":"2","verse":"5","text":"Nongwa ndiva na yumwi ng'odu, lakini nguvayivasuva ha, ndiva na cheleli kuwona ndambu yimuwoloka pamu muujumilwa wenu kwa Kilistu."},{"book":"Vakolusayi","chapter":"2","verse":"6","text":"Topi kucha mumjumilili Bambu Yesu Kilistu, muyendileli mungalilu ya kwilumba na mweni."},{"book":"Vakolusayi","chapter":"2","verse":"7","text":"Mwikoleli mugati yaki ngimu mikigha na mujengi ngalilu yenu pambindi ya mweni na mudindali muujumilu, kucha wavawulili. Kandi muvi vandu va kulumba."},{"book":"Vakolusayi","chapter":"2","verse":"8","text":"Mwiloleyi mundu akotoo kuvagola kuva vavanda kwa kuvajanga, kwa ndambu ya chishovi cha luhunja lwa mundu na ndambu ya ng'ulilu ya fuki sha pamlima, vakufuma ha kwa Kilistu mweni."},{"book":"Vakolusayi","chapter":"2","verse":"9","text":"Nongwa mugati ya Kilistu muuwundu waki, muna uchapanga wonda wa Chapanga,"},{"book":"Vakolusayi","chapter":"2","verse":"10","text":"yumwi mugayiliwa unofu wosi mukwilumba na mweni. Mweni kava mkomi wa wovi shosi sitavala."},{"book":"Vakolusayi","chapter":"2","verse":"11","text":"Kwa kwilumba na Kilistu yumwi mwingila jandu kuwusha wundu wa sambi, jandu yivagola kwa mawoku va vandu ha, ila yila yidumuliwa na Kilistu, yeni yikwilata kutulowola muchikandilu cha sambi."},{"book":"Vakolusayi","chapter":"2","verse":"12","text":"Pamubatishiwili musikiwa pamu na Kilistu na muubatishu yumwi mulowuliwa na Kilistu kupitila ujumilu muliwovi lya Chapanga yamshukushili Kilistu munjifwa."},{"book":"Vakolusayi","chapter":"2","verse":"13","text":"Pamongapa yumwi mwaveli musova ndima shenu kwanongwa ya vifyu shenu na kwanongwa yumwi mwaveli vandu va milima yingi. Lakini Chapanga kavayegha mwikali pamu na Kilistu. Chapanga katupomela sambi shetu shosi,"},{"book":"Vakolusayi","chapter":"2","verse":"14","text":"Awushilili yila hati ya nongwa yituvelili nayu na mashaliti vaki na kuyiwusha nakamu kwa kuyivangilila mulupingika."},{"book":"Vakolusayi","chapter":"2","verse":"15","text":"Aku Yesu Kilistu avapokili liwovi ava vatavala na vakomi, avatayili soni pawelu kwa kuvakuluwula kucha yivakamuliwili mumgoha mumwanja wa uweshi waki."},{"book":"Vakolusayi","chapter":"2","verse":"16","text":"Topi, mukotoo kumuhigha mundu yoyonda kwa filivi awu filandi, majuva va lihungu na lihungu lya mwesi wa shonu awu lijuva lya kupumulila."},{"book":"Vakolusayi","chapter":"2","verse":"17","text":"Milandu yosi ayi lisisi hela lya fila dafiyisi, unakaka weni ndi Kilistu."},{"book":"Vakolusayi","chapter":"2","verse":"18","text":"Mukotoo kujumila kuhighiwa na mundu yoyosi yadayila ghavi mnofu kwanongwa ya milotu yapaweka na yakuvilisha ushisha moyu wa ufyangu na dadavu kwa makungu. Mundu wa ndambu ayi kapufika kwa hoshu sha udesi sha chimlima,"},{"book":"Vakolusayi","chapter":"2","verse":"19","text":"na kayisegha na Kilistu yaveli mutwi wa mvili awu. Kwa wutwa wa Kilistu, mvili wonda ukulya na kuva pamu na mihembahemba yaki, veni vakukula kucha ndambu yadayila Chapanga."},{"book":"Vakolusayi","chapter":"2","verse":"20","text":"Yumwi musova pamu na Kilistu na kulowoka muwutwa wa fuki sitavala mumlima. nongwa liki mukwikala kucha wula vandu va mlima awu? Nongwa liki mukuvikiwa mumashaliti ava?"},{"book":"Vakolusayi","chapter":"2","verse":"21","text":"“Mkotoo kakamula achi” na “Mkotoo kuyesha chila” na “Mkotoo kugufya chila?”"},{"book":"Vakolusayi","chapter":"2","verse":"22","text":"Milandu ayi yosi yiva chindu ha payigoleka, ayi yiva malayishu va mundu hela."},{"book":"Vakolusayi","chapter":"2","verse":"23","text":"Nakaka mashaliti ava vakuwoneka kucha va luhunja lwa ndambu ya kudadava kwa kuying'ang'anika, ugoleki na kuyigolela njimba umakuluhu, lakini chindu ha kuwusha dobukelu sha njimba."}]}