{"data":[{"book":"2 Kings","chapter":"14","verse":"1","text":"I di lua ngadau o Jehoash, tama daane a Jehoahaz, nogo king i Israel, gei Amaziah, tama daane a Joash, guu hai di king o Judah"},{"book":"2 Kings","chapter":"14","verse":"2","text":"i di madagoaa o mee nogo madalua maa lima ono ngadau. Gei mee nogo dagi i Jerusalem i nia ngadau e madalua maa hiwa. Dono dinana go Jehoaddin, di ahina mai Jerusalem."},{"book":"2 Kings","chapter":"14","verse":"3","text":"Mee nogo hai nia mee ala e haga tenetene Dimaadua, gei mee e hagalee hai be dono damana madua, King David, gei mee e hai nia mee o dono damana Joash ala nogo hai."},{"book":"2 Kings","chapter":"14","verse":"4","text":"Mee digi ohaa ina gi lala nia gowaa hai daumaha o digau huaidu, gei nia daangada le e haihai hua nadau tigidaumaha ge dutudu nadau ‘incense’ i golo."},{"book":"2 Kings","chapter":"14","verse":"5","text":"I di madagoaa hua o Amaziah gu hai mee gi nia mogobuna king, mee gu daaligi nia gau aamua ala ne daaligi dono damana, go di king."},{"book":"2 Kings","chapter":"14","verse":"6","text":"Gei mee digi daaligi nia dama meemaa, e daudali nia helekai o Dimaadua ala i lodo Nnaganoho Moses:"},{"book":"2 Kings","chapter":"14","verse":"7","text":"Amaziah gu daaligi digau dauwa o Edom e madangaholu mana (10,000) i lodo di gowaa mehanga gonduu e haga ingoo bolo di Gowaa Baba Toolo, gei mee guu kumi di waahale o Sela i lodo tauwa gaa gahi di maa bolo Joktheel, gaa tugi mai gi dolomeenei."},{"book":"2 Kings","chapter":"14","verse":"8","text":"Gei Amaziah gu hagau ana daangada kae hegau gi di king Jehoash o Israel, bolo ginaua e heebagi."},{"book":"2 Kings","chapter":"14","verse":"9","text":"King Jehoash ga hagau ana helekai aanei gi mee:"},{"book":"2 Kings","chapter":"14","verse":"10","text":"Deenei laa, Amaziah, goe gu haga magedaa digau Edom, gei goe gu aali guu hai be do hiihai. Goe gii dohu hua gi doo aali deelaa, noho i doo hale. Goe e aha dela e helehelekai bolo gi gaamai di haingadaa adu gi di goe mo au daangada?”"},{"book":"2 Kings","chapter":"14","verse":"11","text":"Gei Amaziah digi hagalongo gi mee, malaa, di king Jehoash gu hagatanga gi daha mo ana gau dauwa, gu heebagi gi mee i Beth Shemesh i lodo Judah."},{"book":"2 Kings","chapter":"14","verse":"12","text":"Nia gau dauwa a Amaziah gu paagege, gei digaula huogodoo guu llele gi nadau hale."},{"book":"2 Kings","chapter":"14","verse":"13","text":"Jehoash gaa kumi Amaziah ga lawalawa a mee. Gei mee ga hanadu gi Jerusalem, gaa oho gi lala di abaaba di waahale mai i di Bontai Ephraim, gaa tugi i di Bontai di Madaaduge, e looloo nia ‘yard’ e lualau (200)."},{"book":"2 Kings","chapter":"14","verse":"14","text":"Mee guu kae huogodoo nia silber mono goolo ala ne gidee ia, nia goloo huogodoo ala e hai hegau ginai i lodo di Hale Daumaha, mono maluagina huogodoo o di king, guu kae gi Samaria. Mee guu lahi labelaa hunu daangada o Judah belee benebene ia."},{"book":"2 Kings","chapter":"14","verse":"15","text":"Nia mee huogodoo a Jehoash nogo hai, mo dono manawa hagamahi heebagi gi Amaziah, di king o Judah, la guu hihi gi lodo “Di Kai o nia King o Israel”."},{"book":"2 Kings","chapter":"14","verse":"16","text":"Jehoash guu made guu danu i lodo di waa daalunga o nia king i lodo Samaria, gei dana dama daane go Jeroboam II guu pono dono lohongo guu king."},{"book":"2 Kings","chapter":"14","verse":"17","text":"King Amaziah o Judah nogo mouli i nia ngadau e madangaholu maa lima i muli di made o di king Jehoash o Israel."},{"book":"2 Kings","chapter":"14","verse":"18","text":"Nia mee huogodoo ala nogo hai go Amaziah la guu hihi gi lodo Di Kai o nia King o Judah."},{"book":"2 Kings","chapter":"14","verse":"19","text":"Nia hagadaumee o Amaziah gu hiihai e daaligi a mee i Jerusalem, gei mee guu lele hagammuni gi di waahale Lachish, gei ono hagadaumee gu daudali a mee gu daaligi a mee i golo."},{"book":"2 Kings","chapter":"14","verse":"20","text":"Tuaidina o maa guu kae gi muli gi Jerusalem i hongo di hoodo, gaa danu i lodo di waa daalunga o nia king i lodo di Waahale o David."},{"book":"2 Kings","chapter":"14","verse":"21","text":"Nia daangada o Judah gu haga dabu dana dama daane go Uzziah belee hai di king. Mee gu madangaholu maa ono ono ngadau."},{"book":"2 Kings","chapter":"14","verse":"22","text":"Uzziah guu kumi labelaa gei gu haga hoou di waahale go Elath i muli di made o dono damana."},{"book":"2 Kings","chapter":"14","verse":"23","text":"I di madangaholu maa lima ngadau o Amaziah, tama daane a Joash, nogo king i Judah, Jeroboam, tama daane a Jehoash gaa hai di king o Israel, gei mee nogo dagi i Samaria i nia ngadau e madahaa maa dahi."},{"book":"2 Kings","chapter":"14","verse":"24","text":"Mee guu hai di huaidu, gu hai baahi gi Dimaadua, gu daudali nia hangaahai huaidu o di king i ono mua go Jeroboam, go tama daane a Nebat, dela nogo dagi Israel gi lodo di huaidu."},{"book":"2 Kings","chapter":"14","verse":"25","text":"Mee guu kumi labelaa nia henua o Israel huogodoo mai i di Ala Nnoonua o Hamath gaa tugi i bahi i ngeia di Tai Mmade i di bahi i ngaaga. Deenei di mee a Dimaadua, go di God o Israel, dela ne hagababa ang gi dana dangada hai hegau go soukohp Jonah, tama daane Amittai mai Gath Hepher.14.25 Jonah 1.1"},{"book":"2 Kings","chapter":"14","verse":"26","text":"Dimaadua gu gidee di hagammaemmae huaidu o digau Israel, gu deai dahi dangada e hagamaamaa digaula ai."},{"book":"2 Kings","chapter":"14","verse":"27","text":"Gei di maa hagalee di hiihai ni Dimaadua bolo e oho Israel hagatau gaa hana hua beelaa, malaa, Mee ne daa digaula gi daha mo di haingadaa mai baahi di king Jeroboam II."},{"book":"2 Kings","chapter":"14","verse":"28","text":"Nia mee huogodoo nogo hai go Jeroboam II, mo dono manawa te madagu i lodo nia tauwa, mo dono gaamai labelaa a Damascus mo Hamath gi Israel, huogodoo la guu hihi gi lodo “Di Kai o nia King o Israel”."},{"book":"2 Kings","chapter":"14","verse":"29","text":"Jeroboam guu made guu danu i lodo di waa daalunga o nia king, gei tama daane a maa go Zechariah guu pono dono lohongo, guu king."}]}