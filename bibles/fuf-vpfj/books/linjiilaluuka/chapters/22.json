{"data":[{"book":"LINJIILA LUUKA","chapter":"22","verse":"1","text":"Hari *Juldeere Bireedi ɗe Aldaa e Lewen nden ɓadike, nden no wi'ee kadi *Juldeere Yawtaneede."},{"book":"LINJIILA LUUKA","chapter":"22","verse":"2","text":"Tawi hooreeɓe *yottinooɓe sadaka ɓen e jannooɓe fii Sariya on ɓen no ɗaɓɓaynoo feere no ɓe mulira Iisaa, kono tawi hiɓe huli jamaa on."},{"book":"LINJIILA LUUKA","chapter":"22","verse":"3","text":"Onsay Ibuliisa naati e ɓernde Yudaasi, ɗun ko oo jammaaɗo Iskariiyu, on ko tawaaɗo e *sahaabaaɓe Iisaa ɓen sappoo e ɗiɗo."},{"book":"LINJIILA LUUKA","chapter":"22","verse":"4","text":"On yahi yewtidoyi e hooreeɓe yottinooɓe sadaka ɓen wondude e halfinaaɓe aynugol *juulirde mawnde nden fii no o wattira Iisaa e juuɗe maɓɓe."},{"book":"LINJIILA LUUKA","chapter":"22","verse":"5","text":"Ɓen weltori ɗun, ɓe haldi yeenugol mo kaalisi."},{"book":"LINJIILA LUUKA","chapter":"22","verse":"6","text":"O jaɓi ɗun, o woni e ɗaɓɓugol feere no o wattira Iisaa e juuɗe maɓɓe, hara jamaa on hoyɗaali."},{"book":"LINJIILA LUUKA","chapter":"22","verse":"7","text":"Ɓay ɲalaande Juldeere Bireedi ɗe Aldaa e Lewen nden hewtii, ɗun ko ɲalaande hirsanteende baalun nden,"},{"book":"LINJIILA LUUKA","chapter":"22","verse":"8","text":"onsay Iisaa immini Petruusu e Yuuhanna, o wi'i ɓe: «Yahee moƴƴinanon en nafakka fii ko nafoɗen ka juldeere.»"},{"book":"LINJIILA LUUKA","chapter":"22","verse":"9","text":"Ɓen wi'i mo: «Ko honto faalaɗon yo men moƴƴinanoy en ɗun?»"},{"book":"LINJIILA LUUKA","chapter":"22","verse":"10","text":"Onsay o wi'i ɓe: «No naatirɗon ka saare, on fottay e gorko rondiiɗo loonde ndiyan. On jokkay mo haa e suudu ndu o naati e mun woo."},{"book":"LINJIILA LUUKA","chapter":"22","verse":"11","text":"Onsay on wi'ay jom suudu ndun: ‹Karamoko'en wi'ii men yo men lando on: Ko e suudu hondu ɓe nafodata e taalibaaɓe maɓɓe ɓen nafakka Juldeere Yawtaneede nden?›"},{"book":"LINJIILA LUUKA","chapter":"22","verse":"12","text":"Ontuma o hollay on konkooru njanndu weƴƴitaandu ka koore dow. Ko ɗon moƴƴinton.»"},{"book":"LINJIILA LUUKA","chapter":"22","verse":"13","text":"Ɓe yahi ɓe tawroyi no o haalirannoo ɓe non, ɓe moƴƴini nafakka juldeere nden."},{"book":"LINJIILA LUUKA","chapter":"22","verse":"14","text":"Ɓay saa'i on hewtii, Iisaa ɓadii fii nafagol wondude e sahaabaaɓe ɓe o toɗɗinoo ɓen sappoo e ɗiɗo."},{"book":"LINJIILA LUUKA","chapter":"22","verse":"15","text":"Onsay o wi'i ɓe: «Miɗo faalanoo fota hawtidugol e mon oo nafakka ado mi tampude."},{"book":"LINJIILA LUUKA","chapter":"22","verse":"16","text":"Ko fii mi andinii on, mi ɲaamitataa oo nafakka ndee juldeere hande kadi haa nde laatoyoo ka *laamateeri Alla.»"},{"book":"LINJIILA LUUKA","chapter":"22","verse":"17","text":"Onsay o ƴetti jardukun waɗorkun njaram, o jarni Alla, o wi'i: «Jaɓee kun jardukun njaram, senditon hakkunde mon."},{"book":"LINJIILA LUUKA","chapter":"22","verse":"18","text":"Ko fii mi andinii on, mi yaritataa hande kadi njaram ɓiɓɓe wiiɲu haa tuma laamateeri Alla ndin ari.»"},{"book":"LINJIILA LUUKA","chapter":"22","verse":"19","text":"Ɓawto ɗun o ƴetti kadi bireedi, o jarni Alla, o taƴiti, o jonni ɓe, o wi'i: «Ɗunɗoo ko ɓandu an ndu okkaɗon ndun nii, waɗee ɗunɗoo maande ko anditiron fii an.»"},{"book":"LINJIILA LUUKA","chapter":"22","verse":"20","text":"Ko wano non kadi, ɓay ɓe gaynii ɲaamude, o ƴetti jardukun waɗorkun njaram, o wi'i: «Kun jardukun ko maande fii *ahadi heyri tippundi e ɗan ƴiiƴan an hibboyteeɗan fii mon."},{"book":"LINJIILA LUUKA","chapter":"22","verse":"21","text":"Kono non janfotooɗo lan on no ɲaamidude e an."},{"book":"LINJIILA LUUKA","chapter":"22","verse":"22","text":"Ɓii-Aaden* on no yahude wano muuyiranoo non, kono bone wonanii on janfotooɗo mo!»"},{"book":"LINJIILA LUUKA","chapter":"22","verse":"23","text":"Onsay ɓe woni e landondirgol, wi'a: «Hara ko hombo e men waɗoyta ɗun?»"},{"book":"LINJIILA LUUKA","chapter":"22","verse":"24","text":"Yeddondiral waɗi hakkunde maɓɓe fii andugol ko hombo e maɓɓe gasata wonude mawɗo."},{"book":"LINJIILA LUUKA","chapter":"22","verse":"25","text":"Onsay Iisaa wi'i ɓe: «Lamɓe ɗiya leƴƴi no laamori ɗi doole, ɓen laamiiɓe no wi'aa waɗooɓe ko moƴƴi."},{"book":"LINJIILA LUUKA","chapter":"22","verse":"26","text":"Kono onon, wota on wa'u wa ɓen. Ɓurɗo teddude on e mon, yo wa'u wa suka. Awa kadi lanɗo on, yo wa'u wa kurkaadu."},{"book":"LINJIILA LUUKA","chapter":"22","verse":"27","text":"Hara ko hombo ɓuri teddude hakkunde wonɗo nafaade on e wonɗo ɓannude nafakka on? Hinaa wonɗo nafaade on? Min-le non, miɗo woniri hakkunde mon wa on ɓannoowo."},{"book":"LINJIILA LUUKA","chapter":"22","verse":"28","text":"Onon-le, ko onon wondunoo e an e nder ɗii tampereeji an fow."},{"book":"LINJIILA LUUKA","chapter":"22","verse":"29","text":"Ko ɗun waɗi si mi lamminiray on wano Baaba an lamminirimmi non,"},{"book":"LINJIILA LUUKA","chapter":"22","verse":"30","text":"fii no ɲaamiroyon yaron ka ndaɗɗudi an, ɗun ko ka nder laamateeri an, jooɗoɗon kadi ka julle laamu fii laamoyagol *bolondaaji Isra'iila ɗin sappoo e ɗiɗi.»"},{"book":"LINJIILA LUUKA","chapter":"22","verse":"31","text":"Onsay Iisaa wi'i: «Sim'uunu, Sim'uunu! Ibuliisa torike hendagol on, wesira wa nendi."},{"book":"LINJIILA LUUKA","chapter":"22","verse":"32","text":"Kono min mi toranike ma fii wota gomɗinal maa ngal hayru. An kadi tuma yiltitiɗaa e an eto tabintinaa wondiɓɓe maa ɓen.»"},{"book":"LINJIILA LUUKA","chapter":"22","verse":"33","text":"Onsay Sim'uunu Petruusu jaabii mo, wi'i: «Koohoojo, miɗo hebulanii yaadugol e maa haa e kaso maa haa e mayde.»"},{"book":"LINJIILA LUUKA","chapter":"22","verse":"34","text":"Onsay Iisaa jaabii mo, wi'i: «Petruusu, mi andinii ma, ndonto ƴoggataa hande hara a yeddaali wonde hiɗa andimmi haa timma laabi tati.»"},{"book":"LINJIILA LUUKA","chapter":"22","verse":"35","text":"O wi'i ɓe kadi: «Fewndo ko mi neli on e ɓaawo mbuuɗi e bonfo e paɗe, on ŋakkiroyano ton goɗɗun?»"},{"book":"LINJIILA LUUKA","chapter":"22","verse":"36","text":"O wi'i ɓe kadi: «Jooni non ko nii: Kala jogiiɗo mbuuɗi yo ƴettu, wano non kadi on mo no mari bonfo yo ƴettu, awa kadi mo maraa kaafa e mon yo yeeyitu waramba mun on sooda."},{"book":"LINJIILA LUUKA","chapter":"22","verse":"37","text":"Awa mi andinii on, bee ko windii fii an kon laatoo, wonde: ‹O wattidete e waɗooɓe bone ɓen.›"},{"book":"LINJIILA LUUKA","chapter":"22","verse":"38","text":"Onsay ɓe wi'i mo: «Koohoojo, e hino ɗoo kaafaaje ɗiɗi.»"},{"book":"LINJIILA LUUKA","chapter":"22","verse":"39","text":"Ontuma o yalti o yahi ka Fello *Zaytuuni wano o woowiri non. Taalibaaɓe makko ɓen kadi jokki mo."},{"book":"LINJIILA LUUKA","chapter":"22","verse":"40","text":"Ɓay ɓe hewtii e nden nokkuure, o wi'i ɓe: «Toree Alla fii wota on naatu e jarrabi.»"},{"book":"LINJIILA LUUKA","chapter":"22","verse":"41","text":"Onsay o woɗɗitori ɓe yeru bugannde hayre, o jiccii o torii,"},{"book":"LINJIILA LUUKA","chapter":"22","verse":"42","text":"o wi'i: «Baaba an, si hiɗa faalaa, yo kun jardukun tampere pottito lan. Kono non wota faale an on waɗu, kono yo faale maa on waɗu.»"},{"book":"LINJIILA LUUKA","chapter":"22","verse":"43","text":"Onsay malaa'ikaajo iwri ka kammu, ari e makko no tiiɗina mo."},{"book":"LINJIILA LUUKA","chapter":"22","verse":"44","text":"Ɓay sonjaa wonkii heɓii mo, o ɓurti toragol. Onsay lakkere makko nden wa'i wa cinte ƴiiƴan ɗe no sinta e leydi."},{"book":"LINJIILA LUUKA","chapter":"22","verse":"45","text":"Ɓay o gaynii toragol, o immii o yahi ka taalibaaɓe makko ɓen woni ton, o tawi hiɓe ɗaanii sabu annde nde ɓe wondi nden."},{"book":"LINJIILA LUUKA","chapter":"22","verse":"46","text":"Onsay o wi'i ɓe: «Ko fii honɗun ɗaanantoɗon? Immee toroɗon fii wota on naatu e jarrabi.»"},{"book":"LINJIILA LUUKA","chapter":"22","verse":"47","text":"E nder ko o yewtata kon, hawrondiri jamaa yimɓe hewtii. Tawi ko oo wi'eteeɗo Yudaasi tawdaaɗo e sappoo e ɗiɗooɓe ɓen ardii ɓen. On ɓadii Iisaa fii lunnagol mo."},{"book":"LINJIILA LUUKA","chapter":"22","verse":"48","text":"Onsay Iisaa wi'i mo: «Yudaasi, hara ko lunnagol janfortaa Ɓii-Aaden on?»"},{"book":"LINJIILA LUUKA","chapter":"22","verse":"49","text":"Ɓay wondiɓɓe Iisaa ɓen sogitike ko saatii waɗude kon, onsay ɓe wi'i: «Koohoojo, hara yo men huutor kaafaaje amen ɗen?»"},{"book":"LINJIILA LUUKA","chapter":"22","verse":"50","text":"Tun goɗɗo e maɓɓe soppi kurkaadu yottinoowo mawɗo sadaka on, o itti mo nowru ɲaamuru ndun."},{"book":"LINJIILA LUUKA","chapter":"22","verse":"51","text":"Kono Iisaa ƴetti haala kan, wi'i: «Hattinee ɗoo!» Onsay o meemi nowru on ndun, ndu wattii."},{"book":"LINJIILA LUUKA","chapter":"22","verse":"52","text":"Iisaa wi'i ɓen arɓe hendagol mo kadi, ɗun ko hooreeɓe yottinooɓe sadaka ɓen e hooreeɓe aynooɓe juulirde mawnde nden e mawɓe ɓen: «Hiɗon ardi e kaafaaje e bedi wa si ko ngujjo aranɗon."},{"book":"LINJIILA LUUKA","chapter":"22","verse":"53","text":"Hara-le ɲande woo miɗo wondi e mon ka juulirde mawnde, kono on fawaali juuɗe e an. Kono ɗoo ko saa'i mon nii, e saa'i mbawdi niɓe ɗen.»"},{"book":"LINJIILA LUUKA","chapter":"22","verse":"54","text":"Ɓay wonii ɓe nangii Iisaa, ɓe naɓi mo ka galle yottinoowo mawɗo sadaka on. Petruusu iwtiri ɓaawo maɓɓe ka woɗɗitii."},{"book":"LINJIILA LUUKA","chapter":"22","verse":"55","text":"Onsay ɓe huɓɓi yiite ka hakkunde tande, ɓe jooɗii. Petruusu kadi ari jooɗodi e maɓɓe."},{"book":"LINJIILA LUUKA","chapter":"22","verse":"56","text":"No debbo kurkaaduujo goo yiirunoo mo kanko Petruusu himo jooɗii ka binde yiite, kanko debbo on o tenƴini mo, o wi'i: «Oo ɗoo ko wondiɗɗo Iisaa!»"},{"book":"LINJIILA LUUKA","chapter":"22","verse":"57","text":"Kono kanko Petruusu o yeddi, o wi'i: «Hey ko an yo debbo, min mi andaa oo.»"},{"book":"LINJIILA LUUKA","chapter":"22","verse":"58","text":"Ɓay nettii seeɗa, goɗɗo goo kadi yi'i mo, wi'i: «An ko a tawdaaɗo e maɓɓe.»"},{"book":"LINJIILA LUUKA","chapter":"22","verse":"59","text":"Ɓay wonii embere saa'i gooto feƴƴii, goɗɗo goo kadi catii, wi'i: «Pellet, oo ko wondiɗɗo makko nii, ko fii oo ko mo Jaliilu.»"},{"book":"LINJIILA LUUKA","chapter":"22","verse":"60","text":"Petruusu jaabii onɗon kadi, wi'i: «An mi andaa ko honɗun wonɗaa wowlude!» Wa fewndo o wowlata ɗun, ndontoori ndin ƴoggi."},{"book":"LINJIILA LUUKA","chapter":"22","verse":"61","text":"Onsay Koohoojo on yeƴƴitii, cikki gite mun ɗen e Petruusu. Tun Petruusu anditi fii ko Koohoojo on wowlannoo mo kon wondema: «Ado ndonto ƴoggude hande, haray a yeddii fii an haa timmii laabi tati!»"},{"book":"LINJIILA LUUKA","chapter":"22","verse":"62","text":"Onsay Petruusu yalti ka yaasi, o wulli wullaandu sattundu."},{"book":"LINJIILA LUUKA","chapter":"22","verse":"63","text":"Tawi yimɓe joginooɓe Iisaa ɓen no jalaynoo mo luuboo,"},{"book":"LINJIILA LUUKA","chapter":"22","verse":"64","text":"awa kadi ɓe buumayno mo yeeso ngon, ɓe wi'a: «Hotto ko hombo luubi-maa!»"},{"book":"LINJIILA LUUKA","chapter":"22","verse":"65","text":"E hoore ɗun ɓe kongayno mo, ɓe hoyna."},{"book":"LINJIILA LUUKA","chapter":"22","verse":"66","text":"Ɓay weetii, mawɓe jamaa on, ɗun ko hooreeɓe yottinooɓe sadaka ɓen e jannooɓe fii Sariya on ɓen, mottondiri. Ɓe addi Iisaa ka yeeso dental maɓɓe,"},{"book":"LINJIILA LUUKA","chapter":"22","verse":"67","text":"ɓe wi'i mo: «Si tawii ko an woni *Almasiihu on, wowlan men.»"},{"book":"LINJIILA LUUKA","chapter":"22","verse":"68","text":"awa kadi si mi landike on, on jaabotaako lan."},{"book":"LINJIILA LUUKA","chapter":"22","verse":"69","text":"Kono gila jooni Ɓii-Aaden on jooɗoto ka sengo ɲaamo Allaahu on, on Jom Bawgal.»"},{"book":"LINJIILA LUUKA","chapter":"22","verse":"70","text":"Ɓe fow ɓe wi'i: «Kere ko an woni *Ɓiɗɗo Alla on?»"},{"book":"LINJIILA LUUKA","chapter":"22","verse":"71","text":"Onsay ɓe wi'i: «Ko seedee hombo faalaɗen kadi? Kanko tigi o wowlii, en nanii!»"}]}