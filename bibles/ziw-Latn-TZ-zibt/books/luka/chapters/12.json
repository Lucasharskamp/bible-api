{"data":[{"book":"Luka","chapter":"12","verse":"1","text":"Umo milongo mlongo ya wantu wamemile hamwenga kubula wajatana, Yesu niyo akonga kulonga na wanampina wakwe, “Msinyise mahinyo ya Mafalisayo kugamba ni wasongaganyi.”"},{"book":"Luka","chapter":"12","verse":"2","text":"Hahana chintu chochose chifisigwe nachiswese kubunkulwa, naho hahana chinyele nachiswese kumanywa."},{"book":"Luka","chapter":"12","verse":"3","text":"Kwaivyo, chila mchilongile mwe chiza nachivike nomsi, naho mbuli zozose na mtakalisane mwi wenye mwe chumba nazimpwinkulwe namlonge kulaila kwedigulu."},{"book":"Luka","chapter":"12","verse":"4","text":"“Nawagambilani, wambuya zangu, msekuwogoha wadya wakudaha kukoma umwili mna hawakudaha kudamanya chochose chihise.”"},{"book":"Luka","chapter":"12","verse":"5","text":"Naniwalagiseni yudya mkungwa mumogohe, mwogoheni Chohile, yudya, akaheza kukoma, nuyo mta udahi wa kumdula mntu kwe bome hedina uhelo. Chindedi nawagambilani, nuyo mkungwa mumogohe!"},{"book":"Luka","chapter":"12","verse":"6","text":"“Togolani! Wadege washano hawakutagwa kwa matundu maidi? Naho hahana yumwenga akujalwa ni Chohile.”"},{"book":"Luka","chapter":"12","verse":"7","text":"Mna hata fili zimwe mitwi yenyu ziwazwa. Elo msekogoha, nyuwe mna yombe kujinka wadege walozize!"},{"book":"Luka","chapter":"12","verse":"8","text":"“Nawagambilani kugamba kwa wadya wakulonga mwa wantu kugamba we kwangu, Mwana ywa Mntu nawadamanyize ivyo mwa meso ya wandima wa kwembingu wa Chohile."},{"book":"Luka","chapter":"12","verse":"9","text":"Mna wadya wakunilemela mwa wantu, Mwana ywa Mntu nawalemele mwa meso ya wandima wa kwembingu wa Chohile.”"},{"book":"Luka","chapter":"12","verse":"10","text":"“Mntu yoyose akusimwila vihiye mwa Mwana ywa Mntu adaha kulekeilwa, mna chila mntu akuhuluta Muye Ukukile halekeilwe.”"},{"book":"Luka","chapter":"12","verse":"11","text":"“Umo wakawegala mkalahwe mwe nyumba zo kuvikila hegu mwa meso ya wakulu we vilongozi, msekwogoha chiya mkunga mhitule hegu mkunga mlonge."},{"book":"Luka","chapter":"12","verse":"12","text":"Kwaviya Muye Ukukile nawahinye aho chiya mkunga mlonge.”"},{"book":"Luka","chapter":"12","verse":"13","text":"Mntu mwe difyo amgamba Yesu, “Mhinya, mgambile mlukolo ywangu chipangane ulisi chasizwe ni tatiyetu.”"},{"book":"Luka","chapter":"12","verse":"14","text":"Yesu amhitula, “Mbuyangu, niyani aninkile kulamula hegu kwinkiza ugoli mgati mwenyu nyuwe waidi?”"},{"book":"Luka","chapter":"12","verse":"15","text":"Naho ajendeleza kuwagambila wose, “Mkaulise naho mwesinye wenye mwe chila tama ya ugoli, kwaviya wikazi wa chindedi wa mntu haukulawana na vintu ananavyo, hata akatenda na ugoli wi vivihi.”"},{"book":"Luka","chapter":"12","verse":"16","text":"Niyo Yesu awagambila mliganyo uno, “Hendaga na mntu yumwenga mgoli endaga na mgunda una ulozo utendese."},{"book":"Luka","chapter":"12","verse":"17","text":"Akonga kwefanyanya mwenye, ‘Sina hohose hakwika ulozo wangu wose. Nitende mbwani?’"},{"book":"Luka","chapter":"12","verse":"18","text":"Egamba mwenye, ‘vino nivyo nanidamanye,’ ‘Nanitule magulu yangu niyo nazenga matuhu makulu yatendese, umo nanike nkande yangu na vintu vituhu vyose."},{"book":"Luka","chapter":"12","verse":"19","text":"Niyo elongela mwenye, Mntu atendile mbafu! Una chila vintu vyedi vyose ukunga kwa mihilimo ilozize. Ikala wikazi wedi, dya, nywa, naho ubwede mwenye!’"},{"book":"Luka","chapter":"12","verse":"20","text":"Mna Chohile niyo amgamba, ‘Mhezi weye! Dyelo dino nechilo walavya ujima wako, haluse ni yuhi akunga aguhe vintu vino vyoseni weikiye?’ ”"},{"book":"Luka","chapter":"12","verse":"21","text":"Yesu niyo akomeleza kugamba, “Vino nivyo vili kwa wose wakweikiya ugoli utendese mna sawo wagoli mwa meso ya Chohile.”"},{"book":"Luka","chapter":"12","verse":"22","text":"Akaheza Yesu awagamba wanampina wakwe, “Nivyo vilekile huwagambani msekwehelwa mwe nkande mkunga iwenkeni ujima hegu mwe suche mkunga kwachausa che mili yenyu."},{"book":"Luka","chapter":"12","verse":"23","text":"Ujima ni wedi kujinka nkande, na mwili nawo waungiswa kujinka suche."},{"book":"Luka","chapter":"12","verse":"24","text":"Kaulani wadege hawakuhanda hegu hawakuvuna, hawana magulu hegu vihenge, Chohile awalisa! Nyuwe mwawagila vidala kujinka wadege!"},{"book":"Luka","chapter":"12","verse":"25","text":"Niyuhi mgati mwenyu akudaha kweongezeza hata zuwa dimwenga kujinka chipindi cho wikazi wakwe?"},{"book":"Luka","chapter":"12","verse":"26","text":"Uneva hamkudaha kudamanya chintu chidodo enga chino, ni mbwani una nkama na vintu vituhu?"},{"book":"Luka","chapter":"12","verse":"27","text":"Kaula maluwa ya kumbago ivyo yakusuka, hayakudamanya ndima hegu kwesumila suche. Mna nawagambilani kugamba hata Zumbe Sulemani na ugoli wakwe woseni hendaga na suche ntana saviya yano maluwa."},{"book":"Luka","chapter":"12","verse":"28","text":"Ni Chohile akuvisa mani ya kumbago mani yakutenda hano dyelo nakwaga luvi, yakokwa mwe moto. Hatendese na ukanuni wakuwavisa? Ujeche wani wa uzumizi mnanawo!"},{"book":"Luka","chapter":"12","verse":"29","text":"“Elo msekwehanganya, chila nkanana mfanyanye chiya namdye na kunywa."},{"book":"Luka","chapter":"12","verse":"30","text":"Kwaviya wantu sawo Wayahudi mno mwe isi nawo wakulonda vintu vyoseni ivyo. Tati yenyu kavimanya kugamba mwavyunga vintu ivyo.”"},{"book":"Luka","chapter":"12","verse":"31","text":"Mna, mwevinye no Useuta wakwe, naye nawenkeni vino vintu."},{"book":"Luka","chapter":"12","verse":"32","text":"“Msekogoha, nyuwe bunga dodo, kwaviya Tati yenyu kelelwa kuwenka Useuta.”"},{"book":"Luka","chapter":"12","verse":"33","text":"Tagani vintu vyenyu vyose na muwenke wachiwa izihela. Kweikiyeni hela hezikusakala, naho mweikiye ugoli wenyu kwembingu, kudya hekudaha kuhunguka, kwaviya hakuna mbavi akudaha kuubwila, na matele hayakudaha kuubalanga."},{"book":"Luka","chapter":"12","verse":"34","text":"Kwaviya myoyo yenyu chila nkanana naitende kudya ugoli wenyu wili."},{"book":"Luka","chapter":"12","verse":"35","text":"“Mwikale enga wandima wakumgoja mkulu ywawo kwa ntendwa hamwenga na taa zenyu zikaka,"},{"book":"Luka","chapter":"12","verse":"36","text":"mtende saviya wandima wakumgoja mkulu ywawo auye kulaila kwembwedo wa nyinka. Umo akeza nakugong'onda ulwivi, nawamvugwile aho.”"},{"book":"Luka","chapter":"12","verse":"37","text":"Chinyemi chivivihi kwa wadya wandima wakunga wabwilwe ni mkulu ywawo wakacheleza chipindi akuwiya! Nawagambilani chindedi, nahambule suche yakwe, awaunge wekale hasi wadye nkande, na kuwasankanila."},{"book":"Luka","chapter":"12","verse":"38","text":"Nawatende na chinyemi wandima wadya nawabwile wakacheleza kubula nechilogati hegu nyumani mwe saa idya!"},{"book":"Luka","chapter":"12","verse":"39","text":"Naho mvimanya kugamba hegu mta nyumba anamanya muda akwizila mbavi, hamlekele avune nakwingila mnyumba."},{"book":"Luka","chapter":"12","verse":"40","text":"“Nyuwe, nanywi, mwaungwa mwemalanye, kwaviya Mwana ywa Mntu neze mwe chipindi hemwikuifanyanya.”"},{"book":"Luka","chapter":"12","verse":"41","text":"Petulo agamba, “Zumbe, mliganyo uno ni wetu suwe, hegu ni kwa chila yumwenga?”"},{"book":"Luka","chapter":"12","verse":"42","text":"Zumbe ahitula, “Ni yuhi, naho, mzumizi na mmanyi na msankani? Ni yudya aikigwe ni mkulu ywakwe achimaile weyawe, na kumlagiza awenke nkande mwe chipindi chikigwe.”"},{"book":"Luka","chapter":"12","verse":"43","text":"Mndima uyo natende na chinyemi chivivihi hegu zumbe dyakwe anambwila akadamanya vino umo akauya kukaya!"},{"book":"Luka","chapter":"12","verse":"44","text":"Chindedi, nawagambilani, mkulu namtende mndima uyo achimaile vintu vyakwe vyose."},{"book":"Luka","chapter":"12","verse":"45","text":"Mna hegu mndima uyo akelongela mo moyo kugamba mkulu ywakwe akawa kuya niyo akonga kuwatowa wandima watuhu, wagosi na wavyele, na kudya na kunywa nakukolwa,"},{"book":"Luka","chapter":"12","verse":"46","text":"ivyo mkulu ywo mndima uyo neze mwe zuwa hemanyize na saa heimanyize. Naho namtowe enga wantu sawo wazumizi."},{"book":"Luka","chapter":"12","verse":"47","text":"“Mndima akumanya chiya mkulu ywakwe akunga adamanyizwe, mna hakwemalanya kuchidamanya, na asulumizwe kwa kutoigiswa."},{"book":"Luka","chapter":"12","verse":"48","text":"Mna yudya mndima hemanyize mbuli hekunga mkulu ywakwe, na akudamanya mbuli zikuwagila nkanto, natoigwe nkome njeche. Kwaviya chila mntu enkigwe vilozise, naho enkigwe ukulu utendese nauzwe vitendese.”"},{"book":"Luka","chapter":"12","verse":"49","text":"“Siza kuchulika moto isi, nasivyungisa vyatendile uchuikwa kale!"},{"book":"Luka","chapter":"12","verse":"50","text":"Nina ubatizo wa kuhokela, nkunto yani ninanayo kubula uchinte!"},{"book":"Luka","chapter":"12","verse":"51","text":"Mwafanyanya kugamba nasiza kwigala utondowazi mwe si? Sivyo ivyo, siyo utondowazi, mna mwenegano."},{"book":"Luka","chapter":"12","verse":"52","text":"Kukongela haluse wantu washano wa lukolo lumwenga nawenegane, watatu nawahigane na waidi na wahigane na watatu."},{"book":"Luka","chapter":"12","verse":"53","text":"Watate nawahigane na wanawawo, wana nawo na watati zawo, wavyele nawahigane na wanachiche wawo, na wanachiche mwe mamizawo, wakwe wa chivyele nawahigane na wakaza wana wawo, wakaza wana nawo mwe wakwe zawo wa chivyele.”"},{"book":"Luka","chapter":"12","verse":"54","text":"Yesu alonga naho kwa wantu, “Umo mkawona ingu kulaila ntendele za mwingilo wa zuwa, aho mwalonga kugamba fula yaunga inye naho yavitenda."},{"book":"Luka","chapter":"12","verse":"55","text":"Naho umo mkeva mpeho ikavumila, mwalonga kugamba kwatenda na chivuguto naho chalaila."},{"book":"Luka","chapter":"12","verse":"56","text":"Nyuwe wasongaganyi! Mmanya kubunkula ivyo isi ili no ulanga, nimbwani hamkudaha kubunkula chipindi cha haluse?"},{"book":"Luka","chapter":"12","verse":"57","text":"“Nimbwani nyuwe wenye hamkwelamwila wedi?"},{"book":"Luka","chapter":"12","verse":"58","text":"Uneva ukaita kwe chitala na mlahi ywako, mwivane mwe isila hemnati kubula kwechitala. Hegu sivyo nakwigale kwe chitala mkanti, akunga awenke wankondo, naho namjelwe mndani."},{"book":"Luka","chapter":"12","verse":"59","text":"Uko nawikale, nawagambilani, mkabula kuliha hela ya udumo kwa maliho yenyu ya malaho.”"}]}