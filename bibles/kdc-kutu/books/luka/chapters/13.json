{"data":[{"book":"Luka","chapter":"13","verse":"1","text":"Kipindi kikija wanhu wayagwe wakala aho, wamulongela Yesu mbuli ya Wagalilaya wakomigwe na Pilato kipindi viwakalile womulavila nhosa Mulungu."},{"book":"Luka","chapter":"13","verse":"2","text":"Yesu kawedika, “Vino mogesa Wagalilaya awo wakala na nzambi nyingi kubanza Wagalilaya wayagwe lekaavo wadununzika vivo?"},{"book":"Luka","chapter":"13","verse":"3","text":"Bule! Nowalongela kweli, na mweye vivija mwahalema kuleka nzambi zenu, mose mofa kamba awo."},{"book":"Luka","chapter":"13","verse":"4","text":"Hebu mogesa wanhu waja longo na wanane wafile kwa kulagaliligwa na lingo ako Siloamu wakala na nzambi nyingi kubanza wanhu wose kudibuga da Yelusalemu?"},{"book":"Luka","chapter":"13","verse":"5","text":"Bule! Nowalongela, mwahalema kuleka nzambi, mose mofa kamba awo.”"},{"book":"Luka","chapter":"13","verse":"6","text":"Abaho Yesu kawalongela lusimo luno, “Munhu imoja kahanda mbiki wa matunda mumgunda wake wa mizabibu. Kachola kuzahila matunda, lakini hapatile tunda jojose bule."},{"book":"Luka","chapter":"13","verse":"7","text":"Avo kamulongela msang'hanaji wake, ‘Lola, mwaka uno wa kadatu nokwiza hano kuzahila matunda mumbiki uno, lakini sipata chochose. Ukanhe! Habali ugendelele kuibananga isi?’"},{"book":"Luka","chapter":"13","verse":"8","text":"Lakini msang'hanaji wake kamwidika, ‘Go mkulu, uleke mwaka uno uiyeka, nouhalilila na kuwikila mbolea."},{"book":"Luka","chapter":"13","verse":"9","text":"Abaho kamba wahalela yokuwa goya, lakini wahaleka kulela, kodaha kuukanha!’ ”"},{"book":"Luka","chapter":"13","verse":"10","text":"Siku dimoja da Kubwihila, Yesu kakala yofundiza mng'anda ya kumpula Mulungu."},{"book":"Luka","chapter":"13","verse":"11","text":"Baho kukala na mtwanzi imoja. Mtwanzi ayo kakala na kinyamkela yamtendile yalumwe miyaka longo na nane. Kakala yaveduke mgongo na hadahile kuigolosa bule."},{"book":"Luka","chapter":"13","verse":"12","text":"Yesu viyamone, kamkema, kamulongela, “Mama, kuhonyigwa utamu wako!”"},{"book":"Luka","chapter":"13","verse":"13","text":"Yesu kamwikila makono, bahaja lukuli lwake lugoloka, nayo kamgwaa nhogolwa Mulungu."},{"book":"Luka","chapter":"13","verse":"14","text":"Lakini mkulu wa ng'anda ya kumpula Mulungu kagevuzika kwavija Yesu kamuhonya munhu mwiisiku ya Kubwihila. Avo kawalongela wanhu, “Mnazo siku sita za kusang'hana. Mzisiku azo, mwize muhonyigwe, lakini sekemwize kudisiku da Kubwihila!”"},{"book":"Luka","chapter":"13","verse":"15","text":"Mndewa kamwidika, “Mweye mwa wanafiki! Vino, nani kumwenu yoleka kumfungula ng'ombe wake hebu mhunda wake kulawa mdizizi na kumulongoza yachole kung'wa mazi mwiisiku ya Kubwihila?"},{"book":"Luka","chapter":"13","verse":"16","text":"Mtwanzi ino kolawa mulukolo lwa Abulahamu. Nayo kakala yagogigwe na Mwenembago kwa miyaka longo na nane. Vino halondeke kulekesigwa mwiisiku ya Kubwihila?”"},{"book":"Luka","chapter":"13","verse":"17","text":"Mbuli azo ziyalongile Yesu ziwatenda waja wamwihile wagwe kinyala, lakini wanhu wayagwe wakala wodeng'helela kwa mbuli zose za unzonza ziyasang'hane Yesu."},{"book":"Luka","chapter":"13","verse":"18","text":"Abaho Yesu kawauza, “Vino Undewa wa Mulungu uigala na choni? Vino niusimulile kwa lusimo gani?"},{"book":"Luka","chapter":"13","verse":"19","text":"Uigala na kija kilawilile kwa munhu yasolile mbeyu ndodo ya haladali na kuihanda mumgunda wake. Mbeyu ayo yota na kuwa mbiki mkulu, na ndege wazenga mvulu zao mna gamatambi gake.”"},{"book":"Luka","chapter":"13","verse":"20","text":"Yesu kawauza kabili, “Vino Undewa wa Mulungu uigala na choni?"},{"book":"Luka","chapter":"13","verse":"21","text":"Uigala na kija kilawilile kwa mtwanzi yasolile mela na kuditibwiliza hamoja na madebe mabili ga usage, abaho usage wose ugongomoka.”"},{"book":"Luka","chapter":"13","verse":"22","text":"Yesu kagendelela na mwanza wake kuchola Yelusalemu, kubitila kuna gamabuga na vijiji kowapetela wanhu."},{"book":"Luka","chapter":"13","verse":"23","text":"Munhu imoja kamuuza, “Go mkulu, vino wonda wakomboligwe wanhu wadodo waiyeka?”"},{"book":"Luka","chapter":"13","verse":"24","text":"“Gangamaleni mwingile kubitila ulwivi msisili, kwavija wanhu wengi wolonda kwingila lakini honda wadahe bule."},{"book":"Luka","chapter":"13","verse":"25","text":"Mwene ng'anda kokwinuka na kuhinda ulwivi. Mweye mokwima kunze na kusonga kugong'onda ulwivi molonga, ‘Mndewa, tuvugulile!’ Nayo kowedika, ‘Sikujuwile kumulawa!’"},{"book":"Luka","chapter":"13","verse":"26","text":"Mweye momwidika, ‘Tuja na kung'wa hamoja na gweye, na gweye kutufundiza kudibuga jetu!’"},{"book":"Luka","chapter":"13","verse":"27","text":"Lakini heyo kolonga kabili, ‘Sikujuwile kumulawa! Segeleni kumwangu, mweye mose mutenda nzambi!’"},{"book":"Luka","chapter":"13","verse":"28","text":"Baho molila na kudafuna meno mwahawona Abulahamu na Isaka na Yakobo na watula ndagu wose wa Mulungu muundewa wa Mulungu, kuno mweye wenyego mwasigwa kunze!"},{"book":"Luka","chapter":"13","verse":"29","text":"Wanhu wokwiza kulawa mwambu wa kudilawila zuwa na mwambu wa kudihongela zuwa, kulawa mwambu wa kasikazini na mwambu wa kusini, wokala hasi muulujo muundewa wa Mulungu."},{"book":"Luka","chapter":"13","verse":"30","text":"Abaho wanhu waja weli wa ikimambukizo sambi wokuwa wa ichanduso, na waja weli wa ichanduso sambi wokuwa wa ikimambukizo.”"},{"book":"Luka","chapter":"13","verse":"31","text":"Kipindi kikija Mafalisayo wayagwe wamcholela Yesu, wamulongela, “Segela hanhu hano uchole hanhu hayagwe, kwavija Helode kolonda kukukoma.”"},{"book":"Luka","chapter":"13","verse":"32","text":"Yesu kawedika, “Gendeni mkamulongele vino ija kizongo, ‘Nolava vinyamkela na kuhonya watamu lelo na mayo, na siku da kadatu nomambukiza sang'hano yangu!’"},{"book":"Luka","chapter":"13","verse":"33","text":"Hata avo lelo, mayo, na kisindo nogendelela na mwanza wangu, kwavija hailondeka mtula ndagu wa Mulungu yafile kunze ya buga Yelusalemu."},{"book":"Luka","chapter":"13","verse":"34","text":"“Gweye Yelusalemu! Gweye Yelusalemu! Kowakoma watula ndagu wa Mulungu na kuwatowa kwa mabwe waja Mulungu yawatumile kumwako! Miyanza mingapi nilonda kuwahagata wanago kwa makono gangu, kamba vija nguku viyovihagata vinziya vake mna gamabawa gake, lakini hulondile bule!"},{"book":"Luka","chapter":"13","verse":"35","text":"Sambi lola, Ng'anda yenu ya Mulungu ilekigwa vihame! Na niye nowalongela, hondamumbone kabili mbaka siku dija vondamulonge, ‘Mulungu yamtambikile ija yokwiza kwa twaga da Mndewa!’ ”"}]}