{"data":[{"book":"UHezekhiyeli","chapter":"20","verse":"1","text":"Ngomnyaka wesikhombisa, ngenyanga yesihlanu ngosuku lwetshumi, abanye babadala bako-Israyeli bafika bezebuza uThixo, bahlala phansi phambi kwami."},{"book":"UHezekhiyeli","chapter":"20","verse":"2","text":"Ilizwi likaThixo lafika kimi lisithi:"},{"book":"UHezekhiyeli","chapter":"20","verse":"3","text":"“Ndodana yomuntu, khuluma labadala bako-Israyeli uthi kubo, ‘Nanku okutshiwo nguThixo Wobukhosi: Lilande ukuzangibuza na? Ngeqiniso elinjengoba ngikhona, kangiyikulivumela ukuthi lingibuze, kutsho uThixo Wobukhosi.’"},{"book":"UHezekhiyeli","chapter":"20","verse":"4","text":"Uzabahlulela na? Uzabahlulela na, ndodana yomuntu? Ngakho batshele ngezenzo zaboyise ezinengayo"},{"book":"UHezekhiyeli","chapter":"20","verse":"5","text":"uthi kubo: ‘Nanku okutshiwo nguThixo Wobukhosi: Ngosuku engakhetha ngalo u-Israyeli, ngafunga kuyo inzalo yendlu kaJakhobe isandla siphakanyisiwe njalo ngiziveza kuyo iGibhithe. Isandla siphakanyisiwe ngathi kubo, “Mina nginguThixo uNkulunkulu wenu.”"},{"book":"UHezekhiyeli","chapter":"20","verse":"6","text":"Ngalolosuku ngafunga kubo ukuthi ngizabakhupha eGibhithe ngibase elizweni engabadingela lona, ilizwe eligeleza uchago loluju, elihle kakhulu kulamazwe wonke."},{"book":"UHezekhiyeli","chapter":"20","verse":"7","text":"Njalo ngathi kubo, “Lowo lalowo wenu kalahle izifanekiso ezenyanyekayo elibeke amehlo enu kuzo, njalo lingazingcolisi ngezithombe zaseGibhithe. Mina nginguThixo uNkulunkulu wenu.”"},{"book":"UHezekhiyeli","chapter":"20","verse":"8","text":"Kodwa bangihlamukela kabaze bangilalela; kabazilahlanga izithombe zabo ezenyanyekayo ababebeke amehlo abo kuzo, loba balahle izithixo zabo zaseGibhithe. Ngakho ngathi ngizathululela ulaka lwami phezu kwabo ngiqede lokuthukuthela kwami ngimelane labo eGibhithe."},{"book":"UHezekhiyeli","chapter":"20","verse":"9","text":"Kodwa ngenxa yebizo lami, ngenza okwakuzalivikela ekungcolisweni phambi kwezizwe ababehlala phakathi kwazo engiziveze emehlweni azo kwabako-Israyeli ngokubakhupha eGibhithe."},{"book":"UHezekhiyeli","chapter":"20","verse":"10","text":"Ngakho ngabakhupha eGibhithe ngabasa enkangala."},{"book":"UHezekhiyeli","chapter":"20","verse":"11","text":"Ngabanika izimiso zami ngabazisa lemithetho yami, ngoba umuntu oyilalelayo uzaphila ngayo."},{"book":"UHezekhiyeli","chapter":"20","verse":"12","text":"Njalo ngabanika lamaSabatha ami njengesibonakaliso phakathi kwami labo, ukuze bakwazi ukuthi mina Thixo ngabenza baba ngcwele."},{"book":"UHezekhiyeli","chapter":"20","verse":"13","text":"Kodwa abantu bako-Israyeli bangihlamukela enkangala. Kabazilandelanga izimiso zami kodwa bayala imithetho yami, njalo batshaphaza amaSabatha ami kakhulu, ngakho umuntu oyilalelayo uzaphila ngayo. Ngokunjalo ngathi ngizathululela ulaka lwami phezu kwabo ngibaqede du enkangala."},{"book":"UHezekhiyeli","chapter":"20","verse":"14","text":"Kodwa ngenxa yebizo lami, ngenza okwakuzalivikela ekungcolisweni phambi kwezizwe engabakhupha zikhangele."},{"book":"UHezekhiyeli","chapter":"20","verse":"15","text":"Njalo isandla siphakanyisiwe ngafunga kubo enkangala ukuthi angiyikubafikisa elizweni engangibaphe lona, ilizwe eligeleza uchago loluju, elihle kakhulu kulamazwe wonke,"},{"book":"UHezekhiyeli","chapter":"20","verse":"16","text":"ngoba imithetho yami bayala njalo kabalandelanga izimiso zami, batshaphaza lamaSabatha ami futhi. Ngoba inhliziyo zabo zazinamathele ezithombeni zabo."},{"book":"UHezekhiyeli","chapter":"20","verse":"17","text":"Ikanti ngabazwela isihawu kangaze ngababhubhisa kumbe ngibaqede enkangala."},{"book":"UHezekhiyeli","chapter":"20","verse":"18","text":"Ngatsho ebantwaneni babo enkangala ngathi, “Lingalandeli izimiso zaboyihlo loba ligcine imithetho yabo loba lizingcolise ngezithombe zabo."},{"book":"UHezekhiyeli","chapter":"20","verse":"19","text":"Mina nginguThixo uNkulunkulu wenu; landelani izimiso zami linanzelele ukugcina imithetho yami."},{"book":"UHezekhiyeli","chapter":"20","verse":"20","text":"Gcinani amaSabatha engcwele, ukuba abe yisibonakaliso phakathi kwami lani. Lapho-ke lizakwazi ukuthi mina nginguThixo uNkulunkulu wenu.”"},{"book":"UHezekhiyeli","chapter":"20","verse":"21","text":"Kodwa abantwana bangihlamukela: Kabazilandelanga izimiso zami, kabananzanga ukugcina imithetho yami lanxa umuntu oyilalelayo ezaphila ngayo njalo batshaphaza amaSabatha ami. Ngakho ngathi ngizathululela ulaka lwami phezu kwabo ngiqedele ukuthukuthela kwami kubo enkangala."},{"book":"UHezekhiyeli","chapter":"20","verse":"22","text":"Kodwa ngazithiba, njalo ngenxa yebizo lami ngenza okwakuzalivikela ekungcolisweni phambi kwezizwe engabakhupha zikhangele."},{"book":"UHezekhiyeli","chapter":"20","verse":"23","text":"Njalo isandla siphakanyisiwe ngafunga kubo enkangala ukuthi ngangizabahlakazela phakathi kwezizwe ngibachithachithele emazweni,"},{"book":"UHezekhiyeli","chapter":"20","verse":"24","text":"ngoba babengayilalelanga imithetho yami kodwa bezalile izimiso zami batshaphaza amaSabatha ami, lamehlo abo alangazela izithombe zaboyise."},{"book":"UHezekhiyeli","chapter":"20","verse":"25","text":"Futhi ngabanikela ezimisweni ezazingalunganga kanye lemithetho ababengeke baphile ngayo;"},{"book":"UHezekhiyeli","chapter":"20","verse":"26","text":"ngabayekela bangcoliswa yizipho zabo, imihlatshelo yamazibulo wonke ukuze ngibenze besabe khona bezakwazi ukuthi mina nginguThixo.’"},{"book":"UHezekhiyeli","chapter":"20","verse":"27","text":"Ngakho-ke, ndodana yomuntu, khuluma labantu bako-Israyeli uthi kubo, ‘Nanku okutshiwo nguThixo Wobukhosi: Ngakho lokhu, labokhokho benu bangithuka ngokungilahla."},{"book":"UHezekhiyeli","chapter":"20","verse":"28","text":"Kwathi lapho sengibangenisile elizweni engangifunge ngathi ngizabapha lona, bathi bebona loba luphi uqaqa oluphakemeyo, loba siphi isihlahla esilamahlamvu amanengi, khonapho banikelela khona imihlatshelo yabo, banikela iminikelo eyangithukuthelisayo, banikela impepha yabo elephunga elimnandi, bathulula leminikelo yabo yokunathwayo."},{"book":"UHezekhiyeli","chapter":"20","verse":"29","text":"Ngasengisithi kubo: Iyini indawo le ephakemeyo eliya kuyo?’ ” (Ithiwa yiBhama lalamhlanje.)"},{"book":"UHezekhiyeli","chapter":"20","verse":"30","text":"“Ngakho tshono endlini ka-Israyeli uthi: ‘Nanku okutshiwo nguThixo Wobukhosi: Lizazingcolisa yini njengabokhokho benu njalo lilangazele izithombe zabo ezenyanyekayo na?"},{"book":"UHezekhiyeli","chapter":"20","verse":"31","text":"Lapho linikela izipho zenu, imihlatshelo yamadodana enu emlilweni, liyaqhubeka lizingcolisa ngazozonke izithombe zenu kuze kube lamhla. Kumele ngivume na ukuba ungibuze, wena ndlu ka-Israyeli? Ngeqiniso elinjengoba ngikhona, kutsho uThixo Wobukhosi, kangiyikuvuma ukuba lingibuze."},{"book":"UHezekhiyeli","chapter":"20","verse":"32","text":"Lina lithi, “Sifuna ukuba njengezizwe, njengabantu basemhlabeni, abakhonza izigodo lamatshe.” Kodwa lokho elilakho engqondweni akusoze kwenzakale."},{"book":"UHezekhiyeli","chapter":"20","verse":"33","text":"Ngeqiniso elinjengoba ngikhona, kutsho uThixo Wobukhosi, ngizalibusa ngesandla esilamandla langengalo eyeluliweyo kanye lolaka oluphuphumayo."},{"book":"UHezekhiyeli","chapter":"20","verse":"34","text":"Ngizalithatha ezizweni ngiliqoqe emazweni elalihlakazelwe kuwo ngesandla esilamandla langengalo eyeluliweyo kanye lolaka oluphuphumayo."},{"book":"UHezekhiyeli","chapter":"20","verse":"35","text":"Ngizalisa enkangala yezizwe, kuthi khonapho sikhangelene ubuso ngobuso, ngizaletha ukwahlulela kwami phezu kwenu."},{"book":"UHezekhiyeli","chapter":"20","verse":"36","text":"Njengoba ngahlulela okhokho benu enkangala yelizwe laseGibhithe, lani ngizalahlulela kanjalo, kutsho uThixo Wobukhosi."},{"book":"UHezekhiyeli","chapter":"20","verse":"37","text":"Ngizalinanzelela lapho lisedlula ngaphansi kwentonga yami, ngenze lani isibopho sesivumelwano."},{"book":"UHezekhiyeli","chapter":"20","verse":"38","text":"Ngizabakhupha phakathi kwenu labo abahlamukayo bangivukele. Lanxa ngizabakhupha elizweni abahlala kulo, kodwa kabayikungena elizweni lako-Israyeli. Lapho-ke lizakwazi ukuthi mina nginguThixo."},{"book":"UHezekhiyeli","chapter":"20","verse":"39","text":"Kuwe-ke, wena ndlu ka-Israyeli, nanku okutshiwo nguThixo Wobukhosi: Hambani liyekhonza izithombe zenu, lonke! Kodwa emva kwalokho ngeqiniso lizangilalela lingalingcolisi futhi ibizo lami ngezipho zenu langezithombe."},{"book":"UHezekhiyeli","chapter":"20","verse":"40","text":"Ngoba entabeni yami engcwele, intaba ephakemeyo yako-Israyeli, kutsho uThixo Wobukhosi, khonapho phakathi kwelizwe, yonke indlu ka-Israyeli izangikhonza, njalo khonapho ngizabamukela. Khonapho ngizafuna iminikelo yenu lezipho zenu zekhethelo ndawonye lemihlatshelo yenu yonke engcwele."},{"book":"UHezekhiyeli","chapter":"20","verse":"41","text":"Ngizalamukela njengempepha elephunga elimnandi lapho sengilikhupha ezizweni njalo sengiliqoqa emazweni elalihlakazelwe kuwo, njalo ngizazibonakalisa ngingongcwele phakathi kwenu phambi kwezizwe."},{"book":"UHezekhiyeli","chapter":"20","verse":"42","text":"Lizakwazi ukuthi mina nginguThixo lapho sengilingenisa elizweni lako-Israyeli, ilizwe engafunga ngesandla esiphakanyisiweyo ukuthi ngizalipha okhokho benu."},{"book":"UHezekhiyeli","chapter":"20","verse":"43","text":"Khonapho-ke lizakhumbula ukuziphatha kwenu lazozonke izenzo elizingcolise ngazo, njalo lizazenyanya ngenxa yobubi bonke elibenzileyo."},{"book":"UHezekhiyeli","chapter":"20","verse":"44","text":"Lizakwazi ukuthi mina nginguThixo lapho sengilijezisa ngenxa yebizo lami kodwa kungayisikho mayelana lezindlela zenu ezimbi kanye lezenzo zenu ezixhwalileyo, lina ndlu ka-Israyeli, kutsho uThixo Wobukhosi.’ ”"},{"book":"UHezekhiyeli","chapter":"20","verse":"45","text":"Ilizwi likaThixo lafika kimi lisithi:"},{"book":"UHezekhiyeli","chapter":"20","verse":"46","text":"“Ndodana yomuntu, khangela ngaseningizimu; tshumayela okubi ngeningizimu uphrofithe okubi ngelizwe laseningizimu."},{"book":"UHezekhiyeli","chapter":"20","verse":"47","text":"Tshono ehlathini laseningizimu uthi: ‘Zwana ilizwi likaThixo. Nanku okutshiwo nguThixo Wobukhosi: Sekuseduze ukuthi ngilithungele ngomlilo njalo uzaziqeda zonke izihlahla zenu, ezimanzi lezomileyo. Ilangabi elivuthayo kaliyikucitshwa, njalo ubuso bonke kusukela eningizimu kusiya enyakatho buzatshiswa yiwo."},{"book":"UHezekhiyeli","chapter":"20","verse":"48","text":"Umuntu wonke uzabona ukuthi mina Thixo yimi engiwuthungeleyo; kawuyikucitsha.’ ”"},{"book":"UHezekhiyeli","chapter":"20","verse":"49","text":"Ngasengisithi, “Awu Thixo Wobukhosi! Bathi kimi, ‘Kakhulumi imifanekiso kuphela nje na?’ ”"}]}