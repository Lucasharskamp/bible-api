{"data":[{"book":"Matei","chapter":"12","verse":"1","text":"Ghamatsuwa agho, Yesu tsayang'ali yobita mne imighunda ya uhemba mne litsuwa lya Sabato, iwanang'ina wake nzala tsaiwaluma, apfo wandusa kuhulula imikungwi ya uhemba, kuya waija."},{"book":"Matei","chapter":"12","verse":"2","text":"Mafarisayo hawonile apfo, wamlongela Yesu, “Lola, iwanang'ina wako wotenda chinu ichighomighwe mne litsuwa lya Sabato.”"},{"book":"Matei","chapter":"12","verse":"3","text":"Yesu kawedika, “Apfi ng'amsomile bae achila chayatendile Daudi, yeye na weyaghe hawakalile ne inzala?"},{"book":"Matei","chapter":"12","verse":"4","text":"Tsakengila mne ing'anda ye Imulungu. Yeye na weyaghe, kuya waja pfighate ipfilapfighwe kwe Imulungu, hata ka tsamwiko yeye na weyaghe kupfija, ila iwabamighwe kupfija iwo iwatambika wakulu waliyeka."},{"book":"Matei","chapter":"12","verse":"5","text":"Angu ng'amsomile bae mne Ghamalaghitso gha Musa, watambika wakulu wolibetsa litsuwa lya Sabato mne ing'anda ye Imulungu, lekeni ng'awakwoneka ka watotsa?"},{"book":"Matei","chapter":"12","verse":"6","text":"Lelo, nomlongelani, hano hana iyali imkulu kubita lng'anda ye Imulungu."},{"book":"Matei","chapter":"12","verse":"7","text":"Ghamaandiko gholonga, ‘Nobama libatsi, na si nambiko bae.’ Mng'amanyile mbuli tsino tsolonga choni, mng'alekile kuwahigha iwanu iwalihela matotso."},{"book":"Matei","chapter":"12","verse":"8","text":"Kwaapfila Imwana we Imunu iyo Imtwatsa we litsuwa lya Sabato.”"},{"book":"Matei","chapter":"12","verse":"9","text":"Yesu koka hanu aho, kengila mne ing'anda yawo ya ukulombela,"},{"book":"Matei","chapter":"12","verse":"10","text":"baho tsakukala na imunu yumwe yane ghumoko ighuholole. Iwanu wangi wamghutsa Yesu, “Apfi ng'aighomighwa kumhonetsa imunu mne litsuwa lya Sabato?” Wamghutsa apfo ili wapate imbuli ya ukumghoghela."},{"book":"Matei","chapter":"12","verse":"11","text":"Kawalongela, “Apfi imunu yuhi kuna mwemwe ing'olo wake ang'engila mwikolongo mne Litsuwa lya Sabato, ng'atsomkwegha yamlapfe kunze?”"},{"book":"Matei","chapter":"12","verse":"12","text":"Imunu kanogha kubita ing'olo! Apfo ng'atughomighwa bae kutenda ghanoghile mne litsuwa lya Sabato."},{"book":"Matei","chapter":"12","verse":"13","text":"Kuya kamlongela imunu yula, “Gholosa ghumoko ghwako.” Kaghugholosa, nagho ghuhona ka ghumoko ghwake ghungi."},{"book":"Matei","chapter":"12","verse":"14","text":"Apfo Mafarisayo wala tsawalawa kunze, kuya wabama inzila pfawatsomkoma Yesu."},{"book":"Matei","chapter":"12","verse":"15","text":"Yesu hayaimanyile imbuli ayo, koka hanu hala, na iwanu wengi wamuwinza. Naye kawahonetsa iwatamu wawo,"},{"book":"Matei","chapter":"12","verse":"16","text":"kuya kawaghoma waleke kuwalongela iwanu wangi mbuli tsake."},{"book":"Matei","chapter":"12","verse":"17","text":"Tsakatenda apfo ili achila chayalongile nabii Isaya chitimile,"},{"book":"Matei","chapter":"12","verse":"18","text":"“Ayuno mtumighwa wangu iyanimsaghule,"},{"book":"Matei","chapter":"12","verse":"19","text":"Ng'atsesonga wala ukukemela,"},{"book":"Matei","chapter":"12","verse":"20","text":"Ghumlanzi ighuhondeke ng'atsoghubena bae,"},{"book":"Matei","chapter":"12","verse":"21","text":"Iwanu we isi tsose watsolilolela taghwa lyake.”"},{"book":"Matei","chapter":"12","verse":"22","text":"Kuya wamghalila Yesu imunu yumwe chifita iyakalile chibubu kwaapfila tsakakala na chinyamkela, Yesu tsakamhonetsa mbaka kadaha ukulonga ne ukwona."},{"book":"Matei","chapter":"12","verse":"23","text":"Iwanu wose tsawakangawala, walonga, “Ayuno kodaha kuwa imwana we Daudi?”"},{"book":"Matei","chapter":"12","verse":"24","text":"Lekeni Mafarisayo hawahulike apfo, walonga, “Imunu yuno kolapfa pfinyamkela kwa ukwapfilighwa na Belisebuli, mkulu we pfinyamkela.”"},{"book":"Matei","chapter":"12","verse":"25","text":"Yesu tsakamanya chawang'ali wokwalangula, kawalongela, “Undewa wowose iwighola wenyegho kwa wenyegho utsohinyika. Isi au kaye yoyose iighola yenyegho kwa yenyegho ng'aitsokwima bae."},{"book":"Matei","chapter":"12","verse":"26","text":"Setani ang'amlapfa Setani, ayo keghola imwenyegho. Lelo undewa wake utsakwimatse?"},{"book":"Matei","chapter":"12","verse":"27","text":"Mwemwe mwolonga nolapfa pfinyamkela kwaapfila Belisebuli konyapfila kutenda apfo. Lelo yuhi iyoweng'a iwanu wenu ingupfu ye kulapfa pfinyamkela? Iwanu wenu iwenyegho watsowahighani mwemwe."},{"book":"Matei","chapter":"12","verse":"28","text":"Lekeni ka nolapfa pfinyamkela kwa Ghumuhe we Imulungu, mmanye ka undewa we Imulungu ma uwatsila."},{"book":"Matei","chapter":"12","verse":"29","text":"“Kuduhu imunu yodaha kwingila mne ing'anda ye imunu yane ngupfu na kusola pfinu pfake, mbaka tanu yamwohe imunu ayo? Baho lelo katsodaha kumboka ipfinu pfake."},{"book":"Matei","chapter":"12","verse":"30","text":"“Imunu ka ng'ali hamwe na nene bae, ayo konibela, na imunu ing'ayokunga na nene, ayo kopwililisa."},{"book":"Matei","chapter":"12","verse":"31","text":"Apfo nowalongelani, chila matotso na maligho ghawotenda iwanu, watsoleghusighwa nzambi atso, lekeni ayula iyomligha Ghumuhe Mwenzeluka ng'atsoleghusighwa nzambi ayo."},{"book":"Matei","chapter":"12","verse":"32","text":"Imunu wowose iyomlonga pfihile Imwana we Imunu katsoleghusighwa nzambi, ila ayula iyomlonga pfihile Ghumuhe Mwenzeluka ng'atsoleghusighwa nzambi mne ghamatsuwa ghano au ighakutsa."},{"book":"Matei","chapter":"12","verse":"33","text":"“Mghutende ghumbiki ghunoghe na ghamatunda ghake ghanoghe au mghutende ghumbiki ghwihe na ghamatunda ghake ghehe. Kwaapfila ghumbiki ghomanyika kwa ghamatunda ghake."},{"book":"Matei","chapter":"12","verse":"34","text":"Mwemwe iwana we nzoka, apfi mdahatse kulonga ghanoghile na mwemwe iwenyegho mwiha? Kwaapfila imunu kolonga achila ichimemile mne ghumoyo."},{"book":"Matei","chapter":"12","verse":"35","text":"Imunu yanoghile kolapfa ipfinu ipfinoghile kulawa mne atsina ye ipfinu ipfinoghile, na imunu yehile kolapfa ipfinu pfihile kulawa mne atsina ye ipfinu pfihile."},{"book":"Matei","chapter":"12","verse":"36","text":"“Apfo nowalongelani ghendo, mne litsuwa lya kuhigha iwanu watsobamighwa wedike kwaajili ya chila imbuli ihile yawolonga."},{"book":"Matei","chapter":"12","verse":"37","text":"Mana kwa ghaulonga kutsohighighwa ka kwahela ghamatotso au kuna ghamatotso.”"},{"book":"Matei","chapter":"12","verse":"38","text":"Kuya iwalangulitsi wangi wa Ghamalaghitso na Mafarisayo wangi wamlongela, “Mlangulitsi, twobama twone chitango kulawa kuna ghweghwe.”"},{"book":"Matei","chapter":"12","verse":"39","text":"Kawedika, “Mweleko ghwihile na wa ughoni wobama chitango! Lekeni ng'amtsakwing'ighwa chitango ila chitango cha nabii Yona."},{"book":"Matei","chapter":"12","verse":"40","text":"Ka Yona pfayakalile munda mwe isomba mkulu ghamatsuwa madatu chilo ne imisi. Pfipfo Imwana we Imunu pfayatsokala ghamatsuwa madatu chilo ne imisi mne ghumoyo ghwe isi."},{"book":"Matei","chapter":"12","verse":"41","text":"Iwanu wa Ninawi watsakwima na mweleko ghuno mne litsuwa lya kuhigha, kuya watsowahighani, kwaapfila tsawaghaleka ghamatotso ghawo hawapetelighwe na Yona. Na hano hana mkulu kubita Yona."},{"book":"Matei","chapter":"12","verse":"42","text":"Mne litsuwa lye ukuhigha Malikiya wa Sheba katsakwima ne iwanu wa mweleko ghuno, naye katsowahighani kwaapfila tsakatsa kulawa mne isi yake, kutegheletsa ghamalangulitso gha ihekima ya Selemani, na sambi hano hana mkulu kubita Selemani."},{"book":"Matei","chapter":"12","verse":"43","text":"“Chinyamkela hayomlawa imunu, kakwangakwanga mne isi isakale kobama hanu ha ukubwihila, na ka ng'opata bae hanu,"},{"book":"Matei","chapter":"12","verse":"44","text":"kelongela imwenyegho, ‘Mbuye ukaye yangu,’ na hayatsakuya na kuyona ing'anda yahela ichinu, iseghighwa na ikighwa ghoya,"},{"book":"Matei","chapter":"12","verse":"45","text":"kakuka na kusola pfinyamkela wangi saba wehile kubita yeye, nawo wakwingila na kukala amo. Na ughima wa imunu ayo utsokuwa wiha kubita wa mwanduso. Apfo pfipfo pfaitsakuwa kwa mweleko ghuno ghwihile.”"},{"book":"Matei","chapter":"12","verse":"46","text":"Yesu hayang'ali yolonga ne mtingano, mai wake na ndughu tsake hawapfikile wema kunze, tsawabama walonge naye."},{"book":"Matei","chapter":"12","verse":"47","text":"Apfo imunu yumwe kamlongela, “Mai wako na ndughu tsako wakunze, wobama walonge naghwe.”"},{"book":"Matei","chapter":"12","verse":"48","text":"Yesu kamwidika, “Yuhi mai wangu? Wahi ndughu tsangu?”"},{"book":"Matei","chapter":"12","verse":"49","text":"Kuya kawagholosela ghumoko iwanang'ina wake kalonga, “Hawano iwo mai wangu na ndughu tsangu!"},{"book":"Matei","chapter":"12","verse":"50","text":"Kwaapfila imunu wowose iyosang'ana achila choyobama Aba wangu wa kulanga, hayo ka mai wangu, na ndughu yangu.”"}]}