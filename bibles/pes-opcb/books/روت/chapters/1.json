{"data":[{"book":"روت","chapter":"1","verse":"1-2","text":"در زمانی که داوران بر قوم اسرائیل حکومت می‌کردند، سرزمین اسرائیل دچار خشکسالی شد. مردی از اهالی افراته به نام الیملک که در بیت‌لحم یهودا زندگی می‌کرد، در اثر این خشکسالی از وطن خود به سرزمین موآب کوچ کرد. زن او نعومی و دو پسرش مَحلون و کِلیون نیز همراه او بودند."},{"book":"روت","chapter":"1","verse":"3","text":"در طی اقامتشان در موآب، الیملک درگذشت و نعومی با دو پسرش تنها ماند."},{"book":"روت","chapter":"1","verse":"4-5","text":"پسران نعومی با دو دختر موآبی به نامهای عرفه و روت ازدواج کردند. ده سال بعد محلون و کلیون نیز مردند. بدین ترتیب نعومی، هم شوهر و هم پسرانش را از دست داد و تنها ماند."},{"book":"روت","chapter":"1","verse":"6-7","text":"او تصمیم گرفت با دو عروسش به زادگاه خود یعنی سرزمین یهودا بازگردد، زیرا شنیده بود که خداوند به قوم خود برکت داده و محصول زمین دوباره فراوان شده است."},{"book":"روت","chapter":"1","verse":"8","text":"و به عروسهایش گفت: «شما همراه من نیایید. به خانهٔ پدری خود بازگردید. خداوند به شما برکت بدهد همان‌گونه که شما به من و پسرانم خوبی کردید."},{"book":"روت","chapter":"1","verse":"9","text":"امیدوارم به لطف خداوند بتوانید بار دیگر شوهر کنید و خوشبخت شوید.»"},{"book":"روت","chapter":"1","verse":"10","text":"و به نعومی گفتند: «ما می‌خواهیم همراه تو نزد قوم تو بیاییم.»"},{"book":"روت","chapter":"1","verse":"11","text":"ولی نعومی در جواب آنها گفت: «ای دخترانم بهتر است برگردید. چرا می‌خواهید همراه من بیایید؟ مگر من می‌توانم صاحب پسران دیگری شوم که برای شما شوهر باشند؟1‏:11 طبق رسم آن روزگار هرگاه شوهر زنی می‌مرد برادر شوهر آن زن می‌بایست او را به عقد خود در می‌آورند (تثنیه ۲۵‏:۵‏‑۱۰)."},{"book":"روت","chapter":"1","verse":"12","text":"ای دخترانم، نزد قوم خود بازگردید، زیرا از من گذشته است که بار دیگر شوهر کنم. حتی اگر همین امشب شوهر کنم و صاحب پسرانی شوم،"},{"book":"روت","chapter":"1","verse":"13","text":"آیا تا بزرگ شدن آنها صبر خواهید کرد و با کس دیگری ازدواج نخواهید نمود؟ نه، دخترانم! وضع من بسیار تلخ‌تر از وضع شماست، زیرا خداوند خودش دستش را بر من بلند کرده است.»"},{"book":"روت","chapter":"1","verse":"14","text":"آنها بار دیگر با صدای بلند گریستند. عرفه مادرشوهرش را بوسید و از او خداحافظی کرد و به خانه بازگشت. اما روت از او جدا نشد."},{"book":"روت","chapter":"1","verse":"15","text":"نعومی به روت گفت: «ببین دخترم، زن برادر شوهرت نزد قوم و خدایان خود بازگشت. تو هم همین کار را بکن.»"},{"book":"روت","chapter":"1","verse":"16","text":"اما روت به او گفت: «مرا مجبور نکن که تو را ترک کنم، چون هر جا بروی با تو خواهم آمد و هر جا بمانی با تو خواهم ماند. قوم تو، قوم من و خدای تو، خدای من خواهد بود."},{"book":"روت","chapter":"1","verse":"17","text":"می‌خواهم جایی که تو می‌میری بمیرم و در کنار تو دفن شوم. خداوند بدترین بلا را بر سر من بیاورد، اگر بگذارم چیزی جز مرگ مرا از تو جدا کند.»"},{"book":"روت","chapter":"1","verse":"18","text":"نعومی چون دید تصمیم روت قطعی است و به هیچ وجه نمی‌شود او را منصرف کرد، دیگر اصرار ننمود."},{"book":"روت","chapter":"1","verse":"19","text":"پس هر دو روانهٔ بیت‌لحم شدند. وقتی به آنجا رسیدند تمام اهالی به هیجان آمدند و زنها از همدیگر می‌پرسیدند: «آیا این خود نعومی است؟»"},{"book":"روت","chapter":"1","verse":"20","text":"نعومی به ایشان گفت: «مرا نعومی (یعنی ”خوشحال“) نخوانید. مرا ماره (یعنی ”تلخ“) صدا کنید؛ زیرا خدای قادر مطلق زندگی مرا تلخ کرده است."},{"book":"روت","chapter":"1","verse":"21","text":"دست پُر رفتم و خداوند مرا دست خالی بازگردانید. برای چه مرا نعومی می‌خوانید، حال آنکه خداوند قادر مطلق روی خود را از من برگردانیده و این مصیبت بزرگ را بر من وارد آورده است؟»"},{"book":"روت","chapter":"1","verse":"22","text":"(وقتی نعومی و روت از موآب به بیت‌لحم رسیدند، هنگام درو جو بود.)"}]}