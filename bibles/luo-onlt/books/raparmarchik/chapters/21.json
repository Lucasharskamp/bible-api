{"data":[{"book":"Rapar Mar Chik","chapter":"21","verse":"1","text":"Ka ngʼato onegi moyud ka oriere piny e pap kama Jehova Nyasaye ma Nyasachu miyou mondo ukaw kendo ok ongʼere malongʼo ngʼama onege,"},{"book":"Rapar Mar Chik","chapter":"21","verse":"2","text":"to jodongu gi jongʼad bura nodhi mondo opim gi tol chakre kama ringre ngʼatno nitie nyaka e mier machiegni kode."},{"book":"Rapar Mar Chik","chapter":"21","verse":"3","text":"Eka jodongo manie dala machiegni kod ringre ngʼatno nokaw nyaroya mapok otiyo, kata mapok otwe e jok,"},{"book":"Rapar Mar Chik","chapter":"21","verse":"4","text":"kendo gilor kode e holo kama pok opur kata pidhoe cham, kochomo aora ma pi molie, kendo kanyo ema mondo giture ngʼute."},{"book":"Rapar Mar Chik","chapter":"21","verse":"5","text":"Jodolo, ma yawuot joka Lawi nochungʼ nyime, nimar Jehova Nyasaye ma Nyasachu oseyierogi mondo gitine kendo mondo gichiw gweth e nying Jehova Nyasaye kendo mondo gingʼad buche mar larruok kod mag nek."},{"book":"Rapar Mar Chik","chapter":"21","verse":"6","text":"Eka jodongo duto manie dala machiegni gi kama ringruokno nitie noluok lwetgi e nyaroyano ma ngʼute otur e holo,"},{"book":"Rapar Mar Chik","chapter":"21","verse":"7","text":"kendo giniwach niya, “Lwetwa ne ok osechwero remoni kata wangʼwa ne ok oneno ka otimore."},{"book":"Rapar Mar Chik","chapter":"21","verse":"8","text":"Yie iwinj pwodhruok ma jogi Israel ma isereso yaye Jehova Nyasaye kendo kik ikaw jogi kaka joketho mochwero remo maonge ketho.” Kamano ginipwodhre kuom richo mar chwero remono."},{"book":"Rapar Mar Chik","chapter":"21","verse":"9","text":"Mano e kaka ubiro golo kuomu tim marach mar chwero remo maonge ketho, nikech usetimo gima kare e wangʼ Jehova Nyasaye."},{"book":"Rapar Mar Chik","chapter":"21","verse":"10","text":"Ka udhi kedo gi wasigu kendo Jehova Nyasaye ma Nyasachu ochiwogi e lwetu ma umakogi ka wasumbini magu,"},{"book":"Rapar Mar Chik","chapter":"21","verse":"11","text":"kendo ka ineno dhako moro ma jaber e kind mon momaki, ma idwaro kendo to inyalo kawe obed chiegi."},{"book":"Rapar Mar Chik","chapter":"21","verse":"12","text":"Kel dhakono e odi, bangʼe liel wiye kendo ingʼad kokene,"},{"book":"Rapar Mar Chik","chapter":"21","verse":"13","text":"bende igol lepe mane omakego. Bangʼ ka osedak e odi kuom dwe achiel koywago wuon gi min, eka idhi ire mondo ibed chwore kendo en bende obed chiegi."},{"book":"Rapar Mar Chik","chapter":"21","verse":"14","text":"Ka ok imor kode, to iweye odhi kamoro amora ma ohero. Ok onego iuse kata kete jatichni, nimar isemiye wichkuot."},{"book":"Rapar Mar Chik","chapter":"21","verse":"15","text":"Ka ngʼato nigi mon ariyo, kendo ohero moro maloyo machielo mi giduto ginywolone yawuowi, to wuowi mokwong nywol en wuod dhako ma ok ohero,"},{"book":"Rapar Mar Chik","chapter":"21","verse":"16","text":"ka ondiko mwandune ne yawuote kik okaw ratiro mar wuowi makayo omi wuod dhako moherono."},{"book":"Rapar Mar Chik","chapter":"21","verse":"17","text":"Nyaka one ni ochiwone wuowi maduongʼ ma wuod dhako ma ok oherocha pok nyadiriyo mar gige duto. Wuowino en e ranyisi mokwongo mar tekre wuon. Ratiro mar wuowi makayo en mare."},{"book":"Rapar Mar Chik","chapter":"21","verse":"18","text":"Ka ngʼato nigi wuowi ma jendeke ma ok winj wuon kod min kendo ok owinjgi ka okume,"},{"book":"Rapar Mar Chik","chapter":"21","verse":"19","text":"wuon gi min nyaka kawe mitere ir jodongo e ranga dalagi."},{"book":"Rapar Mar Chik","chapter":"21","verse":"20","text":"Giniwach ne jodongo niya, “Wuodwani wiye tek kendo ja-jendeke, ok owinjwa, en janjore kendo jakongʼo.”"},{"book":"Rapar Mar Chik","chapter":"21","verse":"21","text":"Eka ji duto modak e gwengʼno nogoye gi kite motho. Nyaka ugol tim marachni e dieru kendo jo-Israel duto kowinjo wachno nobed maluor."},{"book":"Rapar Mar Chik","chapter":"21","verse":"22","text":"Ka ngʼato motimo tim mamono onegi mi ringre ongʼaw e yien,"},{"book":"Rapar Mar Chik","chapter":"21","verse":"23","text":"to kik uwe ringre dongʼ koliero ma piny ru. Une ni uike mana chiengʼno nikech ngʼato angʼata ma olier e yath en ngʼama Nyasaye okwongʼo. Kik udwany piny ma Jehova Nyasaye ma Nyasachu miyou kaka girkeni."}]}