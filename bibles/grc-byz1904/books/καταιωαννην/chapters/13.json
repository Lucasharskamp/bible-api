{"data":[{"book":"ΚΑΤΑ ΙΩΑΝΝΗΝ","chapter":"13","verse":"1","text":"Πρὸ δὲ τῆς ἑορτῆς τοῦ πάσχα εἰδὼς ὁ Ἰησοῦς ὅτι ἐλήλυθεν αὐτοῦ ἡ ὥρα ἵνα μεταβῇ ἐκ τοῦ κόσμου τούτου πρὸς τὸν πατέρα, ἀγαπήσας τοὺς ἰδίους τοὺς ἐν τῷ κόσμῳ, εἰς τέλος ἠγάπησεν αὐτούς."},{"book":"ΚΑΤΑ ΙΩΑΝΝΗΝ","chapter":"13","verse":"2","text":"καὶ δείπνου γενομένου, τοῦ διαβόλου ἤδη βεβληκότος εἰς τὴν καρδίαν Ἰούδα Σίμωνος Ἰσκαριώτου ἵνα αὐτὸν παραδῷ,"},{"book":"ΚΑΤΑ ΙΩΑΝΝΗΝ","chapter":"13","verse":"3","text":"εἰδὼς ὁ Ἰησοῦς ὅτι πάντα δέδωκεν αὐτῷ ὁ πατὴρ εἰς τὰς χεῖρας, καὶ ὅτι ἀπὸ Θεοῦ ἐξῆλθε καὶ πρὸς τὸν Θεὸν ὑπάγει,"},{"book":"ΚΑΤΑ ΙΩΑΝΝΗΝ","chapter":"13","verse":"4","text":"ἐγείρεται ἐκ τοῦ δείπνου καὶ τίθησι τὰ ἱμάτια, καὶ λαβὼν λέντιον διέζωσεν ἑαυτόν."},{"book":"ΚΑΤΑ ΙΩΑΝΝΗΝ","chapter":"13","verse":"5","text":"εἶτα βάλλει ὕδωρ εἰς τὸν νιπτῆρα, καὶ ἤρξατο νίπτειν τοὺς πόδας τῶν μαθητῶν καὶ ἐκμάσσειν τῷ λεντίῳ ᾧ ἦν διεζωσμένος."},{"book":"ΚΑΤΑ ΙΩΑΝΝΗΝ","chapter":"13","verse":"6","text":"ἔρχεται οὖν πρὸς Σίμωνα Πέτρον, καὶ λέγει αὐτῷ ἐκεῖνος· Κύριε, σύ μου νίπτεις τοὺς πόδας;"},{"book":"ΚΑΤΑ ΙΩΑΝΝΗΝ","chapter":"13","verse":"7","text":"ἀπεκρίθη Ἰησοῦς καὶ εἶπεν αὐτῷ· ὃ ἐγὼ ποιῶ, σὺ οὐκ οἶδας ἄρτι, γνώσῃ δὲ μετὰ ταῦτα."},{"book":"ΚΑΤΑ ΙΩΑΝΝΗΝ","chapter":"13","verse":"8","text":"λέγει αὐτῷ Πέτρος· οὐ μὴ νίψῃς τοὺς πόδας μου εἰς τὸν αἰῶνα. ἀπεκρίθη αὐτῷ ὁ Ἰησοῦς· ἐὰν μὴ νίψω σε, οὐκ ἔχεις μέρος μετ᾽ ἐμοῦ."},{"book":"ΚΑΤΑ ΙΩΑΝΝΗΝ","chapter":"13","verse":"9","text":"λέγει αὐτῷ Σίμων Πέτρος· Κύριε, μὴ τοὺς πόδας μου μόνον, ἀλλὰ καὶ τὰς χεῖρας καὶ τὴν κεφαλήν."},{"book":"ΚΑΤΑ ΙΩΑΝΝΗΝ","chapter":"13","verse":"10","text":"λέγει αὐτῷ ὁ Ἰησοῦς· ὁ λελουμένος οὐ χρείαν ἔχει ἢ τοὺς πόδας νίψασθαι, ἀλλ᾽ ἔστι καθαρὸς ὅλος· καὶ ὑμεῖς καθαροί ἐστε, ἀλλ᾽ οὐχὶ πάντες."},{"book":"ΚΑΤΑ ΙΩΑΝΝΗΝ","chapter":"13","verse":"11","text":"ᾔδει γὰρ τὸν παραδιδόντα αὐτόν· διὰ τοῦτο εἶπεν· οὐχὶ πάντες καθαροί ἐστε."},{"book":"ΚΑΤΑ ΙΩΑΝΝΗΝ","chapter":"13","verse":"12","text":"Ὅτε οὖν ἔνιψε τοὺς πόδας αὐτῶν καὶ ἔλαβε τὰ ἱμάτια αὐτοῦ, ἀναπεσὼν πάλιν εἶπεν αὐτοῖς· γινώσκετε τί πεποίηκα ὑμῖν;"},{"book":"ΚΑΤΑ ΙΩΑΝΝΗΝ","chapter":"13","verse":"13","text":"ὑμεῖς φωνεῖτέ με, ὁ Διδάσκαλος καὶ ὁ Κύριος, καὶ καλῶς λέγετε· εἰμὶ γάρ."},{"book":"ΚΑΤΑ ΙΩΑΝΝΗΝ","chapter":"13","verse":"14","text":"εἰ οὖν ἐγὼ ἔνιψα ὑμῶν τοὺς πόδας, ὁ Κύριος καὶ ὁ Διδάσκαλος, καὶ ὑμεῖς ὀφείλετε ἀλλήλων νίπτειν τοὺς πόδας."},{"book":"ΚΑΤΑ ΙΩΑΝΝΗΝ","chapter":"13","verse":"15","text":"ὑπόδειγμα γὰρ δέδωκα ὑμῖν, ἵνα καθὼς ἐγὼ ἐποίησα ὑμῖν, καὶ ὑμεῖς ποιῆτε·"},{"book":"ΚΑΤΑ ΙΩΑΝΝΗΝ","chapter":"13","verse":"16","text":"ἀμὴν ἀμὴν λέγω ὑμῖν, οὐκ ἔστι δοῦλος μείζων τοῦ κυρίου αὐτοῦ, οὐδὲ ἀπόστολος μείζων τοῦ πέμψαντος αὐτόν."},{"book":"ΚΑΤΑ ΙΩΑΝΝΗΝ","chapter":"13","verse":"17","text":"εἰ ταῦτα οἴδατε, μακάριοί ἐστε ἐὰν ποιῆτε αὐτά."},{"book":"ΚΑΤΑ ΙΩΑΝΝΗΝ","chapter":"13","verse":"18","text":"οὐ περὶ πάντων ὑμῶν λέγω· ἐγὼ οἶδα οὓς ἐξελεξάμην· ἀλλ᾽ ἵνα ἡ γραφὴ πληρωθῇ, ὁ τρώγων μετ᾽ ἐμοῦ τὸν ἄρτον ἐπῆρεν ἐπ᾽ ἐμὲ τὴν πτέρναν αὐτοῦ."},{"book":"ΚΑΤΑ ΙΩΑΝΝΗΝ","chapter":"13","verse":"19","text":"ἀπ᾽ ἄρτι λέγω ὑμῖν πρὸ τοῦ γενέσθαι, ἵνα ὅταν γένηται πιστεύσητε ὅτι ἐγώ εἰμι."},{"book":"ΚΑΤΑ ΙΩΑΝΝΗΝ","chapter":"13","verse":"20","text":"ἀμὴν ἀμὴν λέγω ὑμῖν, ὁ λαμβάνων ἐάν τινα πέμψω, ἐμὲ λαμβάνει, ὁ δὲ ἐμὲ λαμβάνων λαμβάνει τὸν πέμψαντά με."},{"book":"ΚΑΤΑ ΙΩΑΝΝΗΝ","chapter":"13","verse":"21","text":"Ταῦτα εἰπὼν ὁ Ἰησοῦς ἐταράχθη τῷ πνεύματι, καὶ ἐμαρτύρησε καὶ εἶπεν· ἀμὴν ἀμὴν λέγω ὑμῖν ὅτι εἷς ἐξ ὑμῶν παραδώσει με."},{"book":"ΚΑΤΑ ΙΩΑΝΝΗΝ","chapter":"13","verse":"22","text":"ἔβλεπον οὖν εἰς ἀλλήλους οἱ μαθηταί, ἀπορούμενοι περὶ τίνος λέγει."},{"book":"ΚΑΤΑ ΙΩΑΝΝΗΝ","chapter":"13","verse":"23","text":"ἦν δὲ ἀνακείμενος εἷς ἐκ τῶν μαθητῶν αὐτοῦ ἐν τῷ κόλπῳ τοῦ Ἰησοῦ, ὃν ἠγάπα ὁ Ἰησοῦς·"},{"book":"ΚΑΤΑ ΙΩΑΝΝΗΝ","chapter":"13","verse":"24","text":"νεύει οὖν τούτῳ Σίμων Πέτρος πυθέσθαι τίς ἂν εἴη περὶ οὗ λέγει."},{"book":"ΚΑΤΑ ΙΩΑΝΝΗΝ","chapter":"13","verse":"25","text":"ἐπιπεσὼν δὲ ἐκεῖνος ἐπὶ τὸ στῆθος τοῦ Ἰησοῦ λέγει αὐτῷ· Κύριε, τίς ἐστιν;"},{"book":"ΚΑΤΑ ΙΩΑΝΝΗΝ","chapter":"13","verse":"26","text":"ἀποκρίνεται ὁ Ἰησοῦς· ἐκεῖνός ἐστιν ᾧ ἐγὼ βάψας τὸ ψωμίον ἐπιδώσω. καὶ ἐμβάψας τὸ ψωμίον δίδωσιν Ἰούδᾳ Σίμωνος Ἰσκαριώτῃ."},{"book":"ΚΑΤΑ ΙΩΑΝΝΗΝ","chapter":"13","verse":"27","text":"καὶ μετὰ τὸ ψωμίον τότε εἰσῆλθεν εἰς ἐκεῖνον ὁ σατανᾶς. λέγει οὖν αὐτῷ ὁ Ἰησοῦς· ὃ ποιεῖς, ποίησον τάχιον."},{"book":"ΚΑΤΑ ΙΩΑΝΝΗΝ","chapter":"13","verse":"28","text":"τοῦτο δὲ οὐδεὶς ἔγνω τῶν ἀνακειμένων πρὸς τί εἶπεν αὐτῷ·"},{"book":"ΚΑΤΑ ΙΩΑΝΝΗΝ","chapter":"13","verse":"29","text":"τινὲς γὰρ ἐδόκουν, ἐπεὶ τὸ γλωσσόκομον εἶχεν ὁ Ἰούδας, ὅτι λέγει αὐτῷ ὁ Ἰησοῦς, ἀγόρασον ὧν χρείαν ἔχομεν εἰς τὴν ἑορτήν, ἢ τοῖς πτωχοῖς ἵνα τι δῷ."},{"book":"ΚΑΤΑ ΙΩΑΝΝΗΝ","chapter":"13","verse":"30","text":"λαβὼν οὖν τὸ ψωμίον ἐκεῖνος εὐθέως ἐξῆλθεν· ἦν δὲ νύξ."},{"book":"ΚΑΤΑ ΙΩΑΝΝΗΝ","chapter":"13","verse":"31","text":"Ὅτε [οὖν] ἐξῆλθε, λέγει ὁ Ἰησοῦς· νῦν ἐδοξάσθη ὁ υἱὸς τοῦ ἀνθρώπου, καὶ ὁ Θεὸς ἐδοξάσθη ἐν αὐτῷ."},{"book":"ΚΑΤΑ ΙΩΑΝΝΗΝ","chapter":"13","verse":"32","text":"εἰ ὁ Θεὸς ἐδοξάσθη ἐν αὐτῷ, καὶ ὁ Θεὸς δοξάσει αὐτὸν ἐν ἑαυτῷ, καὶ εὐθὺς δοξάσει αὐτόν."},{"book":"ΚΑΤΑ ΙΩΑΝΝΗΝ","chapter":"13","verse":"33","text":"τεκνία, ἔτι μικρὸν μεθ᾽ ὑμῶν εἰμι. ζητήσετέ με, καὶ καθὼς εἶπον τοῖς Ἰουδαίοις ὅτι ὅπου ὑπάγω ἐγώ, ὑμεῖς οὐ δύνασθε ἐλθεῖν, καὶ ὑμῖν λέγω ἄρτι."},{"book":"ΚΑΤΑ ΙΩΑΝΝΗΝ","chapter":"13","verse":"34","text":"ἐντολὴν καινὴν δίδωμι ὑμῖν ἵνα ἀγαπᾶτε ἀλλήλους, καθὼς ἠγάπησα ὑμᾶς ἵνα καὶ ὑμεῖς ἀγαπᾶτε ἀλλήλους."},{"book":"ΚΑΤΑ ΙΩΑΝΝΗΝ","chapter":"13","verse":"35","text":"ἐν τούτῳ γνώσονται πάντες ὅτι ἐμοὶ μαθηταί ἐστε, ἐὰν ἀγάπην ἔχητε ἐν ἀλλήλοις."},{"book":"ΚΑΤΑ ΙΩΑΝΝΗΝ","chapter":"13","verse":"36","text":"λέγει αὐτῷ Σίμων Πέτρος· Κύριε, ποῦ ὑπάγεις; ἀπεκρίθη αὐτῷ ὁ Ἰησοῦς· ὅπου ἐγὼ ὑπάγω, οὐ δύνασαί μοι νῦν ἀκολουθῆσαι, ὕστερον δὲ ἀκολουθήσεις μοι."},{"book":"ΚΑΤΑ ΙΩΑΝΝΗΝ","chapter":"13","verse":"37","text":"λέγει αὐτῷ ὁ Πέτρος· Κύριε, διατί οὐ δύναμαί σοι ἀκολουθῆσαι ἄρτι; τὴν ψυχήν μου ὑπὲρ σοῦ θήσω."},{"book":"ΚΑΤΑ ΙΩΑΝΝΗΝ","chapter":"13","verse":"38","text":"ἀπεκρίθη αὐτῷ ὁ Ἰησοῦς· τὴν ψυχήν σου ὑπὲρ ἐμοῦ θήσεις! ἀμὴν ἀμὴν λέγω σοι, οὐ μὴ ἀλέκτωρ φωνήσει ἕως οὗ ἀπαρνήσῃ με τρίς."}]}