{"data":[{"book":"2 Ruodhi","chapter":"8","verse":"1","text":"Koro Elisha nowachone dhako mane ochiero wuode niya, “Wuogi idhi mabor gi joodi kuma inyalo dake bangʼ ndalo moko, nimar Jehova Nyasaye osekelo kech ma biro tieko higni abiriyo.”"},{"book":"2 Ruodhi","chapter":"8","verse":"2","text":"Dhakono nodhi motimo kaka ngʼat Nyasaye nowacho, en kod joode ne giwuok ma gidhi mabor e piny jo-Filistia ma gidakie higni abiriyo."},{"book":"2 Ruodhi","chapter":"8","verse":"3","text":"Ka higni abiriyo norumo noduogo koa e piny jo-Filistia modhi kwayo ruoth mondo odwokne ode kod lope."},{"book":"2 Ruodhi","chapter":"8","verse":"4","text":"Ruoth ne wuoyo gi Gehazi jatich ngʼat Nyasaye, kowachone niya, “Nyisa e honni madongo ma Elisha osetimo.”"},{"book":"2 Ruodhi","chapter":"8","verse":"5","text":"Kane oyudo Gehazi nyiso ruoth kaka ne Elisha ochiero ngʼato motho, to dhako mane Elisha ochiero wuode cha nochopo kanyo mondo okwa ruoth odwokne ode kod lope."},{"book":"2 Ruodhi","chapter":"8","verse":"6","text":"Eka ruoth nopenjo dhakono kuom wach nyathineno kendo nowachone ni en kamano."},{"book":"2 Ruodhi","chapter":"8","verse":"7","text":"Chiengʼ moro Elisha nodhi Damaski moyudo ka Ben-Hadad ruodh Aram tuo. Kane onyis ruoth ni ngʼat Nyasaye osebiro mochopo ka,"},{"book":"2 Ruodhi","chapter":"8","verse":"8","text":"nowachone Hazael niya, “Kaw mich mondo idhi iromnego ngʼat Nyasaye. Kone openj Jehova Nyasaye ni, ‘Bende abiro chango kuom tuoni?’ ”"},{"book":"2 Ruodhi","chapter":"8","verse":"9","text":"Hazael nodhi romo kod Elisha kotingʼo mich mar mwandu motingʼ gi ngamia piero angʼwen ma gin gik mabeyo mag piny Damaski. Nodhi ir Elisha mochungʼ e nyime mowachone niya, “Wuodi ma Ben-Hadad ruodh Aram oora mondo apenji ka bende obiro chango kuom tuoni.”"},{"book":"2 Ruodhi","chapter":"8","verse":"10","text":"Elisha nodwoke niya, “Dhi iwachne ni, ‘Kuom adier obiro chango.’ To kata kamano Jehova Nyasaye osenyisa ni obiro tho bangʼe.”"},{"book":"2 Ruodhi","chapter":"8","verse":"11","text":"Elisha nochomo wangʼe tir kuom Hazael, mi Hazael wiye nokuot. Bangʼe ngʼat Nyasaye nochako ywak."},{"book":"2 Ruodhi","chapter":"8","verse":"12","text":"Hazael nopenjo Elisha niya, “Ruodha, iywago angʼo?”"},{"book":"2 Ruodhi","chapter":"8","verse":"13","text":"Hazael nopenjo niya, “Ere kaka jatichni marom gi guok aguoka nyalo timo gik ma kama?”"},{"book":"2 Ruodhi","chapter":"8","verse":"14","text":"Eka Hazael noa ir Elisha modok ir ruodhe. To kane Ben-Hadad openje niya, “Angʼo mane Elisha owachoni.” Hazael nodwoke niya, “Nowachona ni kuom adier ibiro chango.”"},{"book":"2 Ruodhi","chapter":"8","verse":"15","text":"To kinyne nokawo nanga mapek mobudo e pi, mi oumo wangʼ ruoth mothungʼe nyaka otho. Eka Hazael nobedo ruoth kare."},{"book":"2 Ruodhi","chapter":"8","verse":"16","text":"E higa mar abich mar Joram wuod Ahab ruodh Israel, kane Jehoshafat ne ruodh Juda, Jehoram wuod Jehoshafat nochako tich kaka ruodh Juda."},{"book":"2 Ruodhi","chapter":"8","verse":"17","text":"Ne en ja-higni piero adek gariyo kane obedo ruodh Juda, kendo norito Jerusalem kuom higni aboro."},{"book":"2 Ruodhi","chapter":"8","verse":"18","text":"Noluwo timbe mag ruodhi Israel, mana kaka jood Ahab notimo, nimar nokendo nyar Ahab. Notimo timbe mamono e nyim Jehova Nyasaye."},{"book":"2 Ruodhi","chapter":"8","verse":"19","text":"Kata kamano, Jehova Nyasaye ne ok otieko jo-Juda nikech noparo Daudi jatichne. Nosesingore ne Daudi gi ogandane ni ginibed e loch nyaka chiengʼ."},{"book":"2 Ruodhi","chapter":"8","verse":"20","text":"E ndalo loch Jehoram, Edom nongʼanyo ne Juda mi gibedo gi ruodhgi giwegi."},{"book":"2 Ruodhi","chapter":"8","verse":"21","text":"Omiyo Jehoram nodhi Zair gi gechene duto mag lweny. Jo-Edom nolwore kaachiel gi gechene mag lweny, to nochiewo gotieno momwomogi; ka jolweny mage to noringo modok dala."},{"book":"2 Ruodhi","chapter":"8","verse":"22","text":"Nyaka chil kawuono jo-Edom pod ongʼanyo ne jo-Juda. Jo-Libna bende nongʼanyo e ndalono."},{"book":"2 Ruodhi","chapter":"8","verse":"23","text":"To kuom weche moko mane otimore e ndalo loch Jehoram, kod gik moko duto mane otimo, ondiki e kitepe motingʼo weche mag ndalo mag ruodhi Juda."},{"book":"2 Ruodhi","chapter":"8","verse":"24","text":"Jehoram notho moyweyo gi kwerene e Dala Maduongʼ mar Daudi, kendo wuode ma Ahazia nobedo ruoth bangʼe."},{"book":"2 Ruodhi","chapter":"8","verse":"25","text":"E higa mar apar gariyo mar loch Joram wuod Ahab ma ruodh Israel, Ahazia wuod Jehoram ruodh Juda nobedo e loch."},{"book":"2 Ruodhi","chapter":"8","verse":"26","text":"Ahazia ne ja-higni piero ariyo gariyo kane obedo ruoth, kendo norito piny kuom achiel kodak Jerusalem. Min mare ne nyinge Athalia, ma nyakwar Omri ruodh Israel."},{"book":"2 Ruodhi","chapter":"8","verse":"27","text":"Noluwo timbe mag od Ahab kendo notimo timbe mamono e nyim Jehova Nyasaye mana kaka od Ahab nosetimo, nimar ne gin wede e kendgi gi jood Ahab."},{"book":"2 Ruodhi","chapter":"8","verse":"28","text":"Ahazia gi Joram wuod Ahab nodhi kedo gi Hazael ruodh Aram e piny Ramoth Gilead. Jo-Aram nohinyo Joram;"},{"book":"2 Ruodhi","chapter":"8","verse":"29","text":"omiyo ruoth Joram nodok Jezreel mondo ochangi kuom hinyruok mane jo-Aram ohinyego e piny Ramoth ka nokedo gi Hazael ruodh Aram."}]}