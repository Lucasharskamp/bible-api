{"data":[{"book":"Masenyi Dɔnxɔɛ","chapter":"2","verse":"1","text":"«Na xanbi won naxa gbilen gbengberenyi kira suxu ra sigafe Kale Baa mabiri, alɔ Alatala a masen n bɛ ki naxɛ. Won naxa xi wuyaxi raba Seyiri geyae rabilinyi.»"},{"book":"Masenyi Dɔnxɔɛ","chapter":"2","verse":"2","text":"«Alatala naxa a fala n bɛ,"},{"book":"Masenyi Dɔnxɔɛ","chapter":"2","verse":"3","text":"‹Wo bara yi geya mabilin a gbe ra. Wo wo mafindi sigafe ra kɔɔla ma.›"},{"book":"Masenyi Dɔnxɔɛ","chapter":"2","verse":"4","text":"A naxa a fala n bɛ n xa yi yaamari fi wo ma. Wo fama dangide Seyiri bɔxi sɛɛti ma, wo ngaxakerenyie na dɛnnaxɛ, Esayu bɔnsɔɛ. E fama nɛ gaaxude wo ya ra, kɔnɔ wo wo yɛtɛ masuxu e gerefe ra,"},{"book":"Masenyi Dɔnxɔɛ","chapter":"2","verse":"5","text":"barima n mu sese soma wo yi ra e xa bɔxi ma, hali sanyi tide. N bara Seyiri geyae fi Esayu ma."},{"book":"Masenyi Dɔnxɔɛ","chapter":"2","verse":"6","text":"Wo na wa donse nun ye naxan xɔn fo wo a sara e ma gbeti ra."},{"book":"Masenyi Dɔnxɔɛ","chapter":"2","verse":"7","text":"Wo Marigi Alatala bara baraka sa wo wali fɔxi. A bara a ɲɔxɔ sa wo xa fe xɔn ma wo nu yi gbengberenyi igirima tɛmui naxɛ. Yi ɲɛ tongo naani bun ma, wo birin nan nu a ra. Sese xa fe mu xɔrɔxɔ wo ma.»"},{"book":"Masenyi Dɔnxɔɛ","chapter":"2","verse":"8","text":"«Won naxa dangi won ngaxakerenyie ra yire makuye, Esayu bɔnsɔɛ naxan sabatixi Seyiri bɔxi ma. Won man naxa dangi Araba, Elata, Esiyon Geberi kira ra yire makuye. Na xanbi won naxa won mafindi, won Mowaba gbengberenyi kira suxu.»"},{"book":"Masenyi Dɔnxɔɛ","chapter":"2","verse":"9","text":"«Alatala naxa a fala n bɛ, ‹Wo naxa gere giri Mowabakae ma de. Wo naxa gere ti e bɛ de, barima n mu fama sese sode wo yi ra e xɔnyi. N bara Ari bɔxi fi Loti ma.›»"},{"book":"Masenyi Dɔnxɔɛ","chapter":"2","verse":"10","text":"Singe ra, Emikae nan nu na Ari bɔxi ma. Ɲama gbangbalanyi nan nu e ra. E wuya, e fan kuya alɔ Anaki bɔnsɔɛe."},{"book":"Masenyi Dɔnxɔɛ","chapter":"2","verse":"11","text":"Mixi ndee naxa e maɲɔxun Refakae ra, naxee maniya Anaki bɔnsɔɛe ra, kɔnɔ Mowabakae nu e xilima nɛ Emikae."},{"book":"Masenyi Dɔnxɔɛ","chapter":"2","verse":"12","text":"Naxan findi Seyiri bɔxi ra, Xorikae nan singe nu na naa. Esayu bɔnsɔɛ naxa e masuxu, e e faxa. E tan naxa sabati naa. Isirayilakae fan fama na mɔɔli nan nabade bɔxi ma Alatala na dɛnnaxɛ fi e ma."},{"book":"Masenyi Dɔnxɔɛ","chapter":"2","verse":"13","text":"«Alatala naxa a fala n bɛ, ‹Yakɔsi, wo keli, wo xa Serede xure igiri.›» Won naxa na raba."},{"book":"Masenyi Dɔnxɔɛ","chapter":"2","verse":"14","text":"Ɲɛ tongo saxan nun solomasaxan dangi nɛ kabi won keli lɔxɔɛ Kadesi Barineya han won giri lɔxɔɛ Serede xure ra. Na waxati kui geresoe naxee nu na, nee birin nu bara faxa alɔ Alatala a rakali e bɛ ki naxɛ."},{"book":"Masenyi Dɔnxɔɛ","chapter":"2","verse":"15","text":"Alatala naxa e tuxunsan han e birin naxa halaki."},{"book":"Masenyi Dɔnxɔɛ","chapter":"2","verse":"16","text":"Na geresoe to bara halaki ɲama tagi,"},{"book":"Masenyi Dɔnxɔɛ","chapter":"2","verse":"17","text":"Alatala naxa a masen n bɛ,"},{"book":"Masenyi Dɔnxɔɛ","chapter":"2","verse":"18","text":"«Wo fa sigafe dangide Mowaba naaninyi nan na sigafe Ari bɔxi ma."},{"book":"Masenyi Dɔnxɔɛ","chapter":"2","verse":"19","text":"Wo makɔrɛma nɛ Amonikae ra. Wo naxa gere giri e ma de. Wo naxa e fen gere ra, barima n mu fama sese sode wo yi ra e xa bɔxi ma. N naa fixi Loti bɔnsɔɛ nan ma.»"},{"book":"Masenyi Dɔnxɔɛ","chapter":"2","verse":"20","text":"E nu yi bɔxi maɲɔxunxi Refakae nan gbe ra. Kabi tɛmui xɔnnakuye Refakae nan nu sabatixi naa. Amonikae nu e xilima nɛ Samisumikae."},{"book":"Masenyi Dɔnxɔɛ","chapter":"2","verse":"21","text":"Ɲama sɛnbɛma nan nu lanxi e ma, e wuya, e man gbangbalan alɔ Anaki bɔnsɔɛ. Kɔnɔ Alatala naxa e halaki Amonikae saabui ra. Naa naxa findi Amonikae gbe ra, e naxa sabati naa."},{"book":"Masenyi Dɔnxɔɛ","chapter":"2","verse":"22","text":"Alatala naxa na mɔɔli raba Esayu xa die bɛ naxee sabatixi Seyiri bɔxi ma. A to nu Xorikae halakima e saabui ra, naa naxa findi e gbe ra. E sabatixi mɛnni nɛ han yakɔsi."},{"book":"Masenyi Dɔnxɔɛ","chapter":"2","verse":"23","text":"Naxan findi Awikae tan na, naxee nu sabatixi taae kui han Gasa, e naxa halaki Kafatorokae saabui ra. Naa naxa findi Kafatorokae gbe ra, e naxa sabati naa. Kafatorokae naxa keli Kafatoro."},{"book":"Masenyi Dɔnxɔɛ","chapter":"2","verse":"24","text":"Alatala naxa a masen won bɛ, «Wo ti kira xɔn ma, wo xa Arinon xure igiri. Wo a mato, n bara Sixɔn Amorika Xɛsibɔn mangɛ so wo yi ra nun a xa bɔxi. Yakɔsi, wo na tongo, wo e gere."},{"book":"Masenyi Dɔnxɔɛ","chapter":"2","verse":"25","text":"To n fama nɛ wo xa fe magaaxui lude duniɲa mixi birin ma. E na wo xili mɛ, e fama nɛ sɛrɛnde gbirigbiri.»"},{"book":"Masenyi Dɔnxɔɛ","chapter":"2","verse":"26","text":"«N xɛɛra xɛɛ nɛ Sixɔn, Xɛsibɔn mangɛ ma, kelife ra Kedemoti gbengberenyi ma. N naxa yi bɔɲɛsa masenyi ti a bɛ,"},{"book":"Masenyi Dɔnxɔɛ","chapter":"2","verse":"27","text":"‹Muxu wama i xa bɔxi igirife. Muxu muxu ɲɛrɛma kira nan tun xɔn ma. Muxu mu sigama kɔɔla ma, muxu mu sigama yirefanyi ma."},{"book":"Masenyi Dɔnxɔɛ","chapter":"2","verse":"28","text":"Muxu donse nun ye naxan minma, muxu fama nɛ a birin sare fide i ma gbeti ra. A lu kansan muxu xa dangi i xa bɔxi ma muxu sanyi ra."},{"book":"Masenyi Dɔnxɔɛ","chapter":"2","verse":"29","text":"Esayu bɔnsɔɛe naxee sabatixi Seyiri bɔxi ma, nun Mowabakae naxee sabatixi Ari bɔxi ma, nee naxa muxu sagoe sa dangife ra e xa bɔxi ma. I fan xa muxu sagoe sa muxu xa Yurudɛn xure igiri, muxu xa so bɔxi ma muxu Marigi Alatala dɛnnaxɛ fixi muxu ma.›"},{"book":"Masenyi Dɔnxɔɛ","chapter":"2","verse":"30","text":"Kɔnɔ Xɛsibɔn mangɛ Sixɔn naxa tondi muxu sagoe fide dangife ra a xa bɔxi ma, barima wo Marigi Alatala nu bara a xaxili raxɔrɔxɔ. A naxa a bɔɲɛ balan alako a xa a so wo yi ra alɔ wo a toxi ki naxɛ to.»"},{"book":"Masenyi Dɔnxɔɛ","chapter":"2","verse":"31","text":"«Alatala naxa a fala n bɛ, ‹I bara a to, n bara gɛ Sixɔn nun a xa bɔxi sode i yi ra. Naa tongo i gbe.›"},{"book":"Masenyi Dɔnxɔɛ","chapter":"2","verse":"32","text":"Sixɔn nun a xa ɲama birin naxa keli fafe ra won gerede Yahasi."},{"book":"Masenyi Dɔnxɔɛ","chapter":"2","verse":"33","text":"Won Marigi Alatala naxa e so won yi ra xunnakeli kui. Won naxa nɔla sɔtɔ e ma, a tan, a xa die a nun a xa ɲama birin."},{"book":"Masenyi Dɔnxɔɛ","chapter":"2","verse":"34","text":"Won naxa na taae birin suxu, won naxa e birin kana. Won man naxa xɛmɛe, nun ginɛe, a nun dimɛe birin faxa. Won mu mixi yo lu a ɲiɲɛ ra,"},{"book":"Masenyi Dɔnxɔɛ","chapter":"2","verse":"35","text":"kɔnɔ won mu sese tongo fo xurusee a nun se xɔri naxee nu na na taae kui."},{"book":"Masenyi Dɔnxɔɛ","chapter":"2","verse":"36","text":"Keli Aroweri Arinon xure dɛ ra, a nun taa naxan na geya lanbanyi, sigafe ra han Galadi, taa yo sɛnbɛ mu dangi won na. Won Marigi Alatala naxa a birin so won yi ra."},{"book":"Masenyi Dɔnxɔɛ","chapter":"2","verse":"37","text":"Kɔnɔ wo mu wo makɔrɛ Amonikae xa bɔxi ra, Yaboko xure dɛ birin, taa naxee na geya fari, a nun Alatala tɔnyi dɔxɔ won ma bɔxi naxee gerefe ra.»"}]}