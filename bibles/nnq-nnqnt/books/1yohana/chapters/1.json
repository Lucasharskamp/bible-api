{"data":[{"book":"1 Yohana","chapter":"1","verse":"1","text":"Tunhwandikilanga mangweto nhwalo gu Lilobe ojwaleta bwomi ojwakiba kuboke lolo. Twenga ngutunnyoa nu kummona kwa mio gito tubene, ngutunnolakea nu kunkamula kwa maboko gito tubene."},{"book":"1 Yohana","chapter":"1","verse":"2","text":"Bwomi gwenio apupitila twenga ngutubona na ngoe tuchalakicha minhalo jakwe nu kunnengelanga nhwalo gwa bwomi gwa machoba goa pangapela ogukiba kwa Awawa na ogulaigwa kwito."},{"book":"1 Yohana","chapter":"1","verse":"3","text":"Echitukibweni nu kukijoa nga chituntangachila na mangweto uyo, kupala namangweto nhwoto kube pamwe na twenga mukube kile chimwe andi putulondine twenga na Awawa na Mwana jwabe Yesu Kilisto."},{"book":"1 Yohana","chapter":"1","verse":"4","text":"Tunhwandikilanga mangweto ilebe yenje kupala tualalila mwojo muno."},{"book":"1 Yohana","chapter":"1","verse":"5","text":"Nhwalo gongo tujoine kuboka ku Yesu na ngoe tunnengelanga kutenda Nnoongo ngu lumuli nu lubije lubendu lwalwoa nkati jakwe."},{"book":"1 Yohana","chapter":"1","verse":"6","text":"Anda tulengite kutenda tubi pamwe na jwombe, nu upo tutama pulubendu, tulenga uwangi ni itendwa ito ya kwalije."},{"book":"1 Yohana","chapter":"1","verse":"7","text":"Nambu anda tutamite pulumuli, andi Nnoongo mwene patama pulumuli, penia, tiba kile chimwe tubene jika, na myai ja Yesu Kilisto, Mwana jwa Nnoongo, jitujeguya mabaja goa."},{"book":"1 Yohana","chapter":"1","verse":"8","text":"Anda tulengite kutenda tukwetije mabaja, tukikoloya tubene, na kweli jibije nkati jito."},{"book":"1 Yohana","chapter":"1","verse":"9","text":"Nambu anda tugalengite mabaja gito, penia, Nnoongo juna kuaminika na jwambone, jwombe matulekekea mabaja gito nu kutujeguya ubaja gwoa gututeile."},{"book":"1 Yohana","chapter":"1","verse":"10","text":"Anda tulengite kutenda tuteije mabaja, tupakuntenda Nnoongo alenga uwangi, ni lilobe lyakwe libije nkati jito."}]}