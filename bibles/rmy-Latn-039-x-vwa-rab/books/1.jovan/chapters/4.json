{"data":[{"book":"1. Jovan","chapter":"4","verse":"1","text":"Mle manglalen, ma verujinen đijekhe duhose, nego proverinen e duhen – te dikhen avena li taro Devel – adalese so iklile but hovavne proroci ano sveto."},{"book":"1. Jovan","chapter":"4","verse":"2","text":"Palo akava ka pendžaren e Devlesere Duho: đijekh duho kova priznajini da o Isus Hrist alo ano telo, ovi taro Devel."},{"book":"1. Jovan","chapter":"4","verse":"3","text":"I đijekh duho kova na priznajini e Isuse, nane taro Devel, nego ovi taro antihrist. A šunđen zako antihrist da avela, hem već akanai ano sveto."},{"book":"1. Jovan","chapter":"4","verse":"4","text":"Mle čhavoralen, tumen injen e Devlestar hem pobedinđen len, adalese so okova kovai ana tumende po baroi okolestar kovai ano sveto."},{"book":"1. Jovan","chapter":"4","verse":"5","text":"O hovavnei proroci akale svetostar – adalese vaćerena sar o sveto so vaćeri hem o sveto šunela len."},{"book":"1. Jovan","chapter":"4","verse":"6","text":"Amen injam e Devlestar. Ko pendžari e Devle, šunela amen, a ko nane e Devlestar, na šunela amen. Ađahar pendžaraja kovai o Duho e čačipnasoro, a kovai o duho e hovajbnasoro."},{"book":"1. Jovan","chapter":"4","verse":"7","text":"Mle manglalen, hajde te manga jekh avere, adalese soi o manglipe e Devlestar. Đijekh kova mangela, ovi e Devlestar bijando hem pendžari e Devle."},{"book":"1. Jovan","chapter":"4","verse":"8","text":"Ko na mangela, ov na pendžari e Devle, adalese soi o Devel manglipe."},{"book":"1. Jovan","chapter":"4","verse":"9","text":"Ađahar o Devel mothovđa plo manglipe amenđe: bičhalđa ple jekhore Čhave ano sveto te šaj živina prekalo leste."},{"book":"1. Jovan","chapter":"4","verse":"10","text":"Ano akavai o manglipe: na ano adava da amen mangljam e Devle, nego da ov manglja amen hem bičhalđa ple Čhave sar žrtva zako oprostiba amare grehengoro."},{"book":"1. Jovan","chapter":"4","verse":"11","text":"Mle manglalen, te amen o Devel edobor manglja, onda hem amen injam dužna te manga jekh avere."},{"book":"1. Jovan","chapter":"4","verse":"12","text":"E Devle niko nikad na dikhlja; ali te mangaja jekh avere, o Devel živini ana amende hem lesoroi manglipe ana amende savršeno."},{"book":"1. Jovan","chapter":"4","verse":"13","text":"Palo adava džanaja da živinaja ano leste hem ov ana amende: dinđa amen ple Duhostar."},{"book":"1. Jovan","chapter":"4","verse":"14","text":"A amen dikhljam hem svedočinaja da o Dad bičhalđa e Čhave te ovel Spasitelji e svetosoro."},{"book":"1. Jovan","chapter":"4","verse":"15","text":"Ko priznajini dai o Isus o Čhavo e Devlesoro, o Devel živini ano leste hem ov ano Devel."},{"book":"1. Jovan","chapter":"4","verse":"16","text":"A amen pendžarđam hem verujinđam ano manglipe savo o Devel isi le premalo amende. O Develi o manglipe. Ko živini ano manglipe, ano Devel živini hem o Devel živini ano leste."},{"book":"1. Jovan","chapter":"4","verse":"17","text":"Palo adava o manglipe ana amende ovela savršeno, te šaj ovel amen pouzdanje ko Dive oto sudo; adalese so, savoi o Hrist, esavke injam hem amen ano akava sveto."},{"book":"1. Jovan","chapter":"4","verse":"18","text":"Ano manglipe nane dar, nego o savršeno manglipe ispudini i dar. Okova kova darala, isi le dar oti kazna, so značini da nane savršeno ano manglipe."},{"book":"1. Jovan","chapter":"4","verse":"19","text":"Amen mangaja adalese so o Devel najangle manglja amen."},{"book":"1. Jovan","chapter":"4","verse":"20","text":"Te neko vaćeri: “Mangava e Devle”, a mrzini ple phrale, ovi hovavno. Adalese so, ko na mangela ple phrale, kole dikhela, ov našti te mangel e Devle, kole na dikhela."},{"book":"1. Jovan","chapter":"4","verse":"21","text":"A akaja naredba isi amen olestar: ko mangela e Devle, te mangel hem ple phrale."}]}