{"data":[{"book":"Mwanduso","chapter":"21","verse":"1","text":"Mndewa Mulungu kamtemela mate Sala fana viyamulongele."},{"book":"Mwanduso","chapter":"21","verse":"2","text":"Sala kapata wimo na kamwelekela Bulahimu mwana viyakalile mulala. Imwana kelekigwa lusita luja Mulungu loyalongile kezakwelekigwa."},{"book":"Mwanduso","chapter":"21","verse":"3","text":"Bulahimu kamtanga zina jake Isaka,"},{"book":"Mwanduso","chapter":"21","verse":"4","text":"Isaka viyakalile na siku nane, Bulahimu kamwingiza ulungwana fana Mulungu viyamulagilize."},{"book":"Mwanduso","chapter":"21","verse":"5","text":"Bulahimu kamweleka Isaka viyakalile na miyaka gana."},{"book":"Mwanduso","chapter":"21","verse":"6","text":"Sala kalonga, “Mndewa Mulungu kanigalila deng'ho na seko. Chila yondayahulike mbuli ino kezaseka na niye.”"},{"book":"Mwanduso","chapter":"21","verse":"7","text":"Maabaho Sala kongezela kulonga, “Yelihi yahadahile kumulongela Bulahimu kuwa niye Sala nizakong'heza wana? Mbali nimwelekela mwana wa chilume muna ulala wake.”"},{"book":"Mwanduso","chapter":"21","verse":"8","text":"Imwana kakula, na siku viyalekezigwe kong'ha, Bulahimu katenda dugila kulu."},{"book":"Mwanduso","chapter":"21","verse":"9","text":"Siku dimwe Sala kamuwona Ishumaili mwana wa Bulahimu yoyelekigwe na Hajili Mmisili, koseka."},{"book":"Mwanduso","chapter":"21","verse":"10","text":"Sala kawawona na kamulongela Bulahimu, “Msegeze mtumwa ino na mwanage. Mwana wa mwanamke mtumwa hadaha kuhazi hamwe na mwanangu Isaka.”"},{"book":"Mwanduso","chapter":"21","verse":"11","text":"Mbuli ino imguma luholozi ng'hani Bulahimu, kwaviya Ishumaili nayo iviya kakala mwanage."},{"book":"Mwanduso","chapter":"21","verse":"12","text":"Mbali Mulungu kamulongela Bulahimu, “Sekeuwe na luholozi kwa ichimu cha mwana ino na Hajili mami yake. Mbuli yoyose yondayakulongele Sala uitende, kwaviya kufosela Isaka kwizakuwa na welesi wonikulaganile."},{"book":"Mwanduso","chapter":"21","verse":"13","text":"Iviya nizampatila wana wengi, mwana wa mtumwa wako wa chike, nizamwing'ha makabila mengi kwaviya iyo nayo mwanago.”"},{"book":"Mwanduso","chapter":"21","verse":"14","text":"Igolo yake imitondo Bulahimu kamwing'ha Hajili ndiya na nongo imemile mazi. Kamtwika mwanage mdiyega na kumuwinga hamwe na mami yake. Wasegela na wengila muna dibwilingu da Belisheba."},{"book":"Mwanduso","chapter":"21","verse":"15","text":"Mazi viyamalile yose muna inongo, kamuleka imwana hasi ya mbiki mguhi."},{"book":"Mwanduso","chapter":"21","verse":"16","text":"Nayo kahita kumgwazo utali wa magulu gana. Kuno kolongelela kuna umoyo wake, “Sidaha bule kumuwona mwanangu viyodanganika.” Hajili viyakalile kumgwazo kandusa kulila kwa dizi kulu."},{"book":"Mwanduso","chapter":"21","verse":"17","text":"Mulungu kamuhulika imwana kolila, msenga wa Mulungu kulawa kuulanga kamulongela Hajili, “Kuna uzidilwa waki Hajili? Sekeudumbe kwa viya Mulungu kahulika imbwanga viyolila."},{"book":"Mwanduso","chapter":"21","verse":"18","text":"Ima na umwinule imwana vinogile, mana nizamtenda yawe wasaho wa makabila mengi.”"},{"book":"Mwanduso","chapter":"21","verse":"19","text":"Maabaho Mulungu kamgubula yameso Hajili, nayo kawona sima da mazi. Kahita na kaimemeza mazi inongo na kamwing'ha mwanage."},{"book":"Mwanduso","chapter":"21","verse":"20","text":"Mulungu kawa hamwe na imwana, nayo kakula, kakala muna dibwilingu da Palani, iviya kakala galu wa kutowa misale."},{"book":"Mwanduso","chapter":"21","verse":"21","text":"Kakala kuna dibwilingu da Palani, mami yake kamsolela muke kulawa isi ya Misili."},{"book":"Mwanduso","chapter":"21","verse":"22","text":"Chipindi icho Abimeleki hamwe na Fikoli mkulu wa wakalizi wake, kamulongela Bulahimu, “Mulungu kahamwe na weye kwa chila chinhu chiutenda."},{"book":"Mwanduso","chapter":"21","verse":"23","text":"Ivo ilahile kwa zina da Mulungu kuwa hwizanivwizila niye na wanangu na welesi wangu. Fana niye viniwile mwaminika kumwako, ivo na weye uwe mwaminika kumwangu na kwa isi yuukala.”"},{"book":"Mwanduso","chapter":"21","verse":"24","text":"Bulahimu kalonga, “Noilaha.”"},{"book":"Mwanduso","chapter":"21","verse":"25","text":"Maabaho Bulahimu kamulongela Abimeleki kwa ichimu cha sima diya dowamuhokile watumwa wa Abimeleki."},{"book":"Mwanduso","chapter":"21","verse":"26","text":"Mbali Abimeleki kamulongela, “Niye sivimanyile bule yelihi yoyatendile vino. Na weye hunilongele bule mbuli zino, hebu sinahulika mbuli zino mbaka diyelo.”"},{"book":"Mwanduso","chapter":"21","verse":"27","text":"Maabaho Bulahimu kasola ng'hondolo na ng'ombe lume na kamgolela Abimeleki, nawo waidi weka lagano."},{"book":"Mwanduso","chapter":"21","verse":"28","text":"Bulahimu kawabagula wanang'hondolo wa chike saba,"},{"book":"Mwanduso","chapter":"21","verse":"29","text":"Abimeleki kamuuza Bulahimu, “Habali kutenda ivo?”"},{"book":"Mwanduso","chapter":"21","verse":"30","text":"Bulahimu kamwidika, “Wanang'hondolo wano wa chike saba, nokwing'ha kwa mkono wangu mwenyewo muladi iwe ukalangama kuwa niye iyo nihimbile sima dino.”"},{"book":"Mwanduso","chapter":"21","verse":"31","text":"Hanhu baho hatangigwa Belisheba, fambulo jake, “Sima da kuilahila.”"},{"book":"Mwanduso","chapter":"21","verse":"32","text":"Viwakomeleze kutenda lagano uko Belisheba, Abimeleki na Fikoli yakalile mkulu wake wa wakalizi wasegela kubwela kuna iisi ya Wafilisiti."},{"book":"Mwanduso","chapter":"21","verse":"33","text":"Bulahimu kahanda mbiki woutangigwa tamalisiki uko Belisheba na katambika kwa zina da Mndewa Mulungu, Mulungu wa siku zose."},{"book":"Mwanduso","chapter":"21","verse":"34","text":"Bulahimu kakala muna iisi ya Wafilisiti kwa siku nyingi."}]}