{"data":[{"book":"Walumi","chapter":"12","verse":"1","text":"Naivo wandugu zangu, kwa mbazi za Mnungu, nawaungani kwa moyo wose, mkelave kwajili ya ndima ya Mnungu mnde nt'hambiko ina ugima kwakwe, ikukile naho ikumwelela, nuko kumvika Mnungu kwa kindedi."},{"book":"Walumi","chapter":"12","verse":"2","text":"Mse kutimila zimbuli ze isi, mna, Mnungu adamanye uhituzi wa kundani mwe zifanyanyi zenyu, vileke mdahe kumanya yadya yakuungwa ni Mnungu naho ni kihi chedi naho kikumwelela naho kikint'hile."},{"book":"Walumi","chapter":"12","verse":"3","text":"Naho kwo uwedi nink'higwe ni Mnungu, nawasigiilani kila yumwenga, mse kukefanyanya nyuwe wenye kwa kukeduvya kujink'ha viya mkuungwa, vituhu vakwe muungise kuidaha mioyo, viligane no mhuwi mwink'higwe ni Mnungu kwa kila yumwenga."},{"book":"Walumi","chapter":"12","verse":"4","text":"Kina vilungo vingi mwe mili yetu naho kila kimwenga kina ndima yakwe."},{"book":"Walumi","chapter":"12","verse":"5","text":"Iviyaiviya na suwe hata uneva kiwengi, suwe ni mwili umwenga kwa kulungana na Kilisito, naho kila yumwenga wetu ni kilungo cha miyawe."},{"book":"Walumi","chapter":"12","verse":"6","text":"Naivo kila yumwenga ana kipe kihengi kuligana no uwedi wa Mnungu uwo akink'hile. Elo kividamanyile iivo. Uneva ni ulotezi mnt'hu adamanye kuligana no mhuwi wakwe."},{"book":"Walumi","chapter":"12","verse":"7","text":"Mta kipe cho undima adamanye, ndima. Na uyo ana kipe cho kuhiniza ahinize,"},{"book":"Walumi","chapter":"12","verse":"8","text":"mta kipe cho kuwasangalaza want'hu, awasangalaze. Mta kipe cho kuwapangila want'hu vint'hu viya ananavo atende ivo kwa ukise. Mta kipe cho ukimalizi akombeke kukimaila, mta kipe cha mbazi naye atende ivo kwa kinyemi."},{"book":"Walumi","chapter":"12","verse":"9","text":"Lukunde lusekunda lwa utondwe. Mwiihie uwihi, na mtozese uwedi."},{"book":"Walumi","chapter":"12","verse":"10","text":"Mkeunge kwa lukunde lwa kindugu, kila yumwenga amjink'he miyawe kwa kulagisa wogofi."},{"book":"Walumi","chapter":"12","verse":"11","text":"Mdamanye ndima, msekunda wasokezi, damanyeni ndima ya Mnungu kwa moyo wose."},{"book":"Walumi","chapter":"12","verse":"12","text":"Kukawiila kwenyu kuwatende mnde na kinyemi, finyilizeni mwa makunt'ho yenyu, mkamlombeza Mnungu haheina kuleka."},{"book":"Walumi","chapter":"12","verse":"13","text":"Waambizeni want'hu wa Mnungu heweina kint'hu naho wahokeleni want'hu wose."},{"book":"Walumi","chapter":"12","verse":"14","text":"Wavikileni wose wakuwatendelani yaihile, nagamba wavikileni msekuwaligita."},{"book":"Walumi","chapter":"12","verse":"15","text":"Indeni na kinyemi na wose wana kinyemi, ileni na wose wakuila."},{"book":"Walumi","chapter":"12","verse":"16","text":"Indeni na mwivano wedi, mse kukeduvya, ketendeni wadodo, mse kukefanyanya kunda wamanyi kujink'ha ivo mwili."},{"book":"Walumi","chapter":"12","verse":"17","text":"Mse kulihiza uwihi kwa wihi, tozeseni yakuwelela want'hu."},{"book":"Walumi","chapter":"12","verse":"18","text":"Kwa sila yoyose ikaleni kwa utondowazi na want'hu wose."},{"book":"Walumi","chapter":"12","verse":"19","text":"Wambuya zangu msekuliha wiihi, ayo mlekeleni Mnungu, kwaviya viwandikwa mwa Mawandiko Yakukile kugamba, Zumbe agamba, “Nimiye ywo kulihiza, nenivuzile miye.”"},{"book":"Walumi","chapter":"12","verse":"20","text":"Vituhu vakwe Mawandiko Yakukile yagamba, “Uneva mnk'hondo ywako ana sala, mwink'he nk'hande naho ananda na nk'hilu, mwink'he mazi anywe, kwaviya kwa kutenda ivo noumtende ande na soni”"},{"book":"Walumi","chapter":"12","verse":"21","text":"Usekuhumwa ni wiihi, mna uuhume wiihi kwa kudamanya ayedi."}]}