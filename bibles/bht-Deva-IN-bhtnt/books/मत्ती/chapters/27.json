{"data":[{"book":"मत्ती","chapter":"27","verse":"1","text":"कने ब्यागा तड़के होंदे ही झट उना बड्डे याजकां, कने यहूदी अगुवां, कने व्यवस्था जो सिखाणे बालयां कने महासभा दे सारे लोकां यीशुऐ जो मारी देणे दी सलाह किती।"},{"book":"मत्ती","chapter":"27","verse":"2","text":"कने उना यीशुऐ जो बन्नया, कने न्याय करणे तांई यहूदिया प्रदेश दे राज्यपाल पिलातुस दे हबाले करी दिता।"},{"book":"मत्ती","chapter":"27","verse":"3","text":"जालू यीशुऐ जो पकड़ाणे बाले यहूदा जो पता चला कि सै मरवाणे तांई दोषी ठेहराया गिया है तां सै बड़ा पछताया कने उना ती चांदिये दे सिक्कयां जो बड्डे याजकां कने यहूदी अगुवां जो बापस देई आया।"},{"book":"मत्ती","chapter":"27","verse":"4","text":"कने बोलया, मैं बेकसूर जो मारणे तांई पकड़ाणे दा पाप किता है, उना बोलया, “सांझो क्या है? इस तांई तू ही जिम्मेबार है।”"},{"book":"मत्ती","chapter":"27","verse":"5","text":"तालू सै उना सिक्यां जो मंदरे दे अंगणे च फेंकी करी बाहर चली गिया, कने जाई करी उनी अपु फा लेई लिया।"},{"book":"मत्ती","chapter":"27","verse":"6","text":"बड्डे याजकां उना सिक्यां जो लेईकरी बोलया, “साड़े नियम दे हिसावे ने इना पेंसया जो मंदिर दे भंडारे च रखणा ठीक रैणा है, क्योंकि ऐ इक माणुऐ जो मरवाणे तांई दितया दाम है।”"},{"book":"मत्ती","chapter":"27","verse":"7","text":"उना सलाह करिके उना सिक्यां ने परदेशियां जो दबाणे तांई कुम्हारे ला खेतर खरीदी लिया।"},{"book":"मत्ती","chapter":"27","verse":"8","text":"इसा बजा ने उस खेतरे जो अजे दीकर खूने दा खेतर बोलदे न।"},{"book":"मत्ती","chapter":"27","verse":"9","text":"तालू जड़ा बचन यिर्मयाह परमेश्वरे दा संदेश देणेबाले बोलया था सै पूरा होया: “उना सै ती सिक्के जड़े इस्राएल दे लोकां यहूदा जो दितयो थे लेई ले।"},{"book":"मत्ती","chapter":"27","verse":"10","text":"कने जियां प्रभुऐ मिंजो हुकम दितया था तियां ही उना जो कुम्हारे दे खेतरे दे दामे च देई दिता।”"},{"book":"मत्ती","chapter":"27","verse":"11","text":"जालू यीशु राज्यपाले दे सामणे खड़ोतया था, तां हाकिमे उसयो पुछया, तू क्या यहूदियां दा राजा है? यीशुऐ उसयो बोलया, “तू अपु ही बोला दा है।”"},{"book":"मत्ती","chapter":"27","verse":"12","text":"जालू बड्डे याजक कने यहूदी अगुवे उस पर दोष ला दे थे, तां उनी कोई जबाब नी दिता।"},{"book":"मत्ती","chapter":"27","verse":"13","text":"इस पर पिलातुसे उसयो बोलया, “तू क्या सुंणा दा नी है कि, ऐ तेरे खिलाफ च कितणियां गबाईयां देद न?”"},{"book":"मत्ती","chapter":"27","verse":"14","text":"पर उनी उसयो इकी भी गल्ला दा जबाब नी दिता, ऐथू दीकर कि राज्यपाल जो बड़ी हेरानी होई।"},{"book":"मत्ती","chapter":"27","verse":"15","text":"हर साले फसह दे त्योहारे च, राज्यपाल पिलातुस इक केदिये जो छडी दिन्दा था, जिसयो लोक चांदे थे कि सै छूटे।"},{"book":"मत्ती","chapter":"27","verse":"16","text":"उस बेले बरअब्बा नाऐ दा इक मनया नामी कैदी था।"},{"book":"मत्ती","chapter":"27","verse":"17","text":"जालू सै गिठे होए तां पिलातुसे उना जो बोलया, “तुसां कुस्यो छुडाणा चांदे न, ताकि मैं तुहाड़े तांई उसयो छडी दें? बरअब्बे जो या यीशुऐ जो जिसयो मसीह बोलदे न?”"},{"book":"मत्ती","chapter":"27","verse":"18","text":"क्योंकि सै जाणदा था कि उना उसयो जलनिया ने पकड़ाया है।"},{"book":"मत्ती","chapter":"27","verse":"19","text":"जालू सै न्याय दिया कुर्सिया पर बैठया था तां उदिया घरे बालिया उसयो बोली भेजया था कि, “तू उस धर्मिये दे मामले च हथ मत पांदा; क्योंकि मिंजो अज राती सूपने च उदिया बजा ने बड़ा दुख होया है।”"},{"book":"मत्ती","chapter":"27","verse":"20","text":"पर बड्डे याजकां लोकां दिया भिड़ा जो भड़काया, कि पिलातुस ला यीशुऐ जो छडणे दी बजाये बरअब्बा जो छडणे दी माँग करा, कने यीशुऐ जो मारणे तांई बोला।"},{"book":"मत्ती","chapter":"27","verse":"21","text":"राज्यपाले उना ला पुछया, इना दोना चे कुस्यो चांदे न, ताकि मैं तुहाड़े तांई छडी दें? उना बोलया, “बरअब्बा” जो।"},{"book":"मत्ती","chapter":"27","verse":"22","text":"पिलातुसे उना ला पुछया, फिरी यीशुऐ दा क्या करणा, जिसयो मसीह बोलदे न? “सबना बोलया, इसयो सूली पर चढ़ाई दिया।”"},{"book":"मत्ती","chapter":"27","verse":"23","text":"पिलातुसे उना जो बोलया, “कजो इनी क्या बुरा कितया है?” पर भीड़ होर भी जोरे ने चिलाणा लग्गी कि, “इसयो सूली पर चढ़ाई करी मारी दिया।”"},{"book":"मत्ती","chapter":"27","verse":"24","text":"जालू पिलातुसे दिखया, कि कुछ नी बणा दा है कने उल्टा होर जादा रोल्ला होंदा जादा है, तां उनी पांणी लेईकरी भिड़ा दे सामणे अपणे हथ धोते कने बोलया, “मैं इस धर्मिये दे खूने ला निर्दोष है; हुण तुसां ही जाणा।”"},{"book":"मत्ती","chapter":"27","verse":"25","text":"सबना लोकां जबाब दिता, “इदे खूने दा इल्जाम सांझो पर कने साड़िया ओलादी पर होऐ।”"},{"book":"मत्ती","chapter":"27","verse":"26","text":"बरअब्बा जो उना तांई छडी दिता, कने यीशुऐ जो कोड़े लगबाई करी सूली पर चढ़ाणे तांई रोमी सिपाईयां दे हबाले देई दिता।"},{"book":"मत्ती","chapter":"27","verse":"27","text":"तालू राज्यपाले दे सिपाईयां यीशुऐ जो किले च लेईजाई करी उदे चोरो पासे सारी पलटन खरेड़ी दिती।"},{"book":"मत्ती","chapter":"27","verse":"28","text":"उदे सारे कपड़े उतारी करी उसयो बैंगणी रंगे दे कपड़े पेहनाइ दिते,"},{"book":"मत्ती","chapter":"27","verse":"29","text":"कने कंडयां दा मुकुट बणाई करी उदे सिरे पर रख्या; कने उदे सजे हथे च सरकंडा दिता। कने यीशुऐ दे सामणे झुकी करी उदा मजाक उड़ाणा लग्गे कने बोलया, “हे यहूदियां दे राजा नमस्ते।”"},{"book":"मत्ती","chapter":"27","verse":"30","text":"कने उस पर थूक्या कने सेई सरकंडा लेईकरी उदे सिरे च मारणा लग्गे।"},{"book":"मत्ती","chapter":"27","verse":"31","text":"जालू सै उदा मजाक उड़ाई बैठे, तां उना सै कपड़े उतारी करी उदे अपणे कपड़े उसयो पेहनाऐ, फिरी उसयो सूली पर चढ़ाणे तांई शेहरे ला बाहर लेई गे।"},{"book":"मत्ती","chapter":"27","verse":"32","text":"बाहर जांदे बेले उना जो शमौन नाऐ दा इक कुरेनी माणु मिल्ला, उना उसयो बेकार च ही पकड़या ताकि सै उदिया सूलिया जो चुकी करी लेई चले।"},{"book":"मत्ती","chapter":"27","verse":"33","text":"कने उसयो गुलगुता नाऐ दिया जगा च मतलब जिसयो खोपड़ी दी जगा बोलदे न, ओथु पुज्जी करी,"},{"book":"मत्ती","chapter":"27","verse":"34","text":"उना उसयो कोड़ा रस मिलाई करी दाखरस पीणे जो दिता, पर उनी चखी करी नी पिता।"},{"book":"मत्ती","chapter":"27","verse":"35","text":"तालू उना उसयो सूली पर चढ़ाया, कने चिठियां पाई करी उदे कपड़े बंडी ले।"},{"book":"मत्ती","chapter":"27","verse":"36","text":"कने ओथु बेईकरी उदा पेहरा देणा लग्गे।"},{"book":"मत्ती","chapter":"27","verse":"37","text":"कने उदा दोष उदे सिरे पर लाई दिता कि “ऐ यहूदियां दा राजा यीशु है।”"},{"book":"मत्ती","chapter":"27","verse":"38","text":"तालू उदे सोगी दो डाकू इक सजे पासे कने इक खबे पासे सूली पर चढ़ाऐ।"},{"book":"मत्ती","chapter":"27","verse":"39","text":"कने ओंणे-जांणे बाले लोक सिरे हिलाई-हिलाई करी उदी निंदा करदे थे।"},{"book":"मत्ती","chapter":"27","verse":"40","text":"कने बोलदे थे कि, “ओ मंदरे जो ढांणे बाल्या कने उसयो तिन्ना रोजां च बणाणे बाल्या, अपणे आपे जो तां बचा। अगर तू परमेश्वरे दा पुत्र है, तां सूली ला उतरी आ।”"},{"book":"मत्ती","chapter":"27","verse":"41","text":"इसी तरीके ने ही बड्डे याजक, व्यवस्था जो सिखाणे बाले कने यहूदी अगुवे समेत सारे उदा मजाक उड़ाई करी बोला दे थे कि,"},{"book":"मत्ती","chapter":"27","verse":"42","text":"इनी होरना जो तां बचाया पर अपणे आपे जो नी बचाई सकदा है। ऐ तां इस्राएले दा राजा है। अगर तू हुण सूली ला उतरी ओऐ, तां असां तिजो पर भरोसा करणा।"},{"book":"मत्ती","chapter":"27","verse":"43","text":"इनी परमेश्वरे पर भरोसा रखया है, अगर सै इसयो चांदा है, तां हुण इसयो छुड़ाई ले, क्योंकि इनी बोलया था कि, मैं परमेश्वरे दा पुत्र है।"},{"book":"मत्ती","chapter":"27","verse":"44","text":"इयां ही सै डाकू भी उदी बुराई करदे थे जड़े उदे सोगी सूली पर चढ़ायो थे।"},{"book":"मत्ती","chapter":"27","verse":"45","text":"उस रोजे दोपेरा ला लेईकरी तिजे पहर दीकर सारे देशे च नेहेरा होई गिया।"},{"book":"मत्ती","chapter":"27","verse":"46","text":"तिजे पहर दे बखे यीशुऐ बड़े जोरे ने पुकारी बोलया, “एली, एली, लमा शबक्तनी?” मतलब “है मेरे परमेश्वर, तू मिंजो कजो छडी दिता?”"},{"book":"मत्ती","chapter":"27","verse":"47","text":"जड़े ओथु थे, उना चे कितणयां ऐ सुणीकरी बोलया, “सै तां एलिय्याह जो पुकारा दा है।”"},{"book":"मत्ती","chapter":"27","verse":"48","text":"उना चे इक बन्दा झट दोड़या, कने उनी स्पंज लेईकरी सिरके च डुबोई, कने सरकंडे पर रखीकरी उसयो चुसाया।"},{"book":"मत्ती","chapter":"27","verse":"49","text":"होरनी बोलया, “रुकी जा, दिखदे न कि, एलिय्याह इसयो बचाणा ओंदा है कि नी।”"},{"book":"मत्ती","chapter":"27","verse":"50","text":"तालू यीशुऐ फिरी बड़े जोरे ने चिलाई करी अपणे प्राण छडी दिते।"},{"book":"मत्ती","chapter":"27","verse":"51","text":"कने दिखा, मंदरे दा परदा उपरे ला लेईकरी थले दीकर फटी करी उदे दो टुकड़े होई गे, कने धरती कमी पेई कने पथर तिड़की गे।"},{"book":"मत्ती","chapter":"27","verse":"52","text":"कने कबरां खुली गियां, कने मरे हुय मते पबित्र लोकां दे शव जिन्दा होई गे,"},{"book":"मत्ती","chapter":"27","verse":"53","text":"कने जिन्दा होणे बाद सै कबरां ला निकली करी पबित्र शेहरां च गे, कने मत्यां जणया उना जो दिखया।"},{"book":"मत्ती","chapter":"27","verse":"54","text":"तालू सूबेदार कने जड़े उदे सोगी यीशुऐ दा पेहरा देदे थे, सै भूकम्प कने जड़ा कुछ ओथु होया था, उसयो दिखीकरी बड्डे भरी डरी गे, कने बोलणा लग्गे, “ऐ तां सच्ची ही परमेश्वरे दा पुत्र था।”"},{"book":"मत्ती","chapter":"27","verse":"55","text":"ओथु मतियां जनानिया जड़ियां गलील प्रदेशे ला ही यीशुऐ दी सेबा करदियां उदे सोगी आईयां थियां, सै दुरे ला ही दिखा दियां थियां।"},{"book":"मत्ती","chapter":"27","verse":"56","text":"उना चे मरियम मगदलीनी, कने याकूब कने योसेस दी माता मरियम कने जब्दीये दे पुत्रां दी माता भी थी।"},{"book":"मत्ती","chapter":"27","verse":"57","text":"जालू संज होई तां यूसुफ नाऐ दा अरिमतिया शेहरे दा इक अमीर माणु जड़ा अपु भी यीशुऐ दा चेला था, ओथु आया।"},{"book":"मत्ती","chapter":"27","verse":"58","text":"उनी पिलातुस बाल जाई करी यीशुऐ दी लाश मंगी। कने पिलातुसे देंणे दा हुकम देई दिता।"},{"book":"मत्ती","chapter":"27","verse":"59","text":"यूसुफे लाश लेई कने उसयो चीटिया चादरा च लपेटया,"},{"book":"मत्ती","chapter":"27","verse":"60","text":"कने उसयो अपणिया नोईया कबरां च रख्या, जड़ी उनी चट्टाना च बंणबाइयो थी, कने कबरां दे दरबाजे पर बडा पथर रखीकरी चली गिया।"},{"book":"मत्ती","chapter":"27","verse":"61","text":"कने मरियम मगदलीनी कने दुई मरियम ओथु कबरां दे सामणे बेठियां थियां।"},{"book":"मत्ती","chapter":"27","verse":"62","text":"दुऐ रोजे जड़ा तैयारिया दे रोजे ला अगला दिन था, उस रोजे बड्डे याजकां कने फरीसियां पिलातुसे बाल गिठे होईकरी बोलया,"},{"book":"मत्ती","chapter":"27","verse":"63","text":"“हे महाराजा, सांझो याद है, कि उनी भटकाणे बाले जालू जिंदे बेले बोलया था कि, मैं उना रोजां बाद फिरी जिन्दा होई जाणा है।"},{"book":"मत्ती","chapter":"27","verse":"64","text":"हुकम दे कि तिन्ना रोजां दीकर सिपाई कबरां दी रखबाली करन, कुथी इयां ना हो कि उदे चेले आई करी उसयो कडी नी लेई जान, कने लोकां जो बोलन कि सै मरयां चे जिन्दा होई गिया है। तालू पिछला धोखा पेहले ला भी बुरा होणा है।”"},{"book":"मत्ती","chapter":"27","verse":"65","text":"पिलातुसे उना जो बोलया, “तुहाड़े बाल सिपाई तां हेन जा कने अपणिया समझा दे अनुसार रखबाली करा।”"},{"book":"मत्ती","chapter":"27","verse":"66","text":"इस तांई उना जाई करी कबरा पर अपणे निशाणे सोगी प्रवेश दरबाजे जो बंद करिरी सुरक्षित बणाई दिता ताकि कोई इसयो अपणिया जगा ला नी हटाऐ।"}]}