{"data":[{"book":"गिनती","chapter":"16","verse":"1-2","text":"एक दिन क़ोरह बिन इज़हार मूसा के ख़िलाफ़ उठा। वह लावी के क़बीले का क़िहाती था। उसके साथ रूबिन के क़बीले के तीन आदमी थे, इलियाब के बेटे दातन और अबीराम और ओन बिन पलत। उनके साथ 250 और आदमी भी थे जो जमात के सरदार और असरो-रसूख़वाले थे, और जो कौंसल के लिए चुने गए थे।"},{"book":"गिनती","chapter":"16","verse":"3","text":"वह मिलकर मूसा और हारून के पास आकर कहने लगे, “आप हमसे ज़्यादती कर रहे हैं। पूरी जमात मख़सूसो-मुक़द्दस है, और रब उसके दरमियान है। तो फिर आप अपने आपको क्यों रब की जमात से बढ़कर समझते हैं?”"},{"book":"गिनती","chapter":"16","verse":"4","text":"यह सुनकर मूसा मुँह के बल गिरा।"},{"book":"गिनती","chapter":"16","verse":"5","text":"फिर उसने क़ोरह और उसके तमाम साथियों से कहा, “कल सुबह रब ज़ाहिर करेगा कि कौन उसका बंदा और कौन मख़सूसो-मुक़द्दस है। उसी को वह अपने पास आने देगा।"},{"book":"गिनती","chapter":"16","verse":"6","text":"ऐ क़ोरह, कल अपने तमाम साथियों के साथ बख़ूरदान लेकर"},{"book":"गिनती","chapter":"16","verse":"7","text":"रब के सामने उनमें अंगारे और बख़ूर डालो। जिस आदमी को रब चुनेगा वह मख़सूसो-मुक़द्दस होगा। अब तुम लावी ख़ुद ज़्यादती कर रहे हो।”"},{"book":"गिनती","chapter":"16","verse":"8","text":"मूसा ने क़ोरह से बात जारी रखी, “ऐ लावी की औलाद, सुनो!"},{"book":"गिनती","chapter":"16","verse":"9","text":"क्या तुम्हारी नज़र में यह कोई छोटी बात है कि रब तुम्हें इसराईली जमात के बाक़ी लोगों से अलग करके अपने क़रीब ले आया ताकि तुम रब के मक़दिस में और जमात के सामने खड़े होकर उनकी ख़िदमत करो?"},{"book":"गिनती","chapter":"16","verse":"10","text":"वह तुझे और तेरे साथी लावियों को अपने क़रीब लाया है। लेकिन अब तुम इमाम का ओहदा भी अपनाना चाहते हो।"},{"book":"गिनती","chapter":"16","verse":"11","text":"अपने साथियों से मिलकर तूने हारून की नहीं बल्कि रब की मुख़ालफ़त की है। क्योंकि हारून कौन है कि तुम उसके ख़िलाफ़ बुड़बुड़ाओ?”"},{"book":"गिनती","chapter":"16","verse":"12","text":"फिर मूसा ने इलियाब के बेटों दातन और अबीराम को बुलाया। लेकिन उन्होंने कहा, “हम नहीं आएँगे।"},{"book":"गिनती","chapter":"16","verse":"13","text":"आप हमें एक ऐसे मुल्क से निकाल लाए हैं जहाँ दूध और शहद की कसरत है ताकि हम रेगिस्तान में हलाक हो जाएँ। क्या यह काफ़ी नहीं है? क्या अब आप हम पर हुकूमत भी करना चाहते हैं?"},{"book":"गिनती","chapter":"16","verse":"14","text":"न आपने हमें ऐसे मुल्क में पहुँचाया जिसमें दूध और शहद की कसरत है, न हमें खेतों और अंगूर के बाग़ों के वारिस बनाया है। क्या आप इन आदमियों की आँखें निकाल डालेंगे? नहीं, हम हरगिज़ नहीं आएँगे।”"},{"book":"गिनती","chapter":"16","verse":"15","text":"तब मूसा निहायत ग़ुस्से हुआ। उसने रब से कहा, “उनकी क़ुरबानी को क़बूल न कर। मैंने एक गधा तक उनसे नहीं लिया, न मैंने उनमें से किसी से बुरा सुलूक किया है।”"},{"book":"गिनती","chapter":"16","verse":"16","text":"क़ोरह से उसने कहा, “कल तुम और तुम्हारे साथी रब के सामने हाज़िर हो जाओ। हारून भी आएगा।"},{"book":"गिनती","chapter":"16","verse":"17","text":"हर एक अपना बख़ूरदान लेकर उसे रब को पेश करे।”"},{"book":"गिनती","chapter":"16","verse":"18","text":"चुनाँचे हर आदमी ने अपना बख़ूरदान लेकर उसमें अंगारे और बख़ूर डाल दिया। फिर सब मूसा और हारून के साथ मुलाक़ात के ख़ैमे के दरवाज़े पर खड़े हुए।"},{"book":"गिनती","chapter":"16","verse":"19","text":"क़ोरह ने पूरी जमात को दरवाज़े पर मूसा और हारून के मुक़ाबले में जमा किया था।"},{"book":"गिनती","chapter":"16","verse":"20","text":"रब ने मूसा और हारून से कहा,"},{"book":"गिनती","chapter":"16","verse":"21","text":"“इस जमात से अलग हो जाओ ताकि मैं इसे फ़ौरन हलाक कर दूँ।”"},{"book":"गिनती","chapter":"16","verse":"22","text":"मूसा और हारून मुँह के बल गिरे और बोल उठे, “ऐ अल्लाह, तू तमाम जानों का ख़ुदा है। क्या तेरा ग़ज़ब एक ही आदमी के गुनाह के सबब से पूरी जमात पर आन पड़ेगा?”"},{"book":"गिनती","chapter":"16","verse":"23","text":"तब रब ने मूसा से कहा,"},{"book":"गिनती","chapter":"16","verse":"24","text":"“जमात को बता दे कि क़ोरह, दातन और अबीराम के डेरों से दूर हो जाओ।”"},{"book":"गिनती","chapter":"16","verse":"25","text":"मूसा उठकर दातन और अबीराम के पास गया, और इसराईल के बुज़ुर्ग उसके पीछे चले।"},{"book":"गिनती","chapter":"16","verse":"26","text":"उसने जमात को आगाह किया, “इन शरीरों के ख़ैमों से दूर हो जाओ! जो कुछ भी उनके पास है उसे न छुओ, वरना तुम भी उनके साथ तबाह हो जाओगे जब वह अपने गुनाहों के बाइस हलाक होंगे।”"},{"book":"गिनती","chapter":"16","verse":"27","text":"तब बाक़ी लोग क़ोरह, दातन और अबीराम के डेरों से दूर हो गए।"},{"book":"गिनती","chapter":"16","verse":"28","text":"मूसा ने कहा, “अब तुम्हें पता चलेगा कि रब ने मुझे यह सब कुछ करने के लिए भेजा है। मैं अपनी नहीं बल्कि उस की मरज़ी पूरी कर रहा हूँ।"},{"book":"गिनती","chapter":"16","verse":"29","text":"अगर यह लोग दूसरों की तरह तबई मौत मरें तो फिर रब ने मुझे नहीं भेजा।"},{"book":"गिनती","chapter":"16","verse":"30","text":"लेकिन अगर रब ऐसा काम करे जो पहले कभी नहीं हुआ और ज़मीन अपना मुँह खोलकर उन्हें और उनका पूरा माल हड़प कर ले और उन्हें जीते-जी दफ़ना दे तो इसका मतलब होगा कि इन आदमियों ने रब को हक़ीर जाना है।”"},{"book":"गिनती","chapter":"16","verse":"31","text":"यह बात कहते ही उनके नीचे की ज़मीन फट गई।"},{"book":"गिनती","chapter":"16","verse":"32","text":"उसने अपना मुँह खोलकर उन्हें, उनके ख़ानदानों को, क़ोरह के तमाम लोगों को और उनका सारा सामान हड़प कर लिया।"},{"book":"गिनती","chapter":"16","verse":"33","text":"वह अपनी पूरी मिलकियत समेत जीते-जी दफ़न हो गए। ज़मीन उनके ऊपर वापस आ गई। यों उन्हें जमात से निकाला गया और वह हलाक हो गए।"},{"book":"गिनती","chapter":"16","verse":"34","text":"उनकी चीख़ें सुनकर उनके इर्दगिर्द खड़े तमाम इसराईली भाग उठे, क्योंकि उन्होंने सोचा, “ऐसा न हो कि ज़मीन हमें भी निगल ले।”"},{"book":"गिनती","chapter":"16","verse":"35","text":"उसी लमहे रब की तरफ़ से आग उतर आई और उन 250 आदमियों को भस्म कर दिया जो बख़ूर पेश कर रहे थे।"},{"book":"गिनती","chapter":"16","verse":"36","text":"रब ने मूसा से कहा,"},{"book":"गिनती","chapter":"16","verse":"37","text":"“हारून इमाम के बेटे इलियज़र को इत्तला दे कि वह बख़ूरदानों को राख में से निकालकर रखे। उनके अंगारे वह दूर फेंके। बख़ूरदानों को रखने का सबब यह है कि अब वह मख़सूसो-मुक़द्दस हैं।"},{"book":"गिनती","chapter":"16","verse":"38","text":"लोग उन आदमियों के यह बख़ूरदान ले लें जो अपने गुनाह के बाइस जान-बहक़ हो गए। वह उन्हें कूटकर उनसे चादरें बनाएँ और उन्हें जलनेवाली क़ुरबानियों की क़ुरबानगाह पर चढ़ाएँ। क्योंकि वह रब को पेश किए गए हैं, इसलिए वह मख़सूसो-मुक़द्दस हैं। यों वह इसराईलियों के लिए एक निशान रहेंगे।”"},{"book":"गिनती","chapter":"16","verse":"39","text":"चुनाँचे इलियज़र इमाम ने पीतल के यह बख़ूरदान जमा किए जो भस्म किए हुए आदमियों ने रब को पेश किए थे। फिर लोगों ने उन्हें कूटकर उनसे चादरें बनाईं और उन्हें क़ुरबानगाह पर चढ़ा दिया।"},{"book":"गिनती","chapter":"16","verse":"40","text":"हारून ने सब कुछ वैसा ही किया जैसा रब ने मूसा की मारिफ़त बताया था। मक़सद यह था कि बख़ूरदान इसराईलियों को याद दिलाते रहें कि सिर्फ़ हारून की औलाद ही को रब के सामने आकर बख़ूर जलाने की इजाज़त है। अगर कोई और ऐसा करे तो उसका हाल क़ोरह और उसके साथियों का-सा होगा।"},{"book":"गिनती","chapter":"16","verse":"41","text":"अगले दिन इसराईल की पूरी जमात मूसा और हारून के ख़िलाफ़ बुड़बुड़ाने लगी। उन्होंने कहा, “आपने रब की क़ौम को मार डाला है।”"},{"book":"गिनती","chapter":"16","verse":"42","text":"लेकिन जब वह मूसा और हारून के मुक़ाबले में जमा हुए और मुलाक़ात के ख़ैमे का रुख़ किया तो अचानक उस पर बादल छा गया और रब का जलाल ज़ाहिर हुआ।"},{"book":"गिनती","chapter":"16","verse":"43","text":"फिर मूसा और हारून मुलाक़ात के ख़ैमे के सामने आए,"},{"book":"गिनती","chapter":"16","verse":"44","text":"और रब ने मूसा से कहा,"},{"book":"गिनती","chapter":"16","verse":"45","text":"“इस जमात से निकल जाओ ताकि मैं इसे फ़ौरन हलाक कर दूँ।” यह सुनकर दोनों मुँह के बल गिरे।"},{"book":"गिनती","chapter":"16","verse":"46","text":"मूसा ने हारून से कहा, “अपना बख़ूरदान लेकर उसमें क़ुरबानगाह के अंगारे और बख़ूर डालें। फिर भागकर जमात के पास चले जाएँ ताकि उनका कफ़्फ़ारा दें। जल्दी करें, क्योंकि रब का ग़ज़ब उन पर टूट पड़ा है। वबा फैलने लगी है।”"},{"book":"गिनती","chapter":"16","verse":"47","text":"हारून ने ऐसा ही किया। वह दौड़कर जमात के बीच में गया। लोगों में वबा शुरू हो चुकी थी, लेकिन हारून ने रब को बख़ूर पेश करके उनका कफ़्फ़ारा दिया।"},{"book":"गिनती","chapter":"16","verse":"48","text":"वह ज़िंदों और मुरदों के बीच में खड़ा हुआ तो वबा रुक गई।"},{"book":"गिनती","chapter":"16","verse":"49","text":"तो भी 14,700 अफ़राद वबा से मर गए। इसमें वह शामिल नहीं हैं जो क़ोरह के सबब से मर गए थे।"},{"book":"गिनती","chapter":"16","verse":"50","text":"जब वबा रुक गई तो हारून मूसा के पास वापस आया जो अब तक मुलाक़ात के ख़ैमे के दरवाज़े पर खड़ा था।"}]}