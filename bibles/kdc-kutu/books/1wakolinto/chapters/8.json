{"data":[{"book":"1 Wakolinto","chapter":"8","verse":"1","text":"Sambi, kwa mbuli ya lujo lulavigwe nhosa kwa vinyago."},{"book":"1 Wakolinto","chapter":"8","verse":"2","text":"Waja wogesa wojuwa kinhu, hawajuwa kamba viwolondeka kujuwa."},{"book":"1 Wakolinto","chapter":"8","verse":"3","text":"Lakini munhu yomnogela Mulungu, kojuwigwa na Mulungu."},{"book":"1 Wakolinto","chapter":"8","verse":"4","text":"Avo mbuli ya kuja lujo lulavigwe nhosa kwa vinyago, tojuwa vinyago siyo kinhu chochose mwiisi, tojuwa Mulungu imoja yaiyeka."},{"book":"1 Wakolinto","chapter":"8","verse":"5","text":"Hata yahawa kuna vinhu vikemigwa, “walungu”, mwiisi hebu kuulanga. Ona, hata kamba wanhu wolonga kuna vinhu vikemigwa, “walungu” na “wandewa,”"},{"book":"1 Wakolinto","chapter":"8","verse":"6","text":"lakini kumwetu tweye tuna Mulungu imoja yaiyeka, Tata ija yaumbile vinhu vose na kubitila heyo tokuwa wagima. Na kuna Mndewa imoja yaiyeka, nayo ayo Yesu Kilisito, kubitila heyo vinhu vose viumbigwa, na tweye twawagima kubitila heyo."},{"book":"1 Wakolinto","chapter":"8","verse":"7","text":"Lakini siyo kila munhu kana ubala uno. Wanhu wayagwe wakala wazowele kuvitambikila vinyago, mbaka sambi wahakala kuna ukuja wogesa woja lujo lulavigwe nhosa kwa vinyago, kwavija mizoyo yao yonyolila, na yogeligwa dikwe."},{"book":"1 Wakolinto","chapter":"8","verse":"8","text":"Lakini lujo haludaha bule kutugala behi na Mulungu. Avo twahaleka kuja hatuhungukiligwa kinhu, na twahaja hatukongezeligwa kinhu."},{"book":"1 Wakolinto","chapter":"8","verse":"9","text":"Lakini muiteganye, kulekesigwa kwenu sekekuwatende waja weli na mizoyo inyolile watende nzambi."},{"book":"1 Wakolinto","chapter":"8","verse":"10","text":"Kamba munhu moyo wake unyolila, yahakona gweye uli na kija kiukema ubala, koja mna ing'anda ya kulavila nhosa kwa vinyago, vino hageligwa moyo kuja lujo lulavigwe nhosa kwa vinyago?"},{"book":"1 Wakolinto","chapter":"8","verse":"11","text":"Avo mkilisito miyago yeli na moyo unyolile, ija Kilisito yafile mbuli yake, kopotela mbuli ya kija kiukema ubala wako!"},{"book":"1 Wakolinto","chapter":"8","verse":"12","text":"Kwavija mowatendela nzambi wakilisito waenu na kuilumiza mizoyo yao inyolile, momtendela nzambi Kilisito."},{"book":"1 Wakolinto","chapter":"8","verse":"13","text":"Avo kamba lujo lomuhonza mkilisito miyangu yatende nzambi, sija nyama ng'o, muladi sekenimuhonze mkilisito miyangu yatende nzambi."}]}