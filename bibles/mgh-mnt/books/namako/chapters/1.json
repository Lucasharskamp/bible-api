{"data":[{"book":"Namako","chapter":"1","verse":"1","text":"Alha phi Malhove Orera a Yesu Kuristo, Mwaana a Nlhuku."},{"book":"Namako","chapter":"1","verse":"2","text":"Anochokholha thoko anamilhohi ashinna Isaya chaalhempe aya,"},{"book":"Namako","chapter":"1","verse":"3","text":"Nlhove na ntu ninookhuwelha muuthakoni, nineera,"},{"book":"Namako","chapter":"1","verse":"4","text":"Paahi etu Nayohana nkaakhumelhelha uthakoni, abatiizaka ni waahimeria attu akhoromeke ni uhiya uwonya waya, abatiiziyeke, wiira Nlhuku ahiyerere milhatu chaya."},{"book":"Namako","chapter":"1","verse":"5","text":"Attu enchi ukhuma ilhapo yonkhaye yo Uyudea ni Uyerusalemu ahokhuruwa uwewelhelhani Nayohana. Nkayaahimiacha uwonya waya, ni ayo nkaabatiizacha mmwoolhokoni Uyorodani."},{"book":"Namako","chapter":"1","verse":"6","text":"Nayohana aawara ikuwo cho mapururu o ingamiya ni nchako wo nrapalha nnyununi, cholhia chaya chaari nashombe ni urawo wo umwiini."},{"book":"Namako","chapter":"1","verse":"7","text":"Ikatema chonkhaye aahimeria attu wiira, “Hawo nowa utulhi waka ri ni ikuru kihinooria aka umphiyelha. Akinooria ata uthaphulha miripwe cho iratu chawe."},{"book":"Namako","chapter":"1","verse":"8","text":"Mii kinaabatiiza attu wo maashi nansho yoyo nowa waabatiiza attu wo Iphumu ya Nlhuku.”"},{"book":"Namako","chapter":"1","verse":"9","text":"Yayo mahuku ayo Yesu ahowa akhumaka Unazareti yo Ugalilaya, nkaabatiiziya ni Nayohana mmwoolhokoni Uyorodani."},{"book":"Namako","chapter":"1","verse":"10","text":"Vaakhuma awe mmaashini, nkoona irimu ihulhiaka ni Iphumu ya Nlhuku aari thoko kaulha nkawankorweelha."},{"book":"Namako","chapter":"1","verse":"11","text":"Nlhove nkanaakhuma wiirimu niiraka, “Uwe phi mwaamwanaka kinonttuna aka, nokichivelha.”"},{"book":"Namako","chapter":"1","verse":"12","text":"Yeyo ikatema, Iphumu ya Nlhuku nkanholhelha urwaa uthakoni,"},{"book":"Namako","chapter":"1","verse":"13","text":"waakhanlhe mahuku makhumi ncheshe, alhikachiyaka ni Nakare. Aari wowo vamoka ni ashinama o umwiini, nansho minepa cho wiirimu nkachaawa ni unkavihera."},{"book":"Namako","chapter":"1","verse":"14","text":"Vaattukiye aya Nayohana, Yesu ahohokolhia Ugalilaya, nkaahimiacha Malhove Orera aakhuma wa Nlhuku."},{"book":"Namako","chapter":"1","verse":"15","text":"Ahimiachaka wiira, “Ikatema ihaaya, Imwene ya Nlhuku ihaatameria! Nrukunuweke nkhoromeke ni uhiya uwonya, nrumelhelheke Malhove Orera!”"},{"book":"Namako","chapter":"1","verse":"16","text":"Yesu veeta awe nchereshere nttiya no Ugalilaya nkoona Nasimoni ni ahima aya Naandorea ariaka nttavi no ihopa."},{"book":"Namako","chapter":"1","verse":"17","text":"Yesu nkeerelha wiira, “Nkittware, kuuvaheni mitheko cho woopolha attu.”"},{"book":"Namako","chapter":"1","verse":"18","text":"Yeyo ikatema nkayaahiyacha ittavi chaya, ni unttwara."},{"book":"Namako","chapter":"1","verse":"19","text":"Vaari aya miholho nkayamwoona Yakhobo ni nhima awe Yohana ashaana a Nazebedayo anari nkalhavani ni ayo alhokihaka ittavi chaya."},{"book":"Namako","chapter":"1","verse":"20","text":"Vonne awe nkeehanacha ni ayo, nkaayaahiya athumwanaya Nazebedayo nkalhavani vamoka ni anamitheko ni unttwara Yesu."},{"book":"Namako","chapter":"1","verse":"21","text":"Yesu ni owiittucha awe nkayaarwaa Ukapenaumu Nihuku no Wiittuwa, nkaakelha inupa yo unlhapelha Nlhuku ni weetuchiha attu."},{"book":"Namako","chapter":"1","verse":"22","text":"Attu yaamwiwelhelha nkayaashanga woona wiira aari eettuchihaka upwaha cheetuchihiya aya ni owiittuchiha Malhehero a ashinna Musa eetuchiha kila nihuku, ukhalhawaya eetuchiha wo ikuru."},{"book":"Namako","chapter":"1","verse":"23","text":"Wo uhipicha nkaawa mommo wi inupa yo unlhapelha Nlhuku mmo, ntu awereiya mashoka o unanara aakhuwelha wiira,"},{"book":"Namako","chapter":"1","verse":"24","text":"“Unonaaviani uwe Yesu o Unazareti? Ukhalhawaya nihochuwelha wiira uwe phi karumiya Ntakatifu a Nlhuku!”"},{"book":"Namako","chapter":"1","verse":"25","text":"Yesu nkaachachera nenno nshoka nno, “Mmaalhe, nthame munhiyerere!”"},{"book":"Namako","chapter":"1","verse":"26","text":"Nshoka no unanara nno nkanantikhinyacha ntu ulhe, nkanaankuwelhiha ni unthama."},{"book":"Namako","chapter":"1","verse":"27","text":"Attu onkhaye nkayaashanga ni wiikoha, “Ineria chani? Chilha vano phi meettuchiho o naanano? Ntu hanaa ikuru yo ulhehera ni uchacheracha mashoka o unanara ni umwiiwelhelha!”"},{"book":"Namako","chapter":"1","verse":"28","text":"Paahi etu yoyo mwaha uyo nkawaaruma wo uhipicha ilhapo yonkhaye yo Ugalilaya."},{"book":"Namako","chapter":"1","verse":"29","text":"Yesu ni owiittucha awe Nayakhobo ni Nayohana nkaathama wi inupa yo unlhapelha Nlhuku nkayaarwaa uwani u Nasimoni ni Naandorea."},{"book":"Namako","chapter":"1","verse":"30","text":"Vavawo vawani vawo ahokohi aya Nasimoni aari areta ni Yesu nkaahimeriya phiyaru."},{"book":"Namako","chapter":"1","verse":"31","text":"Nkaakelha mpaani vaarumpe aya, nkaavara moono ni waakalhiha nipuro. Ureta nkawaalhama ni ukhalha akumi tho. Nkayaachokholha waaterekhelha."},{"book":"Namako","chapter":"1","verse":"32","text":"Uchechilho nkaawiheriya areta onkhaye vamoka ni attu o mashoka o unanara."},{"book":"Namako","chapter":"1","verse":"33","text":"Attu o ilhapo yonkhaye nkayancharaanelha vapuwani vawo."},{"book":"Namako","chapter":"1","verse":"34","text":"Yesu nkaalhamiha areta onkhaye ni woomolha mashoka o unanara onkhaye. Nkaachiichiha ahuulhumache tho ukhalhawaya aari anchuwelhaka wiira aari phi mpani."},{"book":"Namako","chapter":"1","verse":"35","text":"Nkonkwa mapikoosha nkaathama ni ukelha vakittu vaakanlhe awe vekha awe anlhapelhaka Nlhuku."},{"book":"Namako","chapter":"1","verse":"36","text":"Nansho Nasimoni ni ashikhunanaya nkayaarwaa umwaaviani."},{"book":"Namako","chapter":"1","verse":"37","text":"Vaamwonne aya nkayaamwirelha wiira, “Attu onkhaye anowaaviani inyuva.”"},{"book":"Namako","chapter":"1","verse":"38","text":"Nansho Yesu nkaakhulha eeraka, “Nngwee nithame nirwee iwani chiriyoothe cho vakhiviru. Ukhalhawaya ni uwo kihothananiya kirwee kahimiache Malhove Orera ukhalhawaya kiwilhe wo yayo.”"},{"book":"Namako","chapter":"1","verse":"39","text":"Nkaavira ilhapo yonkhaye yo Ugalilaya akelhaka inupa cho unlhapelha Nlhuku aahimeriaka attu Malhove Orera ni woomolha mashoka."},{"book":"Namako","chapter":"1","verse":"40","text":"Ntu o makutulha nkaawa wa Yesu nkaakhoroma ni unlhepelha eeraka “Mwattunaka nnookilhamiha.”"},{"book":"Namako","chapter":"1","verse":"41","text":"Yesu nkaakelhiya ikiriri nkammara moono ni umwiirelha, “Kihothanana nlhameke etu.”"},{"book":"Namako","chapter":"1","verse":"42","text":"Vavawo makutulha nkayaafutiaa nkaalhama."},{"book":"Namako","chapter":"1","verse":"43","text":"Yesu nkoolhumacha ni umwiirelha athame uno anchiichihaka wiira,"},{"book":"Namako","chapter":"1","verse":"44","text":"“Nhihimerie ntu. Nansho nrweeke mweechoniheke wa attu opochera ishaani mwahimiechesheke wiira nholhamihiya ni wiihapiha thoko chilheheriye aya ni ashinna Musa.”"},{"book":"Namako","chapter":"1","verse":"45","text":"Nansho yoyo ntu uyo nkaavira ahimiachaka mwaha awe uyo, mpaka Yesu nkoochelha uwa vawani. Nkaakhalha vanipuroni vo yekha awe. Nansho ata inakhalhaka chiicho, attu ahonrweelha ukhuma iwani chonkhaye."}]}