{"data":[{"book":"Yoshua","chapter":"4","verse":"1","text":"Wanhu weng'ha vyowalochile lwanda lwa Yolodani, Mkulu Nguluwi nakamlonjela Yoshua,"},{"book":"Yoshua","chapter":"4","verse":"2","text":"“Mhagule walume kumi na weli hali awo Waisilaeli, munhu yumwe kulawa chila nhanzi."},{"book":"Yoshua","chapter":"4","verse":"3","text":"Muwalajize hino, ‘Mhole maganga kumi na meli kulawa aho hagati ha lwanda lwa Yolodani, hogali magulu ga watambika, hamba mpiche maganga ago, mkagawiche honhu hala homuwasa lehano.’ ”"},{"book":"Yoshua","chapter":"4","verse":"4","text":"Yoshua nakawachema awo walume kumi na weli hali Waisilaeli yawawichile kuli mijito, chila nhanzi munhu yumwe."},{"book":"Yoshua","chapter":"4","verse":"5","text":"Yoshua nakawalonjela, “Mlilongole isanduku lya ilagano lya Mkulu Nguluwi, Nguluwi wa hemwe, mbaka kuli lwanda lwa Yolodani. Chila yumwe wa hemwe yahole iganga miyega mwa heye, iganga limwe kwa chiwalo cha chila nhanzi ya Isilaeli."},{"book":"Yoshua","chapter":"4","verse":"6","text":"Mbuli ayo yowa ulajilo hali hemwe. Wana wa hemwe howowauzani zuwa lilinguya, ‘Ndaze maganga ago gana mana yachi kwa hemwe?’"},{"book":"Yoshua","chapter":"4","verse":"7","text":"Hemwe mowalonjela kota isanduku lya ilagano lya Mkulu Nguluwi vyolikolezwe kuli lwanda lwa Yolodani, mazi ga lwanda alo nagalemezwa galeche kuchililika! Ahyo, maganga ago gowa chikumbuchilo kwa Waisilaeli mazuwa gose.”"},{"book":"Yoshua","chapter":"4","verse":"8","text":"Wala walume nawadita kota vyowalajizwe na Yoshua, nawahola maganga kumi na meli kulawa hagati ha lwanda lwa Yolodani, iganga limwe kwa chiwalo cha chila nhanzi ya Isilaeli, kota Mkulu Nguluwi vyoyamlajize Yoshua, nawaluta nago mbaka honhu hala howawasile, wagawika aho."},{"book":"Yoshua","chapter":"4","verse":"9","text":"Yoshua nakemiza kahi maganga kumi na meli hagati ha lwanda lwa Yolodani, honhu hala hawele magulu ga watambika wala wapichile lila isanduku lya ilagano hogemile. Maganga ago ga kuko mbaka lehano."},{"book":"Yoshua","chapter":"4","verse":"10","text":"Wala watambika wapichile isanduku lya ilagano, nawema hagati ha lwanda lwa Yolodani mbaka wanhu vyowagomanjize kudita chila chinhu chiwele Mkulu Nguluwi choyamlajize Yoshua yawalonjele wanhu. Yoshua nakadita geng'ha gawele Musa nayali yamlajize. Wanhu nawadita himahima kuloka."},{"book":"Yoshua","chapter":"4","verse":"11","text":"Wanhu weng'ha vyowalochile, wala watambika nawakola hali wanhu na lila isanduku lya ilagano lya Mkulu Nguluwi."},{"book":"Yoshua","chapter":"4","verse":"12","text":"Walume wa nhanzi ya Lubeni na ya Gadi na nusu ya nhanzi ya Manase wawele wawichigwe goya kitowa ngondo, nawali wa mwaluko kuloka lwanda hali Waisilaeli, kota vila vyowalajizwe na Musa."},{"book":"Yoshua","chapter":"4","verse":"13","text":"Walume awo kota elufu makumi gane, wawele wewichile goya kitowa ngondo, nawakola hali Mkulu Nguluwi woluta kuli ibalalika lya muji wa Yeliko."},{"book":"Yoshua","chapter":"4","verse":"14","text":"Kuli zuwa alyo Mkulu Nguluwi nakamlajila Yoshua kota ndo chilongozi hali Waisilaeli weng'ha, nawo nawamhulichiza Yoshua kuli kikala kwa heye kweng'ha kota vyowamhulichize Musa kuli ukomu wa heye weng'ha."},{"book":"Yoshua","chapter":"4","verse":"15","text":"Hamba Mkulu Nguluwi nakamlonjela Yoshua,"},{"book":"Yoshua","chapter":"4","verse":"16","text":"“Walajize watambika walingulipika isanduku lya ilagano, walawe kuli lwanda lwa Yolodani.”"},{"book":"Yoshua","chapter":"4","verse":"17","text":"Lelo Yoshua nakawalonjela wala watambika, “Mlawe kuli lwanda lwa Yolodani.”"},{"book":"Yoshua","chapter":"4","verse":"18","text":"Awo watambika nawali wapichile lila isanduku lya ilagano lya Mkulu Nguluwi vyowalawile hagati ha lwanda lwa Yolodani na kubiga hafungo mwa lwanda, mazi ga lwanda lwa Yolodani nagaluka kuchililika kahi na kumema kota hamwande."},{"book":"Yoshua","chapter":"4","verse":"19","text":"Waisilaeli nawaloka lwanda lwa Yolodani kuli zuwa lya kumi lya mwezi wa mwaluko, nawawika kambi ako Giligali, kolilawilaga isanya mwa Yeliko."},{"book":"Yoshua","chapter":"4","verse":"20","text":"Yoshua nakagemiza gala maganga kumi na meli gowaholile kulawa kuli lwanda lwa Yolodani, ako Giligali."},{"book":"Yoshua","chapter":"4","verse":"21","text":"Hamba Yoshua nakawalonjela Waisilaeli, “Wana wa hemwe howowauzani zuwa lilinguya, ‘Ndaze, maganga aga gana mana yachi?’"},{"book":"Yoshua","chapter":"4","verse":"22","text":"Mowalonjela hino, ‘Waisilaeli nawaloka lwanda alu lwa Yolodani honhu hakalile.’"},{"book":"Yoshua","chapter":"4","verse":"23","text":"Kwa vila Mkulu Nguluwi, Nguluwi wa hetwe, nakagakaza mazi ga lwanda lwa Yolodani kwa chiwalo cha hetwe mbaka tuloka, kota vyoyawaditile wanhu wa hetwe kuli Bahali ya Shamu,"},{"book":"Yoshua","chapter":"4","verse":"24","text":"lelo wanhu weng'ha wa isi zeng'ha wavizele kota moko wa Mkulu Nguluwi una mong'ho, namwe mumdumbe Mkulu Nguluwi, Nguluwi wa hemwe, mazuwa gose.”"}]}