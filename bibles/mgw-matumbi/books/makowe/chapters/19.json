{"data":[{"book":"Makowe","chapter":"19","verse":"1","text":"Nsimu Apolo paabile Kolinto, Pauli aai mumwanja kumili'ma miyu'mu' mpaka ku Efeso, akwo aakwembite banamasi' nsi'si'."},{"book":"Makowe","chapter":"19","verse":"2","text":"Aatikwalaluya, “Buli, mwenga pamwau'bi'lile mwapokile Loo Mpeleteu?” Nabembe ngabannyangwa, “Lili! Ata tunayu'wali panga kubile na Loo Mpeleteu.”"},{"book":"Makowe","chapter":"19","verse":"3","text":"Naywembe Pauli ngaalaluya, “Mwabatisilwe kwa ubatiso waku'?” Ngabannyangwa, “Ubatiso wa Yoani.”"},{"book":"Makowe","chapter":"19","verse":"4","text":"Nembe Pauli ngaabakia, “Yoani aabatisike balu' babanng'alambuki Nnu'ngu' kwa kwileka sambi na kwabakia bamwu'bi'li yu'lu' ywaalu'a isa nsu'gu' yake, nga Yesu.”"},{"book":"Makowe","chapter":"19","verse":"5","text":"Pabaayu'wine go, ngababatisilwa kwa lina lya Bwana Yesu."},{"book":"Makowe","chapter":"19","verse":"6","text":"Bai, Pauli ngaabi'kya maboko kwalu'bya na Loo Mpeleteu ngaaulukya, baatumbwi longela luga yayambi' no londwa."},{"book":"Makowe","chapter":"19","verse":"7","text":"Boti mayumu baai analu'me mitumbi ku'mi na abi'li'."},{"book":"Makowe","chapter":"19","verse":"8","text":"Kwa myei itatu Pauli ayendage kunyumba ya kunnu'ba Nnu'ngu', na akwo alongelage na bandu wangali yogopa, li'nga kwauta bau'bi'li Ukulungwa wa Nnu'ngu'."},{"book":"Makowe","chapter":"19","verse":"9","text":"Lakini bi'ngi' bendetauka, baakani u'bi'lya no tumbwa longela maakau kwikana ndi'la ya Bwana pakipi'nga sa bandu. Apo Pauli aakani baa nabo pamope, aapelike pambwega balu' banamasi' bake, aai kalongela nabo kila lisu'ba munyumba yo somya ya mundu yumo ywakemelwage Tilano."},{"book":"Makowe","chapter":"19","verse":"10","text":"Aayendeli panga nyo kwa myaka ibi'li', ata bandu boti ba Asia, Ayahudi na bandu bangali Ayahudi, baakombwi yu'wa liyi'gi'yo lya Bwana."},{"book":"Makowe","chapter":"19","verse":"11","text":"Nnu'ngu' aapangite mangelongelo maku'lu' kwa moko ga Pauli."},{"book":"Makowe","chapter":"19","verse":"12","text":"Magu'bo na itambala yaponolyage lyusu Pauli, yaapelekilwe kwa atamwe nabembe baatepulilwe matamwe gabe, na balu' bene moka gaatikwabu'ka."},{"book":"Makowe","chapter":"19","verse":"13","text":"Kwabile na Ayahudi bababi'ngage moka ku'no na kwo, kabapaya kulitumya lina lya Bwana Yesu kwa balu' babaayingililwe na moka. Babayage, “Nimwamulisa kwa lina lya Yesu yu'lu' ywaalilwa na Pauli mummu'ke mundu yu'.”"},{"book":"Makowe","chapter":"19","verse":"14","text":"Bana saba ba Sekewa, Mpi'ndo wa dini ya Kiyahudi, ngabapangage nyo."},{"book":"Makowe","chapter":"19","verse":"15","text":"Lakini moka aatikwayangwa, “Nintangite Yesu, kai' ata Pauli ninnyu'wine, lakini mwenga mwakinyai?”"},{"book":"Makowe","chapter":"19","verse":"16","text":"Bu'kapo, yu'lu' mundu ywayingililwe na moka aatikwalipulya boti na kwapi'ta kwa makakala. Na abo bana ba Sekewa baatitila bu'ka munyumba yi'lu' wausu na mabanga gambone."},{"book":"Makowe","chapter":"19","verse":"17","text":"Kila mundu ywabile Nnyahudi na ywangali Nnyahudi akwo ku Efeso aaliyu'wine likowe lyo. Boti baatiyogopa, ngabalikwi'ya lina lya Bwana Yesu."},{"book":"Makowe","chapter":"19","verse":"18","text":"Bandu baingi bu'ka mwa balu' babaau'bi'lile nsimu wo baatiisa no buyangania kwa Nnu'ngu' wabe kababaya masambi galu' gabagapangage, wangali iya."},{"book":"Makowe","chapter":"19","verse":"19","text":"Na bandu baingi bu'ka mubalu' babapangage makowe ga bwabi', baakongwi itabu yabe ya kwiyi'ganikia na kwitiniya mwoto bandu kabalola. Baapangite isabu ya mbanje yaikombwa pi'ma itabu yo, yaai yene samani ngu'lu'."},{"book":"Makowe","chapter":"19","verse":"20","text":"Kwa nyo, liyi'gi'yo lya Nnu'ngu' lyayongekiye landala no yendelya pangika kwa makakala ga Nnu'ngu'."},{"book":"Makowe","chapter":"19","verse":"21","text":"Pagayomwike pitya makowe go, Pauli aabini pamwoyo wake yenda ku Yelusalemu kwo pi'tya Makedonia na Akaya. Aabaite, “Bu'ka po ika kwo, nipalikwa niyende ku Roma.”"},{"book":"Makowe","chapter":"19","verse":"22","text":"Kwa nyo, aatumike bandu abi'li' ayangatiyi bake Timoteo na Elasito bannongoli yenda ku Makedonia, ywembe mwene aaigali ku Asia kwa masu'ba."},{"book":"Makowe","chapter":"19","verse":"23","text":"Awo, nga wai nsimu wu'lu' wagaapitike mayu'mano maku'lu' kwa kitumbu sa ndi'la yi'lu' ya Bwana."},{"book":"Makowe","chapter":"19","verse":"24","text":"Mundu yumo ywakemelwage Demetilio, ywaabile na kipala, ayanage yu'ma li'nga tengenesa inyago ya nyumba ya nnu'ngu' ywakemelwage Atemi, na kwapeya nsuluso nku'lu' ywembe na mapundi aine."},{"book":"Makowe","chapter":"19","verse":"25","text":"Aakemi pamope na bandu bi'ngi' babapanga lyengo lya upundi wo yana kati ywembe aatikwabakia, “Mwenga mwa bandu! Utayili witu ubu'kana na usulusi wu'no."},{"book":"Makowe","chapter":"19","verse":"26","text":"Kai', mwenga mwendakugabona gapanga Pauli ga kwakonga na kwaobeya bandu, ku'no ku Efeso na ku Asia yoti kaabakia panga, ‘Inyago yaiyanilwe na bandu, kinnu'ngu' lili ata pasene.’"},{"book":"Makowe","chapter":"19","verse":"27","text":"Kwa nyo kubile na makowe manonopau kwenda kwo obeya isima ya lyengo litu bai lili, ila ata kunyumba ya kunkilikitya nnu'ngu' nnwawa Atemi ywabile nku'lu', ywakilikitilwa ku Asia na dunia yoti, ukulungwa wake waapanga upokonyolilwe.”"},{"book":"Makowe","chapter":"19","verse":"28","text":"Pabayu'wine makowe go, baatiusika no tumbwa panga ndu'ti kababaya, “Atemi ywa Efeso nga nku'lu'!”"},{"book":"Makowe","chapter":"19","verse":"29","text":"Kilambo soti satwi'li puyo. Bannyingili Gayo na nnyine Alisitako, benekaya ba Makedonia babaabile mumwanja umo na Pauli. Baatikwaboywa no butuka nabo mpaka kulua lwo kwembanikia."},{"book":"Makowe","chapter":"19","verse":"30","text":"Mwene Pauli apalage longela na kipi'nga so sa bandu, lakini aumini baatikunkanikiya."},{"book":"Makowe","chapter":"19","verse":"31","text":"Alongosi bi'ngi' ba ku Asia, babaabile mambwigalye Pauli, baatumike bandu bankwi'li'ke panga kaneayingi muluwa lwo kwembanikia."},{"book":"Makowe","chapter":"19","verse":"32","text":"Pandu po kila mundu endepu'yu'ta bai, ywi'ngi' kalongela li', na ywi'ngi' li'lu', mpaka si'lu' kitamo saatimunaika. Baingi baatangiteli ata kitumbu so kwembana kwabe."},{"book":"Makowe","chapter":"19","verse":"33","text":"Ayahudi bannyi'mike Alekisanda nnu'ngi', ngabammakia makowe go longela. Bai, ngaapu'ngya luboko pala aikengi pa kipi'nga sa bandu."},{"book":"Makowe","chapter":"19","verse":"34","text":"Lakini pabaakwipwi panga ywembe Nnyahudi, boti kwa pamope baapangite ndu'ti kababaya, “Atemi ywa Efeso nga nku'lu'!” Baayendeli pu'yu'ta nyo kwa masaa gabi'li'."},{"book":"Makowe","chapter":"19","verse":"35","text":"Bu'kapo mwandiki ywa kilambo ngakitamika liki kipi'nga sa bandu na aatikwabakia, “Mwenga mwa bandu ba ku Efeso, dunia yoti itangite panga kilambo sa Efeso ngakili'ndi'la nyumba ya Nnu'ngu' Atemi ywabile nku'lu', na si'lu' kinyago sake sakitu'mbwike bu'ka kunani."},{"book":"Makowe","chapter":"19","verse":"36","text":"Bai, kwa mwanjaa makowe ga ntu'pu' ywakombwa kugakana, mupalikwa mutame liki kanemupange kikowe sosoti kwa kilokoloko."},{"book":"Makowe","chapter":"19","verse":"37","text":"Mwaletike bandu ba pano, pamope no panga bembe banayibali munyumba ya nnu'ngu', wala banankupululi ayu' nnu'ngu' witu."},{"book":"Makowe","chapter":"19","verse":"38","text":"Bai, manaitei Demetilio na mapundi aine babile na likowe lyolyoti kwa mundu ywoywoti, mabalasa gabile, na alongosi babile, bakasitakyane kwo."},{"book":"Makowe","chapter":"19","verse":"39","text":"Manaitei kubile na makowe gi'ngi' gogoti gamupala, gapalikwa gakaawanikiyilwe pa kibalangwa."},{"book":"Makowe","chapter":"19","verse":"40","text":"Kwa mwanjaa tulu'e sitakilwa kwa kitumbu sa puyo yatupangite li'no. Ntu'pu' kitumbu satukombwa piya sakilu'wa yi'ki'tyana na puyo yi'no.”"},{"book":"Makowe","chapter":"19","verse":"41","text":"Payomwi longela go, kitamo ngakiyomoka."}]}