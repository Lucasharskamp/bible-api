{"data":[{"book":"प्रेरितां दे कम्म","chapter":"7","verse":"1","text":"तालू महायाजके स्तिफनुसे ला पूछया, “क्या ऐ इलजाम सच्च न?”"},{"book":"प्रेरितां दे कम्म","chapter":"7","verse":"2","text":"उनी बोलया, “हे भाईयों कने पितरो सुंणा, साड़े पूर्वज अब्राहम जो हारान ग्रां च आई करी बसणे ला पेहले जालू सै मेसोपोटामिया प्रदेश च था; कने तेजोमय परमेश्वरे उसयो दर्शण दिते।"},{"book":"प्रेरितां दे कम्म","chapter":"7","verse":"3","text":"कने उसयो बोलया, ‘तू अपणे देशे कने अपणे रिश्तेदारां ला निकली करी उसी देशे जो चली जा, जिसयो मैं तिजो दसगा।’ 7:3 (उत्प. 12:1)"},{"book":"प्रेरितां दे कम्म","chapter":"7","verse":"4","text":"तालू सै कसदियों दे देशे ला निकली करी हारान ग्रांऐ च जाई बसया; कने उदे पिता दिया मौता दे बाद परमेश्वरे उसयो ओथु ला आंणी करी इस देशे च बसाया जिदे च हुण तुसां बसदे न,7:4 (उत्प. 12:5)"},{"book":"प्रेरितां दे कम्म","chapter":"7","verse":"5","text":"पर परमेश्वरे उसयो ऐथू विरासत च कुछ नी दिता, ऐथू दीकर की इक फुट जगा भी नी दिती, कने उस बेले उदी कोई ओलाद भी नी थी। फिर भी परमेश्वरे बायदा किता, की मैं ऐ देश तेरे कने तेरे बाद तेरे बंशे दे हथे दिंगा।”7:5 (उत्प. 13:15, उत्प. 15:18, उत्प. 16:1, उत्प. 24:7, व्य. 2:5, व्य. 11:5)"},{"book":"प्रेरितां दे कम्म","chapter":"7","verse":"6","text":"कने परमेश्वरे ऐ भी बोलया, तेरे बंशे दे लोक पराये देशे च परदेशी होणे, कने उना लोकां उना जो गुलाम बणाई लेणा, कने चारसो सालां दीकर उना सोगी बुरा बर्ताब करणा।7:6 (उत्प. 15:13,14, निर्ग. 2:22)"},{"book":"प्रेरितां दे कम्म","chapter":"7","verse":"7","text":"फिरी परमेश्वरे बोलया, “जिसा जातियां दे उना गुलाम होणा है, उना जो मैं सजा देणी, कने उना उस देशे ला निकली करी इसी इस्राएल च मेरी भक्ति करणी।”7:7 (उत्प. 15:14, निर्ग. 3:12)"},{"book":"प्रेरितां दे कम्म","chapter":"7","verse":"8","text":"कने परमेश्वरे अब्राहम सोगी इक बायदा किता कने उसने बोलया की सै अपणे घरे दे सारे मर्दां दा खतना बायदे दे चिन्ह दे तौर पर करबाऐ; कने बादे च जालू इसहाक पैदा होया, तां अठमे रोजे उदा खतना किता, कने इसला बाद ऐ परमपरा चलदी रेई कने इसहाक ला याकूब कने याकूब ला साड़े बारा पूर्वज पैदा होऐ। 7:8 (उत्प. 17:10,11, उत्प. 21:4)"},{"book":"प्रेरितां दे कम्म","chapter":"7","verse":"9","text":"जलन दिया बजा ने यूसुफे दे भाईयां उसयो मिस्र देशे जाणे बालयां जो इक गुलाम दे रुपे च बेची दिता, पर परमेश्वर उदे सोगी था।7:9 (उत्प. 37:11, उत्प. 37:28, उत्प. 39:2,3, उत्प. 45:4)"},{"book":"प्रेरितां दे कम्म","chapter":"7","verse":"10","text":"कने परमेश्वरे यूसुफे जो उदे सारियां मुसीबतां ला छुड़ाई करी मिसरे दे राजा फिरौन दे अग्गे अनुग्रह कने अकल दिती, कने फिरौन राजे उसयो मिस्र देशे पर कने अपणे सारे घरे दा अधिकारी बणाया। 7:10 (उत्प. 39:21, उत्प. 41:40, उत्प. 41:43, उत्प. 41:46, भज. 105:21)"},{"book":"प्रेरितां दे कम्म","chapter":"7","verse":"11","text":"जालू युसूफ मिस्र देशे दा गवर्नर था तालू सारे मिस्र कने कनान देशे च अकाल पिया; जिसने बड़ा भरी क्लेश होया, कने साड़े पूर्वजां जो खाणे जो नी मिलदा था।7:11 (उत्प. 41:54,55, उत्प. 42:5)"},{"book":"प्रेरितां दे कम्म","chapter":"7","verse":"12","text":"पर याकूबे ऐ सुणाया, की मिस्र देशे च अनाज है, उना साड़े पूर्वजां जो अनाज लेणे तांई भेजया कने सै यूसुफे ने मिल्ले कने अनाज खरीदया पर उना यूसुफे जो नी पछेणया।7:12 (उत्प. 42:2)"},{"book":"प्रेरितां दे कम्म","chapter":"7","verse":"13","text":"कने दुई बरी जालू सै अनाज लेणा गे, तां यूसुफ अपणे भाईयां जो दसया की मैं तुहाड़ा भाई यूसुफ है, कने यूसुफे दे परिबार दे बारे च फिरौन जो पता लग्गी गिया। 7:13 (उत्प. 45:1, उत्प. 45:3, उत्प. 45:16)"},{"book":"प्रेरितां दे कम्म","chapter":"7","verse":"14","text":"तालू यूसुफे अपणे पिता याकूब कने अपणे सारे रिश्तेदारां जो, जड़े पचतर माणु थे, उना जो मिस्र देश च ओणे तांई बुलाबा भेजया। 7:14 (उत्प. 45:9-11, उत्प. 45:18,19, निर्ग. 1:5, व्य. 10:22)"},{"book":"प्रेरितां दे कम्म","chapter":"7","verse":"15","text":"तालू याकूब मिस्र देश गिया; कने ओथु कुछ बकते बाद सै कने साड़े बाप दादे मरी गे।7:15 उत्प. 45:5,6, उत्प. 49:33, निर्ग. 1:6"},{"book":"प्रेरितां दे कम्म","chapter":"7","verse":"16","text":"कने उदे बंशज याकूब कने उदे पुत्रां दियां लाशां जो साड़े देश कनान च लेई गे, कने याकूब दिया लाशा जो उसा कबरा च दफनाया, जिसा जो अब्राहमे इक सही कीमता च खरीदया था, कने उना याकूब दे पुत्रां जो शकेम शेहरे दिया उसा जमिना च दफनाया, जिसयो याकूबे हामौर दे पुत्रां ला खरीदया था। 7:16 (उत्प. 23:16,17, हमौर दे बारे च उत्प. 33:19 मैं है, उत्प. 49:29,30, उत्प. 50:13, यहो. 24:32)"},{"book":"प्रेरितां दे कम्म","chapter":"7","verse":"17","text":"पर जालू उस बायदे जो पूरा होणे दा बकत नेड़े आया जड़ा परमेश्वरे अब्राहम ने कितया था, तां मिस्र देश च लोक बदी गे, कने मते सारे होई गे।7:17 परमेश्वर अपणे इस्राएली लोकां जो बचाई लेंणा है, ऐ परमेश्वरे वायदा कितया था।"},{"book":"प्रेरितां दे कम्म","chapter":"7","verse":"18","text":"तालू मिस्र देश च दुआ राजा राज करणा लग्गा जड़ा यूसुफे जो नी जाणदा था।7:18 (निर्ग. 1:7,8)"},{"book":"प्रेरितां दे कम्म","chapter":"7","verse":"19","text":"उनी साड़िया जातियां सोगी चलाकी करिरी साड़े पूर्वजां ला इसा हदा दीकर बुरा व्यवहार कितया की, उना दे माता पिता जो अपणे बचयां जो फेंकणा पेई गिया ताकि सै मरी जान।7:19 (निर्ग. 1:9,10, निर्ग. 1:18, निर्ग. 1:22)"},{"book":"प्रेरितां दे कम्म","chapter":"7","verse":"20","text":"कने उस बेले मूसा पैदा होया, कने सै परमेश्वरे दिया नजरा च बडा ही छेल था; कने उसयो उना तिन मिहनयां दीकर उसयो उदे माता-पिता लुकाई करी पालया।7:20 (निर्ग. 2:2)"},{"book":"प्रेरितां दे कम्म","chapter":"7","verse":"21","text":"पर जालू सै उसयो होर जादा लुकाई नी सके, तां उना उसयो घरे बाहर रखी दिता कने तालू फिरौने दीया कुड़िया उसयो गोद लेई लिया, कने उसयो अपणे पुत्रे सांई पालया।7:21 (निर्ग. 2:5, निर्ग. 2:10)"},{"book":"प्रेरितां दे कम्म","chapter":"7","verse":"22","text":"कने मूसा जो मिस्रियां दी सारी बिद्या पड़ाई, कने सै बड़ा ही प्रभाबशाली तरीके ने गल्लां कने कम्म करदा था।"},{"book":"प्रेरितां दे कम्म","chapter":"7","verse":"23","text":"जालू मूसा चालियां सालां दा होया, तां उदे मने च आया की अपणे इस्राएली रिशतेदारां ने मिल्ले।7:23 (निर्ग. 2:11)"},{"book":"प्रेरितां दे कम्म","chapter":"7","verse":"24","text":"कने उनी ओथु इक मिस्री माणुऐ जो इक इस्राएली माणुऐ सोगी बदसलूकी करदे दिखया, कने उसयो बचाया, कने मिस्री माणुऐ जो मारी करी उदा बदला लिया।7:24 (निर्ग. 2:12)"},{"book":"प्रेरितां दे कम्म","chapter":"7","verse":"25","text":"उनी सोचया, की मेरे भाईयां समझणा की परमेश्वरे मेरे हथे ने उना जो गुलामी ला अजाद करदा, पर उना नी समझया।"},{"book":"प्रेरितां दे कम्म","chapter":"7","verse":"26","text":"दुऐ रोजे मूसा दो इस्राएलियां बाल आया जड़े अपु चे लड़ा दे थे, कने उना बिच सुला कराणे तांई ऐ बोलया, की हे मर्दों, तुसां तां भाई-भाई न, तुसां कजो इकी दुऐ जो मारा दे न?"},{"book":"प्रेरितां दे कम्म","chapter":"7","verse":"27","text":"पर जड़ा अपणे पड़ोसीऐ जो मारा दा था, उनी मूसा जो धक्का दिता कने बोलया, तिजो कुनी सांझो पर राजा कने न्याय करणे बाला बणाया है?"},{"book":"प्रेरितां दे कम्म","chapter":"7","verse":"28","text":"क्या जियां कल तू मिस्र देशे दे माणुऐ जो मारी दिता क्या मिंजो भी मारणा चांदा है?7:28 (निर्ग. 2:13,14)"},{"book":"प्रेरितां दे कम्म","chapter":"7","verse":"29","text":"ऐ गल्ल सुणीकरी, मूसा मिस्र देश ला नठया कने मिद्यान देशे च परदेसी बणी करी रेणा लग्गा: कने ओथु उदे दो पुत्र पैदा होए।"},{"book":"प्रेरितां दे कम्म","chapter":"7","verse":"30","text":"मिद्यान देशे च पुरे चाली साल रेहणे बाद, मूसा जो परमेश्वरे इक स्वर्गदूते दे रुपे च सीनै पहाड़े दिया सुनसान जगा च जलदिया झाड़िया दिया अग्गी बिच दर्शण दिते।7:30 (निर्ग. 3:1)"},{"book":"प्रेरितां दे कम्म","chapter":"7","verse":"31","text":"जालू मूसा उसा अग्ग लगियो झाड़िया जो दिखया जड़ी भस्म नी होआ दी थी, तां सै हेरान होया, कने जालू दिखणे तांई बखे गिया, तां प्रभु दी ऐ अबाज सुणोई,7:31 (निर्ग. 3:2,3)"},{"book":"प्रेरितां दे कम्म","chapter":"7","verse":"32","text":"“मैं तेरे पूर्वज, अब्राहम, इसहाक कने याकूब दा परमेश्वर है, जिदी सै अराधना करदे थे।7:32 (निर्ग. 3:5)” तालू तां मूसा डरे ने कमी पिया, ऐथू दीकर की उसयो दिखणे दी हिम्मत नी रेई।"},{"book":"प्रेरितां दे कम्म","chapter":"7","verse":"33","text":"तालू प्रभुऐ उसयो बोलया, अपणे पैरां ला जुतयां उतारी दे, क्योंकि जिसा जगा तू खड़ोतया है, सै पबित्र जगा है।7:33 (निर्ग. 3:5)"},{"book":"प्रेरितां दे कम्म","chapter":"7","verse":"34","text":"मैं सची अपणे लोकां दी दुर्दशा जो दिखया है, जड़ी मिस्र देश च है, कने उना दी तकलीफ कने उना दे रोणे जो सुणया है, इस तांई उना जो छुड़ाणे तांई उतरया है। हुण आ, मैं तिजो मिस्र देश च भेजणा। 7:34 (निर्ग. 2:24, निर्ग. 3:7-10)"},{"book":"प्रेरितां दे कम्म","chapter":"7","verse":"35","text":"ऐ सै ही मूसा है जिसयो इस्राएलियां नकारी दितया था कने जिना बोलया, तिजो कुनी सांझो पर राजा कने न्याय करणे बाला बणाया है? उसयो ही परमेश्वरे राजा कने छुड़ाणे बाला बणाई करी, उस स्वर्गदूते दे जरिये भेजया जिनी उसयो झाड़िया च दर्शण दिते थे।7:35 (निर्ग. 2:14, निर्ग. 3:2)"},{"book":"प्रेरितां दे कम्म","chapter":"7","verse":"36","text":"सै उना जो मिस्र देशे ला बाहर लेई आया कने उनी मिस्र देशे च कने लाल समुंद्रे पर कने सुनसान जगा च चालियां सालां दीकर अदभुत कम्म कने चिन्ह दस्से।7:36 (निर्ग. 7:3, निर्ग. 14:21, गिन. 14:33)"},{"book":"प्रेरितां दे कम्म","chapter":"7","verse":"37","text":"ऐ सेई मूसा हे, जिनी इस्राएली लोकां जो बोलया, परमेश्वरे तुहाड़े भाईयां चे तुहाड़े तांई मिंजो सांई इक परमेश्वरे दा संदेश देणेबाला बणाणा है। 7:37 (व्य. 18:15-18)"},{"book":"प्रेरितां दे कम्म","chapter":"7","verse":"38","text":"मूसा इक अगुवे दे रुपे च साड़े पूर्वजां दे सोगी था जालू सै सुनसान जगा च गिठे थे, तालू स्वर्गदूते सीनै पहाड़े पर मूसा ने गल्लां कितियां, कने ओथु मूसा जो जिन्दगी देणेबाले बचन मिल्ले कने उनी सै बचन सांझो दीकर पूजाऐ।7:38 (निर्ग. 19:1-6, निर्ग. 20:1-17, व्य. 5:4-22, व्य. 9:10,11)"},{"book":"प्रेरितां दे कम्म","chapter":"7","verse":"39","text":"पर साड़े पूर्वज उदी मनणा नी चांदे थे; सै मने-मने च ही मिस्र देशे जो बापस जाणा चांदे थे, 7:39 (निर्ग. 23:20,21, गिन. 14:3,4)"},{"book":"प्रेरितां दे कम्म","chapter":"7","verse":"40","text":"कने उना मूसा दे भाई हारून ने बोलया, साड़े तांई ऐसा देवता बणा, जड़ा मिस्र देशे जो बापस जाणे तांई साड़े अग्गे-अग्गे चले; क्योंकि ऐ मूसा जड़ा सांझो मिस्र देशे ला कडी लेई आया है, असां नी जाणदे उसयो क्या होया है।7:40 (निर्ग. 32:1, निर्ग. 32:23)"},{"book":"प्रेरितां दे कम्म","chapter":"7","verse":"41","text":"उना रोजां च उना इक बछड़े दी मूर्ति बणाई करी, उदिया मूर्तियां अग्गे बलि चढ़ाई, कने अपणे हथां दे कम्मा पर खुश होणा लग्गे।7:41 (निर्ग. 32:4,6)"},{"book":"प्रेरितां दे कम्म","chapter":"7","verse":"42","text":"फिरी परमेश्वरे उना जो अम्बरे दे तारे, चन्द्रमा, सूरजे जो अपणे देवतयां दे रुपे च पूजणे तांई छडी दिता, जियां परमेश्वरे दे संदेश देणेबालयां दीया कताबा च परमेश्वरे बोलया है, हे इस्राएल दे लोको, क्या तुसां सिर्फ मेरे तांई ही चालियां सालां दीकर सुनसान जगा च पशु बलि कने अन्नबली चड़ादें रे?7:42 (यिर्म. 7:18, यिर्म. 8:2, यिर्म. 19:13)"},{"book":"प्रेरितां दे कम्म","chapter":"7","verse":"43","text":"नही, तुसां उस तम्बूऐ जो डोता जिदे च तुहाड़े देवता मोलेक दी मूर्ति थी; कने तुसां अपणे देवता रिफान दे तारे जो चुकया, मतलब की उना मूर्तियाँ जो जिना जो तुसां भक्ति करणे तांई बणाया था। इस तांई मैं तुहांजो बाबेल देश च गुलाम बनाणा। 7:43 (आमो. 5:25,26)"},{"book":"प्रेरितां दे कम्म","chapter":"7","verse":"44","text":"गबाई दा तम्बू रेगिस्तान च साड़े पूर्वजां बिच था; जियां की परमेश्वरे मूसा जो बोलया, जड़ा अकार तू दिखया है, उदे सांई इसयो बणा।7:44 (निर्ग. 26:1-3, निर्ग. 25:40, निर्ग. 27:21, गिन. 1:50)7:44 गबाई दे तम्बू: जालू इस्राएल दे पूर्वज मिस्र देशे ला रेगिस्तान ला ओआ दे थे तालू उना परमेश्वरे दी अराधना इक तम्बू च किती कने ऐ तम्बू इसा गल्ला दी गबाई दिंदा था की परमेश्वर इना सोगी है।"},{"book":"प्रेरितां दे कम्म","chapter":"7","verse":"45","text":"बड़े सालां बाद उसी तम्बूऐ जो साड़े पूर्वज यहोशुऐ सोगी ऐथू लेई आये। उस बकत ऐ देश होरनी जातियां दे हथे च था, पर परमेश्वरे उना जो साड़े पूर्वजां दे सामणे ला कडी दिता, कने सै तम्बू राजा दाऊदे दे बकते दीकर रिया।7:45 (यहो. 3:14-17, यहो. 18:1, यहो. 23:9, यहो. 24:18)"},{"book":"प्रेरितां दे कम्म","chapter":"7","verse":"46","text":"दाऊद पर परमेश्वरे अनुग्रह किता; दाऊदे याकूब दे परमेश्वरे जो रेहणे तांई मंदर बणाने दी बीनती किती। 7:46 (2 शमू. 7:2-16, 1 राजा. 8:17,18, 1 इति. 17:1-14, 2 इति. 6:7,8, भज. 132:5)"},{"book":"प्रेरितां दे कम्म","chapter":"7","verse":"47","text":"पर जिनी परमेश्वरे दे मंदरे जो बणाया सै दाऊदे दा पुत्र सुलैमान था। 7:47 (1 राजा. 6:1,2, 1 राजा. 6:14, 1 राजा. 8:19,20, 2 इति. 3:1, 2 इति. 5:1, 2 इति. 6:2, 2 इति. 6:10)"},{"book":"प्रेरितां दे कम्म","chapter":"7","verse":"48","text":"पर परमेश्वर हथा ने बणायो मंदरा च नी रेंदा है, जियां की यशायाह परमेश्वरे दे संदेश देणेबाले बोलया की,"},{"book":"प्रेरितां दे कम्म","chapter":"7","verse":"49","text":"परमेश्वर बोलदा है, स्वर्ग मेरा सिहांसन है कने धरती मेरे पैरां थल्ले दी चौंकी है, मेरे तांई तुसां कदिया मंदर बणांगे? कने मिंजो अराम करणे दी कुण देई जगा होणी?"},{"book":"प्रेरितां दे कम्म","chapter":"7","verse":"50","text":"मैं खुद स्वर्ग कने धरती दोनों जगा पर सब कुछ बणाया है। 7:50 (यशा. 66:1,2)"},{"book":"प्रेरितां दे कम्म","chapter":"7","verse":"51","text":"“हे जिदी लोको, तुसां परमेश्वरे दियां गल्लां मनणे कने सुणने ला मना करदे न, तुसां हमेशा पबित्र आत्मा दा बिरोध करदे न। जियां तुहाड़े पूर्वज करदे थे, तियां ही तुसां भी करदे न।7:51 (निर्ग. 32:9, लैव्य. 26:41, गिन. 27:14, यशा. 63:10, यिर्म. 6:10, यिर्म. 9:26)"},{"book":"प्रेरितां दे कम्म","chapter":"7","verse":"52","text":"तुहाड़े पूर्वजां परमेश्वरे दे संदेश देणेबालयां चे हर कुसी जो सताया कने जिना ऐ भविष्यबांणी किती की मसीह जड़ा धर्मी है ओंणा है, उना जो भी मारी दिता, पर जालू मसीह आया, तां तुसां उसयो धोखा दिता कने उदी हत्या करी दिती। 7:52 (2 इति. 36:16)"},{"book":"प्रेरितां दे कम्म","chapter":"7","verse":"53","text":"तुहांजो स्वर्गदूते दी बणाईयो व्यवस्था तां मिली, पर उदा तुसां पालन नी किता।” 7:53 स्वर्गदूते दी व्यवस्था दा मतलब है मूसा की व्यवस्था"},{"book":"प्रेरितां दे कम्म","chapter":"7","verse":"54","text":"ऐ गल्लां सुणीकरी यहूदी अगुवे स्तिफनुसे पर बड़े जादा गुस्सा होए कने स्तिफनुसे पर ददां जो पिणा लग्गे।7:54 (अय्यू. 16:9, भज. 35:16, भज. 37:12, भज. 112:10)"},{"book":"प्रेरितां दे कम्म","chapter":"7","verse":"55","text":"पर स्तिफनुसे पबित्र आत्मा ने भरुई करी स्वर्गे पासे दिखया कने परमेश्वरे दिया महिमा जो कने यीशुऐ जो परमेश्वरे दे सजे पासे खड़ोतया दिखीकरी,"},{"book":"प्रेरितां दे कम्म","chapter":"7","verse":"56","text":"बोलया, “दिखा, मैं स्वर्गे जो खुलया कने माणुऐ दे पुत्रे जो परमेश्वरे दे सजे पासे खड़ोतया दिखा दा है।”"},{"book":"प्रेरितां दे कम्म","chapter":"7","verse":"57","text":"जालू उना ऐ सब सुणया तालू उना जोरे ला चिलाया कने अपणे कना पर हथ रखी ले, ताकि सै स्तिफनुसे दी नी सुणन कने गिठे होईकरी स्तिफनुसे पर टूटी पे।"},{"book":"प्रेरितां दे कम्म","chapter":"7","verse":"58","text":"कने उसयो यरूशलेम शेहरे दे बाहर कडी करी पथर मारणा लग्गे, कने स्तिफनुसे पर इल्जाम लगाणे बाले लोकां अपणे बाहरे बाले कपड़े खोली करी शाऊले नाऐ दे जवान आदमिये बाल रखी दिते।"},{"book":"प्रेरितां दे कम्म","chapter":"7","verse":"59","text":"कने सै स्तिफनुसे जो पथर मारदे रे, कने सै ऐ बोली करी प्राथना करदा रिया, “प्रभु यीशु, मेरिया आत्मा जो लेई ले।” 7:59 (भज. 31:5)"},{"book":"प्रेरितां दे कम्म","chapter":"7","verse":"60","text":"फिरी गोडे भार बेईकरी जोरे ने पुकारया, “प्रभु जी, इस पापे तांई इना जो सजा मत दिन्दे।” कने ऐ बोली करी मरी गिया।"}]}