{"data":[{"book":"Luka","chapter":"18","verse":"1","text":"Yesu niyo awagambila wanamp'hina wakwe mliganyizo, uwahinize kugamba, waungwa kulombeza haheina kuhwa moyo."},{"book":"Luka","chapter":"18","verse":"2","text":"“Kwandaga na mlamuzi mwo mzi umwenga, hemogohaga Mnungu hegu mnt'hu yeyose."},{"book":"Luka","chapter":"18","verse":"3","text":"Umwo mwandaga na mvele yumwenga abanikilagwa ni mgosiwe. Nakamwitila itila yudya mlamuzi akamgamba ‘Hake kilamuile miye no mwiihi ywangu!’"},{"book":"Luka","chapter":"18","verse":"4","text":"Kwa mazuwa mengi yudya mlamuzi andaga akalemela, mna vize vigendeele niyo agamba hata uneva hikumogoha Mnungu na want'hu,"},{"book":"Luka","chapter":"18","verse":"5","text":"kwe nk'huswa nk'huswa akunink'ha uyu mvele, neni ikaule imbuli yakwe nimwink'he yadya awagilwe. Hinamwink'hile naanisokeze kwa kunibasa basa!”"},{"book":"Luka","chapter":"18","verse":"6","text":"Naho Zumbe agendelaaga akagamba, “Tegelezeni mlamuzi aihile ivo alongaga."},{"book":"Luka","chapter":"18","verse":"7","text":"Togleni! Kigambe Mnungu haawatowanile wadya awasagule wakumwiila kilo na msi? Naho naande na kisese mo kuwambiza awant'hu awo?"},{"book":"Luka","chapter":"18","verse":"8","text":"Nawagambilani, naawenk'he ludole yadya wawagilwe. Mna Mwana wa Mnt'hu naabwiile mhuwi umwo akeza?”"},{"book":"Luka","chapter":"18","verse":"9","text":"Iviya iviya Yesu nakawagambila mliganyizo want'hu wadya wakukeona wedi naho wawasinyaga watuhu."},{"book":"Luka","chapter":"18","verse":"10","text":"Kwandaga na want'hu waidi waitaga ko kumlombeza Mnungu, yumwenga andaga mfalisayo, mtuhu naye andaga mtoza kodi."},{"book":"Luka","chapter":"18","verse":"11","text":"Yudya mfalisayo niyo akimaala akamlombeza Mnungu ko umoyo wakwe akagamba, “Mnungu, nakutogola kwaviya miye hiyo enga want'hu watuhu wagubaguba, hewekuhuwilwa, wahabwasi, naho hiyo enga uyu mtoza kodi."},{"book":"Luka","chapter":"18","verse":"12","text":"Miye nafunga mazuwa maidi mwa kila mazuwa mfungate naho naliha imwenga ya mlongo mwe viya hupata.”"},{"book":"Luka","chapter":"18","verse":"13","text":"Mna mtoza kodi, akimaalaga luhale niyo yanda ogohaga hata kwinuila meso yakwe kulanga, akatowa mwekifua chakwe na kugamba, “Mnungu, nifiile mbazi miye Mwavu!”"},{"book":"Luka","chapter":"18","verse":"14","text":"Yesu niyo agamba, “Nawagambilani, mtoza kodi, aitaga kaya amuwagile Mnungu, kujink'ha yudya mfalisayo, kwaviya yudya akukeinula naakinywe hasi, mna akukebela naatunywe.”"},{"book":"Luka","chapter":"18","verse":"15","text":"Want'hu niyo wamwigaila Yesu wana wadodo vileke awagelekele mikono. Wanamp'hina weze wawaone, niyo wawativila."},{"book":"Luka","chapter":"18","verse":"16","text":"Mna Yesu niyo awetanga wadya wana akagamba, “Walekeni wana wadodo weze kwangu, msekuwafingiza, kwaviya wana wadodo enga awa Useuta wa Mnungu wiikiwa want'hu enga awa."},{"book":"Luka","chapter":"18","verse":"17","text":"Nawagambilani ikindedi, mnt'hu yeyose hakuuhokela Useuta wa Mnungu enga mwana mdodo heingile uko,”"},{"book":"Luka","chapter":"18","verse":"18","text":"Mnt'hu yumwenga Mkulu, amuuzaga Yesu akamgamba, “Mhinizi ywedi, nitende vivihi vileke ningile ko ugima wa ulo na ulo?”"},{"book":"Luka","chapter":"18","verse":"19","text":"Yesu niyo amuuza, “Nii wanigamba ywedi? Hakuli mnt'hu ywedi, ywedi ni yumwenga du, naye ni Mnungu ekedu."},{"book":"Luka","chapter":"18","verse":"20","text":"Kuimanya imiko, ‘Usekunda mhabwasi, usekukoma, usekubawa, usekudant'ha, uwogohe mamiyako na tati yako.’ ”"},{"book":"Luka","chapter":"18","verse":"21","text":"Yudya mnt'hu niyo ahitula kugamba, “Ayo yose hiyatoza kukongela udodo wangu.”"},{"book":"Luka","chapter":"18","verse":"22","text":"Yesu eze eve ivo, niyo amgamba yudya mnt'hu, “Kusigaza kint'hu kimwenga cho kudamanya. Taga vose viya unanavo, uwapangile wakiwa amatundu, niho nounde no ugoli uko kulanga, akajika wize unitimile.”"},{"book":"Luka","chapter":"18","verse":"23","text":"Mna yudya mnt'hu eze eve ivo, niyo engila kinyulu, kwaviya andilisaga mgoli."},{"book":"Luka","chapter":"18","verse":"24","text":"Yesu nakamuona yudya mnt'hu kugamba kengilwa ni kinyulu, “Niyo agamba, vidala vitendese kwa mta ugoli kwingila ko Useuta wa Mnungu!"},{"book":"Luka","chapter":"18","verse":"25","text":"Naho ni vihufu vitendese ngamia kombokela mwe dilanga dye singano kujink'ha mgoli kwingila mo Useuta wa Mnungu.”"},{"book":"Luka","chapter":"18","verse":"26","text":"Wadya want'hu weze weve niyo wamuuza Yesu, “Haluse ni ani naayokolwe?”"},{"book":"Luka","chapter":"18","verse":"27","text":"Yesu niyo ahitula, “Heyekudahika kwa want'hu, kwa Mnungu yadahika.”"},{"book":"Luka","chapter":"18","verse":"28","text":"Petulo niyo amgamba, “Kaula suwe kileka kaya zetu niyo chakutimila weye.”"},{"book":"Luka","chapter":"18","verse":"29","text":"Yesu niyo awagamba, “Heiye, naho nawagambilani ikindedi, yeyose akuleka kaya yakwe, na mkaziwe na wandugu na welesi wakwe, kwa kuuzungula Useuta wa Mnungu,"},{"book":"Luka","chapter":"18","verse":"30","text":"naahokele vitendese ivi haluse, akajika naho ugima wa ulo na ulo kwa mazuwa ya kwiza.”"},{"book":"Luka","chapter":"18","verse":"31","text":"Yesu niyo awaguha wadya mlongo na waidi no kuwagamba, “Kauleni chaita Yelusalemu, kudya kila kiya kiwandikwe na walotezi, mo Mwana ywa Mnt'hu nekilaile."},{"book":"Luka","chapter":"18","verse":"32","text":"Kwaviya naageligwe mwe mikono ya want'hu hewemmanyize Mnungu, nawambele, nawamtendele kasidi, nokumtweela mate."},{"book":"Luka","chapter":"18","verse":"33","text":"Nawamtowe mikotya no kumkoma mna mwe dizuwa dya katatu, naauyuke.”"},{"book":"Luka","chapter":"18","verse":"34","text":"Mna hawakombaganye dyodyose mwa ayo alongile, kia alongile nekikefisa kwawe, naho hawamanyize yadya alongile."},{"book":"Luka","chapter":"18","verse":"35","text":"Yesu eze ande hagihi na Yeliko, handaga na mnt'hu yumwenga mant'hunt'hu, ekale hagihi ne sila akalombeza."},{"book":"Luka","chapter":"18","verse":"36","text":"Eze eve idifyo dya want'hu dyomboka, niyo auza, “Kuna mbwai?”"},{"book":"Luka","chapter":"18","verse":"37","text":"Niyo wamgamba, “Yesu wa Nazaleti omboka.”"},{"book":"Luka","chapter":"18","verse":"38","text":"Niyo agutila akagamba, “Yesu, mwana Daudi nifiile mbazi!”"},{"book":"Luka","chapter":"18","verse":"39","text":"Wadya want'hu walongole niyo wamtivila no kumgamba anyamale, Mna yehe niyo ongezelesa kugutila akagamba, “Mwana wa Daudi nifiile mbazi.”"},{"book":"Luka","chapter":"18","verse":"40","text":"Niyo Yesu akimaala no kusigila wamwigale kwakwe yudya mant'hunt'hu. Eze abule hagihi niyo Yesu amuuza,"},{"book":"Luka","chapter":"18","verse":"41","text":"“Waunga hutendelei?”"},{"book":"Luka","chapter":"18","verse":"42","text":"Yesu niyo amgamba, “Ona, mhuwi wako ukuhonya.”"},{"book":"Luka","chapter":"18","verse":"43","text":"Aaho niyo anda akaula vedi, niyo amtimila Yesu akamtogola Mnungu. Want'hu weze waone ayo niyo wamtogola Mnungu."}]}