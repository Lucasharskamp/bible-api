{"data":[{"book":"ULukha","chapter":"14","verse":"1","text":"Ngelinye iSabatha uJesu wayakudla endlini yomFarisi owayedume kakhulu, babemkhangele kakhulu."},{"book":"ULukha","chapter":"14","verse":"2","text":"Phambi kwakhe khonapho kwakulendoda eyayilesifo sikambizankulu, esivuvukisa izitho."},{"book":"ULukha","chapter":"14","verse":"3","text":"UJesu wasebuza abaFarisi lezazi zomthetho wathi, “Kusemthethweni yini ukusilisa ngosuku lweSabatha kumbe hatshi?”"},{"book":"ULukha","chapter":"14","verse":"4","text":"Kodwa bathula. Ngakho waseyibamba indoda leyo wayisilisa wathi kayihambe."},{"book":"ULukha","chapter":"14","verse":"5","text":"Wasebabuza wathi, “Nxa omunye wenu elendodana loba inkabi yakhe ewele emgodini ngeSabatha, kayikuphanga ayikhuphe masinyane na?”"},{"book":"ULukha","chapter":"14","verse":"6","text":"Baswela ukuthi bathini."},{"book":"ULukha","chapter":"14","verse":"7","text":"Wananzelela ukuthi izethekeli zazikhetha izindawo eziqakathekileyo etafuleni wasebatshela umzekeliso wathi:"},{"book":"ULukha","chapter":"14","verse":"8","text":"“Nxa omunye ekunxusa edilini lomthimba, ungaze wathatha indawo eqakathekileyo funa kunxuswe umuntu omkhulu kulawe."},{"book":"ULukha","chapter":"14","verse":"9","text":"Nxa kunjalo umalinxusa uzakuza athi kuwe, ‘Ake uxekele lo omunye isihlalo sakho.’ Uzabe usuyangekile ususiyahlala endaweni ephansi kakhulu."},{"book":"ULukha","chapter":"14","verse":"10","text":"Kodwa nxa unxusiwe, hlala endaweni ephansi kakhulu ukuze kuthi nxa umakunxusa efika kuwe athi, ‘Mngane, sukuma uye endaweni engcono.’ Lapho-ke, uzabe uphakanyisiwe phambi kwabo bonke abanxuswe kanye lawe."},{"book":"ULukha","chapter":"14","verse":"11","text":"Ngoba wonke umuntu oziphakamisayo uzakwehliswa, kuthi lowo ozehlisayo aphakanyiswe.”"},{"book":"ULukha","chapter":"14","verse":"12","text":"UJesu wasesithi emanxuseni, “Nxa usenza idili emini loba kusihlwa unganxusi abangane bakho loba abafowenu kumbe izihlobo kumbe omakhelwane abanothileyo; ungenza njalo labo bangakunxusa, kuthi-ke lawe usuwenanisiwe."},{"book":"ULukha","chapter":"14","verse":"13","text":"Kodwa nxa usenza idili, nxusa abayanga, izilima, izigoga, iziphofu,"},{"book":"ULukha","chapter":"14","verse":"14","text":"lapho uzabusiswa. Loba bengasoze bakwenanise lawe, uzakwenaniswa ekuvukeni kwabalungileyo.”"},{"book":"ULukha","chapter":"14","verse":"15","text":"Kwathi omunye walabo abahlezi etafuleni laye esekuzwile lokhu, wathi kuJesu, “Ubusisiwe lowomuntu ozakudla edilini embusweni kaNkulunkulu.”"},{"book":"ULukha","chapter":"14","verse":"16","text":"UJesu waphendula wathi, “Umuntu othile wayesenza idili elikhulu ngakho wanxusa abantu abanengi."},{"book":"ULukha","chapter":"14","verse":"17","text":"Sekuyisikhathi sedili wathuma isisebenzi sakhe ukuyatshela ababenxusiwe ukuthi, ‘Wozani, konke sekulungile.’"},{"book":"ULukha","chapter":"14","verse":"18","text":"Kodwa bonke baqala ukuxolisa. Owokuqala wathi, ‘Ngisanda kuthenga isivande ngakho kusamele ngiyesibona. Ngicela ungixolisele.’"},{"book":"ULukha","chapter":"14","verse":"19","text":"Omunye wathi, ‘Khathesi nje ngisanda kuthenga izipani ezinhlanu zenkabi, ungifica ngivele ngisendleleni yokuyazihlola. Ngicela ungixolisele.’"},{"book":"ULukha","chapter":"14","verse":"20","text":"Omunye njalo wathi, ‘Ngisanda kutshada nje khathesi ngakho angingeke ngize.’"},{"book":"ULukha","chapter":"14","verse":"21","text":"Inceku yabuya yakubika konke lokhu enkosini yayo. Inkosi yathukuthela yasilaya inceku yayo yathi, ‘Hamba khathesi, uye ezitaladini lemikotweni yedolobho umeme abayanga, abagogekileyo, iziphofu labaqhulayo.’"},{"book":"ULukha","chapter":"14","verse":"22","text":"Inceku yathi, ‘Nkosi, lokho okulayileyo sokwenziwe kodwa indawo isesekhona.’"},{"book":"ULukha","chapter":"14","verse":"23","text":"Inkosi yatshela inceku yayo yathi, ‘Hamba uye emigwaqweni lasezindleleni zemaphandleni uze labo ukuze indlu yami igcwale."},{"book":"ULukha","chapter":"14","verse":"24","text":"Ngiyalitshela kakho loyedwa walabo bantu ababenxusiwe ozalizwa idili lami.’ ”"},{"book":"ULukha","chapter":"14","verse":"25","text":"Abantu abanengi babehamba loJesu, wasephendukela kubo wathi:"},{"book":"ULukha","chapter":"14","verse":"26","text":"“Nxa umuntu esiza kimi, kodwa engeke azonda uyise lonina, umkakhe labantwana, abafowabo labodadewabo, kanye lempilo yakhe uqobo, ngeke abe ngumfundi wami."},{"book":"ULukha","chapter":"14","verse":"27","text":"Lowo ongathwali isiphambano sakhe angilandele ngeke abe ngumfundi wami."},{"book":"ULukha","chapter":"14","verse":"28","text":"Akesithi omunye wenu afune ukwakha umphotshongo. Kambe kazukuqala ahlale phansi abalise indleko ukuze abone ingabe ulayo yini imali yokuwuqeda na?"},{"book":"ULukha","chapter":"14","verse":"29","text":"Ngoba engakha isisekelo, kodwa ehluleke ukusiqeda, wonke okubonayo uzamhleka,"},{"book":"ULukha","chapter":"14","verse":"30","text":"esithi, ‘Indoda le yaqalisa ukwakha, kodwa yehluleka ukuqeda.’"},{"book":"ULukha","chapter":"14","verse":"31","text":"Kumbe sithi inkosi ilungisela ukuya empini isilwa lenye inkosi. Kayizukuqala ihlale phansi yini ihluzisise engqondweni ingabe yona ngamabutho ayo azinkulungwane ezilitshumi ingaqondana laleyo elezinkulungwane ezingamatshumi amabili na?"},{"book":"ULukha","chapter":"14","verse":"32","text":"Nxa ingeyikuma, izathuma amanxusa kuleyana isesekude icele uxolo."},{"book":"ULukha","chapter":"14","verse":"33","text":"Ngaleyondlela, loba ngubani phakathi kwenu ongadeli konke alakho ngeke abe ngumfundi wami."},{"book":"ULukha","chapter":"14","verse":"34","text":"Itswayi lilungile kodwa lingalahlekelwa yibumunyu balo, lingavuselelwa kanjani na?"},{"book":"ULukha","chapter":"14","verse":"35","text":"Kaliwulungelanga lomhlabathi loba inqumbi yomvundiso kodwa liyalahlwa."}]}