{"data":[{"book":"1. Tesalonickým","chapter":"4","verse":"1-2","text":"Nakonec vás, bratři, prosíme a připomínáme vám Ježíšovým jménem: usilujte o to, abyste se líbili Bohu. V tom se bez přestání cvičte a zdokonalujte."},{"book":"1. Tesalonickým","chapter":"4","verse":"3","text":"Bůh vás chce mít bezúhonné a čisté, neposkvrněné smilstvem; držte proto své tělo v kázni a nepropadejte vášnivosti jako pohané, kteří neznají Boha."},{"book":"1. Tesalonickým","chapter":"4","verse":"4-6","text":"Respektujte manželský svazek svého bližního; kdo by ho rozvracel, neujde trestu. To opakuji znovu a se vší vážností."},{"book":"1. Tesalonickým","chapter":"4","verse":"7","text":"Bůh nás přece nepovolal ke špinavosti, ale ke svatosti a čistotě."},{"book":"1. Tesalonickým","chapter":"4","verse":"8","text":"Kdo těmito hodnotami pohrdá, nepohrdá člověkem, ale samotným Bohem, dárcem svatého Ducha."},{"book":"1. Tesalonickým","chapter":"4","verse":"9","text":"Co se týče bratrského vztahu, jaký má být mezi věřícími lidmi, o tom se jistě nemusím příliš rozšiřovat. Sám Bůh vás učí, jak se máte mít navzájem rádi, a myslím, že vám v tomto směru nemám co vytknout."},{"book":"1. Tesalonickým","chapter":"4","verse":"10","text":"Vždyť je to o vás známo v celé Makedonii. Přesto vás prosím, buďte v tom ještě horlivější."},{"book":"1. Tesalonickým","chapter":"4","verse":"11","text":"Pokládejte za věc své cti, že budete pokojně plnit své povinnosti a živit se vlastníma rukama, jak jsme vám již dříve uložili."},{"book":"1. Tesalonickým","chapter":"4","verse":"12","text":"Tak získáte úctu svého okolí a nebudete na nikoho odkázáni."},{"book":"1. Tesalonickým","chapter":"4","verse":"13","text":"Ještě vám chci napsat něco o tom, co se stane s křesťanem, když zemře, abyste v této věci měli jasno a nemuseli pro něho truchlit jako ti, kdo už nemají žádnou naději."},{"book":"1. Tesalonickým","chapter":"4","verse":"14","text":"Když totiž věříme, že Ježíš zemřel a pak znovu ožil, můžeme počítat s tím, že až se k nám Ježíš vrátí, přivede Bůh současně k životu i všechny, kteří ve víře v Krista zemřeli."},{"book":"1. Tesalonickým","chapter":"4","verse":"15","text":"A přímo od Pána vám mohu vyřídit: nikdo z těch, kdo zemřeli před Kristovým příchodem, se neopozdí při setkání s ním za těmi, kteří se ho dočkají ještě zaživa."},{"book":"1. Tesalonickým","chapter":"4","verse":"16","text":"Sám Pán se přiblíží z nebe, hlasem archanděla vydá mocný povel a ozve se Boží polnice. Nato vstanou všichni, kdo s vírou v Krista zemřeli,"},{"book":"1. Tesalonickým","chapter":"4","verse":"17","text":"a spolu s věřícími, kteří zůstali naživu, budou shromážděni k němu. Tam se setkáme všichni, abychom s ním už zůstali na věky."},{"book":"1. Tesalonickým","chapter":"4","verse":"18","text":"Touto zprávou se vzájemně povzbuzujte a potěšujte."}]}