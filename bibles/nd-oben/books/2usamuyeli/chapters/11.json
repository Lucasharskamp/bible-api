{"data":[{"book":"2 USamuyeli","chapter":"11","verse":"1","text":"Kwathi entwasa, ngesikhathi amakhosi ayesiyakulwa ngaso impi, uDavida wathuma uJowabi elabantu benkosi lebutho lonke lako-Israyeli. Baqothula ama-Amoni basebevimbezela iRabha. Kodwa uDavida wasala eJerusalema."},{"book":"2 USamuyeli","chapter":"11","verse":"2","text":"Ngelinye ilanga kusihlwa uDavida wavuka embhedeni wakhe wahambahamba phezu kophahla lwesigodlo. Esephahleni wabona owesifazane egeza. Owesifazane lowo wayemuhle kakhulu,"},{"book":"2 USamuyeli","chapter":"11","verse":"3","text":"uDavida wasethuma umuntu ukuyabuza ngaye. Umuntu lowo wathi, “Kanti lo kasuBhathishebha, indodakazi ka-Eliyami umka-Uriya umHithi na?”"},{"book":"2 USamuyeli","chapter":"11","verse":"4","text":"UDavida wathuma izithunywa ukuyamthatha. Weza kuye, wembatha laye. (Owesifazane lo wayezihlambulule ekungcoleni kwakhe.) Emva kwalokho wabuyela ekhaya."},{"book":"2 USamuyeli","chapter":"11","verse":"5","text":"Owesifazane lowo wathatha isisu, wasethumela ilizwi kuDavida, esithi, “Sengilesisu.”"},{"book":"2 USamuyeli","chapter":"11","verse":"6","text":"Ngakho uDavida wathumela ilizwi leli kuJowabi elithi: “Ngilethela u-Uriya umHithi.” UJowabi wamthumela kuDavida."},{"book":"2 USamuyeli","chapter":"11","verse":"7","text":"U-Uriya esefikile kuye, uDavida wambuza ukuthi uJowabi wayenjani, amabutho ayenjani kanye lokuthi impi yayiqhubeka njani."},{"book":"2 USamuyeli","chapter":"11","verse":"8","text":"UDavida wasesithi ku-Uriya, “Yehlela endlini yakho ugeze inyawo zakho.” Ngakho u-Uriya wasuka esigodlweni, walandelwa yisipho esavela enkosini esasala sithunyelwa kuye."},{"book":"2 USamuyeli","chapter":"11","verse":"9","text":"Kodwa u-Uriya walala entubeni yesigodlo lezinceku zonke zenkosi yakhe akaze aya endlini yakhe."},{"book":"2 USamuyeli","chapter":"11","verse":"10","text":"Kwathi uDavida esetsheliwe ukuthi, “U-Uriya kayanga ekhaya,” wambuza wathi, “Angithi usanda kufika nje uvela khatshana? Kungani ungayanga ekhaya?”"},{"book":"2 USamuyeli","chapter":"11","verse":"11","text":"U-Uriya wathi kuDavida, “Ibhokisi lesivumelwano sikaThixo lo-Israyeli loJuda kuhlezi emathenteni, inkosi yami uJowabi kanye labantu benkosi yami bamise egangeni. Pho ngingaya kanjani endlini ukuyakudla, lokunatha ngilale lomkami futhi na? Ngeqiniso elinjengoba uphila, mina angiyikwenza into enjalo!”"},{"book":"2 USamuyeli","chapter":"11","verse":"12","text":"UDavida wasesithi kuye, “Hlala lapha elinye ilanga futhi, kusasa ngizakubuyisela emuva.” Ngakho u-Uriya wahlala eJerusalema lolosuku kanye lolwalandelayo."},{"book":"2 USamuyeli","chapter":"11","verse":"13","text":"Esecelwe nguDavida, wadla wanatha laye, uDavida wasemdakisa. Kodwa kusihlwa u-Uriya waphuma wayalala ecansini lakhe phakathi kwezinceku zenkosi yakhe; akayanga ekhaya."},{"book":"2 USamuyeli","chapter":"11","verse":"14","text":"Ekuseni uDavida walobela uJowabi incwadi wayiphathisa u-Uriya."},{"book":"2 USamuyeli","chapter":"11","verse":"15","text":"Kuyo wayelobe ukuthi, “U-Uriya mbeke kuviyo eliphambili lapho impi evutha khona kakhulu. Lapho-ke khumukani kuye ukuze acakazelwe phansi afe.”"},{"book":"2 USamuyeli","chapter":"11","verse":"16","text":"Ngakho kwathi uJowabi idolobho eselivimbezele, wabeka u-Uriya lapho ayesazi khona ukuthi yikho okwakulabavikeli abalamandla kakhulu."},{"book":"2 USamuyeli","chapter":"11","verse":"17","text":"Kwathi abantu bakulelodolobho sebephumile ukuba balwe loJowabi, abanye babantu ebuthweni likaDavida bafa; u-Uriya umHithi laye futhi wafa."},{"book":"2 USamuyeli","chapter":"11","verse":"18","text":"UJowabi wathumela uDavida umbiko opheleleyo ngempi."},{"book":"2 USamuyeli","chapter":"11","verse":"19","text":"Walaya isithunywa wathi: “Lapho usuqedile ukwethulela inkosi umbiko wempi,"},{"book":"2 USamuyeli","chapter":"11","verse":"20","text":"ulaka lwenkosi lungavutha, ibe isibuza isithi, ‘Kungani lisondele eduzane kangaka ledolobho ukuba lilwe? Kalazanga yini ukuthi kade bengatshoka imitshoko besemdulini?"},{"book":"2 USamuyeli","chapter":"11","verse":"21","text":"Ngubani obulele u-Abhimelekhi indodana kaJerubhi-Bheshethi na? Owesifazane obephezu komduli kamjikijelanga ngembokodo, wayafela eThebhezi na? Kungani lisondele eduzane kangaka lomduli?’ Ingakubuza lokhu, uthi kuyo, ‘Lenceku yakho u-Uriya umHithi ifile.’ ”"},{"book":"2 USamuyeli","chapter":"11","verse":"22","text":"Isithunywa sasuka sahamba, kwathi sesifikile samtshela uDavida konke uJowabi ayesithume ukuba siyekutsho."},{"book":"2 USamuyeli","chapter":"11","verse":"23","text":"Isithunywa sathi kuDavida, “Abantu basikhulele, baphuma bazasihlasela etshatshalazini, kodwa sibadudulele emuva entubeni yedolobho."},{"book":"2 USamuyeli","chapter":"11","verse":"24","text":"Lapho-ke abemitshoko batshoke izinceku zakho besemdulini, kwathi abanye abantu benkosi bafa. Lenceku yakho, u-Uriya umHithi ifile.”"},{"book":"2 USamuyeli","chapter":"11","verse":"25","text":"UDavida watshela isithunywa wathi, “Yitsho lokhu kuJowabi: ‘Ungakhathazwa yilokhu; inkemba idla omunye njengoba isidla omunye. Qinisa ukuhlasela idolobho, ulichithe.’ Yitsho lokhu ukuba umise isibindi uJowabi.”"},{"book":"2 USamuyeli","chapter":"11","verse":"26","text":"Kwathi umka-Uriya esezwile ukuthi umkakhe usefile, wamlilela."},{"book":"2 USamuyeli","chapter":"11","verse":"27","text":"Kwathi isikhathi sokulila sesiphelile, uDavida wamletha endlini yakhe, wasesiba ngumkakhe wamzalela indodana. Kodwa into eyenziwa nguDavida yathukuthelisa uThixo."}]}