{"data":[{"book":"Chuontho","chapter":"11","verse":"1","text":"Zaatlop ngai innum Pathian chongkha inkeiluutjei tikha tirton ngai khat-um Judea ramma kaom ule-nai rakip in injetjei."},{"book":"Chuontho","chapter":"11","verse":"2","text":"Peter in Jerusalemma ahongluutpha, wunkatan rahooi ngaikhan amale murruolsiak inthoa inti,"},{"book":"Chuontho","chapter":"11","verse":"3","text":"“Nang in wunkatanmak mi ngai innkhan naluutli inmanile nabaksuom!”"},{"book":"Chuontho","chapter":"11","verse":"4","text":"Khawa jarra Peter in inmani diang inphutna makheiya akasuok omchan rakip jarra arilpiya ati:"},{"book":"Chuontho","chapter":"11","verse":"5","text":"“Kei'n Joppa khuopuiya Pathian kaniya kaomlai, mangtalar inkhat tichu, Puon kaloktak ka-ang phurthunna inkhat, araki miliya inkhit ah marwaanna inphut juokata kha kei'n kaleimu, halli khawakha kakoolla ajuongir."},{"book":"Chuontho","chapter":"11","verse":"6","text":"Khawakha kei'n katha ah ka-enna, kangaidonna kaomlai, akeii mili indou innsa, ramsa, intoot ah kasi, khat-um chungnga wa ngai kei'n kaleimu."},{"book":"Chuontho","chapter":"11","verse":"7","text":"Khawakhan, ‘Intheiro, Peter; that inlang eiro,’ kati rasa inkhat kei'n kajet!"},{"book":"Chuontho","chapter":"11","verse":"8","text":"Takkha kei'n kati, ‘Khawakha emarase, Pumi! Ajarchu kachok emakli inthiangmak phur kabaiya suplathun lathun ngaimong.’"},{"book":"Chuontho","chapter":"11","verse":"9","text":"Takkha rasa khan marwaanna inphut arilnook ah, ‘Pathian in iminthiang kha nang in akachok eii ti-inlang ngaidonmaro.’"},{"book":"Chuontho","chapter":"11","verse":"10","text":"Hiwahi woithum chak aleisuok, halli khawa rakip kha marwaantiang akeikir jei."},{"book":"Chuontho","chapter":"11","verse":"11","text":"Khawapha takkhan Caesarea ah inphut iheitir miring inthum ngai'n kaomna inn kha inheitungjei."},{"book":"Chuontho","chapter":"11","verse":"12","text":"Halli Ratha khan keidiang in-ngamsam omleiya inmanile inruoiya siru ati. Khawale inruoiya Joppa ah ule-nai kuruk hi keile kin-inruoiya, keini'n Cornelius innkhan kinleiluut."},{"book":"Chuontho","chapter":"11","verse":"13","text":"Khawakhan ama'n angtho-thoa imume tikha keini diang anarilpi jei, tichu, marwaan tirton khan ama innsuungnga angirra ati, Joppa ah araming Peter inti Simon kha kakoisik mi tirro."},{"book":"Chuontho","chapter":"11","verse":"14","text":"Ama'n nang nadiang chongkha narilpita, halli khawa chongkhan nangle na-innsuung mirakip in ringna ningmusik eii."},{"book":"Chuontho","chapter":"11","verse":"15","text":"Eini chungnga ma-insa ah Ratha inthiang ileijuo angnga, kei'n chongril kaphut pha, Ratha Inthiang kha inmani chungnga um ajuojei."},{"book":"Chuontho","chapter":"11","verse":"16","text":"Khawakhan, ‘John inchu tuiya baptize aleitho, takkha nangnichu Ratha Inthiang khan baptize kanathopisik eii tia Pumi'n ileiril chongkha kei'n ka-ngaidonjei.’ Chuon 1:5"},{"book":"Chuontho","chapter":"11","verse":"17","text":"Khawa jarra eini'n Pumi Jisu Christa kha ni-inngamna pha, Pathian in eini diang-um inmani diang-um in-angrip khutchoi nape inchu, kei tu kalei eya Pathian hi kasurmator sikme?”"},{"book":"Chuontho","chapter":"11","verse":"18","text":"Hiwahi inmani'n inrangai pha, inlei-omchian jei, Pathian kha inminpaak ah inti, “Pathian in zaatlop ngai-um malung thuulla ringna sik-ah azootpijei.”"},{"book":"Chuontho","chapter":"11","verse":"19","text":"Tuunchu Stephen chungnga akasuok poongna ngaikhan ajar eya inchek-chai kangamna lekkhat ngai'n Jihudi ngaidiang bit, (aleiilak ngaidiang ka-emak), chongkha inrilpiya Phoenicia, Cyprus, khat-um Antioch katungnga inleisijei."},{"book":"Chuontho","chapter":"11","verse":"20","text":"Takkha inmani karra lekkhatchu Cyprus khat-um Cyrene mi in-eii, inmani'n Antioch ah inheiwa ah, Greek ngaidiang um Pumi Jisu chong katha kha inleirilpijei."},{"book":"Chuontho","chapter":"11","verse":"21","text":"Pumi ranak khan inmani kha alei-inruoipui, halli mi katam khat in in-ngamna ah Pumi diang inhei-inletjei."},{"book":"Chuontho","chapter":"11","verse":"22","text":"Halli inmani jarra chongkha Jerusalemma kaom koisuok ngai'n injetpha, inmani'n Barnabas kha Antioch katung inleitir."},{"book":"Chuontho","chapter":"11","verse":"23","text":"Ama'n atung pha, Pathian rawaan ipe ngaikha amuwa, aleirokpui, halli inmani rakip malung inthiangnga Pumi diang inchatleiya omnasik aleimasok."},{"book":"Chuontho","chapter":"11","verse":"24","text":"Ajarchu Barnabas hi akatha, Ratha Inthiang kasip khat-um kangamna miring inkhat eii, halli mi katamtak Pumi diang aheiruoi."},{"book":"Chuontho","chapter":"11","verse":"25","text":"Khawasuo khan Barnabas in Saul kha ka-entok sik Tarsus katung aleisijei,"},{"book":"Chuontho","chapter":"11","verse":"26","text":"halli ama'n Saul kha amupha, Antioch ah aheiruoijei. Han inmani'n kumkhat katung koisuok ngaile inruoiya in-inchunna, mi katamtak ngaikha inleiminchujei, halli Antioch ah kaom siamruoi ngaikha ma-insakhet Christian tia inkoijei."},{"book":"Chuontho","chapter":"11","verse":"27","text":"Khawapha takkhan Jerusalemma inphut Pathian chongkachoi ngaikha Antioch ah inleisi."},{"book":"Chuontho","chapter":"11","verse":"28","text":"Halli inmani ngai karra araming Agabus inti inkhat intheiya, nuoipil pumpuiya bukawaang alasuoksik eii tia Ratha khan aleiminrilsuok, khawakha Claudius Caesar phakhan aleisuokjei. Chuon 21:10"},{"book":"Chuontho","chapter":"11","verse":"29","text":"Khawapha Judea ah kaom ule-nai mi rakip sannasik ama-ama imator dungjuiya tirnasik siamruoi ngai'n inlei-inzootnajei."},{"book":"Chuontho","chapter":"11","verse":"30","text":"Inmani'n khawakha inthoa, Barnabas khat-um saul kutchungnga sial kha inmathuonna koisuok upa ngaidiang inleimintungjei."}]}