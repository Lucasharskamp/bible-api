{"data":[{"book":"2 Sarakuna","chapter":"21","verse":"1","text":"Manasse yana da shekara goma sha biyu sa’ad da ya zama sarki, ya yi mulki shekara hamsin da biyar a Urushalima. Sunan mahaifiyarsa Hefziba."},{"book":"2 Sarakuna","chapter":"21","verse":"2","text":"Ya aikata mugunta a gaban Ubangiji, ya bi munanan al’adun al’umman da Ubangiji ya kora a gaban Isra’ilawa."},{"book":"2 Sarakuna","chapter":"21","verse":"3","text":"Ya sāke gina masujadan da mahaifinsa Hezekiya ya rurrushe. Ya kuma gina wa Ba’al bagadai. Ya kafa ginshiƙin Ashera kamar yadda Ahab sarkin Isra’ila ya yi. Ya durƙusa wa dukan rundunan taurari ya yi musu sujada."},{"book":"2 Sarakuna","chapter":"21","verse":"4","text":"Ya gina bagadai a haikalin Ubangiji, wurin da Ubangiji ya ce, “A Urushalima ne zan sa Sunana.”"},{"book":"2 Sarakuna","chapter":"21","verse":"5","text":"Cikin filaye biyu na haikalin Ubangiji kuwa, ya gina bagadai na dukan rundunan taurari."},{"book":"2 Sarakuna","chapter":"21","verse":"6","text":"Ya miƙa ɗansa hadaya ta ƙonawa, ya yi sihiri da tsubu, ya tuntuɓi masu duba da masu ruhohi. Ya aikata mugunta ƙwarai a gaban Ubangiji, ya sa Ubangiji ya yi fushi."},{"book":"2 Sarakuna","chapter":"21","verse":"7","text":"Ya ɗauki siffar ginshiƙin Asherar da ya yi, ya sa a haikalin da Ubangiji ya ce wa Dawuda da ɗansa Solomon, “A cikin wannan haikali, da kuma cikin Urushalima inda na zaɓa daga kabilan Isra’ila, zan sa Sunana har abada."},{"book":"2 Sarakuna","chapter":"21","verse":"8","text":"Ba zan ƙara sa Isra’ilawa su fita daga ƙasar da na ba kakanninsu ba, idan dai za su kula su aikata dukan abin da na umarce su, su kuma kiyaye dukan dokokin da na ba wa bawana Musa yă umarce su.”"},{"book":"2 Sarakuna","chapter":"21","verse":"9","text":"Amma mutanen ba su kasa kunne ba. Manasse ya ɓad da su, har suka yi muguntar da ta fi ta al’umman da Ubangiji ya hallaka a gaban Isra’ilawa."},{"book":"2 Sarakuna","chapter":"21","verse":"10","text":"Ubangiji ya yi magana ta bakin bayinsa annabawa,"},{"book":"2 Sarakuna","chapter":"21","verse":"11","text":"“Manasse, sarkin Yahuda ya aikata waɗannan ƙazantattun zunubai. Ya aikata mugunta fiye da ta Amoriyawan da suka riga shi, ya kuma sa Yahuda ta bauɗe ta wurin yin zunubi saboda gumakansa."},{"book":"2 Sarakuna","chapter":"21","verse":"12","text":"Saboda haka ga abin da Ubangiji, Allah na Isra’ila ya ce, zan jawo wa Urushalima da kuma Yahuda masifar da duk kunnen da ya ji, sai ya kusa suma."},{"book":"2 Sarakuna","chapter":"21","verse":"13","text":"Zan auna Urushalima da ma’aunin da na yi amfani da shi a kan Samariya, zan kuma yi amfani da magwajin da na yi amfani da shi a kan gidan Ahab. Zan shafe Urushalima yadda mutum yake wanke kwano yă kife."},{"book":"2 Sarakuna","chapter":"21","verse":"14","text":"Zan rabu da ragowar gādona, in kuma miƙa su ga maƙiyansu. Abokan gābansu za su washe suka kuma kwashi ganima daga gare su,"},{"book":"2 Sarakuna","chapter":"21","verse":"15","text":"domin sun aikata mugunta a idanuna, suka kuma tsokane ni tun daga ranar da kakanninsu suka fito daga Masar, har yă zuwa yau.”"},{"book":"2 Sarakuna","chapter":"21","verse":"16","text":"Ban da haka ma, Manasse ya zub da jinin marasa laifi har ya cika Urushalima daga wannan ɓangare zuwa wancan, ban da zunubin da ya sa Yahuda ta aikata, ta haka suka yi mugunta a gaban Ubangiji."},{"book":"2 Sarakuna","chapter":"21","verse":"17","text":"Game da sauran ayyukan mulkin Manasse, da duk abin da ya yi, har da zunubin da ya aikata, duk a rubuce suke a cikin littafin tarihin sarakunan Yahuda."},{"book":"2 Sarakuna","chapter":"21","verse":"18","text":"Manasse ya huta tare da kakanninsa, aka kuma binne shi a lambun fadansa, lambun Uzza. Sai Amon ɗansa ya gāje shi."},{"book":"2 Sarakuna","chapter":"21","verse":"19","text":"Amon yana da shekara ashirin da biyu sa’ad da ya zama sarki, ya yi mulki shekara biyu a Urushalima. Sunan mahaifiyarsa Meshullemet ’yar Haruz; ita mutuniyar Yotba ce."},{"book":"2 Sarakuna","chapter":"21","verse":"20","text":"Ya aikata mugunta a gaban Ubangiji, yadda Manasse mahaifinsa ya yi."},{"book":"2 Sarakuna","chapter":"21","verse":"21","text":"Ya bi duk gurbin mahaifinsa a kome, ya yi sujada ga gumakan da mahaifinsa ya yi wa, ya kuma durƙusa musu."},{"book":"2 Sarakuna","chapter":"21","verse":"22","text":"Ya rabu da Ubangiji Allah na kakanninsa, bai kuwa yi tafiya a hanyar Ubangiji ba."},{"book":"2 Sarakuna","chapter":"21","verse":"23","text":"Fadawan Amon suka ƙulla maƙarƙashiya suka kashe shi a cikin fadarsa."},{"book":"2 Sarakuna","chapter":"21","verse":"24","text":"Sai mutanen ƙasar suka kashe duk waɗanda suka ƙulla wa Sarki Amon maƙarƙashiya, sa’an nan suka naɗa ɗansa sarki a maimakonsa."},{"book":"2 Sarakuna","chapter":"21","verse":"25","text":"Game da sauran ayyukan mulkin Amon, da abubuwan da ya aikata, duk a rubuce suke a cikin littafin tarihin sarakunan Yahuda."},{"book":"2 Sarakuna","chapter":"21","verse":"26","text":"Aka binne shi a kabarinsa a lambun Uzza. Yosiya ɗansa kuma ya gāje shi."}]}