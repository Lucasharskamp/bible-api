{"data":[{"book":"Luk","chapter":"9","verse":"1","text":"Kɔ Yesu ewe Asom ɔn aŋɛ wəco kɔ mɛrəŋ, k'ɔsɔŋ ŋa fənɔntər kɔ kətam ka kəbɛləs yɔŋk yɛlɛc fəp, kəlɛkɛnɛ kətam ka kətaməs ka docu."},{"book":"Luk","chapter":"9","verse":"2","text":"Kɔ Yesu osom ŋa kəkɔdəŋk dɛbɛ da Kanu, kɔ kətaməs ka docu."},{"book":"Luk","chapter":"9","verse":"3","text":"K'oloku ŋa: «Ta nətɔmpərɛnɛ daka o daka teta dɔpɔ, ta nətɔmpər togbo, ta nətɔmpər tɔlɔba, ta nətɔmpər tocom, ta nətɔmpər pəsam, ta nwɛ o nwɛ pətɔmpər suma mɛrəŋ."},{"book":"Luk","chapter":"9","verse":"4","text":"Nnɔ o nnɔ aŋkɔbaŋ'un waca mɛrəŋ mɔ, nəyi di, difɔ nəndekɔwur a nəsumpər dɔpɔ donu kəkɔ."},{"book":"Luk","chapter":"9","verse":"5","text":"Nnɔ o nnɔ afum ŋantɔkɔwos'on kəyi mɔ, kɔ nəndewur dare dadɔkɔ-ɛ, nəkoŋ-koŋ wɛcək wonu, itɔ endeyɔnɛ sede nnɔ ŋayi mɔ."},{"book":"Luk","chapter":"9","verse":"6","text":"Kɔ asom aŋɛ ŋawur ŋackɔt sədare, ŋacdəŋk toloku tɔtɔt ta Kanu, ŋactaməs acuy mofo fəp."},{"book":"Luk","chapter":"9","verse":"7","text":"Ntɛ Alkaly Herodu ene mes mmɛ menccepər mɔ, kɔ pənciyanɛ kɔ. Bawo alɔma ŋancloku a Saŋ ɔfɔtɛ afi dacɔ,"},{"book":"Luk","chapter":"9","verse":"8","text":"alɔma ŋacloku, a Eli eder, alɔma ŋacloku, a wədəŋk wəka Kanu wəcɔkɔ-cɔkɔ wəlɔma oluksərnɛ sɔ kəder."},{"book":"Luk","chapter":"9","verse":"9","text":"Kɔ Herodu nkɔn oloku: «Inagbinti Saŋ domp! Anɔ ɔyɔnɛ fum wəkawɛ aŋloku tetɔn mɔ-ɛ?» Kɔ Herodu ɛfaŋ kənəŋk kɔ."},{"book":"Luk","chapter":"9","verse":"10","text":"Kɔ asom ŋander ŋaluksɛ Yesu tɔkɔ ŋanayɔ mɔ fəp. Kɔ Yesu ɛlɛk ŋa kɔ ŋawurnɛ kəsək, ntende dare da Bɛtsayida."},{"book":"Luk","chapter":"9","verse":"11","text":"Kɔ afum ŋancərɛ kəwur kəŋan kɔ ŋancɛpsɛ ŋa darəŋ. Kɔ Yesu owosɛ ŋa kəder, k'ɔŋkɔ pəcloku ŋa teta dɛbɛ da Kanu, k'ɛntaməs sɔ aŋɛ ŋanatɔ-tamnɛ mɔ."},{"book":"Luk","chapter":"9","verse":"12","text":"Ntɛ dec dɛyɛfɛ kəkalɛ mɔ, kɔ Asom ɔn ŋalɔtərnɛ kɔ ŋacloku: «Məyɔ oŋ məsak afum akaŋɛ ŋakɔ ŋatɛn dəkədirɛ kɔ yeri nde sədare nsɛ səŋkɛl nnɔ mɔ, bawo dətɛgbərɛ ayi wəkawɛ.»"},{"book":"Luk","chapter":"9","verse":"13","text":"Kɔ Yesu oloku ŋa: «Nəna nəsɔŋ ŋa yeri.» Kɔ Asom ɔn ŋaloku kɔ: «Cəcom kəcamət kɔ lop mɛrəŋ gbəcərəm yɔ səyɔ, məfaŋ oŋ a səkɔ səwayɛ kənay kaŋkɛ yeri ba?»"},{"book":"Luk","chapter":"9","verse":"14","text":"Mba afum aŋɛ ŋancbəp afum wul kəcamət (5000). Kɔ Yesu oloku Asom ɔn: «Nəyɔ ŋa ŋaloŋkanɛ afum 50-50.»"},{"book":"Luk","chapter":"9","verse":"15","text":"Kɔ asom ɔn ŋayɔ tɔkɔ Yesu ɛnaloku ŋa kəyɔ mɔ, kɔ ŋandəs ŋa fəp."},{"book":"Luk","chapter":"9","verse":"16","text":"Kɔ Yesu ɛlɛk cəcom ncɛ kəcamət kɔ lop nyɛ mɛrəŋ, k'eyekti fɔr darenc, k'eyif Kanu barka. Kɔ tɛyɛfɛ dənda k'entipi yeri nyɛ a k'endesɔŋəs yi acɛpsɛ a ŋayerəs kənay kaŋkɔ."},{"book":"Luk","chapter":"9","verse":"17","text":"Kɔ afum akakɔ fəp ŋandi yeri nyɛ kɔ ŋanɛmbərɛ. Ntɛ anawɛtəs yeri yɛləpəs nyɛ mɔ, yɛnayɔ cəfala wəco kɔ mɛrəŋ."},{"book":"Luk","chapter":"9","verse":"18","text":"Dɔsɔk dɔlɔma Yesu pəclok-lokər Kanu taciŋa, acɛpsɛ ɔn darəŋ ŋaloŋkanɛ kɔ kəsək. Kɔ Yesu eyif ŋa: «Toloku ta afum, anɔ iyɔnɛ-ɛ?»"},{"book":"Luk","chapter":"9","verse":"19","text":"K'acɛpsɛ ɔn darəŋ ŋaloku kɔ: «Ntɛ alɔma ŋaloku mɔ, a Saŋ wəgbət afum dəromun məyɔnɛ, k'alɔma ŋaloku a Eli məyɔnɛ, alɔma a wədəŋk wəka Kanu wəcɔkɔ-cɔkɔ wəlɔma ɔ məyɔnɛ nwɛ ɛyɛfɛ afi dacɔ mɔ.»"},{"book":"Luk","chapter":"9","verse":"20","text":"Kɔ Yesu eyif ŋa sɔ: «Kɔ cəke cɔ nəna nəncɛm-cɛmnɛn'em kəyɔnɛ-ɛ?» Kɔ Piyɛr oloku Yesu: «Wəyɛk-yɛk wəka Kanu məyɔnɛ.»"},{"book":"Luk","chapter":"9","verse":"21","text":"Kɔ Yesu entiŋ-tiŋ ŋa kəcaŋkɛ ti, ta ŋaloku ti fum o fum."},{"book":"Luk","chapter":"9","verse":"22","text":"K'ɔnɔcər a pənamar dis dɔlɔl Wan ka Wərkun belbel. Abeki, aloŋnɛ apɔŋ kɔ atəksɛ sariyɛ ŋabɛləs kɔ, padif kɔ, pəfɔtɛ dədefi tataka tɔn tamaas."},{"book":"Luk","chapter":"9","verse":"23","text":"K'oloku afum fəp ntɛ: «Kɔ fum ɛfaŋ kəcɛps'em-ɛ, wəkayi pəsak kəcɛm-cɛmnɛ tetɔn tasərka, wəkayi pəwosɛ kəsak mɛfaŋ mɔn pəwosɛ kətɔrɔ haŋ pəfi 9.23 «kəgbaŋnɛ kətɔk ka gbɛkɛ kɔn» = ti disrɛ: «kəwosɛ kəsɔŋnɛ defi dɔsɔk o dɔsɔk pəmɔ tɔkɔ Yesu ɛnayɔ ti mɔ.»  dɔsɔk o dɔsɔk, pəcəm'em darəŋ."},{"book":"Luk","chapter":"9","verse":"24","text":"Bawo, nwɛ o nwɛ ɛfaŋ kəyac kəyi doru kɔn mɔ, kəŋsalpər kɔ, mba nwɛ o nwɛ ɔ kiyi kɔn doru kəsalpər kɔ tetem mɔ, ɛyac ki."},{"book":"Luk","chapter":"9","verse":"25","text":"Ake tɔyɔ fum kəsɔtɔ kɔn doru dandɛ fəp-ɛ, kɔ pəyɔnɛ fɔ wəkayi eyi kəgbalənɛ kɔ pəyɔnɛ fɛ ti wəkayi pəcləsərnɛ-ɛ?"},{"book":"Luk","chapter":"9","verse":"26","text":"Nwɛ o nwɛ ɛlapərn'em kɔ moloku mem, Wan ka Wərkun endekɔsɔdəmnɛ lapərnɛ məna wəkayi k'endeder nɔrɔ da debeki dɔn, da Papa, kɔ da mɛlɛkɛ mecempi-ɛ."},{"book":"Luk","chapter":"9","verse":"27","text":"Icloku nu kance: Afum akin akin ŋayi nnɔ kəfo kaŋkɛ aŋɛ ŋantɔdetup defi ta ŋantanəŋk kəder ka dɛbɛ da Kanu-ɛ.»"},{"book":"Luk","chapter":"9","verse":"28","text":"Ntɛ Yesu oloku moloku mamɔkɔ mɔ, kɔ mata camət-maas mencepər, k'ɛlɛk Piyɛr, Isaŋ kɔ Sak, kɔ ŋampɛ tɔrɔ kəroŋ kəkɔlok-lokər Kanu."},{"book":"Luk","chapter":"9","verse":"29","text":"Yesu eyi kəsali, kɔ kəro kɔn kɛsəkpər, kɔ yamos yɔn yɛnaŋkanɛ kəferɛ yocmotər-motər."},{"book":"Luk","chapter":"9","verse":"30","text":"Pəwon fɛ kɔ afum mɛrəŋ ŋayɛfɛ kəlok-loku kɔ nkɔn: Musa kɔ Eli ŋanayi,"},{"book":"Luk","chapter":"9","verse":"31","text":"aŋɛ ancnəŋk pəmot pa pəlel pa debeki da Kanu disrɛ mɔ. Ŋacloku Yesu kəkɔ kɔn nkɛ kəŋkɔyi Yerusalɛm mɔ."},{"book":"Luk","chapter":"9","verse":"32","text":"Tɛtəŋnɛ Piyɛr k'asol ɔn ŋacdirɛ pəpɔŋ. Ntɛ ŋantimɛ mɔ, kɔ ŋanəŋk Yesu pəmot pa debeki da Kanu disrɛ, kɔ afum mɛrəŋ akɔ ŋanacəmɛ kɔ nkɔn mɔ."},{"book":"Luk","chapter":"9","verse":"33","text":"Tɛm ntɛ afum akakɔ mɛrəŋ ŋancgbɛyɛnɛ kɔ Yesu mɔ, kɔ Piyɛr oloku kɔ: «Wətəksɛ pəntesɛ su kiyi ka nnɔ. Səcəmbər cəbal cəcɛpɛ-cɛpɛ maas, ŋin ŋam, ŋin ŋa Musa, kɔ ŋin ŋa Eli.» Piyɛr ɛnacərɛ fɛ ntɛ oncloku mɔ."},{"book":"Luk","chapter":"9","verse":"34","text":"Ntɛ oncloku tatɔkɔ mɔ, kɔ kəp kənder kəgbəpərnɛ ŋa kɔ kənesɛ kəsumpər acɛpsɛ a Yesu darəŋ ntɛ ŋananəŋk kəp kaŋkɔ kəcder kəgbəpərnɛ ŋa mɔ."},{"book":"Luk","chapter":"9","verse":"35","text":"Kɔ dim dowur kəp kaŋkɔ disrɛ, docloku: «Wəkawɛ ɔyɔnɛ wan kem, nkɔn iyɛk-yɛk: Nəcəŋkəl kɔ!»"},{"book":"Luk","chapter":"9","verse":"36","text":"Ntɛ ane dim dadɔkɔ mɔ, k'anəŋk Yesu pəcəmɛ sona. K'acɛpsɛ a Yesu darəŋ ŋancaŋk ali fum ɛnaloku fɛ sɔ wəkos tɔlɔma ntɛ ɛnəŋk mɔ mata mamɔkɔ."},{"book":"Luk","chapter":"9","verse":"37","text":"Dɔckɔsɔk ntɛ ŋantor kəyɛfɛ dətɔrɔ mɔ, kɔ afum alarəm ŋander kədefaynɛ Yesu."},{"book":"Luk","chapter":"9","verse":"38","text":"Kɔ fum wəlɔma oŋkulərnɛ kənay kaŋkɔ dacɔ: «Wətəksɛ ilɛtsɛn'am məmɔmən wan kem, bawo wəkin wəkawɛ gboŋ iyɔ."},{"book":"Luk","chapter":"9","verse":"39","text":"Ŋɔŋk ŋɛlɛc ŋɔlɔma ŋɛmbɛrɛ kɔ, kɔ ŋɔsɔŋɛ kɔ kəkulɛ-kulɛ gbəncana babɔkɔ, kɔ ŋeyikəc kɔ pəpɔŋ, kɔ ŋɔsɔŋɛ kɔ kəfoc kəwur kɔ dəkusu, kɔ ŋɔlɔləs kɔ dis, a kɔ ŋendesak kɔ."},{"book":"Luk","chapter":"9","verse":"40","text":"Ilɛtsɛnɛ acɛpsɛ-am darəŋ kəbɛləs ka ŋi, mba ŋantam fɛ ti.»"},{"book":"Luk","chapter":"9","verse":"41","text":"Kɔ Yesu oŋkulərnɛ: «Nəna afum alɛc a tɛm tantɛ, atɔlaŋ Kanu, tɛm cəke tɔ pəmar sɔ iyi kɔ nəna-ɛ? Tɛm cəke tɔ pəmar sɔ itɔmpər te tonu-ɛ? Məkɛrɛ wan kam nnɔ.»"},{"book":"Luk","chapter":"9","verse":"42","text":"Ntɛ wan wəkakɔ ɔnclɔtərnɛ Yesu mɔ, kɔ ŋɔŋk ŋɛŋgbal kɔ dəntɔf kɔ ŋeyikəc kɔ pəpɔŋ. Mba kɔ Yesu ɛŋgbəŋ-gbəŋər ŋɔŋk ŋɛlɛc ŋaŋɔkɔ, k'ɛntaməs wan wəkakɔ, k'ɔsɔŋ kɔ kas."},{"book":"Luk","chapter":"9","verse":"43","text":"Kɔ cusu cəwos afum fəp kənəŋk ka fənɔntər fəpɔŋ fa Kanu."},{"book":"Luk","chapter":"9","verse":"44","text":"«Nəna nəsu ləŋəs, nəcəŋkəl belbel moloku mamɛ: Kəbɛr k'ander Wan ka Wərkun afum dəwaca."},{"book":"Luk","chapter":"9","verse":"45","text":"Mba acɛpsɛ ɔn darəŋ ŋanacərɛ fɛ tedisrɛ ta toloku tatɔkɔ oncloku mɔ. Tɛnagbɔpnɛ ŋa, ntɛ tɔŋsɔŋɛ ta ŋancərɛ ti mɔ. Kɔ ŋanesɛ kəyifət kɔ tedisrɛ ta toloku tatɔkɔ."},{"book":"Luk","chapter":"9","verse":"46","text":"K'acɛpsɛ ɔn darəŋ ŋayɛfɛ kəyifətɛnɛ ntɛ tɔŋsɔŋɛ ŋacərɛ nwɛ encepər ŋa dəkəcəmɛ mɔ."},{"book":"Luk","chapter":"9","verse":"47","text":"Yesu nwɛ ɛnacərɛ mɛcɛm-cɛmnɛ mmɛ meyi ŋa dəcor mɔ, ɛlɛk wan wəfɛt wəkin, k'ɛncəmbərərnɛ kɔ."},{"book":"Luk","chapter":"9","verse":"48","text":"Kɔ Yesu oloku ŋa: «Nwɛ o nwɛ ɛbaŋ wan wəkawɛ kəbaŋ kətɔt tetem, ɛmbaŋ'im inasərka pətɔt. Nwɛ o nwɛ ɛbaŋ'im, ɛmbaŋ wəkɔ osom'im mɔ. Bawo fum wəkɔ ɛncəmbərnɛ dəkəcəmɛ dɛfɛt mɔ, ɔyɔnɛ wəkɔ encepər nu fəp.»"},{"book":"Luk","chapter":"9","verse":"49","text":"Kɔ Isaŋ ɛlɛk moloku k'oloku: «Wətəksɛ sənanəŋk fum wəlɔma pəcbɛləsɛ yɔŋk yɛlɛc tewe tam, kɔ səfaŋ kəmɔnɛ kɔ, bawo wəkayi ɛncəmɛ f'am darəŋ pəmɔ səna.»"},{"book":"Luk","chapter":"9","verse":"50","text":"Kɔ Yesu oloku kɔ: «Ta nəmɔnɛ kɔ ti, bawo fum nwɛ ɔntɔc'am mɔ, ɛfaŋ'əm.»"},{"book":"Luk","chapter":"9","verse":"51","text":"Ntɛ dɔsɔk dɛlɛk da Yesu doru dɔnclɔtəs mɔ, k'olokunɛ a mɛnɛ pəkɔ Yerusalɛm gbəs."},{"book":"Luk","chapter":"9","verse":"52","text":"K'osom afum alɔma ŋayi kɔ kiriŋ. Kɔ akakɔ ŋayi kiriŋ kɔ ŋaŋkɔ ŋabəp dare da Samari dɔlɔma, ntɛ tɔŋsɔŋɛ ŋalompəsnɛnɛ kɔ mɔ."},{"book":"Luk","chapter":"9","verse":"53","text":"Mba kɔ aka dare dadɔkɔ ŋafati kəbaŋ kɔ, bawo Yerusalɛm ŋanckɔ."},{"book":"Luk","chapter":"9","verse":"54","text":"Ntɛ afum aŋɛ ŋanəŋk ti mɔ, acɛpsɛ a Yesu darəŋ, Isaŋ kɔ Sak ŋaloku: «Wətəksɛ, məfaŋ səloku nɛnc dotor kəyɛfɛ dəkɔm dɛləsər ŋa?»"},{"book":"Luk","chapter":"9","verse":"55","text":"Kɔ Yesu ɛŋkafəlɛ k'ɛntɛfərnɛ ŋa, k'ɛgbəŋ-gbəŋər ŋa."},{"book":"Luk","chapter":"9","verse":"56","text":"Kɔ ŋayɛfɛ kɔ ŋaŋkɔ dare dɔlɔma."},{"book":"Luk","chapter":"9","verse":"57","text":"Ntɛ ŋanayi dɔpɔ kəkɔ mɔ, kɔ fum wəlɔma oloku kɔ: «Incəm'am darəŋ nnɔ o nnɔ məŋkɔ mɔ.»"},{"book":"Luk","chapter":"9","verse":"58","text":"Kɔ Yesu oloku kɔ: «Yeterer yɔyɔ bi kɔ bɛmp yɔyɔ wɔlɔ wa yi, mba Wan ka Wərkun ɔyɔ fɛ nnɔ ɛntam kəboc domp mɔ.»"},{"book":"Luk","chapter":"9","verse":"59","text":"Kɔ Yesu oloku fum wəlɔma: «Məcəm'em darəŋ.» Kɔ fum wəkakɔ oloku kɔ: «Wətəksɛ, məwos'em kərɛsna ikɔ iwup papa kem.»"},{"book":"Luk","chapter":"9","verse":"60","text":"Kɔ Yesu oloku fum wəkakɔ: «Məsak afi ŋawup afi, kɔ məna, məkɔ mədəŋk dɛbɛ da Kanu.»"},{"book":"Luk","chapter":"9","verse":"61","text":"Kɔ fum wəlɔma oloku: «Kəcəm'am k'inder darəŋ Wəbɛ, mba məkar ikɔ kərɛsna ilembərnɛ aka kəlɔ kem disrɛ.»"},{"book":"Luk","chapter":"9","verse":"62","text":"Kɔ Yesu oloku kɔ: «Nwɛ o nwɛ edebiftɛ cəna a wəkayi pəcmɔmən tadarəŋ mɔ, ɔyɔ fɛ dəkəcəmɛ akip ŋa dɛbɛ da Kanu dəntɔf.»"}]}