{"data":[{"book":"Skutky","chapter":"17","verse":"1","text":"Vydali se přes Amfipolis a Apollonii, až přišli do Tesa loniky, kde byla židovská synagoga."},{"book":"Skutky","chapter":"17","verse":"2","text":"Pavel, jak už to měl ve zvyku, zahájil svou misijní činnost mezi židy. Tři soboty po sobě k nim promlouval"},{"book":"Skutky","chapter":"17","verse":"3","text":"a snažil se jim dokázat z Bible, že slíbený Mesiáš musel projít utrpením, zemřít a vstát z mrtvých. „Ten Mesiáš je Ježíš a o něm jsem vám přišel povědět,“ říkal Pavel."},{"book":"Skutky","chapter":"17","verse":"4","text":"Někteří z nich tomu uvěřili a ty Pavel a Silas dále vyučovali. Získali pro Krista i mnoho bývalých pohanů, mezi nimi také řadu žen z významných rodin."},{"book":"Skutky","chapter":"17","verse":"5","text":"To vzbudilo závist židů, kteří v Ježíše neuvěřili. Najali si lidi z městské spodiny a ti vyvolali pouliční výtržnost. Přitáhli k Jásonovu domu, kde Pavel a Silas bydleli, a chtěli je lynčovat."},{"book":"Skutky","chapter":"17","verse":"6","text":"Nezastihli je však, a tak dovlekli Jásona s několika věřícími na radnici. Tam židé žalovali na křesťany:"},{"book":"Skutky","chapter":"17","verse":"7","text":"„Tihle lidé organizují vzpoury v celé říši. Ruší císařovy zákony a snaží se nastolit za krále jakéhosi Ježíše. Teď dorazili až k nám a tento muž jim poskytl svůj dům.“"},{"book":"Skutky","chapter":"17","verse":"8","text":"Městští úředníci dostali strach,"},{"book":"Skutky","chapter":"17","verse":"9","text":"ale nakonec propustili Jásona a jeho přátele, když zaplatili kauci."},{"book":"Skutky","chapter":"17","verse":"10","text":"Křesťanští bratři hned v noci tajně vyvedli Pavla a Silase z města a vypravili je na cestu do Beroje. Také tam začali činnost v židovské synagoze."},{"book":"Skutky","chapter":"17","verse":"11","text":"Berojští židé byli otevřenější a naslouchali ochotně zprávám o Ježíšovi; každý den se scházeli a studovali Písmo a ověřovali si, zda se Pavlova zvěst shoduje s předpověďmi izraelských proroků."},{"book":"Skutky","chapter":"17","verse":"12","text":"Mnoho jich uvěřilo a opět se k nim připojili pohané, muži i ženy, někteří i z urozených vrstev."},{"book":"Skutky","chapter":"17","verse":"13","text":"To se ovšem doneslo k židům v Tesalonice. Vypravili se do Beroje a snažili se i tam Pavlovu práci překazit."},{"book":"Skutky","chapter":"17","verse":"14-15","text":"Berojští křesťané raději hned dovedli Pavla do nejbližšího přístavu a někteří ho doprovodili po moři až do Atén. Silas a Timoteus zůstali zatím v Beroji. Pavel jim však vzkázal po svých průvodcích, aby se za ním co nejdříve vypravili."},{"book":"Skutky","chapter":"17","verse":"16","text":"Zatímco na ně čekal, procházel Pavel Aténami. Všechno se v něm bouřilo, když viděl, jak tam lidé horlivě uctívali sochy bohů."},{"book":"Skutky","chapter":"17","verse":"17","text":"Den co den hovořil s židy a bohabojnými Řeky v synagoze, ale vycházel i na náměstí a mluvil ke všem, kdo mu byli ochotni naslouchat."},{"book":"Skutky","chapter":"17","verse":"18-21","text":"Tak se dostal do hovoru i s aténskými filozofy, epikurejci a stoiky, a vyprávěl jim o Ježíšovi, který vstal z mrtvých. Někteří ho okřikovali: „Neposlouchejte toho žvanila!“ ale druhé to začalo zajímat. Říkali: „To bude nějaké nové náboženství.“"},{"book":"Skutky","chapter":"17","verse":"22","text":"Pavel tedy vystoupil na místo pro řečníky a oslovil shromážděné: „Atéňané, všiml jsem si, že jste opravdu nábožensky založení lidé."},{"book":"Skutky","chapter":"17","verse":"23","text":"Když jsem prohlížel vaše četné chrámy a svatyně, viděl jsem také oltář zasvěcený ‚neznámému bohu‘. Tušíte tedy, že je zde někdo, kdo přerůstá vaše představy a máte ho v úctě. A právě o něm jsem vám přišel povědět!"},{"book":"Skutky","chapter":"17","verse":"24","text":"Jediného pravého Boha, který stvořil svět a všechno živé, který ovládá Zemi a celý vesmír, toho nemůžete postavit jako sochu do svých chrámů."},{"book":"Skutky","chapter":"17","verse":"25","text":"On není závislý na tom, zda ho někdo uctívá a přináší mu oběti. Vždyť on sám dává všem život a udržuje i zajišťuje ho vším potřebným."},{"book":"Skutky","chapter":"17","verse":"26","text":"Celé lidstvo vytvořil z jediného člověka, rozsadil nás po celé zemi a vymezil jednotlivým národům prostor i dějinná období."},{"book":"Skutky","chapter":"17","verse":"27","text":"A všichni máme veliký úkol: hledat Boha. A tu po pracném poznávání zjišťujeme, že je nám vlastně nablízku."},{"book":"Skutky","chapter":"17","verse":"28","text":"On nám totiž dává život, pohyb a celé bytí. Pěkně to vyjádřili někteří vaši básníci: jsme jeho děti, Boží rodina."},{"book":"Skutky","chapter":"17","verse":"29","text":"Jak bychom si tedy měli myslet, že božská pocta přísluší nějakému lidskému dílu ze zlata, stříbra nebo mramoru? To je přece výtvor lidského umění a obratnosti. Vidíte, do takového omylu lidstvo zapadlo,"},{"book":"Skutky","chapter":"17","verse":"30","text":"ale Bůh je trpělivý a chce nám to prominout. Teď ale vzkazuje všem lidem, že je na čase toho všeho nechat a obrátit se k němu, k pravému Bohu."},{"book":"Skutky","chapter":"17","verse":"31","text":"Blíží se totiž den, kdy nás bude soudit, a všechno závisí na tom, jaký zaujmeme postoj k jedinému muži, kterého Bůh poslal, ke Kristu Ježíši. K němu se Bůh jasně přiznal tím, že ho vzkřísil z mrtvých.“"},{"book":"Skutky","chapter":"17","verse":"32-33","text":"Dosud pozorní posluchači teď Pavla přerušili. Vzkříšení z mrtvých bylo na ně příliš. Někteří se mu rovnou vysmáli, druzí se vymluvili: „Pro dnešek to stačí, poslechneme si tě zase příště.“"},{"book":"Skutky","chapter":"17","verse":"34","text":"Ale někteří byli přece jen zaujati, požádali Pavla o bližší vysvětlení a uvěřili. Byl mezi nimi i člen soudního dvora Areopagu Dionysios a žena jménem Damaris."}]}