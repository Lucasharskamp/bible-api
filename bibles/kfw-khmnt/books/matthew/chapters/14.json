{"data":[{"book":"Matthew","chapter":"14","verse":"1","text":"Khawapha takkhan Galilee ramkaroonpa Herod in Jisu jarra aleijet."},{"book":"Matthew","chapter":"14","verse":"2","text":"“Ama hi inthiangnga John Baptist, athiya inphut akaringnook eii tia asuok ngaidiang aleirilpi. Khawa jarra ama'n hinna kati chuon-inlak thomatorna ranak inei eii.”"},{"book":"Matthew","chapter":"14","verse":"3","text":"Ajarchu Herod in anaipa Philip numei Herodias jarra John hi asurra, halli akhit ah mikhumna khan aleida. Luk 3:19,20"},{"book":"Matthew","chapter":"14","verse":"4","text":"Ajarchu John in Herod diang aleiti, “Herodias naneisik hi nangsik ah dan katuun kha emak!” Levi 18:16; 20:21"},{"book":"Matthew","chapter":"14","verse":"5","text":"John kha Herod in aleithat zoot, takkha ama'n Jihudi mipui ngai kha aleichi, ajarchu inmani'n John hi Pathian chongkachoi inkhat eii tia inleilei."},{"book":"Matthew","chapter":"14","verse":"6","text":"Herod inneina nikhuo khan Herodias sanu in mipui rakip maikuungnga aleilaam. khawa jarra Herod in amalung atai heiya"},{"book":"Matthew","chapter":"14","verse":"7","text":"kei'n khomaak ka-insaam khachu, nang in napero nititak kha “Kei'n kanape sik eii tia, ama diang chong alei inkhit!”"},{"book":"Matthew","chapter":"14","verse":"8","text":"Ama'n anu chongrilpi dungjuiya Herod diang aleini, “Hiwahin tuun kei diang John Baptist lukha bukheeng chungnga da-inlang napero!”"},{"book":"Matthew","chapter":"14","verse":"9","text":"Reng Herod kha amalung aleipoong, takkha ama'n ama mi ngai maikuungnga achong-inkhitna dungjuiya ama imanuom kha thopinasik ah chong aleipeii."},{"book":"Matthew","chapter":"14","verse":"10","text":"Khawa jarra ama'n mikhumna ah kaom John lu kha ajomintan."},{"book":"Matthew","chapter":"14","verse":"11","text":"Khawa lu kha bukheeng chungnga inheichoiya nungaaknu diang inleipeii halli ama'n anu diang aleichoi jei."},{"book":"Matthew","chapter":"14","verse":"12","text":"John siamruoi ngai kha inheiwa ah, akaluong kha inleichoiya inleiphuum; halli inmani inkirra Jisu diang inleirilpi jei."},{"book":"Matthew","chapter":"14","verse":"13","text":"Jisu'n John jarra chong ngai ajet pha, ama'n rakuong achuongnga khawa munkha amathaanna halli atheinuo ah mirasa neimakna muntiang aleisi. Khawa kha mipui'n inleijet, halli inmani'n inkhuopui inmathaanna kelamma anuk inleijui."},{"book":"Matthew","chapter":"14","verse":"14","text":"Jisu'n rakuongnga inphut ajuochum, halli mipui katamtak ngaikha ajomu pha, ama malung suungnga minriang khan aleisip, khawa jarra kana ngaikha aleimindam."},{"book":"Matthew","chapter":"14","verse":"15","text":"Khawani kholeitiang ama siamruoi ngai'n inheiwa ah inti, “Tuunchu khuo aboijei, halli hiwa munhi um mi ommakna ram eii, mi ngai hi minsi suotaro halli inmani'n inkhuo ngaikhan sisu-inlang inmani sik bak-in jo-incho tarasu.”"},{"book":"Matthew","chapter":"14","verse":"16","text":"Jisu'n aleimasang. “Inmani simarasu,” “Inmani diang nangni'n baksik lekkhat kha peru!”"},{"book":"Matthew","chapter":"14","verse":"17","text":"Inmani'n inleimasang, “Keini'n waipool ranga li nga inni kinnei.”"},{"book":"Matthew","chapter":"14","verse":"18","text":"Jisu'n ati, “Khawa kha e-inchu hin keidiang heichoiru.”"},{"book":"Matthew","chapter":"14","verse":"19","text":"Ama'n mipui ngaikha leihar chungnga in-ong nasik chong aleipeii; halli ama'n waipool ranga le nga inni kha aleiya, marwaan tiang enna halli Pathian diang aleiminpaak, Ama'n waipool kha katherkhoiya asiamruoi ngaidiang aleipeii, halli asiamruoi ngai'n mipui ngaidiang inleisempi."},{"book":"Matthew","chapter":"14","verse":"20","text":"Akabak rakip ngaikha inleikhop, halli akaliam ngaikha siamruoi ngai'n inkhomchunna kokwar soomleini aleisip."},{"book":"Matthew","chapter":"14","verse":"21","text":"Khawa aleikabak mi ngaikha numeisa naipang teelleiya, pasal seng lising ranga inlei eii."},{"book":"Matthew","chapter":"14","verse":"22","text":"Khawasuo ama'n mipui ngaikha aminsi pha Jisu'n asiamruoi ngai kha um rakuong minchuongnga tuidiil raalkhat tiang ama matiang aleiminsi jei."},{"book":"Matthew","chapter":"14","verse":"23","text":"Mipui ngaikha atir suoli, ama'n nina sik atheinuo ah chingtiang aleikal. Kholei hongtung pha, khawa munkhan Jisu atheinuo ah aleiom;"},{"book":"Matthew","chapter":"14","verse":"24","text":"tuikham makheiya rakuong khan tuidiil lai aheitung pha thipuile inintongnga, rakuong kha tuiphuuksan in aseemma leisi matormak jei."},{"book":"Matthew","chapter":"14","verse":"25","text":"Ziingtiang phadan inthum li kuruk pheiwei khan, Jisu'n asiamruoi ngaidiang tuichungnga aheiwa."},{"book":"Matthew","chapter":"14","verse":"26","text":"Inmani'n tuichungnga ama iheiwa kha inleimuwa inmani'n inleichi. “Hiwa hi ratha kathamak eii!” intia chile inruoiya inmani'n inleikheek."},{"book":"Matthew","chapter":"14","verse":"27","text":"Jisu'n inmani diang khawalai takkhan aleiti, “Malung mindong maru!” “Chimaru Kei ka eii!”"},{"book":"Matthew","chapter":"14","verse":"28","text":"Halli Peter in aleimasang, “Pumi, inthiangnga nang na-e inchu, nakoolla kei'n tuichungnga heiwa nasik chong napepiro.”"},{"book":"Matthew","chapter":"14","verse":"29","text":"“Heiwaro” Jisu'n aleimasang. Khawa jarra Peter in rakuong makheiya achumma Jisu diang tuichungnga kasi aphut jei."},{"book":"Matthew","chapter":"14","verse":"30","text":"Takkha ama'n thipui kangar kha amu pha, ama'n aleichi halli tui suungtiang kaluut phutjei. “Pumi, Nasanro!” tia aleikheek."},{"book":"Matthew","chapter":"14","verse":"31","text":"Khawalai takkhan Jisu'n akut sonna ama mahuumma ati, “E inngamna kasiin! angsikme ni-inngamsam?”"},{"book":"Matthew","chapter":"14","verse":"32","text":"Inmani inin-niya rakuong khan inluutli, thikaraang kha ajuodai jei."},{"book":"Matthew","chapter":"14","verse":"33","text":"Halli rakuong suungnga kaom siamruoi ngai'n Jisu kha chubei inleitho. “Inthiangnga nangchu Pathian Sapa na eii!” tia inmani'n inti."},{"book":"Matthew","chapter":"14","verse":"34","text":"Inmani'n tuidiil kha inrakanna Gennesaret ram khan inheiwa jei,"},{"book":"Matthew","chapter":"14","verse":"35","text":"khawa munna kaom mipui ngai'n Jisu kha inleijet, khawa jarra inmani'n chong inpeya khawa ramkoolla kaom akana mi rakip Jisu diang inmani'n inhong ruoi."},{"book":"Matthew","chapter":"14","verse":"36","text":"Inmani'n Jisu diang apuon morbit katook nasik ah nina inleinei; halli akakatook rakip ngaikha inleidam jei."}]}