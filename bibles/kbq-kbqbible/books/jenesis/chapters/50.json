{"data":[{"book":"Jenesis","chapter":"50","verse":"1","text":"Anante Josefe'a nefa avugosafi umseno, zavi atenenteno antako hunte'ne."},{"book":"Jenesis","chapter":"50","verse":"2","text":"Henka Josefe'a fri kerfare kva nehia eri'za vahe'a huzmantege'za, kehiaza hu'za avufgamo'ma kasri'zanku agu'afina mago'a marasini nente'za eri so'e hute'za, Israelina (Jekopu) masave fre'za ante'naze."},{"book":"Jenesis","chapter":"50","verse":"3","text":"40'a zage gnafi e'i anazana huga hazankino, ana foti'a zagegnafina avufga eri so'e hu'naze. Ana hazageno Isipi vahe'mo'za 70'a zagegnafi zamasunku hu'za zavira ate'naze."},{"book":"Jenesis","chapter":"50","verse":"4","text":"Anante zavi'ma atekna agateregeno, Josefe'a anage huno Fero nompi eri'za vahera zamasmi'ne, Tamagra menima nagri'ma antahi namisuta muse huramantoanki, Ferona amanage huta ome asmiho,"},{"book":"Jenesis","chapter":"50","verse":"5","text":"Nenfa'a huvempa ke hunanteno amanage hu'ne, nagra ha fri'za huanki, nagrama Kenani mopafi kerigama kafinte'nofi anantega ome asenantegahane. Anage hu'negu natrege'na avufga'a eri'na mareri'na ome asentete'na, ete a'neno."},{"book":"Jenesis","chapter":"50","verse":"6","text":"Higeno Fero'a amanage hu'ne, Anagamu vunka negafa'ma huvempa huno kasmi'neaza hunka ome asento."},{"book":"Jenesis","chapter":"50","verse":"7","text":"Hagi Josefe'a nefa asenteku anagamu marerigeno, Fero eri'za vahe'mo'zane, noma'afi kva vahe'ene, mika Isipi mopafi kva vahe'ene,"},{"book":"Jenesis","chapter":"50","verse":"8","text":"mika Josefe naga'ene, nefu'zane, nefa naga'enena vu'naze. Hianagi osi mofavre naga'zmine afu kevu zaminena Goseni mopafi zamatre'za vu'naze."},{"book":"Jenesis","chapter":"50","verse":"9","text":"Anama Josefe'enema vu'nazana rama'a sondia vahe'ene vu'nazankino, mago'a karisifi maniza nevazageno, mago'a hosi agumpifi mani'za vu'naze."},{"book":"Jenesis","chapter":"50","verse":"10","text":"Hagi ana vahe'mo'za vu'za Jordani timofo kantu kaziga ankenarega, witi honama neharaza kumate Atadi umani'naze. Anante 7ni'a zage gna zamagra umanine'za, zamagrama zamavuzmavapima nehazaza hu'za, nezmanfankura tusi zavi ate'naze."},{"book":"Jenesis","chapter":"50","verse":"11","text":"Ana mopafima nemaniza Kenani vahe'mo'za kazama witi akru neharaza kumate Atadi mani''neza zavi netage'za nezmage'za anage hu'naze. Ama'i Isipi vahe'mo'za tusi'a zavi atetere, nehu'za agi'a Abel-mizraim hu'nazankino, zage hanati kaziga Jodani me'ne."},{"book":"Jenesis","chapter":"50","verse":"12","text":"Hagi Jekopu mofavre naga'mo'za nezmafa'ma zmasami'neaza hu'naze."},{"book":"Jenesis","chapter":"50","verse":"13","text":"Agri mofavre'mo'za kerfa'a eri'za Kenani mopafi vu'za, Makapela havegampi Mamre kuma tvaonte ome asente'naze, ko'ma Abrahamu'ma vahe asente mopae huno Hiti ne' Efroninteti, miza hu'nea mopafi asente'naze."},{"book":"Jenesis","chapter":"50","verse":"14","text":"Ana'ma huno Josefe'ma nefama asentetege'za, afuhe'zane nefama asenteku mareri'naza vahe'ene maka ete Isipi moparega vu'naze."},{"book":"Jenesis","chapter":"50","verse":"15","text":"Hagi nezmafa'ma fritege'za, Josefe nefu'za anage hu'naze, tagrama havizama hunte'nona nona'a, tagrira na'a hurantegahie?"},{"book":"Jenesis","chapter":"50","verse":"16","text":"Nehu'za zamagra Josefena ke atrente'za anange hu'naze, Negafa'a frinaku nehuno,"},{"book":"Jenesis","chapter":"50","verse":"17","text":"anage huta Josefena asmiho hu'ne, muse (plis) hugantoanki, havi avu'ava hugante'nazana kumi zamia atre'zmanto. Menina muse (plis) hugantoanki, negafa Anumzamofo eri'za vahe'mota havi avu'ava hugante'none. Ana kema Josefe'ma nentahino'a zavi ate'ne."},{"book":"Jenesis","chapter":"50","verse":"18","text":"Anante afuhe'za e'za Josefe avuga zamugosaregati umase'za anage hu'naze, Antahio, tagra kagri kazokazo eri'za vahere."},{"book":"Jenesis","chapter":"50","verse":"19","text":"Hianagi Josefe'a anage huno zamasmi'ne, korora osiho, nagra Anumzana omani'nogu keaga huoramantegahue."},{"book":"Jenesis","chapter":"50","verse":"20","text":"Tamagra nagrira nazeri haviza hu'nazanagi, Ra Anumzamo'a rama'a vahe zamaza hunaku nentahino anara hu'neankino, menina ana zamo'a fore nehie."},{"book":"Jenesis","chapter":"50","verse":"21","text":"E'ina hu'negu tamagra korora osiho, nagra tamagri'ene, neone mofavre naga'enena tamazeri knare hugahue. Nehuno zamanukige antege nehuno, knare kegaga huzami'ne."},{"book":"Jenesis","chapter":"50","verse":"22","text":"Hagi Josefe'a Isipi mopare afu aganahezane mani'neno, 110ni'a zagegafu hu'ne."},{"book":"Jenesis","chapter":"50","verse":"23","text":"Efraemi mofavremo mofavre antegeno negeno, Manase ne'mofavre'mo Makiri mofavre antegeno Josefe'a amote zamavarenteno keteno fri'ne."},{"book":"Jenesis","chapter":"50","verse":"24","text":"Josefe'a amanage huno afuhe'ina zamasmi'ne, Nagra fri'za hue, Anumzamo tamagrira kegava huneramanteno, tamavreno ama mopafintira marerino Abrahamuma, Aisakima, Jekopuma huvempa huzmante'nea mopare vugahie."},{"book":"Jenesis","chapter":"50","verse":"25","text":"Anante Josefe'a Israeli ne'mofavre nagara amanage huno huvempa huno zamasmi'ne, Anumzamo tamagrira kegava huramante'nena zaferinani'a erita mareriho."},{"book":"Jenesis","chapter":"50","verse":"26","text":"Hagi Josefe'a 110ni'a zagegafu maniteno frige'za, avufgamo'ma kasrizanku agu'afina mago'a marasini ante'za eri so'e hute'za masave freza, zavoafi eri antageno Isipi mopafi me'ne."}]}