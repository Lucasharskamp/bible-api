{"data":[{"book":"Mak","chapter":"16","verse":"1","text":"Mgbe ụbọchị izuike gafere, Meri Magdalin na Meri nne Jemis na Salomi zụtara ụda dị iche iche ha ga-eji tee ahụ ya mmanụ."},{"book":"Mak","chapter":"16","verse":"2","text":"Nʼisi ụtụtụ ụbọchị mbụ nke izu, mgbe anyanwụ wara, ha biliri gawa nʼili ahụ."},{"book":"Mak","chapter":"16","verse":"3","text":"Ha jụrịtara onwe ha na-asị, “Onye ga-enupuru anyị nkume ahụ dị nʼọnụ ụzọ ili ahụ?”"},{"book":"Mak","chapter":"16","verse":"4","text":"Ma mgbe ha leliri anya, ha hụrụ na e nupụla nkume ukwu ahụ."},{"book":"Mak","chapter":"16","verse":"5","text":"Mgbe ha banyere nʼime ili ahụ, ha hụrụ otu nwokorobịa yi uwe ọcha ka ọ nọdụrụ ala nʼakụkụ aka nri nke ili ahụ. Ha tụrụ oke egwu."},{"book":"Mak","chapter":"16","verse":"6","text":"Ma ọ sịrị ha, “Unu atụla egwu. Unu na-achọ Jisọs onye Nazaret a kpọgidere nʼobe. E meela ka o site nʼọnwụ bilie! Ọ nọkwaghị nʼebe a. Lee ebe e nibere ya."},{"book":"Mak","chapter":"16","verse":"7","text":"Ma gaanụ gwa ndị na-eso ụzọ ya nakwa Pita, ‘O burula unu ụzọ gawa Galili. Ebe ahụ ka unu ga-ahụ ya dị ka ọ gwararịị unu.’ ”"},{"book":"Mak","chapter":"16","verse":"8","text":"Ha gbapụtara site nʼili ahụ, nʼọnọdụ mgbagwoju anya na ahụ ịma jijiji. Ha akọrọghị onye ọbụla ihe ọbụla, nʼihi na egwu jupụtara ha obi."},{"book":"Mak","chapter":"16","verse":"9","text":"Mgbe Jisọs biliri nʼọnwụ nʼisi ụtụtụ nʼụbọchị mbụ nke izu, onye mbụ o gosiri onwe ya bụ Meri Magdalin, onye ahụ o siri nʼahụ ya chụpụ mmụọ ọjọọ asaa."},{"book":"Mak","chapter":"16","verse":"10","text":"Ọ lara gaa kọrọ ndị ya na ha na-anọ na mbụ, bụ ndị nọrịị na-ebe akwa ma na-erukwa ụjụ."},{"book":"Mak","chapter":"16","verse":"11","text":"Mgbe ha nụrụ na ọ dị ndụ, na ọ hụkwala ya, ha ekweghị."},{"book":"Mak","chapter":"16","verse":"12","text":"Mgbe ihe ndị a gasịrị, o gosiri mmadụ abụọ nʼime ha onwe ya nʼụdị ọzọ, mgbe ha na-abanye nʼime obodo."},{"book":"Mak","chapter":"16","verse":"13","text":"Ndị a laghachiri bịa kọọrọ ndị nke ọzọ ma ha ekwetakwaghị."},{"book":"Mak","chapter":"16","verse":"14","text":"Emesịa, Jisọs gosiri ndị na-eso ụzọ ya iri na otu ahụ onwe ya, mgbe ha nọkọrọ na-eri nri. Ọ baara ha mba nʼihi enweghị okwukwe ha nakwa mkpọchi obi ha, nʼihi na ha jụrụ ikwenye nʼihe ndị ọzọ hụrụ ya gwara ha mgbe e mesịrị ka ọ si nʼọnwụ bilite."},{"book":"Mak","chapter":"16","verse":"15","text":"Ọ gwara ha sị, “Gaanụ nʼime ụwa niile kwusaara ihe niile e kere eke oziọma."},{"book":"Mak","chapter":"16","verse":"16","text":"Onye ọbụla kweerenụ na onye e mekwara baptizim ka a ga-azọpụta. Ma a ga-ama onye ọbụla na-ekwereghị ikpe."},{"book":"Mak","chapter":"16","verse":"17","text":"Ihe ịrịbama ndị a ga-esokwa ndị kwerenụ. Site nʼaha m, ha ga-achụpụ mmụọ ọjọọ; kwuokwa okwu nʼasụsụ ọhụrụ dị iche iche."},{"book":"Mak","chapter":"16","verse":"18","text":"Ha ga-eji aka ha abụọ atụtụlie agwọ, ṅụọkwa nsi ma ọ gaghị emerụ ha ahụ ma otu. Ha ga-ebikwasị ndị ọrịa aka, ahụ ga-adịkwa ha mma.”"},{"book":"Mak","chapter":"16","verse":"19","text":"Mgbe Onyenwe anyị Jisọs gwasịrị ha okwu ndị a, e weliri ya elu, baa nʼeluigwe, ebe ọ nọdụ ala nʼakụkụ aka nri Chineke."},{"book":"Mak","chapter":"16","verse":"20","text":"Ha pụrụ kwusaa oziọma nʼebe niile. Onyenwe anyị nọnyekwaara ha, mee ka okwu ya guzosie ike site nʼihe ịrịbama dị iche iche nke na-eso ya."}]}