{"data":[{"book":"KUUƊE SAHAABAAƁE ƁEN","chapter":"18","verse":"1","text":"Ɓawto ɗun, Puulusa iwi Atiina, o yahi Korenti."},{"book":"KUUƊE SAHAABAAƁE ƁEN","chapter":"18","verse":"2","text":"O tawi ɗon Yahuudiyankeejo wi'eteeɗo Akiila, mo iwdi mun woni Pontii, tawi neeɓaali ko on yaltidi e sonna mun Piriskiila leydi Italii, sabu ko Kuloodiyuusu lanɗo Roomu on yamiri Yahuudiyankeeɓe ɓen fow yaltugol Roomu kon. Onsay Puulusa yahi yiidoyi e maɓɓe,"},{"book":"KUUƊE SAHAABAAƁE ƁEN","chapter":"18","verse":"3","text":"ɓay tawii ko mecce goote ɓe mari, o weeri ka maɓɓe, ɓe woni e gollidugol. Tawi ko wonnoo mecce maɓɓe ko moƴƴingol cuuɗi bagi."},{"book":"KUUƊE SAHAABAAƁE ƁEN","chapter":"18","verse":"4","text":"Tawi kanko Puulusa himo yewtaynoo yewtereeji e aseweere kala ka juulirde fii fellintingol Yahuudiyankeeɓe ɓen e *Gereekiyankeeɓe ɓen."},{"book":"KUUƊE SAHAABAAƁE ƁEN","chapter":"18","verse":"5","text":"Kono ɓay Silaasi e Timotee iwii Masedonii hewtii, Puulusa jokkii e daaluyee on tun e seeditanagol Yahuudiyankeeɓe ɓen wonde ko Iisaa woni *Almasiihu on."},{"book":"KUUƊE SAHAABAAƁE ƁEN","chapter":"18","verse":"6","text":"Kono nde tawnoo Yahuudiyankeeɓe ɓen no liddaade mo, hoyna, o fiɗɗi conci makko ɗin, o wi'i ɓe: «Yo ƴiiƴan mon ɗan yantu e hoore mon, min mi laaɓii. Kono gila jooni ko ka ɓe wonaa Yahuudiyanke ɓen mi yaarata.»"},{"book":"KUUƊE SAHAABAAƁE ƁEN","chapter":"18","verse":"7","text":"O iwi ɗon, o yahi e suudu aaden rewoowo Alla no wi'ee Titiyuusu Yustuusa, tawi kadi suudu makko ndun no ɓadondiri e juulirde nden."},{"book":"KUUƊE SAHAABAAƁE ƁEN","chapter":"18","verse":"8","text":"Onsay oo wi'eteeɗo Kirispuusa, ɗun ko ardiiɗo juulirde nden, kaɲun e ɓeynguure mun nden fow gomɗini Joomi on. Korentiyankooɓe ɗuuɗuɓe kadi heɗotonooɓe Puulusa gomɗini, *lootaa maande kisiyee."},{"book":"KUUƊE SAHAABAAƁE ƁEN","chapter":"18","verse":"9","text":"Ɓawto ɗun, Joomiraaɗo on daalani Puulusa e nder jemmaare goo e nder koyɗol, o wi'i mo: «Wota a hulu, yewtu, wota a fanku."},{"book":"KUUƊE SAHAABAAƁE ƁEN","chapter":"18","verse":"10","text":"Ko fii min miɗo wondi e maa, gooto fawataa ma jungo fii waɗugol ma ko boni, ko fii miɗo mari jamaa ɗuuɗuɗo e nder ndee saare ɗoo.»"},{"book":"KUUƊE SAHAABAAƁE ƁEN","chapter":"18","verse":"11","text":"Onsay kanko Puulusa o daakii hakkunde maɓɓe e nder hitaande e lebbi jeegoo, himo janna daaluyee Alla on."},{"book":"KUUƊE SAHAABAAƁE ƁEN","chapter":"18","verse":"12","text":"Wa fewndo on saa'i tawi ko Galiyuunu lamminaa Akaaya. Onsay Yahuudiyankeeɓe ɓen immanii Puulusa e nder nanondiral maɓɓe, ɓe addi mo ka yeeso ɲaawirdu,"},{"book":"KUUƊE SAHAABAAƁE ƁEN","chapter":"18","verse":"13","text":"e hoore hiɓe wi'a: «Oo neɗɗo no fellintinde yimɓe ɓen no ɓe rewira Alla e noone no woopondiriri e Sariya on!»"},{"book":"KUUƊE SAHAABAAƁE ƁEN","chapter":"18","verse":"14","text":"Fewndo ko Puulusa udditata hunduko mun kon, tawi Galiyuunu wi'ii Yahuudiyankeeɓe ɓen: «Ko onon yo Yahuudiyankeeɓe, si tawiino ko angal peewal goo maa bonnere goo, mi heɗotono on e hoore no newori."},{"book":"KUUƊE SAHAABAAƁE ƁEN","chapter":"18","verse":"15","text":"Kono ɓay ko yeddondiral fii haalaaji e fii inɗe e sariyaaji mon onon tigi, yo ɗun wonu haaju mon. Mi faaletaake wonande on ɲaawoowo ɗun.»"},{"book":"KUUƊE SAHAABAAƁE ƁEN","chapter":"18","verse":"16","text":"Onsay o yaltini ɓe ka ɲaawirdu."},{"book":"KUUƊE SAHAABAAƁE ƁEN","chapter":"18","verse":"17","text":"Tun, ɓe fow ɓe nangi Sosteene, ɗun ko ardiiɗo juulirde nden, ɓe woni e piyugol mo ka yeeso ɲaawirdu. Tawi Galiyuunu haajaaka e ɗun."},{"book":"KUUƊE SAHAABAAƁE ƁEN","chapter":"18","verse":"18","text":"Laatii Puulusa daakii Korenti ɗon kadi ko neeɓi. Ɓawto ɗun, o waynitii musiɓɓe ɓen. Onsay o fembii ka wi'etee ɗon Kenkere, sabu himo woondunoo woondoore. Ontuma o bakodi e Piriskiila e Akiila e laana ndiyan fii Sirii."},{"book":"KUUƊE SAHAABAAƁE ƁEN","chapter":"18","verse":"19","text":"Ɓe hewti Efeesi. Puulusa acci ɗon ɓe o wondunoo ɓen, o naatoyi ka juulirde, o yewtidi e Yahuudiyankeeɓe ɓen."},{"book":"KUUƊE SAHAABAAƁE ƁEN","chapter":"18","verse":"20","text":"Ɓen torii mo wonugol ɗon seeɗa, kono laatii o jaɓaali."},{"book":"KUUƊE SAHAABAAƁE ƁEN","chapter":"18","verse":"21","text":"O waynitii ɓe, o wi'i: «Mi aroyay ka mon si Allaahu on jaɓii.» Ɓay o iwii Efeesi ɗon e laana ndiyan,"},{"book":"KUUƊE SAHAABAAƁE ƁEN","chapter":"18","verse":"22","text":"o tippoyii Seezariiya. O yahi, o hiwroyii *moftal ngal, onsay o yahi Antiyoosi-Sirii."},{"book":"KUUƊE SAHAABAAƁE ƁEN","chapter":"18","verse":"23","text":"Ɓay o wonii ɗon seeɗa, o yiltitii, o jindi e ca'e Galaasi e Firgii ɗen, o wakkilini taalibaaɓe ɓen fow."},{"book":"KUUƊE SAHAABAAƁE ƁEN","chapter":"18","verse":"24","text":"Ɓawto ɗun, Yahuudiyankeejo waawuɗo haala, anduɗo kadi bindi daaluyee on, wi'eteeɗo Apoloosi jeyaaɗo Aleksandiri hewti Efeesi."},{"book":"KUUƊE SAHAABAAƁE ƁEN","chapter":"18","verse":"25","text":"Tawi on no jangi fii laawol Joomi on, himo wowliraynoo jiɲo tiiɗungo, himo feɲɲinaynoo kadi janna no feewiri fii Iisaa, tawi e hoore ɗun fow ko ko Yaayaa lootaynoo kon tun o andi."},{"book":"KUUƊE SAHAABAAƁE ƁEN","chapter":"18","verse":"26","text":"Onsay o yewtiri pellital ka nder juulirde. Ɓay Piriskiila e Akiila heɗike mo, ɓe yaadi e makko, ɓe feɲɲinanoyi mo no woniri non tigi fii laawol Alla ngol."},{"book":"KUUƊE SAHAABAAƁE ƁEN","chapter":"18","verse":"27","text":"Kono ɓay tawii Apoloosi no faalanoo yahugol Akaaya, musiɓɓe ɓen wakkilini mo, ɓe windani kadi taalibaaɓe ɓen wonde yo ɓe wernu mo no moƴƴiri. Ɓay o hewtii ɗon, o nafi ɓen gomɗinirɓe sabu sulfu Alla on,"},{"book":"KUUƊE SAHAABAAƁE ƁEN","chapter":"18","verse":"28","text":"e hoore himo yeddondiraynoo e Yahuudiyankeeɓe ɓen ka tumbondiral no tiiɗiri, e himo ɓanginira bindi ɗin wonde ko Iisaa woni Almasiihu on."}]}