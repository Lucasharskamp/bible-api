{"data":[{"book":"Yohana","chapter":"20","verse":"1","text":"Kindabi ndabi Jumapili, pakiba tango nu lubendu, Maliamu Magidalena ngajenda kulikabuli ngalibona libwe lela liboigwe paniango gulikabuli."},{"book":"Yohana","chapter":"20","verse":"2","text":"Bai ngajenda lubelo mpaka kwa Petulo na jwajo napunji jonge ojwampai muno Yesu, ngabalengelanga, “Bammoite Nngwana mulikabuli, na tukumanyije kubummekite.”"},{"book":"Yohana","chapter":"20","verse":"3","text":"Petulo pamwe na napunji jongi jola ngabajendanga kulikabuli."},{"book":"Yohana","chapter":"20","verse":"4","text":"Boa akabele babutuka lubelo nambu jwajo napunji jongi jola ngabutuka kumpeta Petulo, ngalongelela kuika kulikabuli ko."},{"book":"Yohana","chapter":"20","verse":"5","text":"Palita na kulinga mulikabuli ngakibona chanda, nambu ajingije nkati."},{"book":"Yohana","chapter":"20","verse":"6","text":"Simoni Petulo na jweno ngaika akankengama, ngajingila mulikabuli. Mweno ngakibona chanda,"},{"book":"Yohana","chapter":"20","verse":"7","text":"na kitambala chache chabantabali Yesu umutwe. Kitambala chenie kikiba pamweje na chanda ila kikiba kitundanigwe kibi pajika jakwe."},{"book":"Yohana","chapter":"20","verse":"8","text":"Kubokapenia jwajo napunji jwalongalile kuika kulikabuli, ngajingi uyo nkati ngalola, ngaamini."},{"book":"Yohana","chapter":"20","verse":"9","text":"Bakiba tango banamanyaje Majandiko Machwapi gagalenga mpaka ayoke kuboka kwa abawile."},{"book":"Yohana","chapter":"20","verse":"10","text":"Bai akinapunji benia ngababuja kachabe."},{"book":"Yohana","chapter":"20","verse":"11","text":"Maliamu akiba ajemite panja ja likabuli, akaguta. Kongo abi tango akaguta, ngalita nukulinga mulikabuli,"},{"book":"Yohana","chapter":"20","verse":"12","text":"ngababona akapakachi abele bakwindite ngobo nhuu, batamite pubugonike mmele gwa Yesu, jumwe kumutwe na jonge kamakongono."},{"book":"Yohana","chapter":"20","verse":"13","text":"Akapakachi benia ngabakonya, “Amama mbona ntenda kuguta?”"},{"book":"Yohana","chapter":"20","verse":"14","text":"Kuboka pa kulenga genia, ngatendabuka unyuma, ngamona Yesu ajemite penia, nambu amanyije kutenda Yesu."},{"book":"Yohana","chapter":"20","verse":"15","text":"Yesu ngankonya, “Amama, nng'uta nike? Mampala meneke?”"},{"book":"Yohana","chapter":"20","verse":"16","text":"Yesu nganenge, “Maliamu!”"},{"book":"Yohana","chapter":"20","verse":"17","text":"Yesu nganenge, “Makangamuje, magambu nanajendaje tango kunani ka Awawa. Nambu nnyende kakanuna bango makalengele, ‘Nyenda kunani ka Awawa bango na Awawa binu, Nnoongo jwango na Nnoongo jwinu.’ ”"},{"book":"Yohana","chapter":"20","verse":"18","text":"Yene Maliamu Magidalena ngajenda kwa akinapunji ngabalenge nhwalo gweno babweni Angwana, na banengi genia."},{"book":"Yohana","chapter":"20","verse":"19","text":"Ikiba kimuyo ja lichoba lyene lya Jumapili. Akinapunji bakiba bakongine pamwe unyumba, ni milyango jakiba jijigaligwe magambu batenda kajogopa achilongochi ba Akayahudi. Bai Yesu ngaika, ngajema panakati jabe, ngabalenge, “Tengela jibe kwinu.”"},{"book":"Yohana","chapter":"20","verse":"20","text":"Pajomola kulenga genia, ngabalaya maboko gakwe na lubao lwakwe. Bai akinapunji bakwe ngabaala mojo muno kabona Angwana."},{"book":"Yohana","chapter":"20","verse":"21","text":"Yesu ngabalenge kabele, “Tengela jibe kwinu! Andi Awawa apabandumite ne na ne nantuma mangweto.”"},{"book":"Yohana","chapter":"20","verse":"22","text":"Kuboka penia ngabalumika angweto na kalenge, “Mpokelange Uhuke jwa Chwapi."},{"book":"Yohana","chapter":"20","verse":"23","text":"Anda malekekeinge bandu mabaja gabe balekekeigwe anda nakalekekeje balekekeigwaje.”"},{"book":"Yohana","chapter":"20","verse":"24","text":"Tomasi jumwe jwa akinapunji komi na abena, ojwa kemigwa Mabela, akibaje pamwe na angweto kingobu paika Yesu."},{"book":"Yohana","chapter":"20","verse":"25","text":"Bai baba akinapunji bangiba ngabanenge, “Tabweni Angwana.”"},{"book":"Yohana","chapter":"20","verse":"26","text":"Bai kuboka pa machoba nane akinapunji bala ngabakongana kabele unyumba, bakiba na Tomasi. Na milyango mujigale, nambu Yesu ngaika ngajema panakati jabe, ngalenga, “Tengela jibe kwinu.”"},{"book":"Yohana","chapter":"20","verse":"27","text":"Kuboka penia ngannenge Tomasi, “Nnete lukonji lwinu pamba na magabone maboko gango, nnete lukonji lwinu na meke pulubao lwango. Makabe na mbweleje, nhwuamini!”"},{"book":"Yohana","chapter":"20","verse":"28","text":"Tomasi nganyanga, “Angwana bango na Nnoongo jwango!”"},{"book":"Yohana","chapter":"20","verse":"29","text":"Yesu nganenge, “Bo, nhwamini magambu umweni? Mbaya abaamini nukumonaje, nambu baamininge.”"},{"book":"Yohana","chapter":"20","verse":"30","text":"Yesu akalaya iingi yi ikobo ijingi nnongi ja akinapunji bakwe yenge yangaandikigwa mukitabu chenje."},{"book":"Yohana","chapter":"20","verse":"31","text":"Nambu yenje iandikigwe ili mpate kuamini Yesu nga Kilisto, Mwana jwa Nnoongo, na kukunhwamini mpatange kube na bwomi kwa makakala ga liina lyakwe."}]}