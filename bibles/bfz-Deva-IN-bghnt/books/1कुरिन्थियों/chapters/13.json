{"data":[{"book":"1 कुरिन्थियों","chapter":"13","verse":"1","text":"जे आऊँ मांणूआ रिया और स्वर्गदूता रिया पाषा बोलूँ और प्यार नि राखूँ, तो आऊँ ठणठणादा ऊआ पीतल़ और छणछण करदी ऊई झांजर ए।"},{"book":"1 कुरिन्थियों","chapter":"13","verse":"2","text":"जे आऊँ भविष्यबाणी करी सकूँ और सारे पेत और सब प्रकारा रे ज्ञानो खे समजूँ और माखे एथो तक विश्वास ओ कि आऊँ पाह्ड़ो खे टाई सकूँआ, पर प्यार नि राखूँ, तो आऊँ कुछ पनिए।"},{"book":"1 कुरिन्थियों","chapter":"13","verse":"3","text":"जे आऊँ आपणी सारी सम्पति कंगाल़ा खे खुल़ाई देऊँ या आपणा शरीर फूकणे खे देई देऊँ और प्यार नि राखूँ, तो माखे कुछ बी फाईदा निए।"},{"book":"1 कुरिन्थियों","chapter":"13","verse":"4","text":"प्यार सब्रखोर ए और कृपा करने वाल़ा ए। प्यार जल़न नि करदा, प्यार आपणी तारीफ नि करदा और कमण्ड नि करदा।"},{"book":"1 कुरिन्थियों","chapter":"13","verse":"5","text":"प्यार अनुचित रीतिया ते नि चलदा, से आपणी पलाई नि चांदा, प्यारो रे चट गुस्सा नि आऊँदा, बुरा नि मानदा।"},{"book":"1 कुरिन्थियों","chapter":"13","verse":"6","text":"प्यार कुकर्मो ते खुश नि ऊँदा, पर सच्चो ते खुश ओआ।"},{"book":"1 कुरिन्थियों","chapter":"13","verse":"7","text":"प्यार सारिया गल्ला सईन करी लओआ, सारिया गल्ला रा विश्वास करोआ, सबी गल्ला री उम्मीद राखोआ, सबी गल्ला रे सब्र राखोआ।"},{"book":"1 कुरिन्थियों","chapter":"13","verse":"8","text":"प्यार कदी टल़दा नि, भविष्यबाणिया ओ तो, खत्म ऊई जाणिया, पाषा ओ तो खत्म ऊई जाणिया, ज्ञान ओ तो मिटी जाणा।"},{"book":"1 कुरिन्थियों","chapter":"13","verse":"9","text":"कऊँकि आसा रा ज्ञान आदा-अदुरा ए और आसा री भविष्यबाणी बी अदुरी ए।"},{"book":"1 कुरिन्थियों","chapter":"13","verse":"10","text":"पर जेबे सर्वसिद्ध आऊणा, तो अदुरा मिटी जाणा।"},{"book":"1 कुरिन्थियों","chapter":"13","verse":"11","text":"जेबे आऊँ बाल़क था, तेबे आऊँ बाल़को जेड़ा बोलूँ था, बाल़का जेड़ा मन था, बाल़का जेड़ी समज थी, पर जेबे स्याणा ऊईगा, तेबे बाल़का रिया गल्ला छाडी तिया।"},{"book":"1 कुरिन्थियों","chapter":"13","verse":"12","text":"एबे आसा खे शीशे रे तुन्दल़ा जा दिखोआ, पर तेस बखते आमणे-सामणे देखणा। एस बखते मेरा ज्ञान आदा-अदुरा ए पर तेस बखते मेरा ज्ञान तेड़ा ई ऊणा जेड़ा एस बखते मेरे बारे रे परमेशरो राए।"},{"book":"1 कुरिन्थियों","chapter":"13","verse":"13","text":"पर एबे विश्वास, उम्मीद, प्यार यो तीनो स्थाई ए, पर इना बीचे सबी ते बड़ा प्यार ए।"}]}