{"data":[{"book":"1. Korintským","chapter":"11","verse":"1-16","text":"Jinak vás musím pochválit, že na mne nezapomínáte a držíte se toho, co jsem vás naučil. Nelíbí se mi však móda, jakou u vás některé ženy začínají pěstovat: když ve veřejných shromážděních vzývají Boha nebo o něm hovoří, nezahalují si hlavu. Vždyť je to stejný projev neúcty, jako když muž si nechá ve společnosti na hlavě pokrývku. Platí-li v důstojnosti pořadí Bůh – Kristus – muž – žena, pak si má žena hlavu zahalovat, jako si ji zahalují andělé před Bohem. Muž to nedělá proto, že má nezakrytě zrcadlit Boží slávu, a žena to má dělat proto, že tím uznává vyšší autoritu muže. Takový je aspoň všeobecný zvyk. Jinak jsou si ovšem obě pohlaví rovna v tom, že jako žena pochází z muže, tak se muž zase rodí z ženy; oba stejně vděčí za svůj život Bohu."},{"book":"1. Korintským","chapter":"11","verse":"17-21","text":"Když už jsem v tom napomínání, ještě jedna věc mě rmoutí. Vidím, že vaše shromáždění začínají být spíš ke škodě než k užitku. Slyšel jsem – a něco pravdy na tom zřejmě je, že do vašich shromáždění pronikají různice. Na tom je dobré snad jedině to, že se aspoň jasně odliší zdravé od nezdravého mezi vámi. Výsledkem však je, že se ani nedá společně zasednout ke stolu Páně, protože každý honem spěchá sníst to, co si přinesl, a pak už často nemůže pozřít sousto s těmi, kdo přišli hladoví."},{"book":"1. Korintským","chapter":"11","verse":"22","text":"Copak se nemůžete najíst už doma? Nebo se snad chcete vychloubat svou kuchyní před méně zámožnými bratry a zlehčovat tak Boží církev? Za to tedy ode mne pochvalu nečekejte."},{"book":"1. Korintským","chapter":"11","verse":"23","text":"Učil jsem vás přece, co mi Kristus svěřil: v tu noc, kdy byl zrazen,"},{"book":"1. Korintským","chapter":"11","verse":"24","text":"vzal chléb, poděkoval za něj Bohu, rozlámal ho a řekl: „Toto je moje tělo, které se za vás obětuje. Čiňte to na mou památku.“"},{"book":"1. Korintským","chapter":"11","verse":"25","text":"Po večeři pak pozvedl kalich se slovy: „Hle, nová smlouva, kterou zpečetím svou krví. Ten kalich vám ji připomene, kdykoliv z něho budete pít.“"},{"book":"1. Korintským","chapter":"11","verse":"26","text":"Jedením toho chleba a společným pitím z kalicha tedy hlásáte Kristovu smrt až do jeho příchodu."},{"book":"1. Korintským","chapter":"11","verse":"27","text":"To ovšem znamená, že kdo bere ten chléb nebo to víno na lehkou váhu, znevažuje tím Kristovu smrt."},{"book":"1. Korintským","chapter":"11","verse":"28-29","text":"Ať tedy každý nejdřív sám sebe zkoumá, než sáhne po chlebu a kalicha. Jinak na sebe přivolává odsouzení, protože pohrdá Kristovou obětí."},{"book":"1. Korintským","chapter":"11","verse":"30","text":"Proto je vás tolik nemocných, slabých a umírajících."},{"book":"1. Korintským","chapter":"11","verse":"31","text":"Nemuselo by to být, kdybychom byli sami na sebe přísnější."},{"book":"1. Korintským","chapter":"11","verse":"32","text":"Takto nás však musí trestat Pán, aby nás pak nemusel odsoudit s ostatním světem."},{"book":"1. Korintským","chapter":"11","verse":"33","text":"Proto vás prosím, bratři, abyste při takových setkáních čekali, až se sejdete všichni."},{"book":"1. Korintským","chapter":"11","verse":"34","text":"Kdo by nemohl vydržet hladem, ať se nají doma a nepřivolává Boží trest. Ostatní zařídím, až přijdu."}]}