{"data":[{"book":"Dhuteronomi","chapter":"29","verse":"1","text":"Aya ndiwo mashoko esungano akarayirwa Mozisi naJehovha kuti aaite navana veIsraeri munyika yeMoabhu, kupamhidzira pamusoro pesungano yaakaita navo paHorebhi."},{"book":"Dhuteronomi","chapter":"29","verse":"2","text":"Mozisi akadana vaIsraeri vose akati kwavari:"},{"book":"Dhuteronomi","chapter":"29","verse":"3","text":"Nameso enyu chaiwo makaona miedzo iya mikuru, nezviratidzo nezvishamiso zviya zvikuru."},{"book":"Dhuteronomi","chapter":"29","verse":"4","text":"Asi kusvikira nanhasi Jehovha haana kukupai pfungwa dzokunzwisisa kana meso okuona kana nzeve dzokunzwa."},{"book":"Dhuteronomi","chapter":"29","verse":"5","text":"Pamakore makumi mana andakakutungamirirai nomurenje, nguo dzenyu hadzina kusakara, kunyange neshangu dzenyu dzamaiva makapfeka."},{"book":"Dhuteronomi","chapter":"29","verse":"6","text":"Hamuna kudya chingwa kana kunwa waini kana zvimwe zvinodhaka. Ndakaita izvi kuti muzive kuti ndini Jehovha Mwari wenyu."},{"book":"Dhuteronomi","chapter":"29","verse":"7","text":"Pamakasvika panzvimbo ino, Sihoni mambo weHeshibhoni naOgi mambo weBhashani vakauya kuzotirwisa, asi takavakunda."},{"book":"Dhuteronomi","chapter":"29","verse":"8","text":"Takatora nyika yavo tikaipa kuvaRubheni, navaGadhi nokuhafu yorudzi rwaManase kuti ive nhaka yavo."},{"book":"Dhuteronomi","chapter":"29","verse":"9","text":"Chenjerai kuti munyatsotevera mashoko esungano iyi kuitira kuti muzobudirira pazvinhu zvose zvamunoita."},{"book":"Dhuteronomi","chapter":"29","verse":"10","text":"Imi mose nhasi makamira pamberi paJehovha Mwari wenyu, vatungamiri venyu navarume vose veIsraeri,"},{"book":"Dhuteronomi","chapter":"29","verse":"11","text":"pamwe chete navana venyu navakadzi venyu, navatorwa vanogara pamisasa yenyu vanokutemerai huni dzenyu uye vanokukuchererai mvura."},{"book":"Dhuteronomi","chapter":"29","verse":"12","text":"Makamira pano kuti muite sungano naJehovha Mwari wenyu, sungano iyo Jehovha ari kuita nemi nhasi achiisimbisa nemhiko,"},{"book":"Dhuteronomi","chapter":"29","verse":"13","text":"kuti akusimbisei nhasi savanhu vake, kuti ave Mwari wenyu sezvaakavimbisa uye sezvaakapika kumadzibaba enyu, Abhurahama, naIsaka, naJakobho."},{"book":"Dhuteronomi","chapter":"29","verse":"14","text":"Ndiri kuita sungano iyi, nemhiko yacho, kwete nemi chete,"},{"book":"Dhuteronomi","chapter":"29","verse":"15","text":"imi makamira nesu pano nhasi uno pamberi paJehovha Mwari wedu, asi navayawo vasiri pano nhasi."},{"book":"Dhuteronomi","chapter":"29","verse":"16","text":"Imi pachenyu munoziva magariro atakaita muIjipiti uye namapfuuriro atakaita nomunyika dzatakafamba nemadziri parwendo kusvikira tasvika pano."},{"book":"Dhuteronomi","chapter":"29","verse":"17","text":"Makaona pakati padzo zvifananidzo nezviumbwa zvinonyangadza zvamatanda namabwe, zvesirivha negoridhe."},{"book":"Dhuteronomi","chapter":"29","verse":"18","text":"Muchenjerere kuti parege kuva nomurume kana mukadzi, mhuri kana rudzi pakati penyu nhasi vano mwoyo unotsauka kubva kuna Jehovha Mwari wenyu kuti vaende vachindonamata vamwari vendudzi idzodzo; chenjererai kuti pakati penyu parege kuva nomudzi unobereka muchetura unovava kudaro."},{"book":"Dhuteronomi","chapter":"29","verse":"19","text":"Kana munhu akadaro akanzwa mashoko emhiko iyi, anozviropafadza uye naizvozvo agofunga kuti, “Ndichava norugare, kunyange ndikaramba ndichifamba nenzira yangu.” Izvi zvichauyisa njodzi panyika nyoro uye napanyika yakaoma."},{"book":"Dhuteronomi","chapter":"29","verse":"20","text":"Jehovha haazombodi kumukanganwira; hasha dzake neshungu dzake zvichapisa pamusoro pomunhu uyo. Kutukwa kwose kwakanyorwa mubhuku iri kuchawira pamusoro pake, uye Jehovha achadzima zita rake kubva pasi pedenga."},{"book":"Dhuteronomi","chapter":"29","verse":"21","text":"Jehovha achamutsaura iye ari oga kubva pamarudzi ose eIsraeri kuti amuise panjodzi, maererano nokutukwa kwose kwakanyorwa mubhuku iri romurayiro."},{"book":"Dhuteronomi","chapter":"29","verse":"22","text":"Vana venyu, ivo zvizvarwa zvichazokuteverai uye navatorwa vachauya kubva kunyika dziri kure pavachazoona matambudziko achawira nyika uye nezvirwere zvaicharohwa nazvo naJehovha."},{"book":"Dhuteronomi","chapter":"29","verse":"23","text":"Nyika yose inenge ichitsva nokuparadzwa nomunyu nesafuri, pasina zvakadyarwa, pasina zvinomeramo, pasina uswa nemiti zvinokuramo. Zvichaita sokuparadzwa kweSodhomu neGomora kana kuparadzwa kweAdhama neZebhoimi, idzo Jehovha akaparadza mukutsamwa kwake kunotyisa."},{"book":"Dhuteronomi","chapter":"29","verse":"24","text":"Ndudzi dzose dzichabvunza dzichiti, “Ko, sei Jehovha akaita izvi kunyika iyi. Sei akatsamwa zvinotyisa kudai?”"},{"book":"Dhuteronomi","chapter":"29","verse":"25","text":"Zvino mhinduro yacho ichava yokuti, “Nemhaka yokuti vanhu vake vakasiya sungano yaJehovha, iye Mwari wamadzibaba avo, sungano yaakaita navo paakavabudisa kubva muIjipiti."},{"book":"Dhuteronomi","chapter":"29","verse":"26","text":"Vakabva vakaenda vakandonamata vamwe vamwari uye vakavapfugamira, vamwari vavakanga vasingazivi, vamwari vaakanga asina kuvapa."},{"book":"Dhuteronomi","chapter":"29","verse":"27","text":"Naizvozvo kutsamwa kwaJehovha kwakapisa pamusoro penyika iyi, zvokuti akauyisa pamusoro payo kutukwa kwose kwakanyorwa mubhuku iri."},{"book":"Dhuteronomi","chapter":"29","verse":"28","text":"Mukutsamwa kunotyisa nehasha huru Jehovha akavadzura kubva munyika yavo akavarasira kune imwe nyika sezvazvakaita iye zvino.”"},{"book":"Dhuteronomi","chapter":"29","verse":"29","text":"Zvinhu zvakavanzika ndezvaJehovha Mwari wedu, asi zvinhu zvakaratidzwa ndezvedu isu navana vedu nokusingaperi, kuti tigotevera mashoko ose omurayiro uyu."}]}