{"data":[{"book":"Luka","chapter":"2","verse":"1","text":"Gele moŵa go che Agusto juŵaliji jwankulu jwa mamwenye wa umwenye wa ku Loma ŵalajisye kuti ŵandu wose pachilambo alembekwe meena gao mu chitabu."},{"book":"Luka","chapter":"2","verse":"2","text":"Kuŵalanjikwa ko kwaliji kwaandanda, katema che Kulenio paŵaliji jwankulu jwa chilambo cha ku Silia."},{"book":"Luka","chapter":"2","verse":"3","text":"Nipele, ŵandu wose ŵajawile kukuŵalanjikwa, kila mundu ku musi wao."},{"book":"Luka","chapter":"2","verse":"4","text":"Che Yusufu nombe ŵatyosile ku Nasaleti chilambo cha ku Galilaya ni kwaula ku Beselehemu chilambo cha ku Yudea kuŵapagwile che Daudi, ligongo ŵaliji jwa lukosyo lu che Daudi."},{"book":"Luka","chapter":"2","verse":"5","text":"Ŵajawile kukulembekwa pamo ni che Maliamu juŵantomele, juŵaliji pa chiilu."},{"book":"Luka","chapter":"2","verse":"6","text":"Paŵaliji ku Beselehemu ko, lyuŵa lya kuligopola ku che Maliamu lyaiche."},{"book":"Luka","chapter":"2","verse":"7","text":"Ŵaligopwele mwanache jwao jwa litiwo jwannume, ŵammilijile iwalo ya chanache ni ŵangoneche mu lichinga mu chombo chakulichisya inyama, pakuŵa nganilipagwa lipesa kwa ŵelewo mu nyuumba ja achalendo."},{"book":"Luka","chapter":"2","verse":"8","text":"Nipele pachilambo pala paliji ni ŵakuchinga mwitinji ŵaŵalindililaga kwakupisyangana mpingo wa ngondolo syao chilo.Ŵakuchinga akulindililanga ngondolo syao"},{"book":"Luka","chapter":"2","verse":"9","text":"Katumetume jwa kwinani jwa Akunnungu ŵakopochele chisisimuchile ni lulanga lwa ukulu wa Ambuje lwalanguchisye mbande syose. Nombewo ŵajogwepe kwannope."},{"book":"Luka","chapter":"2","verse":"10","text":"Nambo katumetume jwa kwinani jo ŵaasalile, “Nkajogopa! Nnole, nanjigalile ngani jambone jakwasengwasya nnope ŵandu wose ŵa ku Isilaeli."},{"book":"Luka","chapter":"2","verse":"11","text":"Pakuŵa lelo jino mu musi u che Daudi, apagwile Nkulupusyo kwaligongo lyenu, ali Kilisito Ambuje."},{"book":"Luka","chapter":"2","verse":"12","text":"Ni achichi chichiŵe chimanyisyo chenu, chimunsimane mwanache jwannandi ŵaŵilijile nguo sya chanache ni sooni ŵagoneche mu lichinga mu chombo chakulichisya inyama.”"},{"book":"Luka","chapter":"2","verse":"13","text":"Chitema pe kwaoneche mpingo wekulungwa wa achikatumetume ŵa kwinani uli pamo ni katumetume jula, ŵaakusisye Akunnungu, achitiji,"},{"book":"Luka","chapter":"2","verse":"14","text":"“Ukulu kwa Akumanani,"},{"book":"Luka","chapter":"2","verse":"15","text":"Achikatumetume ŵa kwinani ŵala paŵajaulangene kwinani, ŵakuchinga ŵasalilene, “Tujaulangane sambano jino ku Beselehemu, tukachilole chachikopochele chatumanyisisye Ambuje.”"},{"book":"Luka","chapter":"2","verse":"16","text":"Nipele, ŵajawile kwa chitema ni ŵansimene che Maliamu ni che Yusufu ni mwanache jwannandi ali angoneche mu lichinga mu chombo chakulichisya inyama."},{"book":"Luka","chapter":"2","verse":"17","text":"Ŵele ŵakuchinga paŵammweni mwanache jo, ŵaamanyisye ŵandu wose ngani jiŵajipikene kutyochela kwa achikatumetume nkati mwanache jo."},{"book":"Luka","chapter":"2","verse":"18","text":"Wose ŵaŵapikene jele ngani jiŵasalilwe ni ŵakuchinga ŵasimosile."},{"book":"Luka","chapter":"2","verse":"19","text":"Nambo che Maliamu ŵapundile kugaŵika maloŵe go mu ntima mwao achigaganisyaga."},{"book":"Luka","chapter":"2","verse":"20","text":"Ŵakuchinga ŵala ŵausile mmangwao aninkwakusya ni kwalapa Akunnungu kwa yose iŵaipilikene ni kwiwona, yose yaliji mpela iŵatite pakusalilwa ni achikatumetume ŵa kwinani."},{"book":"Luka","chapter":"2","verse":"21","text":"Lyuŵa lya nane kutyochela paŵapagwile ŵamumbesye mwanache, ŵammilasile Che Yesu, liina lilyaliji apegwilwe ni katumetume jwa kwinani katema che Maliamu akanaŵe kuŵa ni chiilu."},{"book":"Luka","chapter":"2","verse":"22","text":"Pagamasile moŵa ga kutama munnuli lyaiche lyuŵa lya kuswejeswa mpela Malajisyo ga Akunnungu gaŵapele che Musa igakuti kulajisya, che Yusufu ni che Maliamu ŵanjigele mwanache ni ŵajawile nawo ku Yelusalemu kukwaŵika paujo pa Ambuje."},{"book":"Luka","chapter":"2","verse":"23","text":"Mpela itite pakulembekwa mu Malajisyo, “Jwalijose jwakupagwa jwannume jwa litiwo chaŵilanjikwe jwanswela ni kutyosyekwa kwa ligongo lya masengo ga Ambuje.”"},{"book":"Luka","chapter":"2","verse":"24","text":"Nipele ŵajawile kuti akatyosye sadaka, njuŵa siŵili pane makandi gaŵili ga ngunda mpela itite pakusachilwa ni Malajisyo ga Ambuje."},{"book":"Luka","chapter":"2","verse":"25","text":"Kele katema ko kwaliji ni mundu jumo ku Yelusalemu, liina lyakwe che Simeoni, ŵaliji nkupanganya yaili yambone paujo pa Akunnungu. Jweleju jwalindililaga katema ka kutuswa mitima kwa ŵandu ŵa ku Isilaeli. Mbumu jwa Akunnungu ŵaliji pamo nawo."},{"book":"Luka","chapter":"2","verse":"26","text":"Mbumu jwa Akunnungu ŵammunukulile jwelejo kuti ngaawa akanaŵe kwawona Kilisito Nkulupusyo, jwasagulikwe juŵaliji chilanga cha Ambuje."},{"book":"Luka","chapter":"2","verse":"27","text":"Nipele, che Simeoni ŵaiche pa Nyuumba ja Akunnungu ali alongweswe ni Mbumu Jwanswela. Kele katemako achaŵelesi ŵa Che Yesu ŵannyichenawo mwanache jwao pa Nyuumba ja Akunnungu kuti ŵapanganyichisye mpela chisyoŵelo cha Malajisyo."},{"book":"Luka","chapter":"2","verse":"28","text":"Che Simeoni ŵampochele mwanache mmakono mwao aninkwatogolela Akunnungu, achitiji,"},{"book":"Luka","chapter":"2","verse":"29","text":"“Ambuje, sambano nkunechelela kapolo jwenu nyaule kwa chitendewele,"},{"book":"Luka","chapter":"2","verse":"30","text":"Pakuŵa meeso gangu gauweni ukulupusyo wenu,"},{"book":"Luka","chapter":"2","verse":"31","text":"umuupanganyisye paujo pa ŵandu ŵa ilambo yose,"},{"book":"Luka","chapter":"2","verse":"32","text":"alu ni lulanga lwalukugopola nganisyo sya ŵandu ŵangaŵa Ŵayahudi"},{"book":"Luka","chapter":"2","verse":"33","text":"Atatigwe Che Yesu ni achikulugwe ŵaliji nkugasimonga maloŵe gagaŵechetekwe nkati mwana."},{"book":"Luka","chapter":"2","verse":"34","text":"Nipele che Simeoni ŵapele upile ni ŵaasalile che Maliamu achikulugwe Che Yesu, “Nnole, mwanache ju apagwile kwa ligongo lya kugwa kwa ŵandu ŵajinji ni kwinamuka kwa ŵandu ŵajinji ŵa ku Isilaeli. Nombe chaaŵe chimanyisyo chachichikanikwe ni ŵandu,"},{"book":"Luka","chapter":"2","verse":"35","text":"kuti nganisyo sya ŵandu ŵajinji siwoneche pangali kusisika. Nomwe mwasyene chiimpoteche mu ntima mwenu mpela nkusomwa ni chipula.”"},{"book":"Luka","chapter":"2","verse":"36","text":"Sooni jwapali jwankongwe jumpepe, jwakulondola jwa Akunnungu juŵachekulwipe nnope, liina lyao lyaliji che Ana binti Fanueli jwa lukosyo lwa Asheli. Mu umwali wao ŵalombekwe ni kutama ni ŵankwakwe kwa yaka saba pe."},{"book":"Luka","chapter":"2","verse":"37","text":"Nombewo ŵasigele ŵakuwililwa ni ŵankwakwe mpaka katema paŵaliji jwanchekulu jwa yaka semanini na nne. Katema kose ko ŵalonjelaga pa Nyuumba ja Akunnungu achitaŵaga ni kupopela muusi ni chilo."},{"book":"Luka","chapter":"2","verse":"38","text":"Papopo pepo jwankongwe jo ŵalikopwesye paujo ni kwatogolela Akunnungu ni kusala ngani sya mwanache jo kwa ŵandu wose ŵaŵaliji nkulolela kuwombolwa ni kulecheleswa kwa Yelusalemu."},{"book":"Luka","chapter":"2","verse":"39","text":"Achaŵelesi ŵa Che Yesu paŵamasile kupanganya yose iyaliji mu malajisyo ga Ambuje, ŵausile kumangwao ku Nasaleti chilambo cha ku Galilaya."},{"book":"Luka","chapter":"2","verse":"40","text":"Jwele mwanache jwakusile ni jwalimbangene, jwagumbele lunda ni ntuuka wa Akunnungu ŵaliji pamo nawo."},{"book":"Luka","chapter":"2","verse":"41","text":"Achaŵelesi ŵa Che Yesu ŵaliji ni chisyoŵelo cha kwaula ku Yelusalemu chaka ni chaka katema ka chindimba cha Pasaka ja Ŵayahudi."},{"book":"Luka","chapter":"2","verse":"42","text":"Che Yesu paŵaliji ni yaka kumi na mbili, ŵapite pamo nawo ku chindimba cho mpela itite pakuŵa chisyoŵelo."},{"book":"Luka","chapter":"2","verse":"43","text":"Pagamasile moŵa ga chindimba cho, ŵatandite ulendo wa kuuja mmangwao, nambo mwanache Che Yesu ŵasigele ku Yelusalemu pangaimanyilila achaŵelesi ŵao."},{"book":"Luka","chapter":"2","verse":"44","text":"Ŵaganisisye kuti ŵaliji pamo mumpingo wa ŵandu ŵa ulendo, ŵajesile lyuŵa tetete, nipele ŵatandite kwasosa mwa achalongo achinjao ni achambusanga ŵao."},{"book":"Luka","chapter":"2","verse":"45","text":"Paŵalepele kwaona ŵausile ku Yelusalemu achasosaga."},{"book":"Luka","chapter":"2","verse":"46","text":"Pagapite moŵa gatatu, ŵansimene atemi pasikati ŵakwiganya Malajisyo pa Nyuumba ja Akunnungu, achapilikanilaga ni kwausya mausyo."},{"book":"Luka","chapter":"2","verse":"47","text":"Wose ŵaŵapikene maloŵe gao ŵausimosile umanyilisi wakwe ni iŵatiji pakwanga kwa lunda."},{"book":"Luka","chapter":"2","verse":"48","text":"Achaŵelesi ŵao paŵammweni ŵasimosile. Che Maliamu achikulugwe, ŵammusisye Che Yesu, “Ana mmwe mwanangu, ligongo lyachi ntutesile yeleyi? Nnole, atati ŵenu noneji twaliji nkunsosa tuli ni lipamba.”"},{"book":"Luka","chapter":"2","verse":"49","text":"Nombejo ŵajanjile, “Nambo mwansosaga ligongo lyachi? Nganinnyimanyilila kuti ngusachilwa kuŵa pa nyuumba ja Atati ŵangu?”"},{"book":"Luka","chapter":"2","verse":"50","text":"Nambo achaŵelesi ŵao nganagamanyilila malumbo ga maloŵe gaŵasalilaga."},{"book":"Luka","chapter":"2","verse":"51","text":"Nipele ŵausile nawo ku Nasaleti ni ŵaliji nkwapilikanichisya. Achikulugwe ŵapundile kuiganisya indu yose mu ntima mwao."},{"book":"Luka","chapter":"2","verse":"52","text":"Nombe Che Yesu ŵapundile kula mu lunda ni lisusa ni ŵapundile kunonyelwa ni Akunnungu ni ŵandu."}]}