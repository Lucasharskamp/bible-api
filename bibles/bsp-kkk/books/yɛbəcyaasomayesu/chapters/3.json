{"data":[{"book":"Yɛbəc ya Asom a Yesu","chapter":"3","verse":"1","text":"Dɔsɔk dɔlɔma Piyɛr kɔ Isaŋ ŋampɛ nde kəlɔ kəpɔŋ ka Kanu dec dərɔfɔy, dec ndɛ antola Kanu mɔ."},{"book":"Yɛbəc ya Asom a Yesu","chapter":"3","verse":"2","text":"Tosurɛnɛ pasarɛ wəbəc nwɛ aŋkomɛ kətɔ-kɔt mɔ. Dɔsɔk o dɔsɔk anckekərɛ kɔ padəs nde kusuŋka ka kəlɔ kəpɔŋ ka Kanu. Dəndo wəbəc nwɛ onctolanɛ daka nɔnɔfɔr disrɛ afum aŋɛ ŋancbɛrɛ kəlɔ kəpɔŋ mɔ. Kusuŋka nkɛ ancwe «Kusuŋka Kətɔt»."},{"book":"Yɛbəc ya Asom a Yesu","chapter":"3","verse":"3","text":"Ntɛ ɛnəŋk Piyɛr kɔ Isaŋ aŋɛ ŋanckɔ kəbɛrɛ kəlɔ kəpɔŋ mɔ, k'ɛyɛfɛ kətola akakɔ nɔnɔfɔr disrɛ."},{"book":"Yɛbəc ya Asom a Yesu","chapter":"3","verse":"4","text":"Piyɛr kɔ Isaŋ ŋaŋgbətnɛ kɔ, kɔ Piyɛr oloku: «Məgbətnɛ su!»"},{"book":"Yɛbəc ya Asom a Yesu","chapter":"3","verse":"5","text":"K'ɛŋgbətnɛ ŋa pəckar kədesɔtər ŋa paka pɔlɔm."},{"book":"Yɛbəc ya Asom a Yesu","chapter":"3","verse":"6","text":"Mba kɔ Piyɛr oloku oŋ: «Ali pəsam iyɔ fɛ, mba mpɛ iyɔ mɔ, ip'indesɔŋ'əm: Tewe ta Yesu Krist wəka Nasarɛt, məyɛfɛ, məkɔt!»"},{"book":"Yɛbəc ya Asom a Yesu","chapter":"3","verse":"7","text":"Gbəncana babɔkɔ kɔ ŋasumpər kɔ kəca kətɔt kɔ ŋayekti, wɛcək kɔ mɔgbɔlkɔc mɔn yɛncəp."},{"book":"Yɛbəc ya Asom a Yesu","chapter":"3","verse":"8","text":"Kəsɔrnɛ katin k'ɛyɛfɛ k'ɛncəmɛ, k'ɛlɛk wɛcək kəkɔt. K'osol kɔ ŋa, kɔ ŋambɛrɛ kəlɔ kəpɔŋ ka Kanu disrɛ, pəckɔt, pəcyokɛ, pəckor-koru Kanu."},{"book":"Yɛbəc ya Asom a Yesu","chapter":"3","verse":"9","text":"Kɔ afum fəp ŋanəŋk wəbəc nwɛ pəckɔt, pəckor-koru Kanu."},{"book":"Yɛbəc ya Asom a Yesu","chapter":"3","verse":"10","text":"Ancnɛpəl kɔ, nkɔn ɛncndɛ nde kəlɔ kəpɔŋ nde «Kusuŋka Kətɔt» mɔ, pəctolanɛ daka nɔnɔfɔr disrɛ. Kənesɛ kɔ pəciyanɛ kəmbəp afum fəp teta tɔkɔ tɛnabəp kɔ mɔ."},{"book":"Yɛbəc ya Asom a Yesu","chapter":"3","verse":"11","text":"Ntɛ fum nwɛ ɛnader pəyi oŋ ta ɛŋyɛfɛ Piyɛr kɔ Isaŋ dəntɔf mɔ, kənesɛ disrɛ kɔ afum fəp ŋayɛksɛ kəkɔ nde akɛr nŋɛ aŋwenɛ «Akɛr ŋa Sulemani», nde Piyɛr kɔ Isaŋ ŋanayi mɔ."},{"book":"Yɛbəc ya Asom a Yesu","chapter":"3","verse":"12","text":"Ntɛ Piyɛr ɛnəŋk ti mɔ, k'oloku afum: «Aka Yisrayel! Ake'sɔŋɛ ntɛ tantɛ t'enciyanɛ nu mɔ? T'ake tɔ nəŋgbətnɛnɛ su pəmɔ fənɔntər fosu, kɔ pəyɔnɛ fɛ ti-ɛ, dosoku dosu disrɛ dɔsɔŋɛ fum wəkawɛ kəkɔt?"},{"book":"Yɛbəc ya Asom a Yesu","chapter":"3","verse":"13","text":"Kanu ka atem asu Abraham, Siyaka, kɔ Yakuba kəyek-yekəs wəcar kɔn Yesu. Mba nəna nəlɛk, kɔ nəsɔŋ abɛ, nənce kɔ fɔr ya Pilat kiriŋ, mba Pilat ɛnacɛm-cɛmnɛ kəsak kɔn."},{"book":"Yɛbəc ya Asom a Yesu","chapter":"3","verse":"14","text":"Nəna nənace nwɛ ɔyɔnɛ wəcempi kɔ wəlompu kɔ nəloku a pawosɛ kəsakɛ nu wədifət afum dare disrɛ."},{"book":"Yɛbəc ya Asom a Yesu","chapter":"3","verse":"15","text":"Nənadif wəkiriŋ wəka doru, mba Kanu kənasɔŋɛ kɔ kəfɔtɛ afi dacɔ. Sən'ɔyɔnɛ atəŋnɛ aka ti."},{"book":"Yɛbəc ya Asom a Yesu","chapter":"3","verse":"16","text":"Anasɔŋ fənɔntər fum wəkawɛ nəŋgbətnɛ kɔ nəncərɛ mɔ. Kəlaŋ kɔn Yesu gbəcərəm kəsɔŋ fum wəkawɛ fənɔntər. Kəlaŋ kɔn, kəlaŋ Yesu yati kəsɔŋ kɔ kətamnɛ keŋ fəp fɔr yonu kiriŋ."},{"book":"Yɛbəc ya Asom a Yesu","chapter":"3","verse":"17","text":"Ndɛkəl oŋ, awɛnc im aŋa, incərɛ a kətɔcərɛ konu kənasɔŋɛ nu kəyɔ tatɔkɔ, nəna kɔ abɛ anu."},{"book":"Yɛbəc ya Asom a Yesu","chapter":"3","verse":"18","text":"Kanu kənalas tɔkɔ kənanuŋkɛnɛ kəlokɛ cusu ca sayibɛ-e ɔn fəp mɔ: A pənamar dis dɔlɔl Krist, wəyɛk-yɛk kɔn."},{"book":"Yɛbəc ya Asom a Yesu","chapter":"3","verse":"19","text":"Nəsəkpər bəkəc yonu, nəluksərnɛ ntɛ tɔŋsɔŋɛ paŋaŋnɛnɛ kiciya konu mɔ,"},{"book":"Yɛbəc ya Asom a Yesu","chapter":"3","verse":"20","text":"ntɛ tɔŋsɔŋɛ Wəbɛ Kanu pəkɛrɛ tɛm ta kəŋesəm, pəkɛrɛ nu sɔ Wəyɛk-yɛk kɔn, Yesu, nwɛ ananuŋkɛnɛ kəcam nu mɔ."},{"book":"Yɛbəc ya Asom a Yesu","chapter":"3","verse":"21","text":"Nkɔn kɔm kəntɔmpər haŋ tɛm ntɛ mes mmɛ Kanu kənalokɛ tɛm tobol-bolu cusu ca sayibɛ ɔn səcempi mɔ mɛlarɛ."},{"book":"Yɛbəc ya Asom a Yesu","chapter":"3","verse":"22","text":"Aŋnabi Musa ɛnaloku: ‹Wəbɛ, Kanu konu, endekɛrɛ nu sayibɛ pəmɔ ina. Fum wəkin wəka awɛnc anu dacɔ endeyi, nəde nəcəŋkəl moloku mamɔkɔ ende pəcloku nu mɔ fəp."},{"book":"Yɛbəc ya Asom a Yesu","chapter":"3","verse":"23","text":"Nwɛ o nwɛ ɔntɔdecəŋkəl wədəŋk wəkakɔ mɔ, andeləsər kɔ. Endeməlkɛ afum a Kanu dacɔ.›3.23 Sariyɛ 18.15,18,19"},{"book":"Yɛbəc ya Asom a Yesu","chapter":"3","verse":"24","text":"Sayibɛ fəp kəyɛfɛ aŋnabi Samiyɛl haŋ aŋɛ ŋanacɔnc kɔ mɔ, ŋanaloku teta mataka mamɔkɔ, kɔ ŋaŋdəŋk mi."},{"book":"Yɛbəc ya Asom a Yesu","chapter":"3","verse":"25","text":"Nəna, awut a sayibɛ-e ŋɔ nəyɔnɛ, kɔ nəyɔnɛ sɔ awut a temer tɔkɔ Kanu kənacaŋəs kɔ atem anu mɔ, kəcloku Abraham: ‹Afum a doru fəp ŋandesɔtɔ kəpocɛ kətɔt kem teta kəbənda ka dokom dam.›3.25 Dəkəcop 22.18; Dəkəcop 26.4"},{"book":"Yɛbəc ya Asom a Yesu","chapter":"3","verse":"26","text":"Te tonu tɔ, Kanu kənanuŋkɛnɛ kəyekti wəcar kɔn, k'osom kɔ kədetolanɛ nu, pəsəkpər nu nwɛ o nwɛ abəkəc ŋɔn ŋɛlɛc, ŋɔyɔnɛ kɔ ŋɔtɔt.»"}]}