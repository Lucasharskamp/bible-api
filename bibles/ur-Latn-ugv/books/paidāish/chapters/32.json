{"data":[{"book":"Paidāish","chapter":"32","verse":"1","text":"Yāqūb ne bhī apnā safr jārī rakhā. Rāste meṅ Allāh ke farishte us se mile."},{"book":"Paidāish","chapter":"32","verse":"2","text":"Unheṅ dekh kar us ne kahā, “Yih Allāh kī lashkargāh hai.” Us ne us maqām kā nām Mahanāym yānī ‘Do Lashkargāheṅ’ rakhā."},{"book":"Paidāish","chapter":"32","verse":"3","text":"Yāqūb ne apne bhāī Esau ke pās apne āge āge qāsid bheje. Esau Saīr yānī Adom ke mulk meṅ ābād thā."},{"book":"Paidāish","chapter":"32","verse":"4","text":"Unheṅ Esau ko batānā thā, “Āp kā ḳhādim Yāqūb āp ko ittalā detā hai ki maiṅ pardes meṅ jā kar ab tak Lāban kā mehmān rahā hūṅ."},{"book":"Paidāish","chapter":"32","verse":"5","text":"Wahāṅ mujhe bail, gadhe, bheṛ-bakriyāṅ, ġhulām aur launḍiyāṅ hāsil hue haiṅ. Ab maiṅ apne mālik ko ittalā de rahā hūṅ ki wāpas ā gayā hūṅ aur āp kī nazar-e-karm kā ḳhāhishmand hūṅ.”"},{"book":"Paidāish","chapter":"32","verse":"6","text":"Jab qāsid wāpas āe to unhoṅ ne kahā, “Ham āp ke bhāī Esau ke pās gae. Aur wuh 400 ādmī sāth le kar āp se milne ā rahā hai.”"},{"book":"Paidāish","chapter":"32","verse":"7","text":"Yāqūb ghabrā kar bahut pareshān huā. Us ne apne sāth ke tamām logoṅ, bheṛ-bakriyoṅ, gāy-bailoṅ aur ūṅṭoṅ ko do gurohoṅ meṅ taqsīm kiyā."},{"book":"Paidāish","chapter":"32","verse":"8","text":"Ḳhayāl yih thā ki agar Esau ā kar ek guroh par hamlā kare to bāqī guroh shāyad bach jāe"},{"book":"Paidāish","chapter":"32","verse":"9","text":"phir Yāqūb ne duā kī, “Ai mere dādā Ibrāhīm aur mere bāp Is'hāq ke Ḳhudā, merī duā sun! Ai Rab, tū ne ḳhud mujhe batāyā, ‘Apne mulk aur rishtedāroṅ ke pās wāpas jā, aur maiṅ tujhe kāmyābī dūṅgā.’"},{"book":"Paidāish","chapter":"32","verse":"10","text":"Maiṅ us tamām mehrbānī aur wafādārī ke lāyq nahīṅ jo tū ne apne ḳhādim ko dikhāī hai. Jab maiṅ ne Lāban ke pās jāte waqt Dariyā-e-Yardan ko pār kiyā to mere pās sirf yih lāṭhī thī, aur ab mere pās yih do guroh haiṅ."},{"book":"Paidāish","chapter":"32","verse":"11","text":"Mujhe apne bhāī Esau se bachā, kyoṅki mujhe ḍar hai ki wuh mujh par hamlā karke bāl-bachchoṅ samet sab kuchh tabāh kar degā."},{"book":"Paidāish","chapter":"32","verse":"12","text":"Tū ne ḳhud kahā thā, ‘Maiṅ tujhe kāmyābī dūṅgā aur terī aulād itnī baṛhāūṅgā ki wuh samundar kī ret kī mānind beshumār hogī.’”"},{"book":"Paidāish","chapter":"32","verse":"13","text":"Yāqūb ne wahāṅ rāt guzārī. Phir us ne apne māl meṅ se Esau ke lie tohfe chun lie:"},{"book":"Paidāish","chapter":"32","verse":"14","text":"200 bakriyāṅ, 20 bakre, 200 bheṛeṅ, 20 menḍhe,"},{"book":"Paidāish","chapter":"32","verse":"15","text":"30 dūdh dene wālī ūṅṭniyāṅ bachchoṅ samet, 40 gāeṅ, 10 bail, 20 gadhiyāṅ aur 10 gadhe."},{"book":"Paidāish","chapter":"32","verse":"16","text":"Us ne unheṅ muḳhtalif rewaṛoṅ meṅ taqsīm karke apne muḳhtalif naukaroṅ ke sapurd kiyā aur un se kahā, “Mere āge āge chalo lekin har rewaṛ ke darmiyān fāsilā rakho.”"},{"book":"Paidāish","chapter":"32","verse":"17","text":"Jo naukar pahle rewaṛ le kar āge niklā us se Yāqūb ne kahā, “Merā bhāī Esau tum se milegā aur pūchhegā, ‘Tumhārā mālik kaun hai? Tum kahāṅ jā rahe ho? Tumhāre sāmne ke jānwar kis ke haiṅ?’"},{"book":"Paidāish","chapter":"32","verse":"18","text":"Jawāb meṅ tumheṅ kahnā hai, ‘Yih āp ke ḳhādim Yāqūb ke haiṅ. Yih tohfā haiṅ jo wuh apne mālik Esau ko bhej rahe haiṅ. Yāqūb hamāre pīchhe pīchhe ā rahe haiṅ.’”"},{"book":"Paidāish","chapter":"32","verse":"19","text":"Yāqūb ne yihī hukm har ek naukar ko diyā jise rewaṛ le kar us ke āge āge jānā thā. Us ne kahā, “Jab tum Esau se miloge to us se yihī kahnā hai."},{"book":"Paidāish","chapter":"32","verse":"20","text":"Tumheṅ yih bhī zarūr kahnā hai, āp ke ḳhādim Yāqūb hamāre pīchhe ā rahe haiṅ.” Kyoṅki Yāqūb ne sochā, maiṅ in tohfoṅ se us ke sāth sulah karūṅga. Phir jab us se mulāqāt hogī to shāyad wuh mujhe qabūl kar le."},{"book":"Paidāish","chapter":"32","verse":"21","text":"Yoṅ us ne yih tohfe apne āge āge bhej die. Lekin us ne ḳhud ḳhaimāgāh meṅ rāt guzārī."},{"book":"Paidāish","chapter":"32","verse":"22","text":"Us rāt wuh uṭhā aur apnī do bīwiyoṅ, do launḍiyoṅ aur gyārah beṭoṅ ko le kar Dariyā-e-Yabboq ko wahāṅ se pār kiyā jahāṅ kam gahrāī thī."},{"book":"Paidāish","chapter":"32","verse":"23","text":"Phir us ne apnā sārā sāmān bhī wahāṅ bhej diyā."},{"book":"Paidāish","chapter":"32","verse":"24","text":"Lekin wuh ḳhud akelā hī pīchhe rah gayā."},{"book":"Paidāish","chapter":"32","verse":"25","text":"Jab us ne dekhā ki maiṅ Yāqūb par ġhālib nahīṅ ā rahā to us ne us ke kūlhe ko chhuā, aur us kā joṛ nikal gayā."},{"book":"Paidāish","chapter":"32","verse":"26","text":"Ādmī ne kahā, “Mujhe jāne de, kyoṅki pau phaṭne wālī hai.”"},{"book":"Paidāish","chapter":"32","verse":"27","text":"Ādmī ne pūchhā, “Terā kyā nām hai?” Us ne jawāb diyā, “Yāqūb.”"},{"book":"Paidāish","chapter":"32","verse":"28","text":"Ādmī ne kahā, “Ab se terā nām Yāqūb nahīṅ balki Isrāīl yānī ‘Wuh Allāh se Laṛtā Hai’ hogā. Kyoṅki tū Allāh aur ādmiyoṅ ke sāth laṛ kar ġhālib āyā hai.”"},{"book":"Paidāish","chapter":"32","verse":"29","text":"Yāqūb ne kahā, “Mujhe apnā nām batāeṅ.” Us ne kahā, “Tū kyoṅ merā nām jānanā chāhtā hai?” Phir us ne Yāqūb ko barkat dī."},{"book":"Paidāish","chapter":"32","verse":"30","text":"Yāqūb ne kahā, “Maiṅ ne Allāh ko rūbarū dekhā to bhī bach gayā hūṅ.” Is lie us ne us maqām kā nām Faniyel rakhā."},{"book":"Paidāish","chapter":"32","verse":"31","text":"Yāqūb wahāṅ se chalā to sūraj tulū ho rahā thā. Wuh kūlhe ke sabab se langaṛātā rahā."},{"book":"Paidāish","chapter":"32","verse":"32","text":"Yihī wajah hai ki āj bhī Isrāīl kī aulād kūlhe ke joṛ par kī nas ko nahīṅ khāte, kyoṅki Yāqūb kī isī nas ko chhuā gayā thā."}]}