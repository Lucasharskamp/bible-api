{"data":[{"book":"Efezským","chapter":"4","verse":"1-2","text":"Prosím vás tedy ze svého vězení: žijte a jednejte způsobem důstojným lidí povolaných k tak slavné budoucnosti. Buďte pokorní a mírní, trpěliví a shovívaví k sobě navzájem."},{"book":"Efezským","chapter":"4","verse":"3","text":"Za všech okolností pozorně zkoumejte, co vám napovídá Boží Duch. Tak se vyhnete třenicím."},{"book":"Efezským","chapter":"4","verse":"4","text":"Všichni patříme k jednomu tělu a jsme vedeni týmž společným Duchem k jediné slavné budoucnosti."},{"book":"Efezským","chapter":"4","verse":"5","text":"Máme jednoho Pána, jednu víru, jeden křest;"},{"book":"Efezským","chapter":"4","verse":"6","text":"máme jednoho Boha Otce nad sebou a v sobě a vše, co máme a jsme, je od něho."},{"book":"Efezským","chapter":"4","verse":"7","text":"Každému z nás dal Kristus ze své bohaté zásoby zvláštních schopností právě tolik, kolik uznal za potřebné."},{"book":"Efezským","chapter":"4","verse":"8","text":"Tak promluvil prorocky o Kristu již David: Když se po svém vzkříšení a vítězství nad satanem triumfálně vrátil do nebe, obdaroval lidi skvělými dary."},{"book":"Efezským","chapter":"4","verse":"9","text":"Všimněte si, že je tu řeč o návratu. To znamená, že musela předcházet cesta opačným směrem, z nebeských výšin do nejhlubších končin země."},{"book":"Efezským","chapter":"4","verse":"10","text":"Ten, kdo sestoupil dolů, je tentýž, kdo vystoupil vzhůru, aby naplnil celý vesmír."},{"book":"Efezským","chapter":"4","verse":"11","text":"Tak jsme se někteří stali apoštoly, jiní dostali dar výřečnosti; někdo má schopnost úspěšně získávat lidi pro Krista, další umí pečovat o jejich potřeby, tak jako se pastýř stará o své ovce, a jiný zase dovede dobře vyučovat."},{"book":"Efezským","chapter":"4","verse":"12","text":"Jejich úkolem je připravovat věřící ke službě, aby církev zdravě prospívala,"},{"book":"Efezským","chapter":"4","verse":"13","text":"abychom ve své víře a vztahu k Božímu Synu postupně dosáhli stejné úrovně, plné lidské zralosti, dokonalého naplnění Kristem."},{"book":"Efezským","chapter":"4","verse":"14","text":"Pak už nebudeme jako malé děti podléhat kdejakému módnímu názoru svého okolí, jeho falši a prohnaným svodům."},{"book":"Efezským","chapter":"4","verse":"15","text":"Místo toho se budeme vždy s láskou držet pravdy, opravdově mluvit, jednat a žít a tak budeme stále podobnější Kristu, který je naší hlavou."},{"book":"Efezským","chapter":"4","verse":"16","text":"Z něho roste dokonale skloubené tělo a každá jeho část slouží svým způsobem všem ostatním, aby tělo zdravě rostlo a žilo v lásce."},{"book":"Efezským","chapter":"4","verse":"17","text":"Rád bych vám proto předložil Kristovým jménem tuto výzvu: nežijte už jako ti, kteří neznají Boží vůli."},{"book":"Efezským","chapter":"4","verse":"18","text":"Jejich myšlení je zavádí"},{"book":"Efezským","chapter":"4","verse":"19","text":"a v jejich srdci je tma, protože o Bohu nechtějí nic vědět. Takoví nepoznali pravý život. Mezi zlým a dobrým nevidí rozdíl a vrhají se do prostopášností. Před ničím se nezastaví, tak je ženou vášně a chamtivost. Ale Kristus nás učí něco docela jiného!"},{"book":"Efezským","chapter":"4","verse":"20-21","text":"Pokud jste opravdu slyšeli jeho hlas a poznali v něm pravdu,"},{"book":"Efezským","chapter":"4","verse":"22","text":"je vám jistě jasné, že musíte odhodit svůj dřívější způsob života – honbu za požitkem vlastního zkaženého „já“, na jejímž konci číhá záhuba –"},{"book":"Efezským","chapter":"4","verse":"23","text":"a stále znovu nechat provětrávat své srdce Božím vanutím."},{"book":"Efezským","chapter":"4","verse":"24","text":"Ano, musíte se stávat novými odlišnými osobnostmi, dobrými a svatými, které zrcadlí Boží tvář."},{"book":"Efezským","chapter":"4","verse":"25","text":"Nechte tedy lhaní a říkejte si navzájem pravdu, patříte přece všichni k sobě jako údy v jednom těle."},{"book":"Efezským","chapter":"4","verse":"26","text":"Někdy je těžké ubránit se hněvu, ale nehřešte tím, že byste ho v sobě rozdmýchávali. Když vás už někdo rozzlobil, nechoďte s tou zlostí spát;"},{"book":"Efezským","chapter":"4","verse":"27","text":"nezahrávejte si s ďáblem."},{"book":"Efezským","chapter":"4","verse":"28","text":"Kdo kradl, ať toho hned nechá a přiloží ruce k pořádné práci, aby měl čím přispět potřebnějším."},{"book":"Efezským","chapter":"4","verse":"29","text":"Nevypusťte z úst žádnou jedovatost. Hleďte raději, aby vaše slova byla každému v pravou chvíli pomocí a povzbuzením."},{"book":"Efezským","chapter":"4","verse":"30","text":"Nezbavujte se svým jednáním Ducha svatého, kterého vám dal Bůh. Nemáte jinou propustku pro vstup do nebeského domova."},{"book":"Efezským","chapter":"4","verse":"31","text":"Pryč s tvrdostí, náladovostí a vznětlivostí. Hádky, urážky a jízlivost ať jsou vám naprosto cizí."},{"book":"Efezským","chapter":"4","verse":"32","text":"Buďte k sobě navzájem laskaví a shovívaví a odpouštějte si, jako vám odpustil Bůh kvůli Kristu."}]}