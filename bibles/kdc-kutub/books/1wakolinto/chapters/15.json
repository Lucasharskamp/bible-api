{"data":[{"book":"1 Wakolinto","chapter":"15","verse":"1","text":"Ndugu zangu, lelo nolonda kuwakumbusa Mbuli Inogile iniwapetele, na mweye muibokela, Mbuli ayo Inogile acho chandusilo cha kumtamanila kwenu Imulungu."},{"book":"1 Wakolinto","chapter":"15","verse":"2","text":"Usenga uniwapeteleni, ayo Mbuli Inogile. Mwahaigoga ng'hani mokomboligwa. Kamba mwahaleka kuigoga mugaya bule kutogola."},{"book":"1 Wakolinto","chapter":"15","verse":"3","text":"Niwagwaa kinhu kikulu ng'hani kimbokele, Kilisito kafa kwa nzambi zetu, kamba Maandiko Gang'alile vigolonga,"},{"book":"1 Wakolinto","chapter":"15","verse":"4","text":"kamba kazikigwa, abaho siku da kadatu kazilibuka, kamba Maandiko Gang'alile vigolonga,"},{"book":"1 Wakolinto","chapter":"15","verse":"5","text":"kamulawilila Kefa, abaho kawalawilila watumigwa wose longo na wabili."},{"book":"1 Wakolinto","chapter":"15","verse":"6","text":"Abaho kawalawilila kwa mwanza umoja wanahina zake bwando, kubanza magana matano, wanhu bwando mna iwao wang'hali wagima lakini wayagwe wafa."},{"book":"1 Wakolinto","chapter":"15","verse":"7","text":"Kumwande kamulawilila Yakobo, abaho kawalawilila watumigwa wose."},{"book":"1 Wakolinto","chapter":"15","verse":"8","text":"Kukimambukizo kandawilila na niye vivija, hata kamba niigala na munhu yavumbuke kipindi kihile."},{"book":"1 Wakolinto","chapter":"15","verse":"9","text":"Kwavija mna iwatumigwa wose niye na munhu mdodo ng'hani, niye sifaya hata kukemigwa mtumigwa, kwavija niwadununza wanhu wamtogole Yesu."},{"book":"1 Wakolinto","chapter":"15","verse":"10","text":"Lakini kwa ng'hekewa ya Imulungu niwa kamba vinili, na ng'hekewa iyanigwelele hayagile bule. Nisang'hana ng'hani kubanza wayagwe wose, hata avo siyo niye nisang'hane, lakini ng'hekewa ya Imulungu ya hamoja na niye."},{"book":"1 Wakolinto","chapter":"15","verse":"11","text":"Lakini siyo kinhu, kamba niye niwapetela wanhu Mbuli Inogile hebu wao wawapetela wanhu. Mweye mose mutogola usenga awo."},{"book":"1 Wakolinto","chapter":"15","verse":"12","text":"Lelo, kamba towapetela wanhu kuwa Imulungu kamzilibula Kilisito kwa wanhu wafile, wanhu wayagwe kumwenu odaha vilihi kulonga kuwa wanhu wafile honda wazilibuke bule?"},{"book":"1 Wakolinto","chapter":"15","verse":"13","text":"Kamba kweli wanhu wafile honda wazilibuke bule, yofambula kuwa Kilisito hazilibuke bule."},{"book":"1 Wakolinto","chapter":"15","verse":"14","text":"Kamba Kilisito hazilibuke kwa wanhu wafile, togaya bule kuwapetela wanhu na kutamanila kwetu kuduhu kinhu."},{"book":"1 Wakolinto","chapter":"15","verse":"15","text":"Avo tokoneka wavizi mgameso ga Imulungu, kwavija tulonga Imulungu kamzilibula Kilisito kwa wanhu wafile. Kamba kweli, Imulungu hamzilibule Kilisito, avo wanhu wafile honda wazilibuke."},{"book":"1 Wakolinto","chapter":"15","verse":"16","text":"Kwavija kamba wanhu wafile hawazilibuka bule, avo Kilisito hazilibuke bule."},{"book":"1 Wakolinto","chapter":"15","verse":"17","text":"Kamba Kilisito hazilibuke kwa wanhu wafile, kumtamanila kwenu kuduhu kinhu, na mung'hali mopotela mzinzambi zenu."},{"book":"1 Wakolinto","chapter":"15","verse":"18","text":"Vivija ino yofambula kuwa waja wamtogole Kilisito abaho wafa, wapotela."},{"book":"1 Wakolinto","chapter":"15","verse":"19","text":"Kamba tomtamanila Kilisito vinogile kwa ugima uno wiiyeka, tofaya koneligwa bazi ng'hani na wanhu kubanza munhu yoyose iyagwe mwiisi."},{"book":"1 Wakolinto","chapter":"15","verse":"20","text":"Lakini kweli Kilisito ayo wa ichanduso kuzilibuka kwa wanhu wafile, ino yolagusa kuwa waja wafile ozilibuka vivija."},{"book":"1 Wakolinto","chapter":"15","verse":"21","text":"Kwavija kamba ifa viigaligwe mwiisi na munhu, vivo ili kuzilibuka kwa wanhu wafile kogaligwa na munhu."},{"book":"1 Wakolinto","chapter":"15","verse":"22","text":"Kwavija kamba wanhu wose viwofa mbuli ya kuilumba kwao na Adamu, vivo ili wanhu wose ozilibuligwa kwa wanhu wafile mbuli ya kuilumba kwao na Kilisito."},{"book":"1 Wakolinto","chapter":"15","verse":"23","text":"Lakini kila munhu kozilibuligwa mna ikipindi chake, tanhu Kilisito, abaho waja weli wanhu zake mna ikipindi chonda yeze Kilisito."},{"book":"1 Wakolinto","chapter":"15","verse":"24","text":"Abaho wahavika uhelelo, Kilisito kobananga utawala wose na udahi wose na mamulaka gose, na komgwaa Undewa Imulungu Tata."},{"book":"1 Wakolinto","chapter":"15","verse":"25","text":"Kwavija Kilisito kolondigwa yatawale mbaka Imulungu vonda yawahume wose wamwihile na kuweka hasi ya magulu gake."},{"book":"1 Wakolinto","chapter":"15","verse":"26","text":"Mdumuka wa kimambukizo kubanangigwa kokuwa ifa."},{"book":"1 Wakolinto","chapter":"15","verse":"27","text":"Kwavija Maandiko Gang'alile golonga, “Imulungu kokwika vinhu vose hasi ya magulu gake.” Avo yahalonga, “Vinhu vose.” Imulungu mwenyego kahaduhu, heyo ayo yokwika vinhu vose hasi ya Kilisito."},{"book":"1 Wakolinto","chapter":"15","verse":"28","text":"Lakini vinhu vose vahekigwa hasi ya utawala wa Kilisito, nayo Imwana, koika mwenyego hasi ya Imulungu, yekile vinhu vose hasi yake, na Imulungu kovitawala vose kila hanhu."},{"book":"1 Wakolinto","chapter":"15","verse":"29","text":"Kamba wanhu wafile hawazilibuka bule, vino otenda choni wanhu waja obatizigwa mbuli ya wao? Habali obatizigwa mbuli ya wanhu awo wafile?"},{"book":"1 Wakolinto","chapter":"15","verse":"30","text":"Na siye, habali twamdizumozumo kila saa?"},{"book":"1 Wakolinto","chapter":"15","verse":"31","text":"Ndugu zangu, kila siku na mmabehi na ifa! Magoda ganilinago kumwenu kwa kuilumba na Yesu Kilisito Mndewa wetu gonhenda nonge vino."},{"book":"1 Wakolinto","chapter":"15","verse":"32","text":"Vino mogesa nipata choni kwa kuitowa na wanhu waigalile na ming'onyo ako Efeso? Kamba wanhu wafile hawazilibuka, “Tuje na tung'we, kwavija mayo tofa.”"},{"book":"1 Wakolinto","chapter":"15","verse":"33","text":"Sikumuwe wabozi, “Mbwiga wehile oibananga tabiya inogile.”"},{"book":"1 Wakolinto","chapter":"15","verse":"34","text":"Muwe na nzewele na muleke kutenda nzambi, kwavija wanhu wayagwe kumwenu hawamjuwile Imulungu, na nolonga vino kuwagela kinyala."},{"book":"1 Wakolinto","chapter":"15","verse":"35","text":"Wanhu wayagwe odaha kuuza, “Vino, wanhu wafile odaha vilihi kuzilibuka? Na lukuli lwao lokuwaze?”"},{"book":"1 Wakolinto","chapter":"15","verse":"36","text":"Uuzaji awo wakibozi! Mwahahanda mbeyu, haikota mbaka tanhu ife."},{"book":"1 Wakolinto","chapter":"15","verse":"37","text":"Na kiuhanda ni mbeyu iiyeka, yodaha kuwa mbeyu ya ngano hebu mbeyu ziyagwe, lakini onda wote aho kumwande okuwa mnoga."},{"book":"1 Wakolinto","chapter":"15","verse":"38","text":"Imulungu koitenda mbeyu ayo yote na koigwaa mnoga uyolonda mwenyego, kila mbeyu koigwaa mnoga wake."},{"book":"1 Wakolinto","chapter":"15","verse":"39","text":"Vinhu vose viumbigwe haviigalile. Wanhu, wanyama, ndege na somba wana ng'huli, lakini ng'huli zao haziigalile bule."},{"book":"1 Wakolinto","chapter":"15","verse":"40","text":"Kuna ng'huli za kuulanga na ng'huli za mwiisi. Unovu wa ng'huli za kuulanga hauigalile na unovu wa ng'huli za mwiisi."},{"book":"1 Wakolinto","chapter":"15","verse":"41","text":"Zuwa dina unovu wake, mbalamwezi vivija ina unovu wake na nhondo vivija zina unovu wake. Hata nhondo vivija haziigalile kwa unovu."},{"book":"1 Wakolinto","chapter":"15","verse":"42","text":"Vivo vonda iwe, kwa waja wafile vonda wazilibuke. Lukuli lwahazikigwa lokola, lwahazilibuka halukola bule."},{"book":"1 Wakolinto","chapter":"15","verse":"43","text":"Lwahazikigwa lwiha, lwahazilibuka lunoga, lwahazikigwa lonyolila lwahazilibuka luna nguvu."},{"book":"1 Wakolinto","chapter":"15","verse":"44","text":"Lwahazikigwa lokuwa lukuli, lwahazilibuka lokuwa lukuli lwa loho. Kamba tuna lukuli lwa kiunhu, vivija tokuwa na lukuli lwa kiloho."},{"book":"1 Wakolinto","chapter":"15","verse":"45","text":"Kwavija Maandiko Gang'alile golonga, “Munhu wa ichanduso, Adamu kalumbigwa yawe ugima,” lakini Adamu wa ikimambukizo ayo Loho yowagwaa wanhu ugima."},{"book":"1 Wakolinto","chapter":"15","verse":"46","text":"Siyo lukuli lwa kiloho ulo lulongole, lakini lukuli lwa kiunhu ulo lulongole."},{"book":"1 Wakolinto","chapter":"15","verse":"47","text":"Adamu wa ichanduso, kalumbigwa kwa udongo, Adamu wa kabili kalawa kuulanga."},{"book":"1 Wakolinto","chapter":"15","verse":"48","text":"Awo weli mwiisi waigala na munhu yaumbigwe kwa udongo, na awo wa kuulanga waigala na heyo yalawile kuulanga."},{"book":"1 Wakolinto","chapter":"15","verse":"49","text":"Kamba vija vituigalile na heyo yaumbigwe kwa udongo, vivo vonda tuigale na heyo yalawile kuulanga."},{"book":"1 Wakolinto","chapter":"15","verse":"50","text":"Ndugu zangu, nolonda mujuwe kamba, kija kili na lukuli na damu hakidaha kuwa na fungu Muundewa wa Imulungu, na kija kinangika chaduhu fungu da kija kileka kunangika."},{"book":"1 Wakolinto","chapter":"15","verse":"51","text":"Tegelezeni, nowalongeleni mbuli ifisigwe. Wose hatufa bule, lakini wose togaluka."},{"book":"1 Wakolinto","chapter":"15","verse":"52","text":"Yolawilila kwa kusinhukiza, himahima kubanza siso vidibwenza. Mhalati ya ikimambukizo yahalila, wanhu wafile ozilibuka, wose togaluka, avo hatufa kabili."},{"book":"1 Wakolinto","chapter":"15","verse":"53","text":"Ng'huli zetu zifa na kunangika, zogaluka kuwa ng'huli zileka kufa hebu kunangika."},{"book":"1 Wakolinto","chapter":"15","verse":"54","text":"Avo yahalawilila vino, lukuli lunangika logaluka sikulunangike na kija kifa honda kife, aho golawilila Maandiko Gang'alile galongile, “Ifa ihumwa na kuhuma kuvika!”"},{"book":"1 Wakolinto","chapter":"15","verse":"55","text":"“Ifa, kuhuma kwako kwa kwahi?"},{"book":"1 Wakolinto","chapter":"15","verse":"56","text":"Ifa yopata udahi wa kulumiza kulawa kwa nzambi, na nzambi zopata udahi kulawa kwa Malagizo."},{"book":"1 Wakolinto","chapter":"15","verse":"57","text":"Lakini tumgwee nhogolwa Imulungu yotugwaa kuhuma kubitila Mndewa wetu Yesu Kilisito!"},{"book":"1 Wakolinto","chapter":"15","verse":"58","text":"Avo, ndugu zangu oniwanogela, gangamaleni. Siku zose muhunganike kumsang'hanila Mndewa, kwavija kuduhu kinhu chonda mutende mwiisang'hano ya Mndewa chonda chage bule."}]}