{"data":[{"book":"1 Tesalonike","chapter":"3","verse":"1","text":"Naa ɠa é kɛɛni, gi la mɔ ɠɛni zooga gi ʋa maaɓɔun kili bo, gi deveni ga giya ɠila, gi yɛ Atɛne."},{"book":"1 Tesalonike","chapter":"3","verse":"2","text":"Gi Timɔte leʋeni wo ma, ade-ɠɛɛloin, nii ti botii ɠɛɛzu ʋɔɔma ta GALA, é ɗa Woo Niinɛ Ʋagɔi laazeeli é ʋilɛ Kilista ʋa. Gi teʋeni wo ma, ga é wo zɛbɛlɔ, é wo iɲɔdɔ wa-ɠidaaleʋei zu,"},{"book":"1 Tesalonike","chapter":"3","verse":"3","text":"naa ɠa a kɛ, wo zaama, nu nɔpɛ ge mina ɲiikpi kpɔlɔiti maaʋele ma, nii ade sɔlɔɔsu. Mazɔlɔɔ wa ɓɔɠɔi wo suɠwɛɛ ga GALA ka é naa leveai ade ma."},{"book":"1 Tesalonike","chapter":"3","verse":"4","text":"Siɛgi zu gi ɠɛni la wo ʋɔ bɛ, gi boni wo ma ma yeeluɠɔ, ga kpɔlɔiti ta zeeli ade ma. Naa ma ka kɛai, wo naa zuɠwɛɛ."},{"book":"1 Tesalonike","chapter":"3","verse":"5","text":"Naa ɠa é ba, gè la mɔ ɠɛni zooga gè ʋa maaɓɔun kili bo, gè Timɔte leʋeni, é ʋa, é ɠi sɔlɔɔ wa-ɠidaaleʋe vai ma. Gè luani ga tɛga nui mina ɠɛ wo lɛɛni ga, gá-wotii kpein ge mina ɠɛ ga wafuun faa."},{"book":"1 Tesalonike","chapter":"3","verse":"6","text":"Kɛlɛ Timɔte ʋaai ma gi ʋɔ bɛ, é zeɠe wo ʋɔ bɛ, é wa-ɠidaaleʋei ta wa-nɛɛbɛi ma woo ʋagɔi woni gi ma. É boni gi ma ga wa ɠizɛsu gi zu ga pagɔ yeenɔpɛ, wɔin ɠa wo ma gola ga wo gi ʋɛtɛ, eɠɛʋelei wɔin gi ma la ga gi wo ʋɛtɛ."},{"book":"1 Tesalonike","chapter":"3","verse":"7","text":"Naa maaʋele ma, kɛ̀ɛleaiti, gá-ɠidaaʋili faiti saama, ta gá-ɓɔlɔiti, gi iɲɔ ge lɔɔni wa-vaa zu. Wa-ɠidaaleʋei ɠa é gi iɲɔdɔɔni."},{"book":"1 Tesalonike","chapter":"3","verse":"8","text":"Niizu gá dɛ yɛnvuzu ʋolu, tɔɔzei wa loni kpaan wa-ɠilibalai zu wa Maliɠii."},{"book":"1 Tesalonike","chapter":"3","verse":"9","text":"Gá zoo GALA mamasu ɠale wa-vaa zu, é kula ɠɛ su, tɔɔzei koozunɛɛi liegɔi ʋa gi sɔlɔɔsu ada-ƓALAGI ɠaazu wa-vaa zu?"},{"book":"1 Tesalonike","chapter":"3","verse":"10","text":"Kpidi ʋɛɛ folo ʋa, gá maanɛɛnɛzu gola ga é ɓɔ gi ʋa, gi wo ɠa, gi naa la wa-ɠidaaleʋei ma, nii a ɓɔ ba daazeeli."},{"book":"1 Tesalonike","chapter":"3","verse":"11","text":"GALA ɓɔɠɔgoi, é ga ade-Ɠɛɛ, ta de-Maliɠii Yesu, gá-ʋelei ɓɛtɛ, é lo wo ʋa!"},{"book":"1 Tesalonike","chapter":"3","verse":"12","text":"Maliɠii yɛ wa-nɛɛbɛi zuwɔɔlɔzu yeenɔpɛ, nii é wo yɔɠɔzu wo ɠilagilagiti ta nuɓusɛi zɔiti pɛ tetema, é kɛ ga nɛɛbɛi naa ɠɛʋele, nii é gi-yiimaʋɛ wa-vaa zu."},{"book":"1 Tesalonike","chapter":"3","verse":"13","text":"É wo zɛbɛlɔ wo-yiimaʋɛti, wo ɠɛ ga nu ɲadegaiti, peelalazu nɔpɛ ge mina ɠɛ wo ʋa GALA gaazu, é ga ade-Ɠɛɛ, siɛgi zu ade-Maliɠii Yesu ʋaazu la, ta ná-nuiti."}]}