{"data":[{"book":"YOHANA","chapter":"11","verse":"1","text":"Munhu imwe yokemigwa Lazalo, yakalile yokala Betania, kakala yolumwa. Betania kikala kiwambo chawakalile wokala Mata na lumbu jake Maliamu."},{"book":"YOHANA","chapter":"11","verse":"2","text":"Maliamu ino iyo yamwitile mavuta ga kunung'hila Mndewa mmagulu na kumuhangusa na mvili zake. Lazalo yakalile yolumwa kakala lumbu jake."},{"book":"YOHANA","chapter":"11","verse":"3","text":"Walumbu wano wamgalila usenga Mndewa, wolonga, “Mndewa, mbwigaako yuumnogele kolumwa.”"},{"book":"YOHANA","chapter":"11","verse":"4","text":"Yesu viyahulike, kalonga, “Kimambukizo cha malawililo ga utamu uno hakigala ifa ya Lazalo, ila ulawila giladi Mulungu yayenzigwe. Na mkilamso kino, Mwana wa Mulungu koyenzigwa.”"},{"book":"YOHANA","chapter":"11","verse":"5","text":"Yesu kakala yamnogele Mata na lumbu jake na Lazalo."},{"book":"YOHANA","chapter":"11","verse":"6","text":"Viyahulike kamba Lazalo kolumwa, kakala bahaja hayakalile mazua mabili."},{"book":"YOHANA","chapter":"11","verse":"7","text":"Abaho, kawalongela wanahina zake, “Tubweleganye Yudea.”"},{"book":"YOHANA","chapter":"11","verse":"8","text":"Wanahina zake wamulongela, “Mkulufunzi, kipigiti kiguhi kibitile Wayahudi wa kuja walonda kukutoa na mabwe, abaho, konda kubweleganya kukuja?”"},{"book":"YOHANA","chapter":"11","verse":"9","text":"Yesu kalonga, “Zua hadili na masaa longo dimwe na mabili? Avo munhu yoyose yotembela imisi hadaha kuikwala, kwavija kowona mulangaza wa ulumwengu."},{"book":"YOHANA","chapter":"11","verse":"10","text":"Ila yahatembela ikilo kokiikwala, kwavija kabule mulangaza.”"},{"book":"YOHANA","chapter":"11","verse":"11","text":"Viyamambukize kulonga gano, kawalongela, “Mbwiga wetu Lazalo kawasa, ila nochola nikamulamuse.”"},{"book":"YOHANA","chapter":"11","verse":"12","text":"Wanahina zake wamulongela, “Mndewa, kamba kawasa, basi kohona.”"},{"book":"YOHANA","chapter":"11","verse":"13","text":"Yesu kakala yalongile ifa ya Lazalo, ila wanahina zake wagiza kawasa utulo wa mazua gose."},{"book":"YOHANA","chapter":"11","verse":"14","text":"Avo Yesu kawalongela bila kufisa, “Lazalo kadanganhika,"},{"book":"YOHANA","chapter":"11","verse":"15","text":"ila sama yenu mweye, nie ninogelwa ng'hani kwavija sikalile kuja, giladi mtogole. Tucholeni kumwake.”"},{"book":"YOHANA","chapter":"11","verse":"16","text":"Tomaso, yokemigwa Ubasa, kawalongela wanahina wayage, “Tucholeni hamoja na Mkulufunzi, avo yahakomigwa tukomigwe tose!”"},{"book":"YOHANA","chapter":"11","verse":"17","text":"Yesu viyavikile, kavika Lazalo yazikigwe mazua mane gabitile."},{"book":"YOHANA","chapter":"11","verse":"18","text":"Betania kikala kiwambo kikalile behi na Yelusalemu, kamba mwanza wa kilometa ndatu,"},{"book":"YOHANA","chapter":"11","verse":"19","text":"na Wayahudi bwando weza kumulola Mata na Maliamu kuwahani avija lumbu jao viyadanganhike."},{"book":"YOHANA","chapter":"11","verse":"20","text":"Mata viyahulike kamba Yesu kokwiza, kalawa hanze yam'bokele, ila Maliamu kasigala mng'anda."},{"book":"YOHANA","chapter":"11","verse":"21","text":"Mata kamulongela Yesu, “Mndewa, kamba uhakalile baha, lumbu jangu sambiyadanganhike."},{"book":"YOHANA","chapter":"11","verse":"22","text":"Ila nivitanga kamba hata lelo Mulungu kokugwelela chochose chondaumpule.”"},{"book":"YOHANA","chapter":"11","verse":"23","text":"Yesu kamulongela, “Lumbu jako kozuka.”"},{"book":"YOHANA","chapter":"11","verse":"24","text":"Kamwidika, kalonga, “Nivitanga kamba kozuka mdizua da ikimambukizo.”"},{"book":"YOHANA","chapter":"11","verse":"25","text":"Yesu kamulongela, “Nie iyo mzuso na ugima. Awo wonitogola, hata kamba wahadanganhika, wowa wagima kabili."},{"book":"YOHANA","chapter":"11","verse":"26","text":"Na awo wose wali na ugima na kunitogola nie hawadanganhika. Kozitogola mbuli zino?”"},{"book":"YOHANA","chapter":"11","verse":"27","text":"Kamulongela, “Ona, Mndewa, notogola kamba gweye iyo Kilisto, Mwana wa Mulungu, ayo yokwiza muulumwengu.”"},{"book":"YOHANA","chapter":"11","verse":"28","text":"Mata viyeshile kulonga gano, kabweleganya mng'anda kachola kumkema lumbu jake Maliamu, kamnyong'onyela, “Mkulufunzi kabaha avo kokulonda.”"},{"book":"YOHANA","chapter":"11","verse":"29","text":"Maliamu viyahulike gano, kenuka hima kalawa hanze kachola ha Yesu."},{"book":"YOHANA","chapter":"11","verse":"30","text":"Yesu kakala hanavika hakiwambo, ila kakala haja hawaiting'hane na Mata."},{"book":"YOHANA","chapter":"11","verse":"31","text":"Wayahudi wakalile na Maliamu mng'anda womuhembekeza, viwamonile yogundumuka yolawa hanze, wamkweleleza. Wagiza kakala yochola kudipanga kulila."},{"book":"YOHANA","chapter":"11","verse":"32","text":"Maliamu viyavikile haja hayakalile Yesu, viyamonile, kagwa ha magulu gake, kalonga, “Mndewa, kamba uhakalile baha, lumbu jangu sambiyadanganhike!”"},{"book":"YOHANA","chapter":"11","verse":"33","text":"Yesu kamulola viyakalile yolila, abaho, kawalola waja wanhu wakalile na heyo vivija viwakalile wolila, kagaya ng'hani mmoyo na kona chuhila ng'hani."},{"book":"YOHANA","chapter":"11","verse":"34","text":"Kawauza, “Mumzikila kwahi?”"},{"book":"YOHANA","chapter":"11","verse":"35","text":"Yesu kalila."},{"book":"YOHANA","chapter":"11","verse":"36","text":"Wayahudi walonga, “Loleni viyamnogele!”"},{"book":"YOHANA","chapter":"11","verse":"37","text":"Ila wanhu wayagwe walonga, “Ayo yamtendile munhu kimbugumbugu yalole, hadahile kumtenda Lazalo sambiyadanganhike?”"},{"book":"YOHANA","chapter":"11","verse":"38","text":"Yesu kona chuhila ng'hani mwanza wa ikabili, kachola kudipanga. Dikala kamba mhango, na dibwe kulu dikigwa hamulomo."},{"book":"YOHANA","chapter":"11","verse":"39","text":"Yesu kalonga, “Segezeni didibwe!”"},{"book":"YOHANA","chapter":"11","verse":"40","text":"Yesu kamulongela, “Sikulongele kamba uhatogola, koyona yenzi ya Mulungu?”"},{"book":"YOHANA","chapter":"11","verse":"41","text":"Wadisegeza didibwe. Yesu kalola uchana, kalonga, “Nokuheweza, Tata, kwavija konhegeleza nie."},{"book":"YOHANA","chapter":"11","verse":"42","text":"Nivitanga kamba mazua gose konhegeleza, ila nolonga gano sama ya wanhu wali hano, giladi kwiza watogole kamba gweye iyo unhumile.”"},{"book":"YOHANA","chapter":"11","verse":"43","text":"Viyeshile kulonga gano, kenula dizwi yolonga, “Lazalo, lawa hanze!”"},{"book":"YOHANA","chapter":"11","verse":"44","text":"Ija imunhu yakalile yadanganhike kalawa hanze, kuno makono gake na magulu gake gazingilizwe na sanda, na kihanga chake kizingilizwa kitambala. Yesu kawalongela, “Mfunguleni, mmuleke yachole na zake.”"},{"book":"YOHANA","chapter":"11","verse":"45","text":"Wayahudi bwando wezile kumulola Maliamu wagona gaja gayatendile Yesu, na wamtogola."},{"book":"YOHANA","chapter":"11","verse":"46","text":"Ila wayagwe mmwanza wao wachola ha Mafalisayo na kuwalongela gaja Yesu gayatendile."},{"book":"YOHANA","chapter":"11","verse":"47","text":"Avo Mafalisayo na wakulu wa wakulu wa nhambiko waiting'hana na Ikitala Kikulu cha Isi ya Wayahudi, walonga, “Tutendeze? Loleni mizonza yose yootenda munhu ino."},{"book":"YOHANA","chapter":"11","verse":"48","text":"Kamba tuhamuleka yagendelele kamba vino, wanhu wose womtogola, na Wakulu wa Loma wokwinuka na kuibananga isi yetu na Ing'anda ya Mulungu.”"},{"book":"YOHANA","chapter":"11","verse":"49","text":"Imwe mmwanza wao, yokemigwa Kayafa, yakalile Mkulu wa Wakulu wose wa Nhambiko mulao uja, kalonga, “Mweye mwa mipulaputi kabisa."},{"book":"YOHANA","chapter":"11","verse":"50","text":"Ham'vitangile kamba vinoga munhu imwe yadanganhike sama ya wanhu bwando, kubanza kuileka isi yose ibanangike?”"},{"book":"YOHANA","chapter":"11","verse":"51","text":"Halongile gano kulawa mmoyo wake mwenyego, ila avija viyakalile Mkulu wa Wakulu wose wa Nhambiko mulao uja, kakala yalongozwe na Mulungu yahokole kamba Yesu kodanganhika sama ya Wayahudi wose,"},{"book":"YOHANA","chapter":"11","verse":"52","text":"na sio hewo weiyeka, ila vivija kaweka hamoja kamba lukuli lumwe wana wa Mulungu wapwililike."},{"book":"YOHANA","chapter":"11","verse":"53","text":"Songela zua dija wakulu wa Wayahudi weka mizundo ya kumkoma Yesu."},{"book":"YOHANA","chapter":"11","verse":"54","text":"Avo Yesu kakala yotembela mkuifisa muiisi ya Yudea, na kasegela kachola hana ikiwambo kikemigwa Eflaim, kikalile behi na luwala, kakala haja na wanahina zake."},{"book":"YOHANA","chapter":"11","verse":"55","text":"Lusona lwa Pasaka lwa Wayahudi lukala behi, na wanhu bwando walawa muisi zao wachola Yelusalemu kutaulwa kipigiti lusona halunasonga."},{"book":"YOHANA","chapter":"11","verse":"56","text":"Wakala womzahila Yesu, na viwakalile wemile Kung'anda ya Mulungu, waiuza, “Mogelegeza vilihi? Heza hana ulusona, ama vilihi?”"},{"book":"YOHANA","chapter":"11","verse":"57","text":"Wakulu wa wakulu wa nhambiko na Mafalisayo walava ndagizi kamba, munhu yoyose yahakutanga kuyali Yesu kolondigwa yakawalongele, giladi wamgoge."}]}