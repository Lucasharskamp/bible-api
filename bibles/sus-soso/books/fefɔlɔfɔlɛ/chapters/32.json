{"data":[{"book":"Fe Fɔlɔ Fɔlɛ","chapter":"32","verse":"1","text":"Laban to keli subaxɛ ma, a naxa findigilin a xa die nun a xa mamadie ma. A naxa duba e bɛ. Na xanbi, Laban naxa gbilen a xɔnyi."},{"book":"Fe Fɔlɔ Fɔlɛ","chapter":"32","verse":"2","text":"Yaxuba to nu sigafe kira xɔn, Ala xa malekɛe naxa mini a ma. A to bara e to, a naxa a fala, «Ala xa yonkinde nan yi ki.»"},{"book":"Fe Fɔlɔ Fɔlɛ","chapter":"32","verse":"3","text":"A naxa yi yire xili sa Maxanayimi."},{"book":"Fe Fɔlɔ Fɔlɛ","chapter":"32","verse":"4","text":"Yaxuba naxa xɛɛrae xɛɛ a taara Esayu xɔn ma Edon daaxa, Seyiri bɔxi ma."},{"book":"Fe Fɔlɔ Fɔlɛ","chapter":"32","verse":"5","text":"A naxa a fala e bɛ, «Wo yi nan falama n marigi Esayu bɛ, ‹I xa konyi di Yaxuba naxɛ, N bara bu Laban xɔnyi han ya."},{"book":"Fe Fɔlɔ Fɔlɛ","chapter":"32","verse":"6","text":"Ningee, sofalee, yɛxɛɛe, nun sie nan n yi ra. Konyi xɛmɛe nun konyi ginɛe fan nan n yi ra. N marigi, n xɛɛrae xɛɛxi nɛ i xɔn ma alako i xa diɲɛ n bɛ.›»"},{"book":"Fe Fɔlɔ Fɔlɛ","chapter":"32","verse":"7","text":"Na xɛɛrae to gbilen, e naxa a fala Yaxuba bɛ, «Muxu bara i taara Esayu to. A na fafe i yire, a nun gbangbalanyi mixi kɛmɛ naani.»"},{"book":"Fe Fɔlɔ Fɔlɛ","chapter":"32","verse":"8","text":"Na masenyi naxa Yaxuba bɔɲɛ ramini. Ɲama naxan nu a fɔxɔ ra, a naxa e itaxun dɔxɔ firin. A naxa yɛxɛɛe nun sie itaxun dɔxɔ firin, a nun ningee nun ɲɔxɔmɛe."},{"book":"Fe Fɔlɔ Fɔlɛ","chapter":"32","verse":"9","text":"A naxa a fala, «Xa Esayu ɲama keren gere, ɲama boore xa nɔ a gide.»"},{"book":"Fe Fɔlɔ Fɔlɛ","chapter":"32","verse":"10","text":"Na xanbi Yaxuba naxa Ala maxandi, «N tanun Iburahima Marigi Ala, n baba Isiyaga Marigi Alatala, i a fala nɛ n bɛ, ‹Gbilen i xa bɔxi ma, i ngaxakerenyie yire. I na siga, n fe fanyi rabama nɛ i bɛ.›"},{"book":"Fe Fɔlɔ Fɔlɛ","chapter":"32","verse":"11","text":"Kɔnɔ yakɔsi n Marigi, n tan xurun yi fe sɔtɔfe ma i naxan nagirixi n ma. I bara i xui rasabati n tan bɛ i xa konyi. N ma yisuxuwuri gbansan nan nu suxuxi n yi ra n Yurudɛn igirima tɛmui naxɛ, kɔnɔ yakɔsi muxu nun ɲama firin nan gbilenfe."},{"book":"Fe Fɔlɔ Fɔlɛ","chapter":"32","verse":"12","text":"N natanga n taara Esayu ma, barima n bara gaaxu a ya ra. N gaaxuxi nɛ a naxa fa n faxa, n tan nun dingɛe nun e xa die."},{"book":"Fe Fɔlɔ Fɔlɛ","chapter":"32","verse":"13","text":"I bara a masen n bɛ, ‹N fe fanyi rabama nɛ i bɛ. N i bɔnsɔɛ rawuyama nɛ alɔ mɛyɛnyi naxan kɔnti mu nɔma kolonde baa dɛ ra.›»"},{"book":"Fe Fɔlɔ Fɔlɛ","chapter":"32","verse":"14","text":"Yaxuba naxa kɔɛ radangi na yire. A naxa sanbase fanyi mayegeti a harige birin ya ma a naxan fima a taara Esayu ma:"},{"book":"Fe Fɔlɔ Fɔlɛ","chapter":"32","verse":"15","text":"Si kɛmɛ firin, si kontonyi mɔxɔɲɛn, yɛxɛɛ kɛmɛ firin, yɛxɛɛ kontonyi mɔxɔɲɛn,"},{"book":"Fe Fɔlɔ Fɔlɛ","chapter":"32","verse":"16","text":"ɲɔxɔmɛ ginɛ tongo saxan, e xa die, ninge tongo naani, tuura fu, sofale ginɛ mɔxɔɲɛn, a nun sofale xɛmɛ fu."},{"book":"Fe Fɔlɔ Fɔlɛ","chapter":"32","verse":"17","text":"A naxa yi xurusee itaxun, a nde so a xa konyie yi ra. A naxa a fala e bɛ, «Wo dangi yare. Wo xa naaninyi lu gɔɔrɛe tagi.»"},{"book":"Fe Fɔlɔ Fɔlɛ","chapter":"32","verse":"18","text":"A naxa a fala a xa konyi singe bɛ, «Wo nun n taara Esayu na naralan, a fama i maxɔrinde, ‹Wo nun nde a ra? I na sigafe minden? Nde gbe na yi xurusee ra naxee tixi i ya ra yi ki?›"},{"book":"Fe Fɔlɔ Fɔlɛ","chapter":"32","verse":"19","text":"I fama nɛ a yaabide, ‹N marigi Esayu, i xa konyi Yaxuba nan gbe na e ra. A i sanbaxi yee nan na. A fan na n xanbi ra.›»"},{"book":"Fe Fɔlɔ Fɔlɛ","chapter":"32","verse":"20","text":"A naxa na masenyi ti a firin nde fan bɛ, a nun a saxan nde, a nun mixi naxee birin biraxi xurusee fɔxɔ ra. «Wo nun Esayu na naralan tɛmui naxɛ, wo xa na masenyi ti a bɛ."},{"book":"Fe Fɔlɔ Fɔlɛ","chapter":"32","verse":"21","text":"Wo xa a fala, ‹I xa konyi Yaxuba na fafe muxu xanbi ra.›» Na kui Yaxuba nu na a maɲɔxunfe, «Yakɔsi, n a bɔɲɛ magoroma yi sanbasee nan na. Na tɛmui, a na n to, tɛmunde a nɔma nɛ n nasɛnɛde.»"},{"book":"Fe Fɔlɔ Fɔlɛ","chapter":"32","verse":"22","text":"Yaxuba xa sanbasee naxa ti a ya ra, a tan naxa kɔɛ radangi yonkinde kui."},{"book":"Fe Fɔlɔ Fɔlɛ","chapter":"32","verse":"23","text":"Kɔɛ kui, Yaxuba naxa keli. A naxa a xa ginɛ firinyie tongo, e xa konyi firinyie, a nun a xa di fu nun kerenyi. E naxa Yaboko igiri."},{"book":"Fe Fɔlɔ Fɔlɛ","chapter":"32","verse":"24","text":"A naxa e ragiri Yaboko xure a nun se naxan birin na a yi ra."},{"book":"Fe Fɔlɔ Fɔlɛ","chapter":"32","verse":"25","text":"A naxa lu mɛnni a keren. Na tɛmui, xɛmɛ nde naxa mini a ma, e naxa gere han kuye iba tɛmui."},{"book":"Fe Fɔlɔ Fɔlɛ","chapter":"32","verse":"26","text":"Na xɛmɛ to bara a to a mu nɔma nɔla sɔtɔde Yaxuba ma e xa gere kui, a naxa a garin a tɔnxɔnyi ma. A tɔnxɔnyi naxa te a kui."},{"book":"Fe Fɔlɔ Fɔlɛ","chapter":"32","verse":"27","text":"Xɛmɛ naxa a fala, «A lu n xa siga, ba kuye bara iba.» Yaxuba naxa a fala, «N mu i bɛɲinma, fo i duba n bɛ.»"},{"book":"Fe Fɔlɔ Fɔlɛ","chapter":"32","verse":"28","text":"Xɛmɛ naxa a maxɔrin, «I xili di?» A naxa a yaabi, «Yaxuba.»"},{"book":"Fe Fɔlɔ Fɔlɛ","chapter":"32","verse":"29","text":"Xɛmɛ naxa a fala, «I xili mu falama sɔnɔn Yaxuba. A fa falama nɛ kɔrɛ Isirayila, ba wo nun Ala nan gerexi, wo nun mixie fan bara gere. I tan bara nɔ e ra.»"},{"book":"Fe Fɔlɔ Fɔlɛ","chapter":"32","verse":"30","text":"Yaxuba naxa maxɔrinyi ti, «I xili di?» Xɛmɛ naxa a fala, «Munfe ra i n maxɔrinma n xili ma?» Na xanbi, a naxa duba Yaxuba bɛ."},{"book":"Fe Fɔlɔ Fɔlɛ","chapter":"32","verse":"31","text":"Yaxuba naxa na yire xili Peniyeli, barima a naxɛ, «N Ala toxi nɛ n ya i, kɔnɔ n tan nan man ɲɛngife yi ki.»"},{"book":"Fe Fɔlɔ Fɔlɛ","chapter":"32","verse":"32","text":"Soge tema tɛmui naxɛ, Yaxuba nu bara dangi Peniyeli ra, a goroma a sɛɛti ma."},{"book":"Fe Fɔlɔ Fɔlɛ","chapter":"32","verse":"33","text":"Na nan a toxi han yakɔsi Isirayilakae mu laare donma naxan na tɔnxɔnyi ma, barima Ala Yaxuba masɔtɔxi a tɔnxɔn laare nan ma."}]}