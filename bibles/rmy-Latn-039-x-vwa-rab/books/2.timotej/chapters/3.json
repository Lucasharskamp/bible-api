{"data":[{"book":"2. Timotej","chapter":"3","verse":"1","text":"Te džane hem akava: ano poslednja dive ka oven but phare vremenja."},{"book":"2. Timotej","chapter":"3","verse":"2","text":"Adalese so, o manuša ka dikhen samo korkore pumen, but ka mangen o barvalipe, ka hvalinen pe, ka oven barikane, ka hulinen, ka oven neposlušna pumare dadenđe hem e dajenđe, ka oven nezahvalna, nesveta,"},{"book":"2. Timotej","chapter":"3","verse":"3","text":"bivilesere, naka mangen te oprostinen averenđe, ka ogovorinen, naka ovel len kontrola upra pumende, ka oven nasilna hem ka mrzinen o šukaripe,"},{"book":"2. Timotej","chapter":"3","verse":"4","text":"ka oven izdajnici, bizo razmisliba ka ćeren ani holi, but ka ićeren pe ko bare hem više ka mangen o zadovoljstvija nego so ka mangen e Devle,"},{"book":"2. Timotej","chapter":"3","verse":"5","text":"ka ćeren pe da ićerena pe ki pobožnost, a ka odrekninen pe lakere zoralipnastar. Cide tut esavkendar!"},{"book":"2. Timotej","chapter":"3","verse":"6","text":"Maškar olendei okola so arakhena sar te đerdinen ko čhera hem te prelen i kontrola upro đuvlja kola lokheste verujinena sa, kolai opteretime grehencar hem kolai legarde bute požudencar,"},{"book":"2. Timotej","chapter":"3","verse":"7","text":"đuvlja kola stalno sikljovena, ali nisar našti te pendžaren o čačipe."},{"book":"2. Timotej","chapter":"3","verse":"8","text":"Hem sar so o Janije hem o Jamvrije suprotstavinde pe e Mojsijase, ađahar hem akala manuša suprotstavinena pe e čačipnase. Olen isi rumime godi hem lengiri vera nane dokažime."},{"book":"2. Timotej","chapter":"3","verse":"9","text":"Ali naka resen dur, adalese so lengoro bigođaveripe sare ka dikhen, sar so dičhilo o bigođaveripe e Janijesoro hem e Jamvrijesoro."},{"book":"2. Timotej","chapter":"3","verse":"10","text":"A tu leljan te dža palo mlo sikaviba, živiba, plan, vera, strpljivost, manglipe, istrajnost,"},{"book":"2. Timotej","chapter":"3","verse":"11","text":"progonstvija hem patnje, sar esavke save ine man ani Antiohija, ano Ikonijum hem ani Listra. Save sa progonstvija nakhavđum! A o Gospod taro sa ikalđa man."},{"book":"2. Timotej","chapter":"3","verse":"12","text":"Ali hem sare kola mangena te živinen pobožno ano Hrist Isus, ka oven progonime."},{"book":"2. Timotej","chapter":"3","verse":"13","text":"A o bišukar manuša hem o hovavne ka oven sa po bišukar, ađahar so ka hovaven averen hem so ka oven hovavde."},{"book":"2. Timotej","chapter":"3","verse":"14","text":"Ali tu ićer tut ko okova so sikliljan hem ko so injan uverime, adalese so džane kastar sikliljan."},{"book":"2. Timotej","chapter":"3","verse":"15","text":"Pana taro tikoripe džaneja o Sveta lila, save šaj te den tut mudrost zako spasenje prekali vera ano Hrist Isus."},{"book":"2. Timotej","chapter":"3","verse":"16","text":"Sai o Sveto lil nadahnime e Devlestar hem korisnoi zako sikaviba, zako ukoriba, zako ispraviba, zako barjariba ani pravednost,"},{"book":"2. Timotej","chapter":"3","verse":"17","text":"te šaj e Devlesoro manuš ovel pherdeste pripremime zako đijekh šukar ćeriba."}]}