{"data":[{"book":"Lewi Sɛrɛxɛdubɛ","chapter":"8","verse":"1","text":"Alatala naxa a masen Annabi Munsa bɛ,"},{"book":"Lewi Sɛrɛxɛdubɛ","chapter":"8","verse":"2","text":"«Haruna nun a xa die xili hɔrɔmɔlingira sode dɛ ra. I xa fa e xa dugi sɛniyɛnxie ra, a nun ture sɛniyɛnxi, tuura naxan bama yunubi xafari sɛrɛxɛ ra, yɛxɛɛ kontonyi firin, nun debe, taami lɛbinitaree na naxan kui."},{"book":"Lewi Sɛrɛxɛdubɛ","chapter":"8","verse":"3","text":"I xa Isirayila ɲama birin malan hɔrɔmɔlingira sode dɛ ra.»"},{"book":"Lewi Sɛrɛxɛdubɛ","chapter":"8","verse":"4","text":"Annabi Munsa naxa Alatala xa yaamari rakamali, ɲama fan naxa e malan hɔrɔmɔlingira sode dɛ ra."},{"book":"Lewi Sɛrɛxɛdubɛ","chapter":"8","verse":"5","text":"Annabi Munsa naxa a fala ɲama bɛ, «Alatala bara n yamari n xa yi raba.»"},{"book":"Lewi Sɛrɛxɛdubɛ","chapter":"8","verse":"6","text":"Annabi Munsa naxa Haruna nun a xa die maso, a naxa e maxa ye ra."},{"book":"Lewi Sɛrɛxɛdubɛ","chapter":"8","verse":"7","text":"A naxa dugi sɛniyɛnxie ragoro Haruna ma, a naxa a tagi xiri bɛlɛti ra, a guba ragoro a ma, a sɛrɛxɛdubɛ donma ragoro na fari, a a tagi xiri bɛlɛti ra."},{"book":"Lewi Sɛrɛxɛdubɛ","chapter":"8","verse":"8","text":"A naxa kanke makotose ragoro a kɔn ma, a gɛmɛ firin sa na kui naxee findixi Ala waxɔnfe masense ra."},{"book":"Lewi Sɛrɛxɛdubɛ","chapter":"8","verse":"9","text":"A naxa xunmase dɔxɔ Haruna xunyi ma, a tɔnxuma sɛniyɛnxi xɛɛma daaxi sa na ma, alɔ Alatala Munsa yamari ki naxɛ."},{"book":"Lewi Sɛrɛxɛdubɛ","chapter":"8","verse":"10","text":"Annabi Munsa naxa ture sɛniyɛnxi tongo, a nde maso Ala xa hɔrɔmɔlingira ma, nun se naxan birin na a kui. A nee rasɛniyɛn na ki nɛ."},{"book":"Lewi Sɛrɛxɛdubɛ","chapter":"8","verse":"11","text":"A naxa ture kasan sɛrɛxɛbade ma sanya solofere, a nun sɛrɛxɛbade yirabasee, ye ragatade xungbe, nun na saxi se naxan fari, alako e xa sɛniyɛn."},{"book":"Lewi Sɛrɛxɛdubɛ","chapter":"8","verse":"12","text":"A man naxa ture nde sa Haruna xunyi ma, alako Haruna fan xa sɛniyɛn."},{"book":"Lewi Sɛrɛxɛdubɛ","chapter":"8","verse":"13","text":"Annabi Munsa naxa Haruna xa die maso, a dugi sɛniyɛnxie ragoro e fan ma. A naxa e tagi nun e xunyi xiri dugi ra, alɔ Alatala a yamarixi ki naxɛ."},{"book":"Lewi Sɛrɛxɛdubɛ","chapter":"8","verse":"14","text":"Annabi Munsa to fa tuura yunubi xafari sɛrɛxɛ ra, Haruna nun a xa die naxa e bɛlɛxɛe sa na tuura xun tagi."},{"book":"Lewi Sɛrɛxɛdubɛ","chapter":"8","verse":"15","text":"Annabi Munsa naxa a kɔn naxaba, a naxa a wuli nde tongo, a a maso sɛrɛxɛbade ferie ma naxee nu na sɛrɛxɛbade tunxunyi naani ra. A naxa na raba a bɛlɛxɛsole ra, alako a xa sɛrɛxɛbade rasɛniyɛn. A naxa wuli dɔnxɔɛ ifili sɛrɛxɛbade sɛɛtie ma. A sɛrɛxɛbade rasɛniyɛn na ki nɛ barima a findi xunsarade nan na."},{"book":"Lewi Sɛrɛxɛdubɛ","chapter":"8","verse":"16","text":"Annabi Munsa man naxa ture tongo naxan nu na ninge furingɛ rabilinyi, a nun laare naxan nu na a bɔɲɛ fari, nun a gungui xɔri firinyie nun e ture. A naxa nee birin sa tɛ i sɛrɛxɛbade fari."},{"book":"Lewi Sɛrɛxɛdubɛ","chapter":"8","verse":"17","text":"Kɔnɔ a naxa tuura gundi, a kiri, a sube, nun a ɲaɲɛ gan tɛ ra ɲama yonkinde fari ma, alɔ Alatala a yamarixi ki naxɛ."},{"book":"Lewi Sɛrɛxɛdubɛ","chapter":"8","verse":"18","text":"Annabi Munsa naxa fa yɛxɛɛ kontonyi ra naxan findi sɛrɛxɛ gan daaxi ra. Haruna nun a xa die naxa e bɛlɛxɛe sa na yɛxɛɛ xun tagi."},{"book":"Lewi Sɛrɛxɛdubɛ","chapter":"8","verse":"19","text":"Annabi Munsa naxa a kɔn naxaba, a a wuli nde kasan sɛrɛxɛbade sɛɛtie ma."},{"book":"Lewi Sɛrɛxɛdubɛ","chapter":"8","verse":"20","text":"A naxa yɛxɛɛ ixaba a xuntunyie ra. A naxa a xunyi, a xuntunyie, nun a ture gan tɛ i."},{"book":"Lewi Sɛrɛxɛdubɛ","chapter":"8","verse":"21","text":"A naxa yɛxɛɛ furingɛ nun a sanyie raxa, a yɛxɛɛ kontonyi gundi birin gan tɛ ra sɛrɛxɛbade fari sɛrɛxɛ gan daaxi ra, naxan xiri rafan Alatala ma. A na birin naba nɛ alɔ Alatala a yamarixi ki naxɛ."},{"book":"Lewi Sɛrɛxɛdubɛ","chapter":"8","verse":"22","text":"Annabi Munsa naxa yɛxɛɛ kontonyi firin nde tongo naxan findi sɛrɛxɛdubɛ dɔxɔ sɛrɛxɛ ra. Haruna nun a xa die naxa e bɛlɛxɛe sa na yɛxɛɛ xun tagi."},{"book":"Lewi Sɛrɛxɛdubɛ","chapter":"8","verse":"23","text":"Annabi Munsa naxa a kɔn naxaba, a a wuli nde tongo, a a sa Haruna yirefanyi tuli ma, a yirefanyi bɛlɛxɛkura ma, nun a sankura ma."},{"book":"Lewi Sɛrɛxɛdubɛ","chapter":"8","verse":"24","text":"A naxa Haruna xa die fan maso, a naxa wuli nde sa e yirefanyi tulie ma, e yirefanyi bɛlɛxɛkura ma, nun e yirefanyi sankura ma. A naxa a wuli nde kasan sɛrɛxɛbade sɛɛtie ma."},{"book":"Lewi Sɛrɛxɛdubɛ","chapter":"8","verse":"25","text":"A naxa na yɛxɛɛ ture tongo, a nun a xuli, a furingɛ ture, laare naxan na a bɔɲɛ fari, a gungui xɔri firinyie nun e ture, nun a yirefanyi tabe."},{"book":"Lewi Sɛrɛxɛdubɛ","chapter":"8","verse":"26","text":"Annabi Munsa naxa debe tongo taami lɛbinitaree na naxan kui, naxan nu dɔxɔxi Alatala ya i. A naxa taami lɛbinitare keren ba na, a nun taami keren naxan yailanxi ture ra, a nun taami lanmadi keren. A naxa e sa na yɛxɛɛ ture nun a yirefanyi tabe fari."},{"book":"Lewi Sɛrɛxɛdubɛ","chapter":"8","verse":"27","text":"A naxa na birin so Haruna nun a xa die yi ra, e fa na lintan Alatala ya i alako a xa a kolon a gbe na a ra."},{"book":"Lewi Sɛrɛxɛdubɛ","chapter":"8","verse":"28","text":"Na dangi xanbi, Annabi Munsa naxa e rasuxu e yi ra, a naxa e sa tɛ sɛrɛxɛbade fari, sɛrɛxɛ gan daaxi nu na dɛnnaxɛ. Sɛrɛxɛdubɛ dɔxɔ sɛrɛxɛ na a ra, naxan gan xiri rafan Alatala ma."},{"book":"Lewi Sɛrɛxɛdubɛ","chapter":"8","verse":"29","text":"Annabi Munsa naxa yɛxɛɛ kontonyi kanke tongo na sɛrɛxɛdubɛ dɔxɔ sɛrɛxɛ ra, a fa na lintan Alatala ya i a masenfe ra a bɛ. Na naxa findi Annabi Munsa gbe ra alɔ Alatala a yamarixi ki naxɛ."},{"book":"Lewi Sɛrɛxɛdubɛ","chapter":"8","verse":"30","text":"Annabi Munsa naxa ture sɛniyɛnxi nde tongo, a nun wuli nde naxan nu na sɛrɛxɛbade fari, a naxa a kasan Haruna nun a xa dugie ma, a a kasan Haruna xa die nun e xa dugie fan ma, alako e tan nun e xa dugie birin xa sɛniyɛn."},{"book":"Lewi Sɛrɛxɛdubɛ","chapter":"8","verse":"31","text":"Munsa naxa a fala Haruna nun a xa die bɛ, «Wo sube ɲin hɔrɔmɔlingira sode dɛ ra, wo xa a don mɛnni, a nun taami naxan na debe kui naxan findi sɛrɛxɛdubɛ dɔxɔ sɛrɛxɛ ra. N bara yaamari fi, Haruna nun a xa die xa na don."},{"book":"Lewi Sɛrɛxɛdubɛ","chapter":"8","verse":"32","text":"Taami nun sube naxan luxi, wo xa na dɔnxɔɛ gan."},{"book":"Lewi Sɛrɛxɛdubɛ","chapter":"8","verse":"33","text":"Wo naxa keli hɔrɔmɔlingira sode dɛ ra xi solofere bun ma, han wo xa dɔxɔɛ waxati kamalima tɛmui naxɛ."},{"book":"Lewi Sɛrɛxɛdubɛ","chapter":"8","verse":"34","text":"Naxan nabaxi to, Alatala a yamarixi wo yunubi xunsare xa fe nan na."},{"book":"Lewi Sɛrɛxɛdubɛ","chapter":"8","verse":"35","text":"Na na a toxi, wo luma hɔrɔmɔlingira sode dɛ ra xi solofere bun ma, kɔɛ nun yanyi, alɔ Alatala n yamarixi a ra ki naxɛ, alako wo naxa faxa.»"},{"book":"Lewi Sɛrɛxɛdubɛ","chapter":"8","verse":"36","text":"Haruna nun a xa die naxa Alatala xa yaamari birin naba na ki a naxan masenxi e bɛ Annabi Munsa saabui ra."}]}