{"data":[{"book":"ULevi","chapter":"24","verse":"1","text":"UThixo wathi kuMosi,"},{"book":"ULevi","chapter":"24","verse":"2","text":"“Laya abantu bako-Israyeli bakulethele amafutha acengekileyo, ahluzwe ema-oliveni, abe ngawokukhanyisa ukuze izibane zihlale zikhanyisa kokuphela."},{"book":"ULevi","chapter":"24","verse":"3","text":"Ngaphandle kwekhetheni eligudle umtshokotsho wobufakazi, phakathi kwethente lokuhlangana u-Aroni kumele alinde izibane phambi kukaThixo izikhathi zonke nxa kusihlwa kuze kube sekuseni. Lokhu kuzakuba yisimiso saphakade lakuzizukulwane ezizayo."},{"book":"ULevi","chapter":"24","verse":"4","text":"Izibane ezisoluthini lwegolide elicolekileyo phambi kukaThixo kumele zilindwe izikhathi zonke."},{"book":"ULevi","chapter":"24","verse":"5","text":"Thatha ifulawa ecolekileyo wenze izinkwa ezilitshumi lambili usebenzisa okubili kwetshumi kwehefa isinkwa ngasinye."},{"book":"ULevi","chapter":"24","verse":"6","text":"Zibeke emizileni emibili, ziyisithupha emzileni munye, phezu kwetafula yegolide elicolekileyo phambi kukaThixo."},{"book":"ULevi","chapter":"24","verse":"7","text":"Emzileni ngamunye faka impepha enhle njengengxenye yesikhumbuzo esimela isinkwa njalo kube ngumhlatshelo wokudla onikelwa kuThixo."},{"book":"ULevi","chapter":"24","verse":"8","text":"Isinkwa lesi kumele sibekwe phambi kukaThixo izikhathi zonke, amaSabatha wonke, kusenzelwa abako-Israyeli, kube yisivumelwano esingayikuphela."},{"book":"ULevi","chapter":"24","verse":"9","text":"Sizakuba ngesika-Aroni lamadodana akhe, abazasidlela endaweni engcwele ngoba siyingxenye engcwele kakhulu yesabelo sabo esifaneleyo somhlatshelo onikelwa kuThixo.”"},{"book":"ULevi","chapter":"24","verse":"10","text":"Kwasekusiba lendodana yomfazi wako-Israyeli, uyise wayengumGibhithe, yasuka yaya ebantwini bako-Israyeli, yasixabana lomuntu wako-Israyeli ezihonqweni."},{"book":"ULevi","chapter":"24","verse":"11","text":"Indodana yomfazi wako-Israyeli leyo yahlambaza ibizo likaThixo ngesithuko. Ngakho bayiletha kuMosi. (Ibizo likanina lalinguShelomithi, indodakazi kaDibhiri, owesizwe sikaDani.)"},{"book":"ULevi","chapter":"24","verse":"12","text":"Bayifaka entolongweni ukuba intando kaThixo ize yazakale kuhle kubo."},{"book":"ULevi","chapter":"24","verse":"13","text":"UThixo wasesithi kuMosi,"},{"book":"ULevi","chapter":"24","verse":"14","text":"“Umuntu lowo owathukayo mkhupheleni ngaphandle kwezihonqo. Bonke labo abamuzwayo babeke izandla zabo phezu kwekhanda lakhe, ibandla lonke limgongode ngamatshe."},{"book":"ULevi","chapter":"24","verse":"15","text":"Tshela abako-Israyeli uthi, ‘Loba ngubani othuka uNkulunkulu wakhe, uzakuba lecala."},{"book":"ULevi","chapter":"24","verse":"16","text":"Loba ngubani othuka ibizo likaThixo uzabulawa. Ibandla lonke kumele limgongode ngamatshe. Loba kungowezizweni kumbe oyinzalo yelizwe lakini angahlambaza ibizo likaThixo kumele abulawe."},{"book":"ULevi","chapter":"24","verse":"17","text":"Obulala umuntu kumele abulawe."},{"book":"ULevi","chapter":"24","verse":"18","text":"Obulala isifuyo somunye kumele ahlawule, kube okuphilayo ngokuphilayo."},{"book":"ULevi","chapter":"24","verse":"19","text":"Olimaza umakhelwane wakhe, loba ngayiphi indlela, kumele kwenziwe lakuye,"},{"book":"ULevi","chapter":"24","verse":"20","text":"kube yikwephuka ngokwephuka, ilihlo ngelihlo, izinyo ngezinyo. Njengoba elimaze omunye, ngokunjalo laye kumele alinyazwe."},{"book":"ULevi","chapter":"24","verse":"21","text":"Obulala inyamazana kumele ayihlawule, kodwa obulala umuntu kumele abulawe."},{"book":"ULevi","chapter":"24","verse":"22","text":"Lizakuba lomlayo munye kowezizweni lowakini. Mina nginguThixo uNkulunkulu wenu.’ ”"},{"book":"ULevi","chapter":"24","verse":"23","text":"Emva kwalokho uMosi wakhuluma kwabako-Israyeli, basebethatha umuntu lowo owayehlambaze uThixo, bamusa ngaphandle kwezihonqo, bamgongoda ngamatshe. Abako-Israyeli benza njengokulaywa kwabo nguThixo."}]}