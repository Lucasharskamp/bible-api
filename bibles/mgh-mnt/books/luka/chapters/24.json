{"data":[{"book":"Luka","chapter":"24","verse":"1","text":"Mapikoosha o nihuku no Jumaapili manyopani yahorwaa unihiyeni, anakushilhe makhura o unukhelha aakoronshe aya."},{"book":"Luka","chapter":"24","verse":"2","text":"Nkayaaphwanya nlhuku ninapirikishiye ni uthama vanlhakoni vawo,"},{"book":"Luka","chapter":"24","verse":"3","text":"paahi etu nkayaakelhacha nhina, nansho khayaaphwannye iruttu ya Athithi Yesu."},{"book":"Luka","chapter":"24","verse":"4","text":"Nkayeemelha ashangachaka yoyo mwaha uyo, wo uhikhulhuvelha, nkayaakhumelhelha attu elhi aawanre ikuwo chootelha chinene, eemelhaka waatameria."},{"book":"Luka","chapter":"24","verse":"5","text":"Manyopani ayo yoovaka nkayaakhoromacha vathi, attu ayo veera aya, “Yeeshiyani umwaavia ntu nkumi mwa attu akhwilhe?"},{"book":"Luka","chapter":"24","verse":"6","text":"Khaawo vaa, hohihimwa. Muupuwelheke chenre awe wo uhimia vaari inyu Ugalilaya,"},{"book":"Luka","chapter":"24","verse":"7","text":"‘Mwaana a Ntu hophwanelhiya uhelhiya mmathathani mwa attu o uwonya, akhomelhelhiye, ni nihuku no neraru ahihimmwe.’ ”"},{"book":"Luka","chapter":"24","verse":"8","text":"Manyopani nkayoopuwelha malhove awe,"},{"book":"Luka","chapter":"24","verse":"9","text":"nkayaakhuma nnihiyeni, nkayaahimiacha mwaha wonkhaye waahimiachera owiittucha khumi ni mmoka ahanlhe alhe."},{"book":"Luka","chapter":"24","verse":"10","text":"Manyopani ayo yaari Amariamu Magidalena ni Nayoana ni Amariamu anumwanaya Nayakhobo, yayo ni manyopani akina phi ahimianche wa akarumiya."},{"book":"Luka","chapter":"24","verse":"11","text":"Nansho akarumiya nkayoona yayo malhove ayo thoko ncheche, khayaarumelhenlhe."},{"book":"Luka","chapter":"24","verse":"12","text":"Nansho Napeturo nkayaarwaa unihiyeni attimakachaka, nkayooroma, vaathurumenlhe aya nkayoona ikuworu. Paahi nkayaahokolhia uwani ashangaka mwaha ukhumelhenlhe."},{"book":"Luka","chapter":"24","verse":"13","text":"Nenno nihuku, owiittucha elhi a Yesu yaari akelhaka iwani yeehaniya Uemau, imaili saba ukhuma Uyerusalemu,"},{"book":"Luka","chapter":"24","verse":"14","text":"arerihaka ashineneru mwaha wonkhaye upangeelhe."},{"book":"Luka","chapter":"24","verse":"15","text":"Vaari aya eetaka arerihaka, Yesu mwanene nkaawa aatameriaka ni weeta vamoka ni ayo,"},{"book":"Luka","chapter":"24","verse":"16","text":"nkayaamwona, nansho ahinchuwelhaka."},{"book":"Luka","chapter":"24","verse":"17","text":"Yesu nkeerelhacha, “Nnoopa mwaha waani mwaashineneru uno mweetaka?”"},{"book":"Luka","chapter":"24","verse":"18","text":"Mmoka aya eehaniya Nakileopa nkankoha, “Kwani inyuva alheto va Yerusalemu va, vekha nhinochuwelha chittu chipangelhe alha mahuku vakani avinre alha?”"},{"book":"Luka","chapter":"24","verse":"19","text":"Yesu nkaakoha, “Mwaha waani?”"},{"book":"Luka","chapter":"24","verse":"20","text":"Opochera ishaani olhupalhe ni aholhelhi ihu yahonkumiha wiira ahukumulhiye, nkaakhomelhelhiya."},{"book":"Luka","chapter":"24","verse":"21","text":"Nansho hii nahonkhulhuvelha wiira phi nowa woopolha attu o Israeli! Upwaha vavawo, lhelho nihuku no neraru toka vaapangeelhe aya."},{"book":"Luka","chapter":"24","verse":"22","text":"Tho manyopani akina munlhokoni mwihu ahonithuthusha, yahorwaa unihiyeni lhelho wichishuru,"},{"book":"Luka","chapter":"24","verse":"23","text":"nansho khayoonne iruttu iyo. Nkayaahokolhia eeraka wiira ahoona minepa chaahimmie wiira hohihimmwa."},{"book":"Luka","chapter":"24","verse":"24","text":"Attu akina nkayaarwaa unihiyeni ni uphwanya thoko chaahimiye ni manyopani alhe, nansho khayamwonne.”"},{"book":"Luka","chapter":"24","verse":"25","text":"Vavawo etu Yesu nkeerelha, “Woonaka nhophupuwalha mwaatti ayi, wo mirima chimpicha urumelhelha malhove aahimiye ni anamilhohi a Nlhuku!"},{"book":"Luka","chapter":"24","verse":"26","text":"Chani, khawalhonke Kuristo Moopolhi thanlhiye ni Nlhuku uhuvihachiya, wiira akelhe rata munthimichoni mwawe?”"},{"book":"Luka","chapter":"24","verse":"27","text":"Nkaapatakulhelha chittu chonkhaye chaamwacha nhina Malhove Matakatifu uchokholha wa ashinna Musa mpaka wa anamilhohi onkhaye."},{"book":"Luka","chapter":"24","verse":"28","text":"Vaatameria aya iwani yaalhukama aya, Yesu nkeepanga thoko noopwaha vavawo,"},{"book":"Luka","chapter":"24","verse":"29","text":"nansho yayo manyaattu ayo nkayampepecha, eeraka, “Nkhalheke ni hii, uheelha.” Paahi etu nkaarwa uwannyaya."},{"book":"Luka","chapter":"24","verse":"30","text":"Nkaakhalha ulhia yolhia vamoka, nkaakusha nkatte, nkaalhapelhelha ibarakha, nkaamia, nkaavahacha."},{"book":"Luka","chapter":"24","verse":"31","text":"Miitho aya nkayaapatakulhiya nkayanchuwelha, nansho nkaapotera vamiithoni waya."},{"book":"Luka","chapter":"24","verse":"32","text":"Nkayeera ashineneru, “Chani mirima chihu khachaari chipharelhaka mooro volhumachawe unilhamulhelha Malhove Matakatifu mphironi mmwe?”"},{"book":"Luka","chapter":"24","verse":"33","text":"Yeyo ikatema nkayaathama nkayaahokolhia Uyerusalemu, nkayaaphwanyacha owiittucha khumi ni mmoka anathukumanne vamoka,"},{"book":"Luka","chapter":"24","verse":"34","text":"eerachaka wiira, “Wo ikekhiaye, Athithi ahohihimmwa! Ahaakhumelhelha Nasimoni!”"},{"book":"Luka","chapter":"24","verse":"35","text":"Owiittucha elhi nkayaahimiacha mwaha waakhumelhenlhe mphironi, ni chenre aya wo waachuwelha Athithi vaamianinhe aya nkatte wa Owiittucha aya."},{"book":"Luka","chapter":"24","verse":"36","text":"Akarumiya elhi ayo vaari aya ahimiachaka yoyo mwaha uyo, wo uhiweherera, Athithi anene nkayeemelha variyari aya eeraka, “Mpuha ukhalhe ni inyu.”"},{"book":"Luka","chapter":"24","verse":"37","text":"Nkayaathuthuwacha, yaanyiheraka wiira ahoona nshoka."},{"book":"Luka","chapter":"24","verse":"38","text":"Nansho nkeerelhacha, “Nnoovani? Nnowelhiyani nipampa mu nrimani?"},{"book":"Luka","chapter":"24","verse":"39","text":"Mmweheke mathatha ni mieto chaka, nkiweheke ni mii kimwanene. Nkikwakwanyeke, nnowoona wiira akiri nshoka, ukhalhawaya nshoka khanirina iruttu yo ithayi mena makhuva, thoko nnokoona inyu chi.”"},{"book":"Luka","chapter":"24","verse":"40","text":"Nkeera chiicho oonihachaka mathatha awe ni mieto chawe."},{"book":"Luka","chapter":"24","verse":"41","text":"Akarumiya vaari aya ahirumelhelhaka ittu yoona aya, uno athepaka wuumiya uwanoni wo uteelhiya, Yesu ahaakohacha, “Nhanaa ittu yo ulhia va?”"},{"book":"Luka","chapter":"24","verse":"42","text":"Nkayammaha ihopa yo waaneelhiya,"},{"book":"Luka","chapter":"24","verse":"43","text":"nkaakusha nkaalhia amwoonaka."},{"book":"Luka","chapter":"24","verse":"44","text":"Paahi nkaahimeriacha wiira, “Chilha phi chittu chaahimilhe aka ikatema vaari aka ni inyu. Ikhalhe wiira, kila ittu ilhepiye ikaachaka nhina Malhehero a ashinna Musa, chilhepiye ni anamilhohi ni Izaburi chihotimira.”"},{"book":"Luka","chapter":"24","verse":"45","text":"Nkaapatakulha irusho chaya wiira achuwelhe Malhove Matakatifu"},{"book":"Luka","chapter":"24","verse":"46","text":"nkeerelhacha, “Phinre aya wo ulhepiya, Kuristo Moopolhi nowa uhuvihiya ni uhihimmwa nnookhwani aviraka nihuku no neraru,"},{"book":"Luka","chapter":"24","verse":"47","text":"ni wo nchina nawe nttenga wo uhiyereriya uwonya unohimiachiya mwiilhaponi mwonkhaye, ichokholhaka Uyerusalemu."},{"book":"Luka","chapter":"24","verse":"48","text":"Inyu phi o uhimiechesha chittu chonkhaye chi."},{"book":"Luka","chapter":"24","verse":"49","text":"Ni mii kinommwiiha alhehiye ni Athithi uwaninyu. Nansho nnothananiya uweherera nnari iwani yuulhupalhe mpaka machiri o wiirimu vanohalha aya uwa.”"},{"book":"Luka","chapter":"24","verse":"50","text":"Paahi nkaaholhelha uthama vawani mpaka Ubethaniya, vaathenshe awe miono nkaavaha ibarakha."},{"book":"Luka","chapter":"24","verse":"51","text":"Vaari awe aavahaka ibarakha, ahaahiya, nkaakushiya wiirimu."},{"book":"Luka","chapter":"24","verse":"52","text":"Nkayanthimicha ni uhokolhia Uyerusalemu, wo mpuha mwinchi,"},{"book":"Luka","chapter":"24","verse":"53","text":"nkayaalhokelhacha ikatema yonkhaye akhalhaka Inupa ya Nlhuku antotopelhaka Nlhuku."}]}