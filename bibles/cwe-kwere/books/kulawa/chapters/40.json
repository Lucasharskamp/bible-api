{"data":[{"book":"Kulawa","chapter":"40","verse":"1","text":"Maabaho Mndewa Mulungu kamulongela Musa,"},{"book":"Kulawa","chapter":"40","verse":"2","text":"“Muna isiku ya mwanduso ya mwezi wa mwanduso, kwizasimika hema da Mulungu."},{"book":"Kulawa","chapter":"40","verse":"3","text":"Mgati ya hema ijo kwizakwika diya disanduku da lagano, maabaho ika panzia haulongozi hake."},{"book":"Kulawa","chapter":"40","verse":"4","text":"Digale hana imeza na kwika via vake uchanyha. Maabaho chigale chinala cha chitasa na kwika vitasa vake uchanyha."},{"book":"Kulawa","chapter":"40","verse":"5","text":"Maabaho kwizakwika lupango lwa zahabu cha kusomela ubani haulongozi wa sanduku da lagano, maabaho kwizatumbika panzia hana ihanhu ha kwingilila muna dihema da Mulungu."},{"book":"Kulawa","chapter":"40","verse":"6","text":"Kwizakwika lupango lwa kutimbulila nhambiko haulongozi wa hanhu ha kwingilila muna dihema da Mulungu."},{"book":"Kulawa","chapter":"40","verse":"7","text":"Kwizakwika ziga hagati ya hema da Mulungu na lupango, kwizaguma mazi mgati ya ziga ijo."},{"book":"Kulawa","chapter":"40","verse":"8","text":"Maabaho kwizazenga luwa na kutumbika panzia hana ulwivi lwake."},{"book":"Kulawa","chapter":"40","verse":"9","text":"“Maabaho kwizasola mavuta yelile na kudihaka hema da Mulungu hamwe na vinhu vake vose na kudibagula na vinhu vake vose, najo dizakuwa jela."},{"book":"Kulawa","chapter":"40","verse":"10","text":"Maabaho kwizabagula ulupango lwa kutimbulila nhambiko na via vake vose kwa kuchihaka mavuta yelile, nacho chizakuwa chela ng'hani."},{"book":"Kulawa","chapter":"40","verse":"11","text":"Maabaho kwizadibagula diziga na kalilo jake na kuvihaka mavuta fana ivo ivo."},{"book":"Kulawa","chapter":"40","verse":"12","text":"“Mgale Haluni na wanage hana ihanhu ha kwingilila muna dihema da Mulungu, maabaho uwanave."},{"book":"Kulawa","chapter":"40","verse":"13","text":"Maabaho mvaze Haluni mawalo yelile, muhake mavuta yelile na kumbagula muladi yadahe kunisang'hanila fana mkulu wa nhambiko."},{"book":"Kulawa","chapter":"40","verse":"14","text":"Kwizawasola wanage na kuwavaza ng'hanzu."},{"book":"Kulawa","chapter":"40","verse":"15","text":"Maabaho uwahake mavuta yelile fana viya viumuhakile tati yawo, muladi wadahe kunisang'hanila fana wakulu wa nhambiko. Kuhakigwa kwawo mavuta yelile kwizawengiza muna ukulu wa nhambiko siku zose muna zinyelesi zawo zose.”"},{"book":"Kulawa","chapter":"40","verse":"16","text":"Musa katenda chila chinhu fana viya Mndewa Mulungu viyamulagilize."},{"book":"Kulawa","chapter":"40","verse":"17","text":"Mwezi wa mwanduso muna mwaka wekaidi, siku ya mwanduso ya mwezi, hema da Mulungu disimikigwa."},{"book":"Kulawa","chapter":"40","verse":"18","text":"Musa viyasimike hema da Mulungu, keka vikalilo vake na kwinula mibiki yake, kalumbiliza mapalo yake na kusimika mhanda zake."},{"book":"Kulawa","chapter":"40","verse":"19","text":"Kanzanza panzia uchanyha ya hema da Mulungu na keka ngubiko ya hema uchanyha yake, fana Mndewa Mulungu viyamulagilize Musa."},{"book":"Kulawa","chapter":"40","verse":"20","text":"Maabaho kasola vibawo viya vidi na kuvika hana disanduku diya da ukalangama. Kaifoseza imibiki ija hana zimhete za sanduku na keka ngubiko ya kuilumba uchanyha yake."},{"book":"Kulawa","chapter":"40","verse":"21","text":"Maabaho kadika disanduku da lagano muna dihema da Mulungu na kutumbika panzia, kwa kutenda ivo kadifisa disanduku da lagano fana Mndewa Mulungu viyamulongele Musa."},{"book":"Kulawa","chapter":"40","verse":"22","text":"Musa keka meza mgati ya hema da Mulungu, ubanzi wa kasikazi, kunze ya panzia,"},{"book":"Kulawa","chapter":"40","verse":"23","text":"na uchanyha yake kapanga magate haulongozi wa Mndewa Mulungu fana viyalagilizigwe na Mndewa Mulungu."},{"book":"Kulawa","chapter":"40","verse":"24","text":"Keka chinala cha chitasa muna dihema da Mulungu, ubanzi wa kusi, viilola na imeza."},{"book":"Kulawa","chapter":"40","verse":"25","text":"Kemiza vitasa vake haulongozi wa Mndewa Mulungu, fana Mndewa Mulungu viyamulagilize."},{"book":"Kulawa","chapter":"40","verse":"26","text":"Keka lupango lwa zahabu muna dihema da Mulungu kuulongozi wa panzia,"},{"book":"Kulawa","chapter":"40","verse":"27","text":"na kasoma ubani uli na mnung'ho unogile uchanyha yake, fana viyalagilizigwe na Mndewa Mulungu."},{"book":"Kulawa","chapter":"40","verse":"28","text":"Katumbika panzia hana ihanhu ha kwingilila muna dihema da Mulungu,"},{"book":"Kulawa","chapter":"40","verse":"29","text":"Musa keka lupango lwa kutimbulila nhambiko hana ihanhu ha kwingilila muna dihema da Mulungu. Uchanyha yake kalava nhambiko ya kutimbula na nhosa ya usage, fana viyalagilizigwe na Mndewa Mulungu."},{"book":"Kulawa","chapter":"40","verse":"30","text":"Kadika diziga hagati ya dihema da Mulungu na lupango na kuguma mazi ya kunawa."},{"book":"Kulawa","chapter":"40","verse":"31","text":"Musa na Haluni na wana wa Haluni, wose wanawa makono yawo na migulu yawo umo."},{"book":"Kulawa","chapter":"40","verse":"32","text":"Viwengile mgati ya hema da Mulungu hebu viwakwenhukile ulupango, wanawa fana Mndewa Mulungu viyamulagilize Musa."},{"book":"Kulawa","chapter":"40","verse":"33","text":"Musa kemiza luwa kuzunguluka hema da Mulungu na lupango, na keka panzia hana ulwivi lwa luwa. Ivo Musa kakomeleza sang'hano yose."},{"book":"Kulawa","chapter":"40","verse":"34","text":"Maabaho wingu digubika hema da Mulungu, dihema dimema utunhizo wa Mndewa Mulungu."},{"book":"Kulawa","chapter":"40","verse":"35","text":"Musa kapotwa kwingila muna dihema da Mulungu kwaviya wingu dikala uchanyha yake, na utunhizo wa Mndewa Mulungu umema umo."},{"book":"Kulawa","chapter":"40","verse":"36","text":"Muna imiyanza yose ya Waisilaili, wingu vidinuligwe kulawa uchanyha ya hema, Waisilaili wandusa mwanza."},{"book":"Kulawa","chapter":"40","verse":"37","text":"Mbali one diwingu hadinuligwe, wawo hawanduse mwanza, wagozela mbaka vondadinuligwe."},{"book":"Kulawa","chapter":"40","verse":"38","text":"Wingu da Mndewa Mulungu dikala uchanyha ya hema da Mulungu lusita lwa imisi, umoto waka muna dihema da Mulungu lusita lwa ichilo, haulongozi wa kaye zose za Waisilaili lusita lose lwa miyanza yawo."}]}