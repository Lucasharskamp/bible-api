{"data":[{"book":"Ruka","chapter":"10","verse":"1","text":"Shure kwaizvozvo Ishe akagadza vamwe makumi manomwe akavatuma achiita vaviri vaviri pamberi pake kumaguta nokunzvimbo dzose kwaakanga achizoenda."},{"book":"Ruka","chapter":"10","verse":"2","text":"Akati kwavari, “Kukohwa kukuru, asi vashandi vashoma. Naizvozvo kumbirai kuna She wokukohwa, kuti atume vashandi mumunda wake wokukohwa."},{"book":"Ruka","chapter":"10","verse":"3","text":"Endai! Ndiri kukutumai samakwayana pakati pamapere."},{"book":"Ruka","chapter":"10","verse":"4","text":"Musatora chikwama, kana hombodo, kana shangu; uye musakwazisa munhu panzira."},{"book":"Ruka","chapter":"10","verse":"5","text":"“Pamunopinda mumba, mutange namashoko okuti, ‘Rugare ngaruve muimba ino.’"},{"book":"Ruka","chapter":"10","verse":"6","text":"Kana munhu worugare arimo, rugare rwenyu ruchazorora pamusoro pake; kana zvikasadaro, ruchadzokera kwamuri."},{"book":"Ruka","chapter":"10","verse":"7","text":"Garai muimba iyoyo muchidya nokunwa zvose zvavanokupai nokuti mubati akafanirwa nomubayiro wake. Musapota-pota nedzimba."},{"book":"Ruka","chapter":"10","verse":"8","text":"“Pamunopinda muguta uye vakakugamuchirai, mudye zvose zvinoiswa pamberi penyu."},{"book":"Ruka","chapter":"10","verse":"9","text":"Poresai vanorwara varimo mugovaudza kuti, ‘Umambo hwaMwari hwaswedera.’"},{"book":"Ruka","chapter":"10","verse":"10","text":"Asi pamunopinda muguta uye mukasagamuchirwa, muende munzira dzaro mugoti,"},{"book":"Ruka","chapter":"10","verse":"11","text":"‘Kunyange neguruva reguta renyu rakanamatira patsoka dzedu tinoripukuta nokuda kwenyu. Asi muzive izvi: Umambo hwaMwari hwaswedera.’"},{"book":"Ruka","chapter":"10","verse":"12","text":"Ndinokuudzai kuti pazuva iro, Sodhomu richarerukirwa kwazvo kupfuura guta iroro."},{"book":"Ruka","chapter":"10","verse":"13","text":"“Une nhamo iwe, Korazini! Une nhamo iwe, Bhetisaidha! Nokuti dai zvishamiso zvakaitwa mauri zvakanga zvaitwa muTire neSidhoni, vangadai vakatendeuka kare, vakagara mumadota vakafuka masaga."},{"book":"Ruka","chapter":"10","verse":"14","text":"Asi Tire neSidhoni zvicharerukirwa pakutongwa kupfuura imi."},{"book":"Ruka","chapter":"10","verse":"15","text":"Uye iwe, Kapenaume, uchasimudzirwa kudenga here? Kwete, uchaburuka kwakadzika."},{"book":"Ruka","chapter":"10","verse":"16","text":"“Anokunzwai imi, anondinzwa ini; uyo anokurambai imi, anondirambawo ini; asi uyo anondiramba, anoramba iye akandituma.”"},{"book":"Ruka","chapter":"10","verse":"17","text":"Vana makumi manomwe vakadzoka nomufaro vakati, “Ishe, kunyange madhimoni anozviisa pasi pedu muzita renyu.”"},{"book":"Ruka","chapter":"10","verse":"18","text":"Akati kwavari, “Ndakaona Satani achiwa kubva kudenga semheni."},{"book":"Ruka","chapter":"10","verse":"19","text":"Ndakupai simba rokuti mutsike pamusoro penyoka nezvinyavada uye kuti mukunde simba rose romuvengi; hakuna chichakukuvadzai."},{"book":"Ruka","chapter":"10","verse":"20","text":"Kunyange zvakadaro hazvo, musafara nokuti mweya yakaipa inozviisa pasi penyu, asi farai kuti mazita enyu akanyorwa kudenga.”"},{"book":"Ruka","chapter":"10","verse":"21","text":"Panguva iyoyo Jesu azere nomufaro kubudikidza noMweya Mutsvene, akati, “Ndinokuvongai, Baba, Ishe wokudenga nepasi, nokuti makavanzira vakachenjera navakadzidza zvinhu izvi, mukazvizarurira kuvacheche. Hongu, Baba nokuti zvakakufadzai."},{"book":"Ruka","chapter":"10","verse":"22","text":"“Zvinhu zvose ndakazvipiwa naBaba vangu. Hakuna munhu anoziva kuti Mwanakomana ndiani kunze kwaBaba, uye hakuna munhu anoziva kuti Baba ndiani kunze kwoMwanakomana naavo Mwanakomana vaanenge asarudza kuvazarurira.”"},{"book":"Ruka","chapter":"10","verse":"23","text":"Ipapo akatendeukira kuvadzidzi vake vari voga akati, “Akaropafadzwa meso anoona zvamuoona,"},{"book":"Ruka","chapter":"10","verse":"24","text":"nokuti ndinokuudzai kuti vaprofita vazhinji namadzimambo vaida kuona zvamunoona asi havana kuzviona, uye nokunzwa zvamunonzwa asi havana kuzvinzwa.”"},{"book":"Ruka","chapter":"10","verse":"25","text":"Mumwe musi mududziri womurayiro akasimuka kuti aedze Jesu. Akati, “Mudzidzisi ndinofanira kuiteiko kuti ndiwane nhaka youpenyu husingaperi?”"},{"book":"Ruka","chapter":"10","verse":"26","text":"Iye akapindura akati, “Mumurayiro makanyorweiko? Unouverenga seiko?”"},{"book":"Ruka","chapter":"10","verse":"27","text":"Akapindura akati, “ ‘Ida Ishe Mwari wako nomwoyo wako wose, uye nomweya wako wose, uye nesimba rako rose nokufunga kwako kwose,’ uye ‘Ida muvakidzani wako sokuda kwaunozviita iwe.’ ”"},{"book":"Ruka","chapter":"10","verse":"28","text":"Jesu akapindura akati, “Wapindura zvakanaka. Ita izvozvo ugorarama.”"},{"book":"Ruka","chapter":"10","verse":"29","text":"Asi iye akanga achida kuzviruramisa, saka akabvunza Jesu akati, “Muvakidzani wangu ndianiko?”"},{"book":"Ruka","chapter":"10","verse":"30","text":"Jesu akapindura akati, “Mumwe murume aiburuka achibva kuJerusarema achienda kuJeriko, paakawira mumaoko amakororo. Vakamubvisa nguo dzake, vakamurova ndokuenda zvavo, vachimusiya oda kufa."},{"book":"Ruka","chapter":"10","verse":"31","text":"Zvakaitika kuti mumwe muprista akafambawo nenzira iyoyo, uye akati achiona murume uyo, akamunyenyeredza."},{"book":"Ruka","chapter":"10","verse":"32","text":"Saizvozvowo, muRevhi akasvika panzvimbo iyoyo akamuona, akamunyenyeredzawo."},{"book":"Ruka","chapter":"10","verse":"33","text":"Asi muSamaria, aiva parwendo, akasvika pakanga pano murume uya; uye akati achimuona, akamunzwira tsitsi."},{"book":"Ruka","chapter":"10","verse":"34","text":"Akaenda paari akamusunga maronda ake, akaadira mafuta newaini. Ipapo akamutora akamukwidza pambongoro yake, akamuendesa kuimba yavaeni, akamuchengeta."},{"book":"Ruka","chapter":"10","verse":"35","text":"Fume mangwana akatora mari yesirivha akaipa kumuchengeti weimba yavaeni. Akati kwaari, ‘Muchengetei uye pandinodzoka, ndichakuripirai zvose zvamunenge mawedzera pane zvandakupai.’"},{"book":"Ruka","chapter":"10","verse":"36","text":"“Ndianiko pavanhu vatatu ava waunofunga kuti akanga ari muvakidzani kuna iye akawira mumaoko amakororo?”"},{"book":"Ruka","chapter":"10","verse":"37","text":"Mududziri womurayiro akati, “Uyo akamunzwira tsitsi.”"},{"book":"Ruka","chapter":"10","verse":"38","text":"Jesu navadzidzi vake pavakanga vachifamba, vakasvika pano mumwe musha; mumwe mukadzi ainzi Marita akamugamuchira mumba make."},{"book":"Ruka","chapter":"10","verse":"39","text":"Akanga ano mununʼuna wake ainzi Maria, uyo akagara patsoka dzaShe achiteerera kune zvaakanga achitaura."},{"book":"Ruka","chapter":"10","verse":"40","text":"Asi Marita akatadziswa kuteerera nokuda kwokugadzirira kwose kwaifanira kuitwa. Akauya kwaari akati, “Ishe hamuna hanya here kuti mununʼuna wangu andisiya ndichingoshanda ndoga? Muudzei kuti andibatsirewo!”"},{"book":"Ruka","chapter":"10","verse":"41","text":"Ishe akapindura akati, “Marita, Marita, uri kufunganya nokugumburwa pamusoro pezvinhu zvizhinji,"},{"book":"Ruka","chapter":"10","verse":"42","text":"asi pane chinhu chimwe chete chinodikanwa. Maria asarudza chinhu chiri nani, uye haazochitorerwi.”"}]}