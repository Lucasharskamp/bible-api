{"data":[{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"1","text":"Μιμηταί μου γίνεσθε, καθὼς κἀγὼ Χριστοῦ."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"2","text":"Ἐπαινῶ δὲ ὑμᾶς, ἀδελφοί, ὅτι πάντα μου μέμνησθε καὶ καθὼς παρέδωκα ὑμῖν τὰς παραδόσεις κατέχετε."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"3","text":"θέλω δὲ ὑμᾶς εἰδέναι ὅτι παντὸς ἀνδρὸς ἡ κεφαλὴ ὁ Χριστός ἐστι, κεφαλὴ δὲ γυναικὸς ὁ ἀνήρ, κεφαλὴ δὲ Χριστοῦ ὁ Θεός."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"4","text":"πᾶς ἀνὴρ προσευχόμενος ἢ προφητεύων κατὰ κεφαλῆς ἔχων καταισχύνει τὴν κεφαλὴν αὐτοῦ."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"5","text":"πᾶσα δὲ γυνὴ προσευχομένη ἢ προφητεύουσα ἀκατακαλύπτῳ τῇ κεφαλῇ καταισχύνει τὴν κεφαλὴν ἑαυτῆς· ἓν γάρ ἐστι καὶ τὸ αὐτὸ τῇ ἐξυρημένῃ."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"6","text":"εἰ γὰρ οὐ κατακαλύπτεται γυνή, καὶ κειράσθω· εἰ δὲ αἰσχρὸν γυναικὶ τὸ κείρασθαι ἢ ξυρᾶσθαι, κατακαλυπτέσθω."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"7","text":"ἀνὴρ μὲν γὰρ οὐκ ὀφείλει κατακαλύπτεσθαι τὴν κεφαλήν, εἰκὼν καὶ δόξα Θεοῦ ὑπάρχων· γυνὴ δὲ δόξα ἀνδρός ἐστιν."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"8","text":"οὐ γάρ ἐστιν ἀνὴρ ἐκ γυναικός, ἀλλὰ γυνὴ ἐξ ἀνδρός·"},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"9","text":"καὶ γὰρ οὐκ ἐκτίσθη ἀνὴρ διὰ τὴν γυναῖκα, ἀλλὰ γυνὴ διὰ τὸν ἄνδρα."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"10","text":"διὰ τοῦτο ὀφείλει ἡ γυνὴ ἐξουσίαν ἔχειν ἐπὶ τῆς κεφαλῆς διὰ τοὺς ἀγγέλους."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"11","text":"πλὴν οὔτε ἀνὴρ χωρὶς γυναικὸς οὔτε γυνὴ χωρὶς ἀνδρὸς ἐν Κυρίῳ·"},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"12","text":"ὥσπερ γὰρ ἡ γυνὴ ἐκ τοῦ ἀνδρός, οὕτω καὶ ὁ ἀνὴρ διὰ τῆς γυναικός, τὰ δὲ πάντα ἐκ τοῦ Θεοῦ."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"13","text":"ἐν ὑμῖν αὐτοῖς κρίνατε· πρέπον ἐστὶ γυναῖκα ἀκατακάλυπτον τῷ Θεῷ προσεύχεσθαι;"},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"14","text":"ἢ οὐδὲ αὐτὴ ἡ φύσις διδάσκει ὑμᾶς ὅτι ἀνὴρ μὲν ἐὰν κομᾷ, ἀτιμία αὐτῷ ἐστι,"},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"15","text":"γυνὴ δὲ ἐὰν κομᾷ, δόξα αὐτῇ ἐστιν; ὅτι ἡ κόμη ἀντὶ περιβολαίου δέδοται αὐτῇ."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"16","text":"Εἰ δέ τις δοκεῖ φιλόνεικος εἶναι, ἡμεῖς τοιαύτην συνήθειαν οὐκ ἔχομεν, οὐδὲ αἱ ἐκκλησίαι τοῦ Θεοῦ."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"17","text":"Τοῦτο δὲ παραγγέλλων οὐκ ἐπαινῶ ὅτι οὐκ εἰς τὸ κρεῖττον, ἀλλ᾽ εἰς τὸ ἧττον συνέρχεσθε."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"18","text":"πρῶτον μὲν γὰρ συνερχομένων ὑμῶν ἐν ἐκκλησίᾳ ἀκούω σχίσματα ἐν ὑμῖν ὑπάρχειν, καὶ μέρος τι πιστεύω·"},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"19","text":"δεῖ γὰρ καὶ αἱρέσεις ἐν ὑμῖν εἶναι, ἵνα οἱ δόκιμοι φανεροὶ γένωνται ἐν ὑμῖν."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"20","text":"συνερχομένων οὖν ὑμῶν ἐπὶ τὸ αὐτὸ οὐκ ἔστι κυριακὸν δεῖπνον φαγεῖν·"},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"21","text":"ἕκαστος γὰρ τὸ ἴδιον δεῖπνον προλαμβάνει ἐν τῷ φαγεῖν, καὶ ὃς μὲν πεινᾷ, ὃς δὲ μεθύει."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"22","text":"μὴ γὰρ οἰκίας οὐκ ἔχετε εἰς τὸ ἐσθίειν καὶ πίνειν; ἢ τῆς ἐκκλησίας τοῦ Θεοῦ καταφρονεῖτε, καὶ καταισχύνετε τοὺς μὴ ἔχοντας; τί ὑμῖν εἴπω; ἐπαινέσω ὑμᾶς ἐν τούτῳ; οὐκ ἐπαινῶ."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"23","text":"ἐγὼ γὰρ παρέλαβον ἀπὸ τοῦ Κυρίου ὃ καὶ παρέδωκα ὑμῖν, ὅτι ὁ Κύριος Ἰησοῦς ἐν τῇ νυκτὶ ᾗ παρεδίδοτο ἔλαβεν ἄρτον καὶ εὐχαριστήσας ἔκλασε καὶ εἶπε·"},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"24","text":"λάβετε φάγετε· τοῦτό μού ἐστι τὸ σῶμα τὸ ὑπὲρ ὑμῶν κλώμενον· τοῦτο ποιεῖτε εἰς τὴν ἐμὴν ἀνάμνησιν."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"25","text":"ὡσαύτως καὶ τὸ ποτήριον μετὰ τὸ δειπνῆσαι λέγων· τοῦτο τὸ ποτήριον ἡ καινὴ διαθήκη ἐστὶν ἐν τῷ ἐμῷ αἵματι· τοῦτο ποιεῖτε, ὁσάκις ἂν πίνητε, εἰς τὴν ἐμὴν ἀνάμνησιν."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"26","text":"ὁσάκις γὰρ ἂν ἐσθίητε τὸν ἄρτον τοῦτον καὶ τὸ ποτήριον τοῦτο πίνητε, τὸν θάνατον τοῦ Κυρίου καταγγέλλετε, ἄχρις οὗ ἂν ἔλθῃ."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"27","text":"ὥστε ὃς ἂν ἐσθίῃ τὸν ἄρτον τοῦτον ἢ πίνῃ τὸ ποτήριον τοῦ Κυρίου ἀναξίως, ἔνοχος ἔσται τοῦ σώματος καὶ αἵματος τοῦ Κυρίου."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"28","text":"δοκιμαζέτω δὲ ἄνθρωπος ἑαυτόν, καὶ οὕτως ἐκ τοῦ ἄρτου ἐσθιέτω καὶ ἐκ τοῦ ποτηρίου πινέτω·"},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"29","text":"ὁ γὰρ ἐσθίων καὶ πίνων ἀναξίως κρῖμα ἑαυτῷ ἐσθίει καὶ πίνει, μὴ διακρίνων τὸ σῶμα τοῦ Κυρίου."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"30","text":"διὰ τοῦτο ἐν ὑμῖν πολλοὶ ἀσθενεῖς καὶ ἄρρωστοι καὶ κοιμῶνται ἱκανοί."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"31","text":"εἰ γὰρ ἑαυτοὺς διεκρίνομεν, οὐκ ἂν ἐκρινόμεθα·"},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"32","text":"κρινόμενοι δὲ ὑπὸ [τοῦ] Κυρίου παιδευόμεθα, ἵνα μὴ σὺν τῷ κόσμῳ κατακριθῶμεν."},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"33","text":"Ὥστε, ἀδελφοί μου, συνερχόμενοι εἰς τὸ φαγεῖν ἀλλήλους ἐκδέχεσθε·"},{"book":"ΠΡΟΣ ΚΟΡΙΝΘΙΟΥΣ Α΄","chapter":"11","verse":"34","text":"εἰ δέ τις πεινᾷ, ἐν οἴκῳ ἐσθιέτω, ἵνα μὴ εἰς κρῖμα συνέρχησθε. Τὰ δὲ λοιπὰ ὡς ἂν ἔλθω διατάξομαι."}]}