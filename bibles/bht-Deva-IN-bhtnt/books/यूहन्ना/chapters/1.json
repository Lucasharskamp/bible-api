{"data":[{"book":"यूहन्ना","chapter":"1","verse":"1","text":"इस सारे संसारे दे बणने ला पेहले बचन था, कने बचन परमेश्वरे सोगी था कने सै बचन परमेश्वर था।"},{"book":"यूहन्ना","chapter":"1","verse":"2","text":"बचन इस सारे संसारे दे बणने ला पेहले ला ही परमेश्वरे सोगी था।"},{"book":"यूहन्ना","chapter":"1","verse":"3","text":"परमेश्वरे सारा कुछ उसी बचन ने ही बणाया है कने जड़ा कुछ भी बणाया है इदे चे कोई भी चीज बचन बिना नी बणियो है।"},{"book":"यूहन्ना","chapter":"1","verse":"4","text":"साड़ी शारीरिक कने आत्मिक जिन्दगी उना च ही थी, कने सै जिन्दगी सारे लोकां जो लौ दिन्दी जोत थी।"},{"book":"यूहन्ना","chapter":"1","verse":"5","text":"कने लौ नेहरे च चमकदी है; कने नेहरा उसा लौइ जो बुझाई नी सकया।"},{"book":"यूहन्ना","chapter":"1","verse":"6","text":"परमेश्वरे यूहन्ना नाऐ दे इक माणुऐ जो भेजया।"},{"book":"यूहन्ना","chapter":"1","verse":"7","text":"सै लौइ दे बारे च दसणे तांई आया था ताकि सारे लोक उदे जरिये उसा जोती पर भरोसा करन।"},{"book":"यूहन्ना","chapter":"1","verse":"8","text":"यूहन्ना अपु तां सै लौ नी था, पर सै उसा लौ दी गबाई देणा आया था।"},{"book":"यूहन्ना","chapter":"1","verse":"9","text":"“सै जड़ी सच्ची लौ है” जड़ी हर इक माणुऐ जो लौ करदी है, सै संसार च ओंणे बाली थी।"},{"book":"यूहन्ना","chapter":"1","verse":"10","text":"सै संसार च था, कने संसार उदे ने पैदा होया है, कने संसारे दे लोकां उसयो नी पछेणया।"},{"book":"यूहन्ना","chapter":"1","verse":"11","text":"सै अपणे लोकां च आया पर उसयो उदे अपणे लोकां नी अपनाया।"},{"book":"यूहन्ना","chapter":"1","verse":"12","text":"पर जितणया उसयो अपनाया, उनी उना जो परमेश्वरे दी ओलाद होंणे दा हक दिता, मतलब की सै जड़े उस पर भरोसा रखदे न:"},{"book":"यूहन्ना","chapter":"1","verse":"13","text":"सै ना तां माता-पिता दी इच्छा ला, कने ना तां माणुऐ दिया इच्छा ने, ना शरीरे दिया इच्छा ने, ना इक माणुऐ दिया ओलाद दी इच्छा ने, पर परमेश्वरे ला पैदा होया है।"},{"book":"यूहन्ना","chapter":"1","verse":"14","text":"कने बचन इक माणु बणया कने असां लोकां बिच रिया, कने असां उदी ऐसी महिमा दिखी, जदेई पिता दे इकलोते दी महिमा। जो पिता परमेश्वरे ला सचाइया कने अनुग्रह ने भरपूर होईकरी आया।"},{"book":"यूहन्ना","chapter":"1","verse":"15","text":"यूहन्ना उदे बारे च गबाई दिती, कने पुकारी करी बोलया, की ऐ सेई है, जिदे बारे च मैं बोलया था, की उनी मेरे बाद ओणा है, सै मिंजो ला भी बदीकरी है, क्योंकि सै मिंजो ला पेहले इस संसारे च मोजूद था।"},{"book":"यूहन्ना","chapter":"1","verse":"16","text":"क्योंकि उदी परीपूर्णता ने सांझो सारयां जो मिलया है मतलब अनुग्रह पर अनुग्रह।"},{"book":"यूहन्ना","chapter":"1","verse":"17","text":"व्यवस्था तां मूसा ने दितियो है, पर परमेश्वरे यीशु मसीह दे जरिये अनुग्रह कने सचाई दस्सी।"},{"book":"यूहन्ना","chapter":"1","verse":"18","text":"परमेश्वरे जो कुनी भी कदी नी दिखया है, सिर्फ उदे इकलोते पुत्रे जड़ा असल च परमेश्वर है, कने पिता परमेश्वर दे सबते नेड़े है, उनी सांझो दसया है, की परमेश्वर कदिया है।"},{"book":"यूहन्ना","chapter":"1","verse":"19","text":"यूहन्ना दी गबाई ऐ है, की जालू यहूदी अगुवां यरूशलेम शेहरे ला याजकां कने लेवियां जो उसला ऐ पुछणे तांई भेजया, “तू कुण है?”"},{"book":"यूहन्ना","chapter":"1","verse":"20","text":"यूहन्ना उना जो साफ-साफ बोलया, “मैं मसीह नी है।”"},{"book":"यूहन्ना","chapter":"1","verse":"21","text":"तालू उना उसला पुछया, “तां फिरी कुण है? क्या तू परमेश्वरे दा संदेश देणेबाला एलिय्याह है?” उनी बोलया मैं नी है। तां क्या तू सै परमेश्वरे दा संदेश देणेबाला है जिसदा पिता परमेश्वरे बायदा कितया था? उनी जबाब दिता की, “नी।”"},{"book":"यूहन्ना","chapter":"1","verse":"22","text":"तालू उना यूहन्ना ला पुछया, “तां फिरी है कुण तू। ताकि असां अपणे भेजणे बालयां जो जबाब देई सकन। तू अपणे बारे च क्या बोलदा है?”"},{"book":"यूहन्ना","chapter":"1","verse":"23","text":"उनी बोलया, “जियां यशायाह परमेश्वरे दा संदेश देणेबाला बोलया है, की मैं सुनसान जगा च इक हक पांणे बाले दी अबाज है की तुसां प्रभुऐ दा रस्ता सीधा करा।”1:23 (यशा. 40:3)"},{"book":"यूहन्ना","chapter":"1","verse":"24","text":"ऐ लोक फरीसियां दे पासे ला भेजयो थे।"},{"book":"यूहन्ना","chapter":"1","verse":"25","text":"उना उसला ऐ सबाल पुछया, की अगर तू मसीह नी है, कने ना एलिय्याह है, कने ना ही सै परमेश्वरे दा संदेश देणेबाला है जड़ा ओणे बाला था, तां फिरी तू बपतिस्मा कजो दिन्दा है?"},{"book":"यूहन्ना","chapter":"1","verse":"26","text":"यूहन्ना उना जो जबाब दिता, की मैं तां पांणिऐ ने बपतिस्मा दिन्दा है, पर तुहाड़े बिच इक माणु खड़ोतया है, जिसयो तुसां नी जाणदे न।"},{"book":"यूहन्ना","chapter":"1","verse":"27","text":"मतलब की मेरे बाद ओणे बाला है, मैं तां उदे जुतयां दे तस्मे खोलणे दे काबील नी है।"},{"book":"यूहन्ना","chapter":"1","verse":"28","text":"ऐ गल्लां यरदने खड्डा दे पार बैतनिय्याह शेहर च होईयां, जिथू यूहन्ना लोकां जो बपतिस्मा दिन्दा था।"},{"book":"यूहन्ना","chapter":"1","verse":"29","text":"यूहन्ने दुज्जे रोजे यीशुऐ जो अपणे पासे ओंदे दिखीकरी बोलया, “दिखा, ऐ परमेश्वरे दा मेमना है, जिनी संसारे दे पाप चुकी लेई जाणे न।1:29 (1 पत. 1:19, यशा. 53:7)"},{"book":"यूहन्ना","chapter":"1","verse":"30","text":"ऐ सेई है जिदे बारे च मैं बोलया था, की इकी माणुऐ मेरे पिच्छे ओंणा है, सै मिंजो ला भी बडा है, क्योंकि सै मिंजो ला भी पेहले था।"},{"book":"यूहन्ना","chapter":"1","verse":"31","text":"कने मैं उसयो पछेणदा नी था की सै मसीह था, इस्राएल देश दे लोकां जो ऐ दसणे तांई की सै कुण है, तां मैं पांणिऐ ने बपतिस्मा दिन्दा आया।”"},{"book":"यूहन्ना","chapter":"1","verse":"32","text":"कने यूहन्ने ऐ गबाई दिती की, मैं पबित्र आत्मा जो कबुतरे सांई स्वर्गे ला उतरदे दिखया है, कने सै उस पर रुकी गेई।"},{"book":"यूहन्ना","chapter":"1","verse":"33","text":"पर मैं तां उसयो पछेणदा नी था सै मसीह था, पर जिनी मिंजो पांणिऐ ने बपतिस्मा देणा भेजया, उनी ही मिंजो ने बोलया, की जिस पर तू आत्मा जो उतरदे कने रुकदे दिखगा; सेई पबित्र आत्मा ने बपतिस्मा देणेबाला है।"},{"book":"यूहन्ना","chapter":"1","verse":"34","text":"कने मैं दिखया, कने गबाई दिती है की मैं तुसां ने सच्च-सच्च बोलदा की ऐई परमेश्वरे दा पुत्र है।1:34 (भज. 2:7)"},{"book":"यूहन्ना","chapter":"1","verse":"35","text":"दुज्जे रोजे फिरी यूहन्ना कने उदे दो चेले खड़ोतयो थे।"},{"book":"यूहन्ना","chapter":"1","verse":"36","text":"कने यीशु चलया था, तां उनी उदे पासे नजर करिके बोलया, “दिखा, ऐ परमेश्वरे दा मेमना है।”"},{"book":"यूहन्ना","chapter":"1","verse":"37","text":"तालू सै दोनो चेले यूहन्ना दी गल्ल सुणीकरी यीशुऐ दे पिच्छे चली पे।"},{"book":"यूहन्ना","chapter":"1","verse":"38","text":"यीशुऐ पिच्छे मुड़ी करी उना जो पिच्छे ओंदे दिखीकरी उना ला पुछया, तुसां कुदिया तोपा च न? उना उसला बोलया, “गुरू जी, तू कुथु रेंदा है?”"},{"book":"यूहन्ना","chapter":"1","verse":"39","text":"यीशु मसीह उना ने बोलया, “चला दिखी लिया।” तालू उना आई करी उदे रेहणे दी जगा दिखी, कने उस रोजे सै सोगी रे; कने ऐ दोपहर दे लगबग चार बजयो थे।"},{"book":"यूहन्ना","chapter":"1","verse":"40","text":"उना दोना चे इक तां शमौन पतरस दा भाई अन्द्रियास था, जड़े यूहन्ना दियां गल्लां सुणीकरी उदे पिच्छे आया था।"},{"book":"यूहन्ना","chapter":"1","verse":"41","text":"उनी पेहले अपणे सगे भाई शमौन ने मिली करी उसला बोलया, की सांझो मसीह मिली गिया है।1:41 (यूह. 4:25)"},{"book":"यूहन्ना","chapter":"1","verse":"42","text":"अन्द्रियास शमौने जो यीशुऐ बाल लेई आया: यीशुऐ उस पासे नजर करिके बोलया, तू यूहन्ना दा पुत्र शमौन है, तिजो पतरस बोलणा है।"},{"book":"यूहन्ना","chapter":"1","verse":"43","text":"दुज्जे रोजे यीशुऐ गलील प्रदेशे जो जाणे दा फेसला किता, कने फिलिप्पुस ने मिली करी बोलया, “मेर चेले बणने तांई मेरे पिच्छे चली पो।”"},{"book":"यूहन्ना","chapter":"1","verse":"44","text":"फिलिप्पुस तां अन्द्रियास कने पतरसे दे शेहर बैतसैदा दा रेंणेबाला था।"},{"book":"यूहन्ना","chapter":"1","verse":"45","text":"फिलिप्पुसे नतनएल ने मिली करी बोलया, “सांझो सै माणु मिल्ली गिया है जिदे बारे च मूसा दिया व्यवस्था च कने परमेश्वरे दा संदेश देणेबालयां लिखया था। सै नासरत शेहरे ला यूसुफे दा पुत्र यीशु है।”1:45 (मत्ती 21:11)"},{"book":"यूहन्ना","chapter":"1","verse":"46","text":"नतनएले उसला बोलया, क्या कोई खरी चीज भी नासरत शेहर ला निकली सकदी है? फिलिप्पुसे उसला बोलया, “चली करी दिखी ले।”"},{"book":"यूहन्ना","chapter":"1","verse":"47","text":"यीशुऐ नतनएल जो अपणे बाल ओंदे दिखीकरी उदे बारे च बोलया, दिखा, ऐ सची इस्राएल दा भरोसे बाला बंशज है: इदे च कोई कपट नी है।"},{"book":"यूहन्ना","chapter":"1","verse":"48","text":"नतनएले यीशुऐ जो बोलया, “तू मिंजो कियां जाणदा है?” यीशुऐ उसयो जबाब दिता, फिलिप्पुसे तिजो जालू सदया, उसला पेहले जालू तू अंजीरे दे रुखे थले था, तालू मैं तिजो दिखया था।"},{"book":"यूहन्ना","chapter":"1","verse":"49","text":"नतनएले उसयो जबाब दिता, “गुरू जी, तू परमेश्वरे दा पुत्र है; तू इस्राएल दा महाराजा है।”"},{"book":"यूहन्ना","chapter":"1","verse":"50","text":"यीशुऐ उसयो जबाब दिता, “मैं तां तिजो ने बोलया, की मैं तिजो अंजीरे दे रुखे थले दिखया, क्या तू तां भरोसा करा दा है? तू इसला भी बड्डे कम्म दिखणे न।”1:50 (यूह. 11:40)"},{"book":"यूहन्ना","chapter":"1","verse":"51","text":"फिरी यीशुऐ उसयो बोलया, “मैं तुसां ने सच्च-सच्च बोलदा है की तुसां स्वर्गे जो खुलया कने परमेश्वरे दे स्वर्गदूते जो उपर जांदे कने मिंजो, माणुऐ दे पुत्रे उपर उतरदे दिखणा।” 1:51 (उत्प. 28:12)"}]}