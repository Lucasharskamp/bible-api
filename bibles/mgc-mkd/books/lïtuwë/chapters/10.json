{"data":[{"book":"Lïtuwë","chapter":"10","verse":"1","text":"Mï Kasariya kora maako ëdï ani ru mo Koronɔlïyö, mo vo da kanya lamikölö 'ba Roma ako'jo “Gboko tëmï Italiya.”"},{"book":"Lïtuwë","chapter":"10","verse":"2","text":"Koronɔlïyö kora 'ba yënï ra, mati ere Wïrï ehe vïdï biya 'bënï ëtï. Mo ï'dï kɔhi kyɔ zi vo leriye, ehe 'duwï amötu zi Wïrï."},{"book":"Lïtuwë","chapter":"10","verse":"3","text":"Kadra wota tapëtï kadra kutë, Koronɔlïyö ongɔ rayada kazi Wïrï. Mo ongɔ malayika kazi Wïrï ëdï tayi zi mo, ehe ko'jo mo ru aba, “Koronɔlïyö.”"},{"book":"Lïtuwë","chapter":"10","verse":"4","text":"Koronɔlïyö na rakaga, mati mo ongɔ bi da malayika. Here, mo ako'jo kö'du iya henye, “Yere, a'di ra kö'du nenye biya gɔ mo?” Malayika aya'ba dɔ mo iya henye, “Wïrï owo mötu 'bëyï ku, ehe ayɔlɔ wakï'dï 'bëyï zi vo leriye ne ku."},{"book":"Lïtuwë","chapter":"10","verse":"5","text":"Yaanya aba utu vïdï kora maakowe Jɔpa, zi kora maako ru mo Simona Petero."},{"book":"Lïtuwë","chapter":"10","verse":"6","text":"Mo ëdï alima kora maako aba vo likɔ ko'dɔ ru mo Simona, mo alima mï liŋɔ ma kara ha ranga.”"},{"book":"Lïtuwë","chapter":"10","verse":"7","text":"Tapëtï kö'du nenye kiya, malayika ï'bë wënï. Koronɔlïyö ako'jo rïyö vo kalima 'bënïyë ehe vo kanya kölö 'bënï ma ëdï Wïrï mötu."},{"book":"Lïtuwë","chapter":"10","verse":"8","text":"Mo iya ga kö'du ne biya zi zë, ehe utu zë Jɔpa."},{"book":"Lïtuwë","chapter":"10","verse":"9","text":"Kadra kutë mï ko'do ma ta gɔ mo, mati kora nenyee ëdïnnï ku tayi kara Jɔpa, Petero ï'bë ku rïyë komo lembe amötu."},{"book":"Lïtuwë","chapter":"10","verse":"10","text":"Mati zë ëdïnnï wakonyo kɔ'jɔ, mo na o'bo, omba zi wakonyo, mora mo ongɔ rayada kazi Wïrï."},{"book":"Lïtuwë","chapter":"10","verse":"11","text":"Mo ongɔ komorïyë ayëhu rë nï, ehe wa maako ayi akaŋo kaa mbili bɔngɔ kyedre bi golo'bɔ sowɔ ënï aba."},{"book":"Lïtuwë","chapter":"10","verse":"12","text":"Mï mo dakyïnë ngötu biya, ngötuwë 'ba liŋɔ, watelee, ehe aliye."},{"book":"Lïtuwë","chapter":"10","verse":"13","text":"Gu iya zi mo henye, “Petero, ënyï rïyë! Ofo nenyee, ehe onyo zë.”"},{"book":"Lïtuwë","chapter":"10","verse":"14","text":"Mora Petero iya henye, “Yere, mɔ'bɔ dë ko'dɔ mo, gba monyo wa maako na ti'da, ehe anza dë na laka zi konyo.”"},{"book":"Lïtuwë","chapter":"10","verse":"15","text":"Gu ame'do zi mo löhu, “Ëzë Wïrï o'dɔ wa maako ku ŋbala, iya dë henye, anza dë na laka zi konyo.”"},{"book":"Lïtuwë","chapter":"10","verse":"16","text":"Nenye o'dɔ rë nï da wota, gba kazi mbili bɔngɔ ne truku'du koba hulëhu komorïyë."},{"book":"Lïtuwë","chapter":"10","verse":"17","text":"Mati Petero gba sösu mï me'do nenye a'di, kora ma Koronɔlïyö utu zë ne, ayi ɔrɔnnï ha loko 'ba resi. I'jannï gërï liŋɔ 'ba Simona ku,"},{"book":"Lïtuwë","chapter":"10","verse":"18","text":"ehe ako'jonnï kɔdɔ here ne Simona Petero ëdï alima ani."},{"book":"Lïtuwë","chapter":"10","verse":"19","text":"Mati Petero ëdï gba kö'du ma o'dɔ rë nï ne sösu, Lawo iya zi mo henye, “Kora wota ëdïnnï kinye bi koma kö'du yï."},{"book":"Lïtuwë","chapter":"10","verse":"20","text":"Kandi ï'bë akaŋo, ehe ï'bë zë ëtï. Asösu dë, ma ra mutu zë.”"},{"book":"Lïtuwë","chapter":"10","verse":"21","text":"Petero ï'bë akaŋo iya zi kora nee henye, “Ma ra ëdïyë akoma. Ayiye ga a'di?”"},{"book":"Lïtuwë","chapter":"10","verse":"22","text":"Zë aya'bannï da me'do iyannï henye, “Vo da kanye Koronɔlïyö ra utu ze. Mo kora laka ra, mo amötu Wïrï, ehe vïdï biya 'ba Yuda ombannï mo. Malayika laka 'ba Wïrï ra ayada zi Koronɔlïyö zi kutu lïtu zi yï, here mo atɔ'bɔ kowo a'di ra zi yï kiya.”"},{"book":"Lïtuwë","chapter":"10","verse":"23","text":"Petero ako'jo zë zi ko'do ani. Mï ko'do vere, Petero ehe kya 'ba vo lö'böwë mï Jɔpa ï'bënnï kora mati ayinnï kazi Koronɔlïyö ne ëtï."},{"book":"Lïtuwë","chapter":"10","verse":"24","text":"Mï ko'do vere aba zë ɔkɔnnï mï Kasariya bi ma Koronɔlïyö ëdï bi zë kisi. Mo ako'jo karo 'bënïyë ehe aboka ma kare."},{"book":"Lïtuwë","chapter":"10","verse":"25","text":"Mati Petero ɔkɔ, Koronɔlïyö amëtë mo, here mo alɔdrɔ burutu Petero, ehe ayeto mo yeto."},{"book":"Lïtuwë","chapter":"10","verse":"26","text":"Mora Petero ïnjë mo, ehe iya henye, “Ɔrɔ rïyë! Ma anza dë ndra ta da vïdï köndu.”"},{"book":"Lïtuwë","chapter":"10","verse":"27","text":"Mati Petero ödu loko, mo ëdï gba me'do Koronɔlïyö aba, vïdï kayo ëdïnnï ani."},{"book":"Lïtuwë","chapter":"10","verse":"28","text":"Petero iya zi zë henye, “Ayɔle ku laka, ze Yude kö'du kï'dï 'beze ila ze dë zi wa maako ko'dɔ vïdï maako ëtï, mora Wïrï ayada zi ma, mo asösu dë vïdï maako ëdï na ti'da mandere anza na laka."},{"book":"Lïtuwë","chapter":"10","verse":"29","text":"Mati utuwë zi ma zi tayi kinye, mayi ku. Yaanya aba momba zi yɔlɔ kö'du a'di utu lïtu ga ma?”"},{"book":"Lïtuwë","chapter":"10","verse":"30","text":"Koronɔlïyö aya'ba dɔ mo iya henye, “Ko'do sowɔ alaga ëdï kaa kadra wota 'ba hutaga, mëdï amötu liŋɔ. Truku'du kora maako usu bɔngɔ kanyi ɔrɔ da komo ma."},{"book":"Lïtuwë","chapter":"10","verse":"31","text":"Mo iya henye, ‘Koronɔlïyö, Wïrï owo mötu 'bëyï ku ehe mo ayɔlɔ wakï'dï 'bëyï zi vo leri ku."},{"book":"Lïtuwë","chapter":"10","verse":"32","text":"Yaanya aba utu lïtu mï Jɔpa zi Simona Petero. Mo ëdï na yingɔ mï liŋɔ 'ba Simona vo likɔ ko'dɔ, alima kara ha ranga.’"},{"book":"Lïtuwë","chapter":"10","verse":"33","text":"Mutu lïtu kandi gë yï, ehe ëdï da kö'du komba laka aba zi yï tayi ne. Ze biya dëdï kinye da komo Wïrï zi kowo a'di akiya.”"},{"book":"Lïtuwë","chapter":"10","verse":"34","text":"Petero ame'do henye, “Yaanya aba ma yɔlɔ ku Wïrï o'dɔ lɔvɔ vïdï biya kölö."},{"book":"Lïtuwë","chapter":"10","verse":"35","text":"Wïrï na rakyenyi vïdï ma ere nï, ehe o'dɔ wa ma lake."},{"book":"Lïtuwë","chapter":"10","verse":"36","text":"Ayɔle kö'du kise mati Wïrï ï'dï zi vïdï 'ba Yiserele, mati mo utu Yësu Korisitɔ, Yere 'ba vïdï biya, zi rakyëyï kï'dï zi zë."},{"book":"Lïtuwë","chapter":"10","verse":"37","text":"Ayɔle ku wa mati o'dɔ rë nï, ta bi ne biya mï Yudiya. Ayeto biya mï Galilaya, tapëtï Yowani ayada biya zi vïdï bapatisi."},{"book":"Lïtuwë","chapter":"10","verse":"38","text":"Wïrï ï'dï Lawo Laka ehe kyigɔ zi Yësu tëmï Nazereta. Mo ëdï Yësu aba, mati mo alasi toko kö'du laka ko'dɔ, ehe vïdï kɔ'jɔ aba, zë ma hu kyigɔ 'ba Satani."},{"book":"Lïtuwë","chapter":"10","verse":"39","text":"Ze biya dongɔ wa ma o'dɔ 'dö mï Yuda ehe mï Yerusalema. Ï'dï Yësu zi koli da taka,"},{"book":"Lïtuwë","chapter":"10","verse":"40","text":"mora ko'do wota aba yaa, Wïrï ïnjë mo na dïdï, ehe o'dɔ mo zi kongɔ."},{"book":"Lïtuwë","chapter":"10","verse":"41","text":"Anza vïdï biya ra ongɔ mo, ze ra nje dongɔ mo, wakonyo ehe wakuwë mo aba tapëtï tënyï 'bɔmo tëmï koli. Ze ra Wïrï inzi zi yada kö'du mo zi vïdï maakowe."},{"book":"Lïtuwë","chapter":"10","verse":"42","text":"Wïrï ayada zi ze zi yöyö zi vïdï henye, Yësu ra inzi mo ku zi vurë 'ba dïdï yöku ëtï kiya."},{"book":"Lïtuwë","chapter":"10","verse":"43","text":"Nëbï biya iyannï henye, vïdï biya ma ëdïnnï koma aba mï Yësu, akila kö'du kyënyë 'bëzë ne mï ru mo.”"},{"book":"Lïtuwë","chapter":"10","verse":"44","text":"Mati Petero ëdï gba ame'do, Lawo Laka ayi da vïdï ma ëdï mbili nnï koze ne."},{"book":"Lïtuwë","chapter":"10","verse":"45","text":"Kya 'ba vo kome ma ŋbete, mati ayinnï Petero ëtï, zë na rakaga ga kö'du Lawo Laka ï'dï ku zi tu'dëë,"},{"book":"Lïtuwë","chapter":"10","verse":"46","text":"ga kö'du zë owonnï tu'dë ëdïnnï ku me'do mï ha mënzë maakowe Wïrï yeto aba. Here Petero iya henye,"},{"book":"Lïtuwë","chapter":"10","verse":"47","text":"“Tu'dë nenyee ï'dï Lawo Laka ku zi zë, kpa kaa dëdï mo aba. Ma yɔlɔ ku vïdï maako ɔ'bɔ dë ze yata ta bi zë bapatisi.”"},{"book":"Lïtuwë","chapter":"10","verse":"48","text":"Petero ï'dï kö'du zi zë bapatisi mï ru 'ba Yësu Korisitɔ. Here zë ako'jonnï hɔ mo zi lima rë nnï ko'do tisi aba."}]}