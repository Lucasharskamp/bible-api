{"data":[{"book":"SANG'HANO","chapter":"19","verse":"1","text":"Apolo viyakalile mdiwambo da Kolinto, Paulo kabitila mziisi za mgati kachola kudiwambo da Efeso. Haja kawavika wanhu wamtogole Kilisto,"},{"book":"SANG'HANO","chapter":"19","verse":"2","text":"kawauza, “Vumumtogole Kilisto, mum'bokela na Loho wa Mulungu?” Wamwidika, “Bule, hata kuhulika kamba hana Loho wa Mulungu hatunahulika.”"},{"book":"SANG'HANO","chapter":"19","verse":"3","text":"Paulo kawauza, “Vino m'batizigwa ubatizo ulihi?”"},{"book":"SANG'HANO","chapter":"19","verse":"4","text":"Paulo kalonga, “Ubatizo wa Yohana ukala ubatizo wa kuleka vilozo, yowalongela wanhu wamtogole ija yondayeze hachugu chake, na heyo iyo Yesu.”"},{"book":"SANG'HANO","chapter":"19","verse":"5","text":"Viwahulike gano, wabatizigwa mditwaga da Mndewa Yesu."},{"book":"SANG'HANO","chapter":"19","verse":"6","text":"Abaho, Paulo kawekila makono gake, na Loho wa Mulungu kawahumulukila, wasonga kulonga ulonzi wa sambi na kupeta Usenga ulawile ha Mulungu."},{"book":"SANG'HANO","chapter":"19","verse":"7","text":"Mheta yao ikala kamba wambigalo longo dimwe na wabili."},{"book":"SANG'HANO","chapter":"19","verse":"8","text":"Paulo kengila muna ing'anda ya nhambiko na kulonga bila kudumba mkipigiti cha milenge midatu. Kaibamilila na wanhu na kuwatenda wazitogole mbuli za Undewa wa Mulungu."},{"book":"SANG'HANO","chapter":"19","verse":"9","text":"Ila wanhu wayagwe wakala wadala, walema kutogola, na kuilonga vihile Inzila ija haulongozi wa wanhu. Avo Paulo kawaleka, kawasola wanahina na kuibamilila nawo kila imitondo muna dibugano da kufundizila da Tilano."},{"book":"SANG'HANO","chapter":"19","verse":"10","text":"Mbuli zino zigendelela mkipigiti cha milao mibili, avo wanhu wose wa isi ya Asia, Wayahudi na Wagiliki, wauhulika Usenga wa Mulungu."},{"book":"SANG'HANO","chapter":"19","verse":"11","text":"Mulungu katenda mizonza ya kukanganya kubitila makono ga Paulo,"},{"book":"SANG'HANO","chapter":"19","verse":"12","text":"hata vidanga va vivalo va kuihangusila mhome na vivalo viyagwe va sang'hano vilawile mulukuli lwake, wagaliligwa watamu na hewo wahonyigwa, na waja wakalile na vinyamkela viwalawa."},{"book":"SANG'HANO","chapter":"19","verse":"13","text":"Wayahudi wayagwe wakalile wozunguluka kuno na kuno wowinga vinyamkela, wageza kudikema twaga da Yesu mwa awo wavagalwe na vinyamkela, wolonga, “Mtwaga da Yesu, ija yopetigwa na Paulo, nowalagiza mulawe.”"},{"book":"SANG'HANO","chapter":"19","verse":"14","text":"Watendile gano wakala wana saba wa Muyahudi imwe, yakalile Mkulu wa Wakulu wose wa Nhambiko, yakalile yokemigwa Skeva."},{"book":"SANG'HANO","chapter":"19","verse":"15","text":"Ila ija ikinyamkela kawedika, kawalongela, “Yesu nomtanga na Paulo nomtanga, ila mweye mwa wanhu waki?”"},{"book":"SANG'HANO","chapter":"19","verse":"16","text":"Abaho, munhu ija yavagaligwe na kinyamkela kawavamhila na kawahuma wose. Na hewo wana wa Skeva wakimbila kulawa muna ing'anda ija kuno wali mwazi na kulumizigwa."},{"book":"SANG'HANO","chapter":"19","verse":"17","text":"Mbuli ino vuitangike na Wayahudi na Wagiliki wakalile wokala mdiwambo da Efeso, wose wona bwembwe, na twaga da Mndewa Yesu diyenzigwa."},{"book":"SANG'HANO","chapter":"19","verse":"18","text":"Na wanhu bwando wamtogole Kilisto weza haulongozi wa wanhu na kuyalalila mbuli zao zihile ziwatendile,"},{"book":"SANG'HANO","chapter":"19","verse":"19","text":"Wanhu bwando, wakalile wahawi, wagala vitabu vao na kuvisoma moto haulongozi wa wanhu. Viwapetile mheta ya zihela zigulile ivitabu vija ivikila kamba vidanga alufu malongo matano (50,000) va hela.19:19 Maliho ga munhu imwe kipigiti hicho gakala kidanga kimwe cha hela msang'hano ya zua dimwe."},{"book":"SANG'HANO","chapter":"19","verse":"20","text":"Avo Usenga wa Mndewa ubwililika na ukala na mhiko ng'hani."},{"book":"SANG'HANO","chapter":"19","verse":"21","text":"Vigamalile gano, Paulo kalamula kuchola kudiwambo da Yelusalemu mkubitila isi za Makedonia na Akaya. Kalonga, “Nihavika hiko, vivija nolondigwa nichole kudiwambo da Loma.”"},{"book":"SANG'HANO","chapter":"19","verse":"22","text":"Avo, kawatuma Timoteo na Elasto, wakalile womtaza, wachole Makedonia, kipigiti heyo viyakalile muisi ya Asia, mkipigiti kitali kidogo."},{"book":"SANG'HANO","chapter":"19","verse":"23","text":"Kipigiti hicho kulawilila hebohebo kulu mdiwambo da Efeso sama ya Nzila ya Mndewa."},{"book":"SANG'HANO","chapter":"19","verse":"24","text":"Kukala na munhu imwe muhunzi yokemigwa Demetilio, yakalile yotenda miwegu ya ng'anda ya mulungu wa kitwanzi yakemigwe Atemi kulawa mmadini ga feza. Sang'hano iwatendile wasang'hana zake wapate hela bwando."},{"book":"SANG'HANO","chapter":"19","verse":"25","text":"Heyo kawakema hamoja wasang'hana wose, hamoja na wanhu wayagwe wakalile wosang'hana sang'hano kamba hiyo, kawalongela, “Mweye wanhu, movitanga kamba tweye topata hela bwando sama ya sang'hano ino."},{"book":"SANG'HANO","chapter":"19","verse":"26","text":"Na molola na kuhulika avija Paulo viyawaswagize na kuwagiza wanhu bwando hano Efeso. Na sio tu hano Efeso ila muisi yose ya Asia. Kolonga kamba miungu ija itendigwe na makono ga wanhu si miungu."},{"book":"SANG'HANO","chapter":"19","verse":"27","text":"Sio tu kamba sang'hano yetu ino yobanangika, ila vivija ng'anda ya mulungu wa kitwanzi yokemigwa Atemi yozabuzwa, na mulungu heyo mwenyego yotambikilwa muisi yose ya Asia na ulumwengu mgima, kosegezeligwa ukulu wake.”"},{"book":"SANG'HANO","chapter":"19","verse":"28","text":"Viwahulike vino, wagevuzika, wasonga kuguta nyangi, wolonga, “Atemi wa Waefeso iyo mkulu!”"},{"book":"SANG'HANO","chapter":"19","verse":"29","text":"Wambo jose dikala mkiyahiyahi. Wawagoga Gayo na Alistaliko, wenekae wa Makedonia wakalile mmwanza umwe na Paulo, na wakimbila nao hamoja wengila hanhu ha kuchezela."},{"book":"SANG'HANO","chapter":"19","verse":"30","text":"Paulo kalonda kwingila mdidale, ila wanahina wamgomesa."},{"book":"SANG'HANO","chapter":"19","verse":"31","text":"Wakulu wayagwe wa isi ya Asia, wakalile wambwiga zake, wamgalila usenga wamuyalalila kamba sambiyailaguse mwenyego mkwingila hanhu ha kuchezela."},{"book":"SANG'HANO","chapter":"19","verse":"32","text":"Kipigiti hicho wayagwe wakala wobwatila kino na wayagwe wakala wobwatila kija, kwavija mting'hano uja ukala utibuke, hata wanhu behi na wose mmwanza wao hawakitangile kilamso cha hewo kuiting'hana hamoja."},{"book":"SANG'HANO","chapter":"19","verse":"33","text":"Wayahudi wamsung'hiza Alekizanda haulongozi wa ididale, na wanhu wayagwe wa mdidale wakala wom'bwatiza heyo. Avo Alekizanda kawahungila mkono giladi yaigombele haulongozi wa ididale da iwanhu."},{"book":"SANG'HANO","chapter":"19","verse":"34","text":"Ila vuwamtangile kamba heyo kakala Muyahudi, wose hamoja waguta nyangi mkipigiti cha kamba masaa mabili, wolonga, “Atemi wa Waefeso iyo mkulu!”"},{"book":"SANG'HANO","chapter":"19","verse":"35","text":"Na mkulu wa ikiwambo viyawanyamaze wanhu, kalonga, “Mweye wanhu wa Efeso, munhu yalihi hano yalekile kuvitanga kamba wambo da Efeso dijo mwimilizi wa ng'anda ya Atemi mkulu na wegu jake dilagale kulawa kuulanga?"},{"book":"SANG'HANO","chapter":"19","verse":"36","text":"Avija mbuli zino vuzili hazidahika kubeligwa, molondigwa munyamale, sambimulopole kutenda kinhu chochose."},{"book":"SANG'HANO","chapter":"19","verse":"37","text":"Wanhu wano imuwagalile hano hawebile kinhu chochose kulawa mng'anda ya mulungu ama kumulonga mulungu wetu mbuli za ufukuzi."},{"book":"SANG'HANO","chapter":"19","verse":"38","text":"Avo, kamba Demetilio na wasang'hana zake wana mbuli na munhu yoyose, vitala vabaho, na wakulu wa viwambo wabaho, na wagale mbuli zao hiko wakataguse."},{"book":"SANG'HANO","chapter":"19","verse":"39","text":"Kamba muna mbuli iyagwe imulonda kuigala, yolamulwa hana ikitala."},{"book":"SANG'HANO","chapter":"19","verse":"40","text":"Kwavija todaha kutagusigwa sama ya mzahimzahi ulawilile lelo, avija vukili haduhu kilamso kiloleka chondatukilonge kisongeze mzahimzahi uno.”"},{"book":"SANG'HANO","chapter":"19","verse":"41","text":"Viyamambukize kulonga gano, kaulaga umting'hano."}]}