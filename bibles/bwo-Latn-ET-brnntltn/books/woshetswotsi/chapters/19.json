{"data":[{"book":"Woshetswotsi","chapter":"19","verse":"1","text":"Ap'los K'orontositse b́teshor P'awlos danbani datson beshat Efeson maants b́bodi, manokno muk' Krstaniyotsi daatsdek't"},{"book":"Woshetswotsi","chapter":"19","verse":"2","text":"«It amanor S'ayn shayiro dek'rteya b́teshi?» ett bíaati. Bowere «De'atsone, S'ayn shayiro b́beyonoru dab shish danaak noone» ett bo aani."},{"book":"Woshetswotsi","chapter":"19","verse":"3","text":"P'awlosu «Eshe aawu naari gúpe it gúpetsoni?» bí eti. Bowere «Yohanis gúponiye» boeti."},{"book":"Woshetswotsi","chapter":"19","verse":"4","text":"P'awloswere «Yohans guponiyere naandrone etosh k'aleke, ash ashosh b́keewutsonuwere ‹Taayere il wetuwonee amanore› etfetstni b́tesh, bíwere Iyesusiye» etreboosha."},{"book":"Woshetswotsi","chapter":"19","verse":"5","text":"Man boshishtsok'on Doonzo Iyesus shútson bogupeyi."},{"book":"Woshetswotsi","chapter":"19","verse":"6","text":"P'awlosu b́ kisho boats b́gedor S'ayin shayiro boats b́ od'eehandr noon keewon bokeeweyi, bek'ono keewo dek'tbotuwi."},{"book":"Woshetswotsi","chapter":"19","verse":"7","text":"Ash jamwotswere tatse gitne boteshi."},{"book":"Woshetswotsi","chapter":"19","verse":"8","text":"P'awlos ayhudiyots Ik' k'oni mook amt keez shashok'owosh Ik' mengst jangosh mooshfetst ash ashuwotssh kish keewut ááwu shuk'ona b́ danifoni."},{"book":"Woshetswotsi","chapter":"19","verse":"9","text":"Ik ikuwotsmó maac' kup'o wotat doonzo weerindo ashuwots shinatse c'ashfetst amaneratsone boettsosh boatse k'azb́woki, amantsuwots boaali T'iranosi eteef maa eenok dek'amt aawu aawon boon b́danifoni."},{"book":"Woshetswotsi","chapter":"19","verse":"10","text":"P'awlos hank'o b́k'al git natok'osha, manoor Isiy datsatse beyiru ayhudiyotsnat Ik' ashwoterawwotsn doonzo aap'o shisho bofali."},{"book":"Woshetswotsi","chapter":"19","verse":"11","text":"Ik'o ayidek't adits keewu wotts milikituwotsi P'awlos kishon b́finefoni."},{"book":"Woshetswotsi","chapter":"19","verse":"12","text":"Manatse tuutson P'awlos atsats bodts tahonat marabon dek'amt shodetsuwotsats bobetsor boshodotse bokashefoni, kim shayirwotswere boyitse bokeshfoni."},{"book":"Woshetswotsi","chapter":"19","verse":"13","text":"Fo'erawono ashaatse kishfetst ikoke tuut ikok guuriru Ayhudi ik ikuwots «P'awlos b́ nabiruwo doonzo Iyesus shútson it kesheetuwok'o iti azazerone» eton fo'erawo ashaatse kishosh bo etfoni."},{"book":"Woshetswotsi","chapter":"19","verse":"14","text":"Ayhudiwots kahinwotsatsi naasho wottso Ask'ewu nana'a shawatuwotswere mank'owa bok'alfo."},{"book":"Woshetswotsi","chapter":"19","verse":"15","text":"Ernmó kim shayiro «Iyesusi danfee! P'awlosnor danfee! Eshe it konots itne?» bí eti."},{"book":"Woshetswotsi","chapter":"19","verse":"16","text":"Kim shayiro bíatse s'eents ash ikonwere t'oolat gúúk' dek'on boats b́kup'i, bonowere da'ab́dek'i, gaawutnuwere araatswtsaat meyitse giifat bokeshi."},{"book":"Woshetswotsi","chapter":"19","verse":"17","text":"Keewumanuwere Efesonitse beyiru ayhudiwotsnat Ik' ash woterawotsoke b́ shishetsotse jametso shatb́wtsi, Doonzo Iyesus shútsonowere ayi eenb́wutsi."},{"book":"Woshetswotsi","chapter":"19","verse":"18","text":"Amantsuwotsitse ayuwotsuwere bogond fino kish keewut naandrone err bowaafoni."},{"book":"Woshetswotsi","chapter":"19","verse":"19","text":"Atetswotswere bodaniyi mas'aafwotsi kakudek't ash ashi shinatse mitsbok'ri, mas'afmanoots k'awuntsonuwere taanere balk'ats kum ambari katso wotatni b́daatsiyi."},{"book":"Woshetswotsi","chapter":"19","verse":"20","text":"Mank'oon doonzo keewo ayidek't gawunfetst da'afera bí amfo b́teshi."},{"book":"Woshetswotsi","chapter":"19","verse":"21","text":"Jaman b́wotiyakon P'awlos Mek'edonitsnat Akayiyiweeron beshat Iyerusalem maants amoosh b́gitsoon gawuk'rat «Manok t bodiyakon Rom maants amo taash geyife» bíetí."},{"book":"Woshetswotsi","chapter":"19","verse":"22","text":"Mann Ik'i fino finiru ashuwotsitse gitetsuwotsi, T'imotiwosnat Erast'osn Mek'edoni maants woshat bí b́tookon Isiyi datsatse muk' aawosh b́teshi."},{"book":"Woshetswotsi","chapter":"19","verse":"23","text":"Manoor doonzo weeri jangosh Efesonitse dimbiro tuub́wtsi."},{"book":"Woshetswotsi","chapter":"19","verse":"24","text":"Dimet'rosi eteef ambaar wos'if iko Art'emisn ik' maa aro ambaron doozt ambaar wos'iyiruwotssh ay oot'o b́daatsifoni."},{"book":"Woshetswotsi","chapter":"19","verse":"25","text":"Mansh ashaan ambaar wos'iyiruwotsnat bo fini naari fin detsts k'osh ashuwtsi kakudek't boosh hank'o bí eti «It ashuwotso! Noo gaalo nodaatsir finan finat b́wottsok'o danfte,"},{"book":"Woshetswotsi","chapter":"19","verse":"26","text":"P'awlosan ‹Ash kishon dozets aranots Izar Izewerotsiyaliye› ett Efeson s'uzitse b́woterawo muk' datsuniyere okoon Isiyi dats jamatse awuk'o ayts ashonton keweek'rat bí amanitsok'o it it tookon bek'aat it shishtsoniye."},{"book":"Woshetswotsi","chapter":"19","verse":"27","text":"Eshe hank'on nofino b́ gac'ewoniye, manmec'ro b́woterawon Isiyotsnat dats jamatse ash jamo bin b́ ik'yiru een izar izewer Art'emis Ik'i moo dats baashon b́ ooroniye, bi een wotonwere b́wonewoniyee.»"},{"book":"Woshetswotsi","chapter":"19","verse":"28","text":"Ashuwotswere man boshishtsk'on fayat, «Efesontsu Art'emisiye eeniye!» etfetst bokuhi."},{"book":"Woshetswotsi","chapter":"19","verse":"29","text":"Kitunuwere jamon shek'e bwutsi, ashuwotswere Mek'odoni datsatse shuwets P'awlosnton tohaat sha'iru b́ tooh gituwots Gayyosnat Arst'rokosn detsdek't geetsfere ash ashuwots bokoeyiruwok bowos'i."},{"book":"Woshetswotsi","chapter":"19","verse":"30","text":"P'awloswere ashuwotsok amoosh geyatni b́tesh, b́ danifuwotsmó bíamawok'o bobazi."},{"book":"Woshetswotsi","chapter":"19","verse":"31","text":"Isiy datsatsi naashuwotsitswere b́shuntsuwotsitsi ik ikuwotsi P'awlosok asho woshat «Ashuwots ko'eyiruwok amr n be'erawok'owa» ett bok'oni."},{"book":"Woshetswotsi","chapter":"19","verse":"32","text":"Ashuwots dagotse wac'ro b́teshtsotse aywots eegosh bokoetsok'o dab danatsno b́teshi, man jangosh iko ik keewo keewt b́kuheere k'oshonuwere k'osh keewo keewut b́kuhiri."},{"book":"Woshetswotsi","chapter":"19","verse":"33","text":"Ik ik Ayhudi jirwots Iskndiri eteets asho ash dagotsere gifnidek't shinats bot'ntsi, ashuwotsitse ik ikuwots sheengshde'ere b́moshetuwok'o boizi, Iskendiruwere ashuwots s'k boetetuwok'o b́kishon kitst bín kishit keewosh k'anb́dek'i."},{"book":"Woshetswotsi","chapter":"19","verse":"34","text":"Ernmó Iskendr Ayhudi b́wotok'o ash jamwots bodantsok'on «Efesontsu Art'emis eeniye!» et fetst git sa'atok'osh ik k'aaron bokuhi."},{"book":"Woshetswotsi","chapter":"19","verse":"35","text":"B́s'uwatse kitutsi guut'f naash eeno, ash asho s'k boaayituwok'o wosht hank'o bíeti, «It Efeson ashuwotso! Efeson kitutse beyiruwots, eenu Art'emis ik' moonat darotse oot'ts bí'aro bokotetuwok'owo jametsuwotsoke daneke."},{"book":"Woshetswotsi","chapter":"19","verse":"36","text":"Han haalitwo konuwor bíaaltsotse s'k it eteetuwok'o, kááronowere gond keewo k'aloniyere it atso kor itdek'tuwok'o geyife."},{"book":"Woshetswotsi","chapter":"19","verse":"37","text":"Ik'i moo c'ayawotsnat noko Izar Izeweri c'ayawu gond keewono keewuraw ashuwotsi hanok dek'at waartee."},{"book":"Woshetswotsi","chapter":"19","verse":"38","text":"Dimet'rosnat bínton fa'a k'is' k'is'fuwotsi s'aamiru asho b́beyalowere angsh imet aawwots fa'ane, naashuwotsuwere fa'ane, manoke mooynee."},{"book":"Woshetswotsi","chapter":"19","verse":"39","text":"K'osho it geyiru keewo b́beyaalmó nemon k'oorosh beyiruwotsn s'iiletuwe."},{"book":"Woshetswotsi","chapter":"19","verse":"40","text":"Maniyere okoonmó hambets k'aleets keewo ‹Dimbiro tuuzre› err no s'aamirawok'owa shatituwe, ‹Baad'eyan eegatsneya b́tuwi› err noon aatewor no aaniyituwo deshatsone»"},{"book":"Woshetswotsi","chapter":"19","verse":"41","text":"Manowere ett kakuwets ashuwots bobad'ituwok'o b́woshi."}]}