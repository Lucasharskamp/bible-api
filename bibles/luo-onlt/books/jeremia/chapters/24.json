{"data":[{"book":"Jeremia","chapter":"24","verse":"1","text":"Bangʼ ka Jehoyakin wuod Jehoyakim ruodh Juda kod jotelo, jopecho kod jogoro mag Juda ne oseter e twech koa Jerusalem nyaka Babulon gi Nebukadneza ruodh Babulon, Jehova Nyasaye nonyisa kikepni ariyo mag ngʼope koketi e nyim hekalu mar Jehova Nyasaye."},{"book":"Jeremia","chapter":"24","verse":"2","text":"Okapu achiel ne nigi ngʼope mabeyo ahinya, kod mago mane osechiek chon; okapu machielo ne nigi ngʼope maricho, marach moloyo ma ok nyal cham."},{"book":"Jeremia","chapter":"24","verse":"3","text":"Eka Jehova Nyasaye nopenja niya, “En angʼo mineno, Jeremia?”"},{"book":"Jeremia","chapter":"24","verse":"4","text":"Eka wach Jehova Nyasaye nobirona:"},{"book":"Jeremia","chapter":"24","verse":"5","text":"“Ma e gima Jehova Nyasaye, Nyasach Israel, wacho: ‘Ka ngʼope mabeyogi, akawo jogo moa Juda kodhi e twech kaka joma beyo, mane agolo kae kadhi e piny jo-Babulon."},{"book":"Jeremia","chapter":"24","verse":"6","text":"Wengena nongʼigi mondo gidhi maber, kendo anadwog-gi e pinyni. Anagergi kendo ok anamukgi; anapidhgi kendo ok anapudhgi."},{"book":"Jeremia","chapter":"24","verse":"7","text":"Anamigi chuny mar ngʼeya ni an Jehova Nyasaye. Ginibed joga kendo anabed Nyasachgi, nimar giniduog ira gi chunygi duto.’"},{"book":"Jeremia","chapter":"24","verse":"8","text":"“Jehova Nyasaye wacho ni, ‘To mana kaka ngʼope maricho, ma ok nyal cham, e kaka anatimne Zedekia ruodh Juda, jotende kod jogo motony moa Jerusalem, kata obedo ni gidongʼ e pinyni kata gidak Misri."},{"book":"Jeremia","chapter":"24","verse":"9","text":"Abiro kelo kuomgi achaya kendo joma ok dwar gi pinjeruodhi duto manie piny, ma wangʼo ich kendo itiyo godo kaka ranyisi, gima ibwogogo ji kendo ikwongʼogo, ka moro amora ma aterogie."},{"book":"Jeremia","chapter":"24","verse":"10","text":"Anakel ligangla, kech kod masira kuomgi nyaka tiekgi e piny mane amiyogi kod wuonegi.’ ”"}]}