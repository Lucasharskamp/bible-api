{"data":[{"book":"Matouš","chapter":"26","verse":"1","text":"Když Ježíš dokončil tento výklad, řekl svým učedníkům:"},{"book":"Matouš","chapter":"26","verse":"2","text":"„Jak víte, za dva dny budou Velikonoce a já budu zrazen a ukřižován.“"},{"book":"Matouš","chapter":"26","verse":"3","text":"V tu dobu se sešla židovská velerada v paláci nejvyššího kněze Kaifáše."},{"book":"Matouš","chapter":"26","verse":"4","text":"Radili se, jak by se Ježíše nenápadně zmocnili a zprovodili ho ze světa."},{"book":"Matouš","chapter":"26","verse":"5","text":"Dohodli se, že by to nemělo být o velikonočních svátcích, aby to nevzbudilo rozruch mezi shromážděnými poutníky."},{"book":"Matouš","chapter":"26","verse":"6","text":"Mezitím byl Ježíš pozván v Betanii do domu Šimona, zvaného Malomocný."},{"book":"Matouš","chapter":"26","verse":"7","text":"Byli již u stolu, když k Ježíšovi přistoupila žena. Měla alabastrovou nádobku s drahocenným vonným olejem, a ten mu všechen vetřela do vlasů."},{"book":"Matouš","chapter":"26","verse":"8","text":"Učedníci tím byli pohoršeni: „Takové plýtvání!"},{"book":"Matouš","chapter":"26","verse":"9","text":"To se dalo výhodně prodat a peníze mohli dostat chudí!“"},{"book":"Matouš","chapter":"26","verse":"10","text":"Ježíš to slyšel a řekl: „Proč jí to máte za zlé? Prokázala mi dobrou službu."},{"book":"Matouš","chapter":"26","verse":"11","text":"Chudých bude mezi vámi vždy dost, ale já s vámi už dlouho nebudu."},{"book":"Matouš","chapter":"26","verse":"12","text":"Tato žena mne pomazala olejem, a tak vlastně připravila mé tělo k pohřbu."},{"book":"Matouš","chapter":"26","verse":"13","text":"To, co učinila, neupadne v zapomenutí, ale spolu se zvěstí o mém díle záchrany to bude připomínáno.“"},{"book":"Matouš","chapter":"26","verse":"14","text":"Jeden z dvanácti Ježíšových učedníků, Jidáš Iškariotský, odešel k velekněžím"},{"book":"Matouš","chapter":"26","verse":"15","text":"a řekl jim: „Kolik mi zaplatíte, když zradím Ježíše, abyste ho nenápadně dostali do rukou?“ A oni mu dali třicet stříbrňáků."},{"book":"Matouš","chapter":"26","verse":"16","text":"Od té chvíle hledal Jidáš vhodnou příležitost, aby provedl svůj záměr."},{"book":"Matouš","chapter":"26","verse":"17","text":"První den Velikonoc se učedníci zeptali Ježíše: „Kde máme připravit velikonoční večeři?“"},{"book":"Matouš","chapter":"26","verse":"18","text":"Poslal je do města a k jednomu člověku se vzkazem: „Nastal můj čas, budu u tebe se svými učedníky jíst velikonočního beránka.“"},{"book":"Matouš","chapter":"26","verse":"19","text":"Učedníci se podle toho zařídili a připravili tam večeři."},{"book":"Matouš","chapter":"26","verse":"20-21","text":"Když po setmění Ježíš večeřel s dvanácti učedníky, řekl: „Jeden z vás mne zradí.“"},{"book":"Matouš","chapter":"26","verse":"22","text":"To je velice zarmoutilo a jeden přes druhého se ptali: „To myslíš mne, Pane?“"},{"book":"Matouš","chapter":"26","verse":"23","text":"On odpověděl: „Je to ten, kdo si bral z mísy současně se mnou."},{"book":"Matouš","chapter":"26","verse":"24","text":"Já musím jít cestou, která je mi určena, ale to nijak neospravedlňuje toho, kdo mne zrazuje. Lépe by mu bylo, kdyby se vůbec nenarodil.“"},{"book":"Matouš","chapter":"26","verse":"25","text":"Jidáš se ho zeptal: „Mistře, jsem to já?“ On odpověděl: „Ano.“"},{"book":"Matouš","chapter":"26","verse":"26","text":"Když jedli, vzal Ježíš chléb, poděkoval Bohu, rozlamoval ho a podával učedníkům se slovy: „Vezměte a jezte, to je mé tělo.“"},{"book":"Matouš","chapter":"26","verse":"27","text":"Potom vzal kalich s vínem, vzdal díky Bohu a podal jim ho se slovy: „Pijte z něho všichni,"},{"book":"Matouš","chapter":"26","verse":"28","text":"to je má krev, prolitá, aby smyla hříchy mnohých. To je nová smlouva Boha s člověkem."},{"book":"Matouš","chapter":"26","verse":"29","text":"Já s vámi piji tento nápoj naposled. Příště budeme pít spolu nové víno až v království mého Otce.“"},{"book":"Matouš","chapter":"26","verse":"30","text":"Potom zazpívali píseň a šli na Olivovou horu."},{"book":"Matouš","chapter":"26","verse":"31","text":"Tam Ježíš řekl: „Ještě této noci se stane něco, co vám vezme odvahu. Vždyť Písmo předpovídá: ‚Budu bít pastýře a jeho stádo se rozprchne.‘ –"},{"book":"Matouš","chapter":"26","verse":"32","text":"Ale až povstanu k životu, sejdeme se spolu v Galileji.“"},{"book":"Matouš","chapter":"26","verse":"33","text":"Petr rozhorleně protestoval: „Kdyby tě všichni opustili, já tedy ne!“"},{"book":"Matouš","chapter":"26","verse":"34","text":"Ale Ježíš mu odpověděl: „Říkám ti, že ještě této noci, dřív než zakokrhá kohout, mne třikrát zapřeš.“"},{"book":"Matouš","chapter":"26","verse":"35","text":"Petr zvolal: „To raději s tebou umřu, než bych tě zapřel!“ A stejně mluvili i ostatní."},{"book":"Matouš","chapter":"26","verse":"36","text":"Potom přišli na místo zvané Getsemane a Ježíš řekl svým učedníkům: „Vy se tady posaďte a já se jdu modlit.“"},{"book":"Matouš","chapter":"26","verse":"37","text":"Vzal s sebou Petra, Jakuba a Jana. Padl na něho smutek a tíseň."},{"book":"Matouš","chapter":"26","verse":"38","text":"Řekl jim: „Sevřela mne smrtelná úzkost. Zůstaňte tu a buďte se mnou vzhůru.“"},{"book":"Matouš","chapter":"26","verse":"39","text":"Poodešel, padl tváří k zemi a modlil se: „Můj Otče! Jestli je to možné, zbav mne toho hrozného údělu! Ale nechci prosazovat svoji vůli. Chci, aby se stalo, co chceš ty.“"},{"book":"Matouš","chapter":"26","verse":"40","text":"Pak se vrátil k těm třem a oni spali."},{"book":"Matouš","chapter":"26","verse":"41","text":"„Petře,“ budil ho, „to jste nemohli ani hodinu být se mnou vzhůru? Bděte a modlete se, abyste obstáli ve zkoušce. Máte dobrou vůli, ale slabé tělo.“"},{"book":"Matouš","chapter":"26","verse":"42","text":"Opět se vzdálil a modlil se: „Můj Otče! Není-li jiné východisko, ať se stane tvá vůle.“"},{"book":"Matouš","chapter":"26","verse":"43","text":"Vrátil se zase ke svým učedníkům a oni opět spali. Byli velice unaveni."},{"book":"Matouš","chapter":"26","verse":"44","text":"Nechal je spát, odešel potřetí a modlil se podobnými slovy."},{"book":"Matouš","chapter":"26","verse":"45","text":"Pak se vrátil k učedníkům a řekl: „Teď už nepotřebuji, abyste se mnou bděli. Nastává chvíle, kdy budu zrazen a vydán do rukou podlých lidí."},{"book":"Matouš","chapter":"26","verse":"46","text":"Vstaňte, půjdeme! Tam se blíží můj zrádce.“"},{"book":"Matouš","chapter":"26","verse":"47","text":"Ještě ani nedomluvil a už přicházel Jidáš. S ním táhl oddíl ozbrojený meči a holemi, poslaný veleradou."},{"book":"Matouš","chapter":"26","verse":"48","text":"Měli s Jidášem domluvené znamení: Chopí se toho, koho Jidáš políbí."},{"book":"Matouš","chapter":"26","verse":"49","text":"A tak přistoupil Jidáš k Ježíšovi: „Buď zdráv, Mistře!“ řekl a políbil ho."},{"book":"Matouš","chapter":"26","verse":"50","text":"Ježíš mu řekl: „Příteli, co to děláš?“ Tu se však Ježíše chopili a zajali ho."},{"book":"Matouš","chapter":"26","verse":"51","text":"Jeden z těch, kteří byli s Ježíšem, vytasil meč, ťal po veleknězovu služebníkovi a usekl mu ucho."},{"book":"Matouš","chapter":"26","verse":"52","text":"Ježíš řekl svému obránci: „Schovej svůj meč! Kdo čím zachází, tím také schází."},{"book":"Matouš","chapter":"26","verse":"53","text":"Cožpak nevíš, že kdybych poprosil svého Otce o ochranu, okamžitě by mi poslal celé nebeské vojsko?"},{"book":"Matouš","chapter":"26","verse":"54","text":"Ale jak by se pak splnil Boží plán spásy?“"},{"book":"Matouš","chapter":"26","verse":"55","text":"Pak se obrátil k ozbrojencům: „Přitáhli jste na mne jako na rebela. Proč jste mě nezatkli už v chrámu, kde jsem vám denně kázal? Já vím proč!"},{"book":"Matouš","chapter":"26","verse":"56","text":"Plníte tak přesně prorocké předpovědi.“ V té chvíli ho všichni jeho učedníci opustili a rozutekli se."},{"book":"Matouš","chapter":"26","verse":"57","text":"Zatčeného Ježíše pak odvedli k nejvyššímu knězi Kaifášovi, kde se sešla velerada."},{"book":"Matouš","chapter":"26","verse":"58","text":"Petr je z povzdálí následoval až k veleknězovu paláci. Vešel na nádvoří a vmísil se mezi služebnictvo, aby věděl, jak to dopadne."},{"book":"Matouš","chapter":"26","verse":"59","text":"Velekněží i celá rada se snažili pomocí křivého svědectví Ježíše obvinit tak, aby ho mohli odsoudit k smrti."},{"book":"Matouš","chapter":"26","verse":"60","text":"Ale i když sehnali mnoho falešných svědků, přece se nepodařilo najít vhodnou obžalobu. Nakonec vystoupili dva"},{"book":"Matouš","chapter":"26","verse":"61","text":"a shodně vypovídali: „Tento muž řekl, že má moc zničit chrám a ve třech dnech ho znovu vystavět.“"},{"book":"Matouš","chapter":"26","verse":"62","text":"Nato vstal nejvyšší velekněz a řekl Ježíšovi: „Jak se obhájíš proti této obžalobě?“"},{"book":"Matouš","chapter":"26","verse":"63","text":"Ale Ježíš mlčel. Tu sáhl velekněz k poslednímu prostředku: „Beru tě pod přísahu při živém Bohu: Jsi ten zaslíbený Mesiáš, Boží Syn?“"},{"book":"Matouš","chapter":"26","verse":"64","text":"Ježíš odpověděl: „Ty sám jsi to řekl. Ale ujišťuji vás, že brzy budete svědky toho, že mne Bůh vyzdvihne, abych seděl po jeho pravici, odkud se vrátím ve svém majestátu.“"},{"book":"Matouš","chapter":"26","verse":"65-66","text":"Velekněz si na znamení největšího pohoršení roztrhl své roucho a prohlásil: „To je rouhání! Cožpak potřebujeme ještě svědky? Teď jste to slyšeli na vlastní uši! Jaký vynesete rozsudek?“"},{"book":"Matouš","chapter":"26","verse":"67-68","text":"Odpověděli: „Zaslouží si smrt!“ Pak mu někteří plivali do obličeje, bili ho po hlavě a tloukli holí s výsměchem: „Když jsi Mesiáš, hádej, kdo ti teď dal ránu!“"},{"book":"Matouš","chapter":"26","verse":"69","text":"Petr zatím seděl venku na nádvoří. Tu si ho všimla jedna služka: „Ty jsi také byl s tím Ježíšem z Galileje!“"},{"book":"Matouš","chapter":"26","verse":"70","text":"Ale Petr přede všemi popřel: „Ani nevím, o čem mluvíš!“"},{"book":"Matouš","chapter":"26","verse":"71","text":"Pak si to namířil k bráně, kde ho uviděla jiná a upozornila okolostojící: „Tento člověk chodil s Ježíšem z Nazaretu.“"},{"book":"Matouš","chapter":"26","verse":"72","text":"Petr se však zapřísahal a řekl: „Vůbec toho člověka neznám.“"},{"book":"Matouš","chapter":"26","verse":"73","text":"Oni se však kolem něj shlukli a doráželi: „Určitě k němu patříš! Je to znát na tvém nářečí!“"},{"book":"Matouš","chapter":"26","verse":"74","text":"Petr se dušoval a přísahal, že Ježíše opravdu nezná. V tom okamžiku se ozval kohout"},{"book":"Matouš","chapter":"26","verse":"75","text":"a Petr si vzpomněl na Ježíšova slova: „Dříve než zakokrhá kohout, třikrát mne zapřeš.“ Vyběhl ven a hořce se rozplakal."}]}