{"data":[{"book":"MATIU","chapter":"26","verse":"1","text":"Hagi Jisasi'ma ana maka nanekema huvagareteno, amanage huno amage'ma nentaza disaipol nagara zamasmi'ne."},{"book":"MATIU","chapter":"26","verse":"2","text":"Antahi'naze Anumzamo Israeli vahe'ma kinafinti zmare'nea kna, tare knama agteresigeno egahie. Hagi Vahe'mofo Mofavre avare zamisage'za, ahe'za keka zafare hantigahaze."},{"book":"MATIU","chapter":"26","verse":"3","text":"Hanki ugagota pristi vahe'mo'zane, Israeli vahe'mokizmi ranra kva vahe'mo'za ugagota mono kva ne' Kaiafasi kumapi atru nehu'za,"},{"book":"MATIU","chapter":"26","verse":"4","text":"Jisasima havige hunte'za, azeri'za ahefrisaza naneke, oku'a huge antahige hu'naze."},{"book":"MATIU","chapter":"26","verse":"5","text":"Hu'neanagi anage hu'za aru amu'nozmifinti ke hakare hu'za ha' eri fore hu'zanku kinafinti zmare'nea knagu antahimi'za ne'zane knarera anara osugahune hu'naze."},{"book":"MATIU","chapter":"26","verse":"6","text":"Jisasi'a Betani kumate Saimoninku fugo ne're nehaza nemofo nompi umarerino mani'negeno,"},{"book":"MATIU","chapter":"26","verse":"7","text":"mago a'mo hentofa have tafempi mananentake huno mizama'amo mareri'nea masave erineno, Jisasi'a aza tununte itare mase'negeno, asenire tagino frente'ne."},{"book":"MATIU","chapter":"26","verse":"8","text":"Hianagi amage'ma nentaza disaipol naga'mo'za, anama hiaza nege'za zamarimpa haviza nehige'za, ama masavena na'a higeno amne zanknara nehie hu'naze?"},{"book":"MATIU","chapter":"26","verse":"9","text":"Ra mizante atreno, zago erino amunte omne vahe zamigare nehazageno,"},{"book":"MATIU","chapter":"26","verse":"10","text":"Jisasi'a keno antahino nehuno'a anage hu'ne, Nahigetma ama ara antahi haviza hunentaze? Na'ankure agra knare avu'avaza hunenante."},{"book":"MATIU","chapter":"26","verse":"11","text":"Zamunte omne vahera zamagra mika zupa tamagrane manigahaze. Hagi Nagra mika zupa tamagranena omanigahue."},{"book":"MATIU","chapter":"26","verse":"12","text":"Ama a'mo'ma navufare masavema frenenanteana, asemanante'zamofo nazeri retro nehie."},{"book":"MATIU","chapter":"26","verse":"13","text":"Tamage hu'na neramasmue, mopane mopane vu'za e'za nehu'za, knare muse keni'a huama hanarega, ama a'mo hia avu'avazankura huama hu'za vahera nezmasmisage'za, zamagesa antahimigahaze."},{"book":"MATIU","chapter":"26","verse":"14","text":"Anante 12fu'a amage nentaza disaipol naga'afinti Judas Isakarioti'e nehaza ne'mo, ugagota pristi vahete vuno,"},{"book":"MATIU","chapter":"26","verse":"15","text":"amanage huno zamantahige'ne. Na'a namisagu nagra Jisasina avreramigahue? Hige'za 30'a Silva zagoa hampriza ami'naze. (Zek 11:12-13)"},{"book":"MATIU","chapter":"26","verse":"16","text":"Ana knaretima vu'neana Jisasima avare zamisia kankamu fore hanigu Judasi'a hakrene."},{"book":"MATIU","chapter":"26","verse":"17","text":"Hagi zo'ore Breti nenaza hompa knamofona ese zupa, amage nentaza disaipol naga'mo'za Jisasinte e'za eme antahige'za, inantega kinafinti zmare'nea knagu antahimi ne'zana retro hugante'sunkenka negahane?"},{"book":"MATIU","chapter":"26","verse":"18","text":"Jisasi'a ke nona'a huno, Rankumate ufresuta'a mago ne' ome kegaha'anki amanage huta ome asami'o, rempi hurami' ne'mo'a amanage huno hu'ne. Knani'a atupa nehigu nonka'afi namage'ma nentaza disaipol nagani'ane kinafinti zmare'nea knagu antahimi ne'zana negahune hune hutna hi'o."},{"book":"MATIU","chapter":"26","verse":"19","text":"Higene Jisasi'ma huznantea kante anteke, amage'ma nenta'a disaipol netremokea ne'zana ome retro hu'na'e."},{"book":"MATIU","chapter":"26","verse":"20","text":"Anama higeno Jisasi'a 12fu'a amage' nentaza disaipol naga'ane neza nenaza trate zamaza tununte mani'naze."},{"book":"MATIU","chapter":"26","verse":"21","text":"Ne'za nenageno Jisasi'a zamasamino, Tamage hu'na neramasmue, mago'moka ha'ma renenantaza vahe'mokizmi zamazampi komoru hunka nevrentegahane."},{"book":"MATIU","chapter":"26","verse":"22","text":"Amage'nentaza disaipol naga'mo'za zmusunku nehu'za magoke magokemo'za Jisasinku anage hu'naze, Ramoka tamage nagriku nehampi?"},{"book":"MATIU","chapter":"26","verse":"23","text":"Higeno Jisasi'a kenona'a huno, ama tafepinti'ma ne'zama magoka Nagrane nenompinti, mago'moka nagrira ha' vahe zamazampi navarentegahane."},{"book":"MATIU","chapter":"26","verse":"24","text":"Agriku'ma hu'za krente'naza kante, Vahe'mofo mofavremo frigahie. Hianagi kva hino, komoru huno ha' vahete navre zamisnia ne'mo'a, nerera'ma kase ontene'sinia knare hisine."},{"book":"MATIU","chapter":"26","verse":"25","text":"Komoru huno ha' vahe avare zmisia ne' Judasi'a amanage hu'ne, Hurami' ne'moka tamage nagriku nehampi? huno higeno, Izo kagra ha e'i nehane,  huno Jisasi'a asmi'ne."},{"book":"MATIU","chapter":"26","verse":"26","text":"Anama nenageno, Jisasi'a breti erino Ramofonte susu huno nunamu huteno, erigorino amage'ma nentaza disaipol naga'a nezmino amanage hu'ne, Ama'i nagri navufgagi erita neho."},{"book":"MATIU","chapter":"26","verse":"27","text":"Anante Jisasi'a mago waini tafero erino Anumzantega susu huno nunamu huteno nezamino, Mika'mota ama anampinti neho hu'ne."},{"book":"MATIU","chapter":"26","verse":"28","text":"Na'ankure Anumzane huhagerafita manisnaza'zamo avempa huno mesnigu ama'i korani'e. Mika vahe'mofo kefo zazmi eri apase zmantenigu korani'a tagi neramue."},{"book":"MATIU","chapter":"26","verse":"29","text":"Amanage hu'na neramasmue, meninteti'ma vaniana wainia mago'ene one'na henka'a, Nafa'nimofo kumapi tamagrane kasefa wainia negahune."},{"book":"MATIU","chapter":"26","verse":"30","text":"Hutege'za anante mago zagame hute'za, atirami'za Olivi agonare vu'naze."},{"book":"MATIU","chapter":"26","verse":"31","text":"Jisasi'a amanage huno zamasmi'ne, Meni kenegetfa Nagrite'ma fore'ma hania zanku natretma fregahaze. Na'ankure ko avontafepina krenteno, Nagra sipisipi kva ne' ahesuge'za sipisipi kevumo'za panini hu'za ufre efre hugahaze hu'ne.   (Zek 13:7)"},{"book":"MATIU","chapter":"26","verse":"32","text":"Hianagi fripinti oti'na Galili ugote'na vugahue."},{"book":"MATIU","chapter":"26","verse":"33","text":"Higeno Pita'a kenona huno, mikamo'za kagrite'ma fore'ma hania zankura katre'za fre vagaregahaze. Hianagi nagra onkatretfa hugahue."},{"book":"MATIU","chapter":"26","verse":"34","text":"Jisasi'a huno, Tamage hu'na negasamue, meni kenegetfa kokorege osu'nenkenka, tagufa zupa Nagrikura onke'noe hunka vahane hugahane."},{"book":"MATIU","chapter":"26","verse":"35","text":"Pita'a amanage huno asmine. Ha nagra Kagrane fritfa hugahue, hanki'na Kagrira onkage'noe hu'na vahane huogantegahue. Hige'za ana miko amage'ma nentaza disaipol naga'mo'za ana kege hu'naze."},{"book":"MATIU","chapter":"26","verse":"36","text":"Higeno Jisasi'a amage nentaza disaipol naga'ene Getsamenie nehazarega vuteno, anage huno zamasami'ne, Amare mani'nenkena Nagra amanure nunamu ome huteno  nehuno,"},{"book":"MATIU","chapter":"26","verse":"37","text":"Pita nevreno Zeveti ne'mofavrea zanagri kogna Jemisine Jonine zanavreno nevigeno agafa huno rimpamo tusi kna avenesigeno agu'amo haviza nehigeno,"},{"book":"MATIU","chapter":"26","verse":"38","text":"amanage huno zamasmi'ne, Nagu namemo'a tusiza huno kna nehuno, nazeri fri kante nevie. Amare mani'neta Nagrane kvahuta maniho."},{"book":"MATIU","chapter":"26","verse":"39","text":"Osi'a vu ogamnu'a atreno avugosaregati mopafi unemaseno, Anumzamofontega nunamu huno, Nafa'nimoka knare'ma hu'nesiana, ama'i knazana eri atrenanto. Hu'neanagi Nagri navesira ovaririo. Kagri kavesizamo forehino."},{"book":"MATIU","chapter":"26","verse":"40","text":"Ananteti amage'ma nentaza disaipol nagate eno, zamageana, zamu mase'nageno, Pitanku amanage hu'ne. Tamagra mago auafina Nagranena kva osugahazo?"},{"book":"MATIU","chapter":"26","verse":"41","text":"Reramatagafi ufreta traka hanagi, kva huneta nunamu hiho. Avamu timimo'a ave'nesianagi, amega tamavufgamo'a avenosie."},{"book":"MATIU","chapter":"26","verse":"42","text":"Ete mago'ene vuno nunamu ome huno, Nafa'ni moka ama'i knazamofo taferora eri atre onante'nanke'na nesuana, Kagri kvesimo forehugahie."},{"book":"MATIU","chapter":"26","verse":"43","text":"Ete eno eme zamageana zamu toko hige'za zamu mase'nageno,"},{"book":"MATIU","chapter":"26","verse":"44","text":"ete zmatreno vuno tagufa zupa ko'ma hu'neankna ke huno Anumzantega nunamu ome hu'ne."},{"book":"MATIU","chapter":"26","verse":"45","text":"Ananteti eno amage'ma nentaza disaipol naga'a zamasmi'ne, Tamagra manigsa nehutma tamu masenazo? Keho, Vahe'mofo mofavrema komoru hu'za kumi vahe'mokizmi zamazampi avremisaza knahie."},{"book":"MATIU","chapter":"26","verse":"46","text":"Otinke' vamneno, komoru huno navre zamisia nera ama ne-e."},{"book":"MATIU","chapter":"26","verse":"47","text":"Jisasi'a ke huvaga ore'negeno 12fu'a amage'ma nentaza disaipol naga'afinti mago'mo Judasi ehanitino tusi'a vahe kevune e'ne. Ugagota pristi kva vahe'mo'zane, Jiu kva vahe'mo'za huzmantage'za kazinknone kumpa knone eri'za e'naze."},{"book":"MATIU","chapter":"26","verse":"48","text":"Judasi'a komoru hu'nemo zamasmino, Agi'ma antako hanuana, e'i ana neki azeriho."},{"book":"MATIU","chapter":"26","verse":"49","text":"Judasi'a ame huno Jisasinte vuno, Knare kenegere hurami ne'moke nehuno, agi antako hu'ne."},{"book":"MATIU","chapter":"26","verse":"50","text":"Jisasi'a ke nona'a huno, Rone'nimoka hunakurema hunka anazana huo.  Anante ruga'amo'za e'za Jisasina eme azeri'naze."},{"book":"MATIU","chapter":"26","verse":"51","text":"Hianagi mago Jisasi'ene mani'nea ne'mo, kazinknoma'a erino ugagota pristi ne'mofo kazokzo eri'za ne' agesa rukafri atre'ne."},{"book":"MATIU","chapter":"26","verse":"52","text":"Ana higeno Jisasi'a amanage huno asmi'ne, Kazi knonka'a anoma'afi vazinto. Kazi knonu ha' nehaza vahe'mokizmi'a kazi knonu zamahe frigahaze."},{"book":"MATIU","chapter":"26","verse":"53","text":"Kagra ontahinampi, Nagrama Nenfanku antahigesugeno'a, mago'ane 12 tauseni'a sondia ankero kevu vahe menitfa erami'za naza hanazana?"},{"book":"MATIU","chapter":"26","verse":"54","text":"Hianagi Nagrama anama hanugeno'a, amanahu kante fore'ma hino huno Anumzamofo avontafepima kre'nea kemo'a, inankna huno efore hugahie?"},{"book":"MATIU","chapter":"26","verse":"55","text":"Ana knafi Jisasi'a ana vahe kevu amanage huno zamasmi'ne, Nagri nazerikura nahigeta kazinknone kumpa kno erita kumzafa vahe zamazeriku nehazankna hutma neaze? Knaneknane ra mono nompi mani'ne'na naneke huneramasmugeta naze'ori'naze."},{"book":"MATIU","chapter":"26","verse":"56","text":"Hagi ana maka zama fore hu'neana korapa kasnampa vahe'mo'za, fore hugahie hu'za kre'naza'zamo avufga'a fore hu'ne.  Ananknafi amage nentaza disaipol naga'mo'za atre'za fre'naze."},{"book":"MATIU","chapter":"26","verse":"57","text":"Jisasima azeri'za vu'naza vahe'mo'za, Kaiafasi ugagota pristi nemofo nompi avare'za vu'naze, ana nompina kasegere ugagota hu'naza vahe'ene Jiu ranra kva vahe'mo'za atru hu'za mani'nazafi avare'za vu'naze."},{"book":"MATIU","chapter":"26","verse":"58","text":"Hu'neanagi Pita'a ogama'a zamavaririno nevuno, ana mono ne'mofo nonkumapi ufreno, Jisasinte'ma fore haniaza kenaku eri'za vahe'ene umani'ne."},{"book":"MATIU","chapter":"26","verse":"59","text":"Hagi ugagota pristi vahe' mo'zane ana miko kanisol (Senhitren) vahe'mo'za, Jisasima havige huntesage'za ahefrisaza vaheku hakare'naze."},{"book":"MATIU","chapter":"26","verse":"60","text":"Hianagi miko vahe'mo'za eama hu'za havige huntazanagi, mago havizama'a hake'za eri fore osu'naze. Hianagi henka'a taremoke eama huke,"},{"book":"MATIU","chapter":"26","verse":"61","text":"Jisasinku anage hu'na'e, Ama ne'mo Anumzamofo ra mono nona tapage hu'na tagufa knafi ki vagaregahue, huno hu'nea nere."},{"book":"MATIU","chapter":"26","verse":"62","text":"Anante ugagota pristi ne'mo'a otino amanage hu'ne, Ama nanekema hunegantarera kenona osugahampi? Na'a hu'nanke'za ama vahe'mo'za kea hunegantaze?"},{"book":"MATIU","chapter":"26","verse":"63","text":"Jisasi'a ke osu' mani'negeno ana ugagota pristi ne'mo amanage hu'ne, Kasefa huno mani'nea Anumzamofo agire nehuanki tasamio. Kagra, Kraisiga Anumzamofo Nemofogafi? higeno,"},{"book":"MATIU","chapter":"26","verse":"64","text":"Izo Kagraka'a hago nehane. Hianagi amanage hu'na mika motmagura nehue, henka'a Vahe'mofo mofavremo'a, negesnageno Anumzamofo azantmaga kaziga manino hihamu'ane mona hampompi ne-enketa kegahaze."},{"book":"MATIU","chapter":"26","verse":"65","text":"Higeno ugagota mono kva ne'mo kukena'a eritagato hunetreno amanage hu'ne, keho Anumzamofonku azanava ke nehie! Mago'ene naneke huontegosune, tamagra tami azanava kema huntea kea nentahize."},{"book":"MATIU","chapter":"26","verse":"66","text":"Hagi na'ane tamagesa nentahize? Hige'za kenona hu'za, hazenke hu'neankino frisie."},{"book":"MATIU","chapter":"26","verse":"67","text":"Nehu'za Jisasina avufi zmetu henente'za zamaza kano ahe'naze. Mago'amo'za zamaza rutarete'za nehe'za,"},{"book":"MATIU","chapter":"26","verse":"68","text":"amanage hu'za antahige'naze, Kagra Kraisige, aza negahefi kasnampa ke hu'ama hunka tasimio?"},{"book":"MATIU","chapter":"26","verse":"69","text":"Ana kumapi fegi'a Pita'a umani'negeno mago eri'za mofa'mo eno, Kagranena Galili ne' Jisasi'ene vano nehazafinti mago zamimoke, hu'ne."},{"book":"MATIU","chapter":"26","verse":"70","text":"Pita'a maka vea zamufi vahane huno, Nagra ontahi'noa zanku nehane."},{"book":"MATIU","chapter":"26","verse":"71","text":"Ananteti atiramino ana kumamofo kafante vigeno, mago ru eriza mofa'mo negeno, Anante'ma mani'naza vahera zamasmino, ama nera Jisasi Nazareti ne'ene nemania nere."},{"book":"MATIU","chapter":"26","verse":"72","text":"Pita'a mago'ene vahane huhampo'na huno, Nagra onke'noa neku nehane hu'ne."},{"book":"MATIU","chapter":"26","verse":"73","text":"Anante osi'a kna evige'za, oti'za mani'naza vahe'mo'za Pitante eza, anage hu'naze, tamage kagra mago zamimoke, na'ankure kageru'mo hufore nehie."},{"book":"MATIU","chapter":"26","verse":"74","text":"Pita'a hanave kefinti agra'agu huhaviza nehuno, monamo'a antahine, tamage nagra onke'noa neku nehaze, higeno kokoremo'a ana agi'ene krafa hu'ne."},{"book":"MATIU","chapter":"26","verse":"75","text":"Anante Jisasi'ma hu'nea kere Pita'a agesa antahigeno vu'ne, Kokoremo krafa osu'nenkenka onke'noa nere hunka tagufa zupa vahane hugahane hu'nea kegu nentahino, Pita'a fegi atiramino tusi asunku huno zavi ate'ne."}]}