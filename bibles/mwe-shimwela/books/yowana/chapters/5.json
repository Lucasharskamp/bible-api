{"data":[{"book":"Yowana","chapter":"5","verse":"1","text":"Gakapiteje genego shashinkupagwa shikukuu sha Bhayaudi, na bhalabho a Yeshu gubhapite ku Yelushalemu."},{"book":"Yowana","chapter":"5","verse":"2","text":"Kwene ku Yelushalemu, tome na nnango gushemwa, Nnango gwa Ngondolo, lyashinkupagwa litanda lya mashi liishemwa Bhetishata kwa Shiebhulania, na lyashinkukola mmbuto nng'ano."},{"book":"Yowana","chapter":"5","verse":"3","text":"Nnyenje mmatimbwimo bhashinkupagwanga bhalwelenji bhabhagwinji bhatemingenenje, ashinangalole na ashinangwabha na bhapolokanga ibhalo, bhalinginji nkulindilila mashi gakologanywe."},{"book":"Yowana","chapter":"5","verse":"4","text":"Pabha malaika jwa kunnungu atendaga tuluka nitimbulikanya mashi. Nnwele jojowe shalongolele tumbushila mmashi mula, shalame shilwele shoshowe shakwete."},{"book":"Yowana","chapter":"5","verse":"5","text":"Bhai, penepo ashinkupagwa nnwele jumo alwalile yaka makumi gatatu na yaka nane."},{"book":"Yowana","chapter":"5","verse":"6","text":"Numbe a Yeshu bhakammoneje jwenejo ali agonile penepo, gubhang'amwile kuti jwenejo patemi penepo mobha gamagwinji, gubhammushiye, “Bhuli ulipinga kulama?”"},{"book":"Yowana","chapter":"5","verse":"7","text":"Na jwalakwe gwajangwile, “Mmakulungwa, nne nangali mundu jwandumbushiya mmashimu pugatimbulikanywa. Kila pungulinga tumbushila, mundu juna anakoposhela nimbitila.”"},{"book":"Yowana","chapter":"5","verse":"8","text":"A Yeshu gubhammalanjile, “Jinuka utole likai lyako ujende.”"},{"book":"Yowana","chapter":"5","verse":"9","text":"Shangupe mundu jula gwalamile, gwatolile likai lyakwe, gwajabhwile. Lyeneli pulyatendeshe Lyubha lya Pumulila."},{"book":"Yowana","chapter":"5","verse":"10","text":"Kwa nneyo Bhayaudi bhananji gubhannugulilenje mundu alamiywe jula, “Lelo Lyubha lya Pumulila, ikaapinjikwa kujigala likai.”"},{"book":"Yowana","chapter":"5","verse":"11","text":"Ikabheje jwenejo gwabhabhalanjilenje, “Bhene bhandu bhanamiyebho nibhanugulile, ‘Jigala likai lyako, ujende.’ ”"},{"book":"Yowana","chapter":"5","verse":"12","text":"Bhalabhonji gubhaammushiyenje, “Jwene mundu akulugulile, ‘Jigala likai lyako, ujendejo,’ gani?”"},{"book":"Yowana","chapter":"5","verse":"13","text":"Ikabheje jwenejo jwangammanya annamiye, pabha a Yeshu bhajabhwile penepo, numbe pashinkugumbala lugwinjili lwa bhandu."},{"book":"Yowana","chapter":"5","verse":"14","text":"Bhai kungai a Yeshu gubhaimene naka mundu jubhannamiye jula ku Likanisha, gubhannugulile, “Nnaino ulamile, unatende yambi kabhili, linakuukoposhela lya punda jogoya.”"},{"book":"Yowana","chapter":"5","verse":"15","text":"Bhene bhandubho gubhapite gubhaalugulilenje bhakulungwa bha Bhayaudi kuti, bhanamiye bhala a Yeshu."},{"book":"Yowana","chapter":"5","verse":"16","text":"Pabha a Yeshu bhashinkutenda genego Lyubha lya Pumulila, Bhayaudi gubhatandwibhenje kwaashima."},{"book":"Yowana","chapter":"5","verse":"17","text":"Bhai a Yeshu gubhaalugulilenje, “Atati bhanakamula maengo mobha gowe, nkali nne ngunakamula maengo nneyo peyo.”"},{"book":"Yowana","chapter":"5","verse":"18","text":"Kwa gene malobhego, bhakulungwanji bha Bhayaudi gubhapundilenje kuloleya shanabhuli shibhaabhulaganje a Yeshu, nngabha ga nngakunda shalia ja Lyubha lya Pumulilape, ikabhe ga bheleketa kuti a Nnungu Ainabhabho, kwa nneyo bhanakwiilinganya na a Nnungu."},{"book":"Yowana","chapter":"5","verse":"19","text":"A Yeshu gubhaalugulilenje, “Kweli kweli ngunakunnugulilanga, Nne namwana gwabho ngakombola tenda shindu sha jikape, ngunatenda shingushibhona Atati bhalitenda. Pabha shibhaatenda Atati, Nne shindende shosho pesho"},{"book":"Yowana","chapter":"5","verse":"20","text":"Pabha Atati bhanakumpinga mwana gwabho na bhanakunnanguya kila shindu shibhatenda bhayene na kabhili shibhannanguye indu yaikulungwa kupunda yenei na mmanganya shinkanganigwanje."},{"book":"Yowana","chapter":"5","verse":"21","text":"Malinga Atati shibhakwayuyanga bhawilenje nikwapanganga gumi, nneyo peyo na Nne Mwana gwabho ngunakwapanganga gumi bhungupinga kwaapanganga."},{"book":"Yowana","chapter":"5","verse":"22","text":"Atati bhakakunng'ukumula mundu jojowe, liengo lyowe lya ukumula bhambele Nne namwanagwabho,"},{"book":"Yowana","chapter":"5","verse":"23","text":"nkupinga bhandu bhowe bhang'isimiyanje malinga shibhakwaisimiyanga Atati. Bhakang'ishimyanga Nne bhakakwaishimiyanga Atati bhandumile."},{"book":"Yowana","chapter":"5","verse":"24","text":"“Kweli ngunakummalanjilanga, apilikana lilobhe lyangu na kwakulupalila bhandumile bhala, akwete gumi gwa pitipiti. Ngu akaukumulwa, ikabhe atapwilwe kushiwo na apegwilwe gumi."},{"book":"Yowana","chapter":"5","verse":"25","text":"Kweli ngunakunnugulilanga, mobha ganakwiya, numbe gaishe, bhawilenje shibhapilikananje lilobhe lyangu, na shibhapilikananjebho, shibhalamanje."},{"book":"Yowana","chapter":"5","verse":"26","text":"Malinga Atati shibhali shiumilo sha gumi, nneyo peyo bhandendile nne Namwana gwabho kubha shiumilo sha gumi."},{"book":"Yowana","chapter":"5","verse":"27","text":"Kabhili bhashimba mashili ga ukumula pabha nne Mwana juka Mundu."},{"book":"Yowana","chapter":"5","verse":"28","text":"Nnakanganigwanje kwa lyeneli, pabha mobha ganakwiya bhowe bhalinginji mmakabhuli shibhapilikananje lilobhe lyangu."},{"book":"Yowana","chapter":"5","verse":"29","text":"Na bhalabhonji shibhayukanje, bhatendilenje ya uguja shibhayukanje na lama na bhatendilenje yangali ya mmbone shibhayukanje na ukumulwa.”"},{"book":"Yowana","chapter":"5","verse":"30","text":"“Nne ngaatenda shindu kwa mashili gangu namwene. Nne ngunaukumula malinga shingupilikana kopoka kwa Atati, nne ukumu jangu ja aki. Nne ngaapinga tenda shingupinga namwene, ikabhe shibhaapinga bhandumile bhala."},{"book":"Yowana","chapter":"5","verse":"31","text":"“Niikong'ondelaga namwene, ukong'ondelogo jwakwa shakunde kuti gwa kweli."},{"book":"Yowana","chapter":"5","verse":"32","text":"Ikabheje bhapalinji bhananji bhaakong'ondelanga gangu nne, munkumbi gwabhonjimo bhapali a Yowana. Na nne nimumanyi kuti yowe ibhakong'ondele gangu nne, ni ya kweli."},{"book":"Yowana","chapter":"5","verse":"33","text":"Mmanganyanji nshikwaatumanga bhantenga kwa a Yowana, na bhalabho gubhakong'ondele ga kweli."},{"book":"Yowana","chapter":"5","verse":"34","text":"Nne ngalolela kukong'ondelwa na bhandunji, ikabheje ngunabheleketa genega nkupinga ntapulwanje."},{"book":"Yowana","chapter":"5","verse":"35","text":"A Yowana pubhaliji malinga shenje shikolela nilangaya, na mmanganya mwainonyelenje shilangayasho kwa mobha gashoko.”"},{"book":"Yowana","chapter":"5","verse":"36","text":"“Ikabheje nne ngwete ukong'ondelo gwangu namwene numbe gwankulungwa kupunda gwa a Yowana. Pabha maengo gungutenda, ni gubhambele Atati nigatende. Numbe genego ganangong'ondela kuti njitumwa na Atati."},{"book":"Yowana","chapter":"5","verse":"37","text":"Nabhalabho Atati bhandumile bhanangong'ondela. Mmanganya nkanabhe pilikananga lilobhe lyabho, wala kwaabhona kumeyo,"},{"book":"Yowana","chapter":"5","verse":"38","text":"na ntenga gwabho gukatama mmitima jenunji, pabha mwangankulupalilanga jubhantumile jula."},{"book":"Yowana","chapter":"5","verse":"39","text":"Mmanganya nnaatonelanga Majandiko ga Ukonjelo nniganishiyanga kuti mwenemo, shimpatanje gumi gwa pitipiti, mbena Majandiko gogo ganangong'ondela nne!"},{"book":"Yowana","chapter":"5","verse":"40","text":"Nkali nneyo, mmanganya nkapinganga kunyiila nne nkupinga mpatanje gumi."},{"book":"Yowana","chapter":"5","verse":"41","text":"“Nne ngaloleya kuiniywa na bhandunji."},{"book":"Yowana","chapter":"5","verse":"42","text":"Ikabheje nimumanyi kuti mmanganyanji, kwaapinga a Nnungu kwakwa mmitima jenunji."},{"book":"Yowana","chapter":"5","verse":"43","text":"Nne pung'ishe kwa mashili ga Atati, ikabheje nkamboshelanga. Ikabhe mundu juna aikaga kwa mashili gakwe nyene, shimumposhelanje."},{"book":"Yowana","chapter":"5","verse":"44","text":"Mmanganyanji nnapinganga kulumbililwa na bhandu ajenunji, na nkaapinganga kulumbililwa na Bhenebho bhali jikape a Nnungu, igala shinkulupalilanje bhuli?"},{"book":"Yowana","chapter":"5","verse":"45","text":"Nnaganishiyanje kuti nne shininnugulanje kwa Atati. A Musha bhunkwaakulupalilangabho shibhannugulanje."},{"book":"Yowana","chapter":"5","verse":"46","text":"Monaga kweli mwaakulupalilenje a Musha, nkangulupalilenje na nne. Pabha a Musha bhashinkujandika gangu nne."},{"book":"Yowana","chapter":"5","verse":"47","text":"Ikabheje nkakulupalilanje gubhajandishe gala, shinkulupalilanje bhuli, malobhe gungubheleketa nne?”"}]}