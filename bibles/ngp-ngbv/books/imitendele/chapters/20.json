{"data":[{"book":"Imitendele","chapter":"20","verse":"1","text":"Nk'humbizi ize itondowale, Paulo awetangaga wanamp'hina kwa milosi ya kugela moyo awalagaga niyo ahalawa no kuita Makedonia."},{"book":"Imitendele","chapter":"20","verse":"2","text":"Ambokelaga mwe ziisi zia zose akawagela want'hu nguvu kwa milosi mingi, Niyo abula Uyunani."},{"book":"Imitendele","chapter":"20","verse":"3","text":"Ekalaga uko kwa miyezi mitatu. Akeikaga lumwe kuita Silia, aho eze abunk'hule kugamba Wayahudi wandaga wakampangila maihi, ivo niyo atenda ulamuzi wa kuuya na kombokela Makedonia."},{"book":"Imitendele","chapter":"20","verse":"4","text":"Sopatolo mwana Pihilo kulawa Belea, niye atimilane naye, iviyaiviya Alistaliko hamwenga na Sekudo kulawa Sesalonike, Gayo kulawa Debe, Tukiko, na Tolofimo kulawa ko mkowa Asia, na Timoseo."},{"book":"Imitendele","chapter":"20","verse":"5","text":"Wakilongoelaga no kukigojela Toloa."},{"book":"Imitendele","chapter":"20","verse":"6","text":"Chaitaga kwa ngalawa kulawa Ufilipi ize yomboke siku kuu ye mikate heigwadulwe, naho yeze yomboke mazuwa mashano, chakelungaga nao umwo Toloa, uko chekalaga mazuwa mfungate."},{"book":"Imitendele","chapter":"20","verse":"7","text":"Mwe dizuwa dya nk'hongo dye dijuma, cha duganaga vileke kibendule umkate. Kwaviya Paulo naakakawiila kuhalawa luvi yakwe, aguhaga lupisi lutali akalonga na want'hu viitile kubula kilo gati."},{"book":"Imitendele","chapter":"20","verse":"8","text":"Vakwelezwagwa vimuhi vingi mwe nyumba ye golofa Umwo chaduga."},{"book":"Imitendele","chapter":"20","verse":"9","text":"Mbwanga yumwenga etangagwa Eotiko, andaga kekala hedilanga, umwo Paulo andile akagendeela kubilikiza. Eutiko akongaga kukupila mp'halahole niyo atozwa ni nt'hongo no kugwa hasi. Weze wamwinule andaga kabanika kale."},{"book":"Imitendele","chapter":"20","verse":"10","text":"Mna Paulo aseelaga hasi, niyo afunama no kumkunyatila, niyo agamba, “Msekunda na kiyangayanga,” “akei mgima!”"},{"book":"Imitendele","chapter":"20","verse":"11","text":"Niyo Paulo akwela naho kwegolofa no kubendula umkate niyo adya, nakagendeela kubilikiza kwa lupisi lutali mpaka mtondo, niyo Paulo ahalawa."},{"book":"Imitendele","chapter":"20","verse":"12","text":"Want'hu wadya waitanyaga na yudya Mbwanga kaya akanda mgima ngungulu, niyo wanda welelwa."},{"book":"Imitendele","chapter":"20","verse":"13","text":"Chakwelaga mwe ngalawa niyo chalongola kuita Aso kudya nekikamguha Paulo. Nivo apangaga kwaviya aungaga kombokela mwe isi nk'havu."},{"book":"Imitendele","chapter":"20","verse":"14","text":"Eze akibwiile kudya Aso, chamkwezaga mwe ngalawa no kuita Mitulene."},{"book":"Imitendele","chapter":"20","verse":"15","text":"Kulawa uko chatambaga no kubula Kio, mwe dizuwa ditimile, zuwa dya kaidi chaikaga nt'hulwe uko Samo, naho luvi yakwe niyo chengila Mileto."},{"book":"Imitendele","chapter":"20","verse":"16","text":"Paulo aungaga kugendeela no utafi we ngalawa haheina kombokela Efeso, vileke asunguze uko ko mkowa wa Asia, andaga ne kinguvu nguvu cho kubula Yelusalemu kwe wila ye Pent'hekosite uneva vadahike."},{"book":"Imitendele","chapter":"20","verse":"17","text":"Kulawa Mileto Paulo atumaga ulosi kwa vilongozi wadala we idifyo dya wahuwila wa Kilisito dya Efeso vileke wadugane nae."},{"book":"Imitendele","chapter":"20","verse":"18","text":"Weze wabule kwakwe awagambaga, “Mmanya ivo nikale na nyuwe mazuwa yose, kukongela mwe dizuwa dia dya nk'hongo hadya nabulaga momkowa wa Asia."},{"book":"Imitendele","chapter":"20","verse":"19","text":"Kwa kweseleza kose nadamanyaga ndima ya Zumbe molupisi lwa makunt'ho yanipatile kulawa kwe minyanyiko iihile ya Wayahudi wamwenga."},{"book":"Imitendele","chapter":"20","verse":"20","text":"Mmanya kugamba hyandile na nk'hangamizi hata ludodo kuwabilikiza mwe kieti, na mnengenyumba zenyu, no kuwahiniza chochose chadahile kuwambizani."},{"book":"Imitendele","chapter":"20","verse":"21","text":"Nehiwagamba Wayahudi, na hi Wayahudi, wamhitukile Mnungu no kumhuwila Zumbe dyetu Yesu."},{"book":"Imitendele","chapter":"20","verse":"22","text":"Naho haluse, uku hamtegeleza Muye ywa Mnungu, naita Yelusalemu haheina kumanya yakuunga yanilaile uko."},{"book":"Imitendele","chapter":"20","verse":"23","text":"Kiya humanya ni kugamba Muye ywa Mnungu naakanilavanyila mwe kila mzi kugamba kuvugailwa na masulumizo yangu nayo yakunigojela."},{"book":"Imitendele","chapter":"20","verse":"24","text":"Mna hiuone ugima wangu kunda kint'hu kitendese, mna du niunk'hintize udya utume wangu ne ndima idya nink'higwe ni Zumbe Yesu niidamanye, niilonge mwa want'hu Mbuli Yedi ya uwedi wa Mnungu."},{"book":"Imitendele","chapter":"20","verse":"25","text":"“Homboka mwa wamwenga mwa nyuwe habilikiza Useuta wa Mnungu, mna himanya haluse kugamba hahali yumwenga mwa nyuwe naanione naho."},{"book":"Imitendele","chapter":"20","verse":"26","text":"Ivo dielo nawalavanyilani kugamba, ineza kulaila yumwenga ywenyu kaga, Miye hina kukalalizwa kokose."},{"book":"Imitendele","chapter":"20","verse":"27","text":"Kwaviya hindile na nk'hangamizi mo kuwagambila kukawiila kose akuunga Mnungu."},{"book":"Imitendele","chapter":"20","verse":"28","text":"Mkeamile nyuwewenye hamwenga ne difyo diya Muye ywa Mnungu awenk'hileni mdilele. Dimeni awant'hu we idifyo dya wahuwila wa Kilisito dya Mnungu wadya awapatile kwa kulava sakame ya mwanawe mwenye."},{"book":"Imitendele","chapter":"20","verse":"29","text":"Hivimanyisa vedi kugamba nnahalawa mauzi makali nayadikome naho hayadisigaze idifyo idyo."},{"book":"Imitendele","chapter":"20","verse":"30","text":"Hata mwa nyuwe wenye nawalaile want'hu wakuunga wawadant'hilize wanamp'hina wa Kilisito no kuwatenda wawatimile woho du."},{"book":"Imitendele","chapter":"20","verse":"31","text":"Ivo indeni meso mkakumbukila kugamba kwa masulumizo, mengi kilo na msi, nawahinizagani kila yumwenga ywenyu kwa myaka mitatu."},{"book":"Imitendele","chapter":"20","verse":"32","text":"“Haluse nawaika nyuwe hasi yo udimi wa Mnungu, no ulosi wo wedi wa wakwe, udya ukudaha kuwazenga na kuwagela nguvu, mpate uvikilwa udya awaikile want'hu wakwe wose wakukizwe."},{"book":"Imitendele","chapter":"20","verse":"33","text":"Miye hyaungise matundu hegu zahabu, hegu suke za mnt'hu yeyose."},{"book":"Imitendele","chapter":"20","verse":"34","text":"Nyuwe wenye mmanya hidamanya ndima kwa mikono yangu mwenye vileke nikepatile yadya huunga na wambuyazangu."},{"book":"Imitendele","chapter":"20","verse":"35","text":"Hiwalagisani kwa kila kint'hu kugamba kwa kudamanya ndima enga ivo, kiwambize hewekukedaha, kikakumbukila milosi ya Zumbe Yesu mwenye akagamba, ‘Kiyuko kinyemi mo kulava kujink'ha kuhokela’.”"},{"book":"Imitendele","chapter":"20","verse":"36","text":"Paulo eze abinde kulonga ayo, afikaga madi na want'hu wose niyo wamvika Mnungu."},{"book":"Imitendele","chapter":"20","verse":"37","text":"Wose nawanda wakaila, na kumtoza Paulo mkono no wakamlaga kwa lukunde lukulu."},{"book":"Imitendele","chapter":"20","verse":"38","text":"Mbuli itendese yawageile kinyulu niidya agambile, hawadahe kumuwona naho, naivo niyo wamsindikiza kwe ngalawa."}]}