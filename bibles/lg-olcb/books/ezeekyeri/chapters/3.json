{"data":[{"book":"Ezeekyeri","chapter":"3","verse":"1","text":"Awo n’aŋŋamba nti, “Omwana w’omuntu, lya ekiri mu maaso go, lya omuzingo gw’empapula guno; oluvannyuma ogende oyogere eri ennyumba ya Isirayiri.”"},{"book":"Ezeekyeri","chapter":"3","verse":"2","text":"Ne njasama, n’ampa omuzingo gw’empapula ne ngulya."},{"book":"Ezeekyeri","chapter":"3","verse":"3","text":"N’aŋŋamba nti, “Omwana w’omuntu, lya omuzingo gw’empapula gwe nkuwa, ojjuze olubuto lwo.” Ne ngulya, ne guwoomerera ng’omubisi gw’enjuki."},{"book":"Ezeekyeri","chapter":"3","verse":"4","text":"Oluvannyuma n’aŋŋamba nti, “Omwana w’omuntu, kaakano laga eri ennyumba ya Isirayiri oyogere ebigambo byange gye bali."},{"book":"Ezeekyeri","chapter":"3","verse":"5","text":"Sikutuma eri eggwanga eririna enjogera etategeerekeka era abalina olulimi oluzibu, b’otayinza kutegeera mu njogera, naye eri ennyumba ya Isirayiri,"},{"book":"Ezeekyeri","chapter":"3","verse":"6","text":"so si eri abantu abangi abalina enjogera etategeerekeka era abalina olulimi oluzibu, b’otayinza kutegeera bye bagamba. Mazima singa nakutuma gye bali, bandikuwulirizza."},{"book":"Ezeekyeri","chapter":"3","verse":"7","text":"Naye ennyumba ya Isirayiri si beetegefu kukuwuliriza kubanga si beetegefu kumpuliriza; era ennyumba ya Isirayiri yonna balina ekyenyi kikalubo n’emitima mikakanyavu."},{"book":"Ezeekyeri","chapter":"3","verse":"8","text":"Naye naawe ndikufuula omukalubo era omukakanyavu mu mutima nga bo."},{"book":"Ezeekyeri","chapter":"3","verse":"9","text":"Ndifuula ekyenyi kyo okuba ng’ejjinja erikaluba ennyo, erikaluba ng’ejjinja ery’embaalebaale. Tobatya so totiisibwatiisibwa, newaakubadde nga nnyumba njeemu.”"},{"book":"Ezeekyeri","chapter":"3","verse":"10","text":"N’aŋŋamba nti, “Omwana w’omuntu, wuliriza bulungi era okwate ebigambo byonna bye njogera naawe."},{"book":"Ezeekyeri","chapter":"3","verse":"11","text":"Genda kaakano eri abantu bo, mu buwaŋŋanguse, oyogere nabo. Bagambe nti, Bw’ati bw’ayogera Mukama Katonda, obanga banaawulira, obanga tebaawulire.”"},{"book":"Ezeekyeri","chapter":"3","verse":"12","text":"Awo Omwoyo n’ansitula, ne mpulira emabega wange eddoboozi ng’okuwuluguma okunene nga lyogera nti, “Ekitiibwa kya Mukama kyebazibwe mu kifo gy’abeera.”"},{"book":"Ezeekyeri","chapter":"3","verse":"13","text":"Okuwuuma okw’ebiwaawaatiro by’ebiramu nga bikuubagana, n’okuwuuma kwa zinnamuziga ku mabbali gaabyo kwali ng’okuwuluguma okw’amaanyi."},{"book":"Ezeekyeri","chapter":"3","verse":"14","text":"Omwoyo n’ansitula n’antwala, ne ŋŋendera mu buyinike ne mu busungu, ng’omukono gwa Mukama ogw’amaanyi guli ku nze."},{"book":"Ezeekyeri","chapter":"3","verse":"15","text":"Ne ntuuka mu kifo ekimu awaali abawaŋŋanguse e Terabibu ku mugga Kebali, ne ntuula mu bo okumala ennaku musanvu, nga nsamaaliridde."},{"book":"Ezeekyeri","chapter":"3","verse":"16","text":"Oluvannyuma lw’ennaku omusanvu ekigambo kya Mukama ne kinzijira:"},{"book":"Ezeekyeri","chapter":"3","verse":"17","text":"“Omwana w’omuntu, nkufudde omukuumi w’ennyumba ya Isirayiri, era buli lw’onoowuliranga ekigambo kye nnaayogeranga, balabulenga."},{"book":"Ezeekyeri","chapter":"3","verse":"18","text":"Bwe ŋŋamba atali mutuukirivu nti, ‘Mazima tolirema kufa,’ n’otamulabula newaakubadde okwogera naye ng’omulabula alekeyo engeri ze ezitali za butuukirivu asobole okuwonya obulamu bwe, omuntu oyo atali mutuukirivu alifa olw’obutali butuukirivu bwe, naye omusaayi gwe ndiguvunaana ggwe."},{"book":"Ezeekyeri","chapter":"3","verse":"19","text":"Naye bw’olirabula omuntu atali mutuukirivu, n’atalekaayo obutali butuukirivu, newaakubadde engeri ze embi, alifa olw’ekibi kye, naye obulamu bwo bulilokolebwa."},{"book":"Ezeekyeri","chapter":"3","verse":"20","text":"“Ate era bw’alireka ebikolwa bye eby’obutuukirivu n’akola ebibi, ne nteeka enkonge mu maaso ge, alifa. Olw’okubanga tewamulabula, alifa olw’ekibi kye. Ebikolwa eby’obutuukirivu bye yakola tebirijjukirwa, era ndikuvunaana olw’omusaayi gwe."},{"book":"Ezeekyeri","chapter":"3","verse":"21","text":"Kyokka bw’olabulanga omutuukirivu obutayonoona, n’atayonoona, ddala ddala aliba mulamu kubanga yawulira okulabula kwo, era naawe oliba weerokodde.”"},{"book":"Ezeekyeri","chapter":"3","verse":"22","text":"Omukono gwa Mukama gw’andiko eyo, n’aŋŋamba nti, “Golokoka olage ku ttale, era eyo gye nnaayogerera naawe.”"},{"book":"Ezeekyeri","chapter":"3","verse":"23","text":"Ne nsituka ne ndaga ku ttale. Ekitiibwa kya Mukama kyaliwo, nga kifaanana ekitiibwa kye nalaba ku Mugga Kebali; ne neeyala wansi."},{"book":"Ezeekyeri","chapter":"3","verse":"24","text":"Awo Omwoyo n’anzikako, n’annyimusa okuva we nnali, n’aŋŋamba nti, “Genda weggalire mu nnyumba yo."},{"book":"Ezeekyeri","chapter":"3","verse":"25","text":"Ggwe omwana w’omuntu balikusiba emiguwa, n’olemwa okugenda okulaba abantu bo."},{"book":"Ezeekyeri","chapter":"3","verse":"26","text":"Ndiziba akamwa ko, n’osirikira ddala, n’olema okubanenya, newaakubadde nga nnyumba njeemu."},{"book":"Ezeekyeri","chapter":"3","verse":"27","text":"Kyokka bwe ndyogera gy’oli, ndizibula akamwa ko era olibagamba nti, ‘Bw’ati bw’ayogera Mukama Ayinzabyonna.’ Aliwuliriza kale aliwuliriza, n’oyo aligaana okuwuliriza naye muleke agaane okuwuliriza; nnyumba njeemu.”"}]}