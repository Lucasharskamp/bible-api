{"data":[{"book":"1 Samuel","chapter":"25","verse":"1","text":"Koro Samuel notho, kendo Israel duto nochokore moywage; mine giike e dalane Rama. Bangʼe Daudi nowuok molor piny e Thim Paran."},{"book":"1 Samuel","chapter":"25","verse":"2","text":"Ne nitie ngʼat moro e piny Maon mane nigi mwandu Karmel, ne en jamoko ahinya. Ne en gi diek alufu achiel gi rombe alufu adek, mane ongʼado yiegi e Karmel."},{"book":"1 Samuel","chapter":"25","verse":"3","text":"Ne iluonge ni Nabal to chiege ne iluongo ni Abigael. Ne en dhako mariek kendo ne ojaber, to chwore ne ja-dhood Kaleb, ne en ngʼama koch, jagwondo kendo ma timbene richo."},{"book":"1 Samuel","chapter":"25","verse":"4","text":"Kane Daudi ni e thim, nowinjo ni Nabal ngʼado yie rombe."},{"book":"1 Samuel","chapter":"25","verse":"5","text":"Omiyo nooro yawuowi apar mowachonegi niya, “Dhiuru Karmel ir Nabal mondo umosnago."},{"book":"1 Samuel","chapter":"25","verse":"6","text":"Wachneuru ni, ‘Idag amingʼa! Ngimani bende obed maonge tuoche in kaachiel gi odi! Kendo gigi duto obed gi ngima maber!"},{"book":"1 Samuel","chapter":"25","verse":"7","text":"“ ‘Koro asewinjo ni ingʼado yie rombi e kindeni. Kane jokwadhi ni kodwa, to ne ok watimonegi marach, kendo e kinde duto mane gin Karmel onge girgi manolal."},{"book":"1 Samuel","chapter":"25","verse":"8","text":"Penj jotiji iwuon kendo gibiro nyisi. Omiyo tim tim ngʼwono ne yawuota ma aorogo kaka wabiro e kinde mag mor. Yie imi wasumbinigi gi wuodi Daudi gimoro amora minyalo miyogi.’ ”"},{"book":"1 Samuel","chapter":"25","verse":"9","text":"Kane jo-Daudi ochopo neginyiso Nabal wach ote Daudi, eka negirito."},{"book":"1 Samuel","chapter":"25","verse":"10","text":"Nabal nodwoko jotich Daudi niya, “Daudi-ni to en ngʼa? Wuod Jesseni to en ngʼa? Jotich mangʼeny ndaloni ngʼanyo ne ruodhigi."},{"book":"1 Samuel","chapter":"25","verse":"11","text":"Angʼo momiyo dakaw kuona gi piga to gi ringa ma aseyangʼo ne jongʼadna yie rombe mondo ami joma akia kuma oaye?”"},{"book":"1 Samuel","chapter":"25","verse":"12","text":"Jo-Daudi nowichore mi odok. Kane gichopo, neginyiso Daudi weche duto."},{"book":"1 Samuel","chapter":"25","verse":"13","text":"Daudi nowachone joge niya, “Kawuru liganglau!” Omiyo negikawo liganglagi Daudi bende nokawo mare. Ji madirom mia angʼwen nodhi gi Daudi, to mia ariyo nodongʼ karito gigegi."},{"book":"1 Samuel","chapter":"25","verse":"14","text":"Achiel kuom jotich nonyiso chi Nabal ma Abigael niya, “Daudi nooro joote koa e thim mondo obi omos jaduongʼwa, to nobayonegi wach."},{"book":"1 Samuel","chapter":"25","verse":"15","text":"Kata kamano jogi noritowa maber ahinya. Ne ok gitimonwa marach, to bende e kinde mane wan oko e pap kodgi onge gimoro mane olal."},{"book":"1 Samuel","chapter":"25","verse":"16","text":"Otieno gi odiechiengʼ ne gibedonwa ka ohinga molworowa kinde duto ka wakwayo rombewa butgi."},{"book":"1 Samuel","chapter":"25","verse":"17","text":"Koro par ane wach kendo ne gima inyalo timo, nikech chandruok dhi biro ne ruodhwa gi joge duto. Nikech en ngʼat ma achach maonge ngʼama nyalo wuoyo kode.”"},{"book":"1 Samuel","chapter":"25","verse":"18","text":"Abigael ne ok oketho seche. Nokawo makati mia ariyo, ndede ariyo mar divai, rombe abich moyangʼ gi chamb aloda madirom kilo piero adek gabiriyo, olemb raisin mongʼin maromo mia achiel, gi olemb ngʼowu molos mopamore moromo mia ariyo, eka noketogi e punde."},{"book":"1 Samuel","chapter":"25","verse":"19","text":"Eka nowachone jotije niya, “Dhiuru nyime an abiro bangʼu.” To ne ok onyiso chwore ma Nabal."},{"book":"1 Samuel","chapter":"25","verse":"20","text":"Kane oyudo odhi koidho pundane e hoho manie got, to nyime kanyo noneno Daudi gi joge kalor e got biro kochome kendo noromo kodgi."},{"book":"1 Samuel","chapter":"25","verse":"21","text":"Daudi noyudo osewacho niya, “Kara ne en gima nono ka athagora gi rito mwandu ngʼatni e thim, maonge kata mana gire mane olal. To osechula mana rach kar ber mane atimone."},{"book":"1 Samuel","chapter":"25","verse":"22","text":"Mad Nyasaye kum Daudi malit ka dipo ni kiny piny orune ngʼato angʼata madichwo e dala maweyo kapod ngima!”"},{"book":"1 Samuel","chapter":"25","verse":"23","text":"Kane Abigael oneno Daudi nolor piyo koa e pundane mane oidho mine mokulore e nyim Daudi nyaka e lowo."},{"book":"1 Samuel","chapter":"25","verse":"24","text":"Nopodho piny e tiend Daudi mi owacho kama: “Ruodha we rach obed e wiya awuon. Kiyie to we jatichni owuo kodi; winj gima jatichni dwa wacho."},{"book":"1 Samuel","chapter":"25","verse":"25","text":"Mad ruodha mondo kik odew ngʼat ma achach ma Nabal. Ochalo mana gi nyinge, nyinge tiende ni ngʼat mofuwo, kendo otimo tim fuwo kuonde duto. An to ne ok aneno joma ne ruodha ooro."},{"book":"1 Samuel","chapter":"25","verse":"26","text":"“Emomiyo koro ruodha, Jehova Nyasaye oseriti mondo kik ichwer remo kendo mondo kik ichul kuor gi lweti to akwongʼora gi nying Jehova Nyasaye mangima kendo gi in iwuon ni mad wasiki kod ji duto machano timoni marach ochal gi Nabal."},{"book":"1 Samuel","chapter":"25","verse":"27","text":"Yie mondo michni, ma jatichni osekelo ni ruodha, mondo omi joma luwi."},{"book":"1 Samuel","chapter":"25","verse":"28","text":"“Yie iwene jatichni kethone, nimar Jehova Nyasaye nyaka nomi dhood ruodha loch mosiko, nikech okedo lwenje mag Jehova Nyasaye. Kik iyie ketho moro oyud kuomi kapod ingima."},{"book":"1 Samuel","chapter":"25","verse":"29","text":"Kata obedo ni ngʼato lawi mondo otiek ngimani, to ngima mar ruodha notwe motegno gi kanyakla mar joma ngima gi Jehova Nyasaye ma Nyasachi. To ngima wasiki to nowit mabor mana ka gima odir gorujre."},{"book":"1 Samuel","chapter":"25","verse":"30","text":"Kane Jehova Nyasaye osetimo ni ruodha gik mabeyo duto manosingone mi okete jatend jo-Israel,"},{"book":"1 Samuel","chapter":"25","verse":"31","text":"to chuny ruodha ok nochandre nine ochwero remo mane ok onego chwer kata chulo kuor ne en wuon. To ka Jehova Nyasaye osemiyo ruodha loch to mondo ipar jatichni.”"},{"book":"1 Samuel","chapter":"25","verse":"32","text":"Daudi nowachone Abigael niya, “Pak obed ni Jehova Nyasaye, Nyasach Israel, moseori kawuononi mondo irom koda."},{"book":"1 Samuel","chapter":"25","verse":"33","text":"Mad gwedhi kuom ngʼado buchi maber kendo kuom gengʼa mondo kik achwer remo kawuononi mar chulo kuor gi lwetena awuon."},{"book":"1 Samuel","chapter":"25","verse":"34","text":"Ka ok kamano, to akwongʼora gi nying Jehova Nyasaye mangima ma Nyasach Israel, mosegengʼa mondo kik ahinyi, ka dine ok ibiro piyo mondo iromna, to dine ok odongʼ dichwo moro amora ka Nabal.”"},{"book":"1 Samuel","chapter":"25","verse":"35","text":"Eka Daudi noyie mokawo gik mane osekelone mi owacho niya, “Dhi dala gi kwe. Asewinjo wecheni kendo aseyie gi kwayoni.”"},{"book":"1 Samuel","chapter":"25","verse":"36","text":"Ka Abigael nodhi ir Nabal ne en e ot kotimo Sawo maduongʼ ka mar ruoth. Ne omor ahinya bende ne omer. To ok nowachone gimoro nyaka piny noru."},{"book":"1 Samuel","chapter":"25","verse":"37","text":"To ka nochopo okinyi ka Nabal kongʼo noserumo e wangʼe, chiege nowachone gik moko duto, mi chunye notho mochalo ka kidi."},{"book":"1 Samuel","chapter":"25","verse":"38","text":"Bangʼ ndalo apar, eka Jehova Nyasaye nogoyo Nabal mi notho."},{"book":"1 Samuel","chapter":"25","verse":"39","text":"Kane Daudi owinjo ni Nabal osetho, nowacho niya, “Pak obed ne Jehova Nyasaye, mosechulo kuor kuom ajara mane Nabal ojarago. Osegengʼo jatichne mondo kik otim marach mi oseketo timbene maricho e wiye owuon.”"},{"book":"1 Samuel","chapter":"25","verse":"40","text":"Jotichne ne odhi Karmel mowachone Abigael niya, “Daudi oseorowa iri mondo wateri ire idhi ibed chiege.”"},{"book":"1 Samuel","chapter":"25","verse":"41","text":"Nokulore piny ka okulo wiye piny auma mochopo e lowo mine owacho, “Jatichni madhako nika, oikore mar tiyonu kendo luoko tiend jotich ruodha.”"},{"book":"1 Samuel","chapter":"25","verse":"42","text":"Abigael noidho punda piyo piyo ka jotije abich hike kendo rite, negidhi gi joote Daudi mobedo chiege."},{"book":"1 Samuel","chapter":"25","verse":"43","text":"Daudi noyudo osekendo Ahinoam ma nyar Jezreel, to giduto ne gin mond Daudi."},{"book":"1 Samuel","chapter":"25","verse":"44","text":"To Saulo nosekawo nyare ma Mikal, mane chi Daudi mi omiyo Paltiel wuod Laish mane ja-Galim."}]}