{"data":[{"book":"Ọnụọgụgụ","chapter":"8","verse":"1","text":"Onyenwe anyị gwara Mosis okwu sị ya,"},{"book":"Ọnụọgụgụ","chapter":"8","verse":"2","text":"“Gwa Erọn okwu sị ya, ‘Mgbe ọbụla ị mụnyere oriọna asaa nke iheọkụ, ị ga-edozi ha ka ìhè ha na-enwupụta naanị nʼihu iheọkụ ahụ.’ ”"},{"book":"Ọnụọgụgụ","chapter":"8","verse":"3","text":"Erọn mere otu a. O doziri oriọna ndị ahụ ka ha chee ihu nʼihe ịdọba oriọna, dịka Onyenwe anyị nyere Mosis nʼiwu."},{"book":"Ọnụọgụgụ","chapter":"8","verse":"4","text":"Otu a ka esi mee ihe ịdọba oriọna ahụ. Ọ bụ naanị ọlaedo ka e ji kpụọ iheọkụ ahụ, site nʼụkwụ ya ruo nʼokooko niile e ji chọọ ya mma. A kpụrụ iheọkụ ahụ nʼusoro dịka oyiyi Onyenwe anyị gosiri Mosis si dị."},{"book":"Ọnụọgụgụ","chapter":"8","verse":"5","text":"Mgbe ahụ Onyenwe anyị gwara Mosis okwu sị,"},{"book":"Ọnụọgụgụ","chapter":"8","verse":"6","text":"“Ugbu a, site nʼetiti ụmụ Izrel, kpọpụta ụmụ Livayị, doo ha iche, mee ha ka ha dịrị ọcha."},{"book":"Ọnụọgụgụ","chapter":"8","verse":"7","text":"Ime ka ha dị ọcha, lee ihe ị ga-eme. Fesa ha mmiri na-asachapụ mmehie. Hụkwa na ha kpụchapụrụ ajị niile dị ha nʼahụ, ma sachaa uwe ha. Si otu a mee ka ha bụrụ ndị dị ọcha."},{"book":"Ọnụọgụgụ","chapter":"8","verse":"8","text":"Gwa ha ka ha weta nwa oke ehi na onyinye mkpụrụ ọka, bụ ụtụ ọka a gwara mmanụ. Ha ga-ewetakwa nwa oke ehi ọzọ; ka ọ bụrụ ihe ha ji achụ aja mmehie."},{"book":"Ọnụọgụgụ","chapter":"8","verse":"9","text":"Emesịa, kpọbata ụmụ Livayị nʼọnụ ụzọ ụlọ nzute ahụ. Meekwa ka ọgbakọ ndị Izrel niile zukọọ nʼebe ahụ."},{"book":"Ọnụọgụgụ","chapter":"8","verse":"10","text":"Kpọpụta ndị Livayị nʼihu Onyenwe anyị, ma mee ka ndị Izrel niile bikwasị ha aka ha."},{"book":"Ọnụọgụgụ","chapter":"8","verse":"11","text":"Mgbe ahụ, Erọn ga-ewere ndị Livayị chee Onyenwe anyị nʼihu dịka onyinye mfufe ndị Izrel niile na-enye ya. Nʼụzọ dị otu a, ụmụ Livayị niile ga-abụ ndị jikere ijere Onyenwe anyị ozi."},{"book":"Ọnụọgụgụ","chapter":"8","verse":"12","text":"“Emesịa, ndị Livayị ga-abịa bikwasị aka ha nʼisi oke ehi abụọ ndị ahụ jiri otu nʼime oke ehi abụọ ndị ahụ chụọ aja mmehie nye Onyenwe anyị, jiri nke ọzọ chụọ aja nsure ọkụ, maka ikpuchi mmehie ndị Livayị."},{"book":"Ọnụọgụgụ","chapter":"8","verse":"13","text":"Mgbe ahụ, mee ka ndị Livayị guzo nʼihu Erọn na ụmụ ndị ikom, werekwa ha nyefee Onyenwe anyị nʼaka dịka a ga-asị na ha bụ onyinye mfufe a na-enye Onyenwe anyị."},{"book":"Ọnụọgụgụ","chapter":"8","verse":"14","text":"Otu a ka ị ga-esi doo ndị Livayị nsọ ime ka ha dịrị iche site nʼigwe ụmụ Izrel ndị ọzọ. Ọ bụ m nwe ndị Livayị."},{"book":"Ọnụọgụgụ","chapter":"8","verse":"15","text":"“Mgbe i dosiri ndị Livayị nsọ, cheekwa ha nʼihu Onyenwe anyị dịka aja mfufe,8:15 Ọpụ 29:24 ha ga-abịa nʼime ụlọ nzute ahụ ije ozi dịrị ha."},{"book":"Ọnụọgụgụ","chapter":"8","verse":"16","text":"Ha bụ nke m site nʼetiti ụmụ Izrel niile. Anarala m ha ka ha bụrụ nke m nʼọnọdụ ụmụ niile e bụ ụzọ mụọ, nwa nwoke nke nwanyị ọbụla nʼIzrel."},{"book":"Ọnụọgụgụ","chapter":"8","verse":"17","text":"Nʼihi na nwa nwoke mbụ ọbụla a mụrụ nʼetiti ndị Izrel bụ nke m, ma mmadụ ma anụmanụ niile. Edoro m ha nsọ nye onwe m, site nʼabalị ụbọchị ahụ m tigbusiri ụmụ niile e bụ ụzọ mụọ nʼIjipt."},{"book":"Ọnụọgụgụ","chapter":"8","verse":"18","text":"Ewerela m ndị Livayị nʼọnọdụ ụmụ nwoke mbụ niile a mụrụ nʼIzrel."},{"book":"Ọnụọgụgụ","chapter":"8","verse":"19","text":"Site nʼetiti ndị Izrel niile, ewerela m ndị Livayị nye Erọn na ụmụ ya ndị ikom dịka onyinye, ka ha rụọ ọrụ niile dị nʼime ụlọ nzute ahụ nʼọnọdụ ụmụ Izrel. Ka ha kpuchiere ha mmehie ha niile ka ihe otiti nke nrịa nrịa ghara ịbịakwasị ụmụ Izrel, mgbe ọbụla ha bịara nso ebe nsọ ahụ.”"},{"book":"Ọnụọgụgụ","chapter":"8","verse":"20","text":"Ya mere, Mosis na Erọn na nzukọ niile nke ụmụ Izrel chere ụmụ Livayị nʼihu Onyenwe anyị, nʼusoro dịka Onyenwe anyị nyere Mosis nʼiwu."},{"book":"Ọnụọgụgụ","chapter":"8","verse":"21","text":"Ndị Livayị niile doro onwe ha ọcha, sachakwaa uwe ha niile. Erọn chere ha nʼihu Onyenwe anyị dịka onyinye aja mfufe, chụọrọ ha aja ikpuchi mmehie, ime ka ha dị ọcha."},{"book":"Ọnụọgụgụ","chapter":"8","verse":"22","text":"Nʼikpeazụ, ndị Livayị bịara ije ozi ha nʼụlọ nzute nʼokpuru Erọn na ụmụ ya ndị ikom. Ha nyekwara ndị Livayị ọrụ dịka Onyenwe anyị nyere Mosis nʼiwu."},{"book":"Ọnụọgụgụ","chapter":"8","verse":"23","text":"Onyenwe anyị gwara Mosis okwu sị ya,"},{"book":"Ọnụọgụgụ","chapter":"8","verse":"24","text":"“Iwu m ndị a metụtara ndị Livayị niile. Nwoke onye Livayị ọbụla ga-ebido ịrụ ọrụ nʼụlọ nzute m mgbe ọ gbara iri afọ abụọ na ise."},{"book":"Ọnụọgụgụ","chapter":"8","verse":"25","text":"Ọ ga-akwụsịkwa ịrụ ọrụ nʼime ya mgbe ọ gbara iri afọ ise, mgbe oge ezumike ọrụ ya ga-amalite."},{"book":"Ọnụọgụgụ","chapter":"8","verse":"26","text":"Ha nwere ike inyere ụmụnne ha aka nʼịrụ ọrụ ha nʼime ụlọ nzute, ma ha onwe ha agaghị arụ ọrụ ahụ. Otu a ka ị ga-esi dozie ọrụ ije ozi nke ndị Livayị.”"}]}