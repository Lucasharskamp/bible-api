{"data":[{"book":"Yohana","chapter":"16","verse":"1","text":"Yesu kawalongela, “Niwalongeleni gano gose ili sikumuleke kunitogola niye."},{"book":"Yohana","chapter":"16","verse":"2","text":"Wanhu owawinga mna zing'anda za kumpula Imulungu, na kipindi chokwiza baho kila munhu yowakoma mweye kogesa komsang'hanila Imulungu."},{"book":"Yohana","chapter":"16","verse":"3","text":"Wanhu owatendela gano gose kwavija hawamjuwile Tata hebu niye."},{"book":"Yohana","chapter":"16","verse":"4","text":"Niwalongela gano ili wahasonga kuwatendela gago, mukumbuke kamba niwalongeleni."},{"book":"Yohana","chapter":"16","verse":"5","text":"Lakini sambi nochola kumwake yanhumile, kuduhu imoja wenu yoniuza, ‘Kochola kwahi?’"},{"book":"Yohana","chapter":"16","verse":"6","text":"Kwavija niwalongela gano gose, mizoyo yenu inyunyuwala ng'hani."},{"book":"Yohana","chapter":"16","verse":"7","text":"Lakini nowalongeleni ukweli, vinoga kumwenu niye nisegele, kwavija kamba sisegela, Mtazaji honda yawezile. Lakini nahasegela, nomtuma kumwenu."},{"book":"Yohana","chapter":"16","verse":"8","text":"Kipindi yaheza, kowalagusila wanhu wa mwiisi kamba wabananga viwogesa mbuli ya kutenda nzambi, na mbuli ya kutenda ganogile, na mbuli ya Imulungu vonda yawataguse wanhu."},{"book":"Yohana","chapter":"16","verse":"9","text":"Wabananga mbuli ya kutenda nzambi kwavija hawanhogola niye."},{"book":"Yohana","chapter":"16","verse":"10","text":"Wabananga mbuli ya kutenda ganogile, kwavija nochola kwa Tata na honda munyone kabili."},{"book":"Yohana","chapter":"16","verse":"11","text":"Wabananga mbuli ya Imulungu vonda yawataguse wanhu, kwavija Mwenembago, mkulu wa isi ino kamala kutagusigwa."},{"book":"Yohana","chapter":"16","verse":"12","text":"“Nina mbuli nyingi za kuwalongela, lakini sambi hamdaha bule kuzigoga."},{"book":"Yohana","chapter":"16","verse":"13","text":"Loho Yang'alile yaheza, ayo yolagusa ukweli wa Imulungu, kowalongoza muujuwe ukweli wose. Honda yalonge gake mwenyego, lakini kolonga gaja gayahulike, na kowalongeleni gaja gondageze."},{"book":"Yohana","chapter":"16","verse":"14","text":"Konigwaa niye ukulu kwavija kosola gaja gononga na kuwalongela mweye."},{"book":"Yohana","chapter":"16","verse":"15","text":"Vinhu vose viyalinavo Tatangu ni vangu, lekaavo niwalongela kamba Loho Yang'alile kosola gaja ganimgwee niye na kuwalongela."},{"book":"Yohana","chapter":"16","verse":"16","text":"“King'hali kipindi kidodo honda munyone kabili, na kipindi kidodo kumwande monyona.”"},{"book":"Yohana","chapter":"16","verse":"17","text":"Wanahina zake wayagwe waiuza, “Vino kofambula choni? ‘King'hali kipindi kidodo honda munyone kabili, na kipindi kidodo kumwande monyona, na vivija kalonga, kwavija nochola kwa Tata.’ ”"},{"book":"Yohana","chapter":"16","verse":"18","text":"Wagendelela kuiuza, “Kofambula choni viyolonga, ‘King'hali kipindi kidodo?’ Hatujuwa kolonga choni!”"},{"book":"Yohana","chapter":"16","verse":"19","text":"Yesu kajuwa kamba walonda kumuuza, avo kawalongela, “Vino mweye moiuza nifambula choni vinongile, ‘King'hali kipindi kidodo honda munyone kabili, abaho kipindi kidodo kumwande monyona?’"},{"book":"Yohana","chapter":"16","verse":"20","text":"Nowalongeleni ukweli, mweye molila na kona usungu, lakini wanhu wa mwiisi odeng'helela. Mweye monyunyuwala, lakini kunyunyuwala kwenu kogalamuka kudeng'helela."},{"book":"Yohana","chapter":"16","verse":"21","text":"Kipindi mtwanzi yahalonda kulela, konyunyuwala kwavija kipindi chake cha kugaya kivika, lakini mwana king'hele yahavumbuka, koisemwa kugaya kwake, kodeng'helela kwavija kalela mwana king'hele mwiisi."},{"book":"Yohana","chapter":"16","verse":"22","text":"Vino vivo ili kumwenu, sambi munyunyuwala, lakini nowezila kabili na mizoyo yenu yomema deng'ho, kuduhu munhu yonda yadisegese.”"},{"book":"Yohana","chapter":"16","verse":"23","text":"“Siku dija dahavika, honda munipule kinhu chochose. Nowalongeleni ukweli, Tata kowagwaa chochose kimumpula kwa twaga jangu."},{"book":"Yohana","chapter":"16","verse":"24","text":"Mbaka sambi hamnapula kinhu chochose kwa twaga jangu. Puleni mogweleligwa ili deng'ho jenu dimeme.”"},{"book":"Yohana","chapter":"16","verse":"25","text":"“Niwalongeleni mbuli zino kwa simo. Kipindi chovika, baho honda nilonge bule kwa simo, lakini nolonga kunze kunze mbuli ya Tata."},{"book":"Yohana","chapter":"16","verse":"26","text":"Siku dija dahavika, mompula Tata kwa twaga jangu. Siwalongela bule nompulilani kwa Tata,"},{"book":"Yohana","chapter":"16","verse":"27","text":"kwavija Tata mwenyego kowanogela. Kowanogela kwavija moninogela niye na mutogola kamba ndawa kwa Imulungu."},{"book":"Yohana","chapter":"16","verse":"28","text":"Ndawa kwa Tata na niza mwiisi, na sambi nosegela mwiisi, nochola kwa Tata.”"},{"book":"Yohana","chapter":"16","verse":"29","text":"Abaho wanahina zake wamulongela, “Sambi hulonga kwa simo bule, lakini kolonga kunze kunze."},{"book":"Yohana","chapter":"16","verse":"30","text":"Sambi tojuwa kamba kujuwa kila kinhu. Hatulonda kuuza mbuli yoyose. Ino yotutenda tukutogole kamba kulawa kwa Imulungu.”"},{"book":"Yohana","chapter":"16","verse":"31","text":"Yesu kawauza, “Vino sambi motogola?"},{"book":"Yohana","chapter":"16","verse":"32","text":"Kipindi chokwiza, tena kivika, baho mweye mose mopwililika, kila munhu ukae kumwake, mondeka niiyeka. Lakini sili niiyeka bule, kwavija Tata kahamoja na niye."},{"book":"Yohana","chapter":"16","verse":"33","text":"Niwalongela gano gose, ili kwa kubandagala mmwangu mkale moyo uholile. Mwiisi mnago madununzo, lakini fungeni umoyo! Niye niihuma isi!”"}]}