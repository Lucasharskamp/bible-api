{"data":[{"book":"Dɨboboniba","chapter":"34","verse":"1","text":"Egha Ikiavɨra Itir God kamaghɨn Moses mɨgei,"},{"book":"Dɨboboniba","chapter":"34","verse":"2","text":"“Nɨ Akar Gavgavir kaba Israelia danɨngigh: Ia Kenanɨn nguazimɨn aven mangɨ, a nguazir kɨ ia danɨngasava amim, ia an nguaziba bar da inigh. Ian nguazir mɨtaghniaba kamakɨn:"},{"book":"Dɨboboniba","chapter":"34","verse":"3","text":"Ian nguazir mɨtaghniar sautɨn amadaghan itim, a gumazamiziba puvatɨzir danganimɨn Senɨn ikegh, mangɨ Idomɨn nguazir mɨtaghniamɨn mangɨ, egh aruem anadi naghɨn Amangsɨzim Itir Dɨpar Akaremɨn sautɨn amadagh ikegh mangɨ,"},{"book":"Dɨboboniba","chapter":"34","verse":"4","text":"egh nguazir mɨtaghniamɨn raghɨrɨgh sautɨn amadaghan mangɨ, pɨn tuavir Akrabimɨn ghuavanadim gitagh mangɨva, mɨghsɨabar tɨzimɨn danganir zarimɨn mangɨ, gumazamiziba puvatɨzir danganim, Sen abigh bar mangɨ, Kades Barnean otogham. Egh mɨtaghniam raghɨrɨgh notɨn amadaghan mangɨ, Hasaradarɨn danganimɨn otogh mangɨ Asmonɨn danganimɨn otogham."},{"book":"Dɨboboniba","chapter":"34","verse":"5","text":"Egh nguazir mɨtaghniam Asmon gitagh raghɨrɨgh mangɨ vongɨn, Isipɨn nguazir mɨtaghniamɨn Fanemɨn magɨrɨ, Mediterenianɨn Ongarir Ekiamɨn otogham."},{"book":"Dɨboboniba","chapter":"34","verse":"6","text":"Aruem uaghiri naghɨn amadaghan itir nguazir mɨtaghniam, a Mediterenianɨn Ongarir Ekiamɨn iti."},{"book":"Dɨboboniba","chapter":"34","verse":"7","text":"“Notɨn amadaghan itir nguazir mɨtaghniam Mediterenianɨn Ongarir Ekiamɨn ikegh mangɨ Horɨn Mɨghsɨamɨn otoghɨva,"},{"book":"Dɨboboniba","chapter":"34","verse":"8","text":"mangɨ Hamatɨn nguibar ekiamɨn zuir tuavir akamɨn boroghɨn otogh mangɨ Sedatɨn nguibamɨn otogh mangɨ,"},{"book":"Dɨboboniba","chapter":"34","verse":"9","text":"Sifronɨn danganimɨn otogh bar mangɨ Hasarenanɨn nguibamɨn tugham."},{"book":"Dɨboboniba","chapter":"34","verse":"10","text":"“Aruem anadi naghɨn itir nguazir mɨtaghniam, Hasarenanɨn ikegh mangɨ Sefamɨn nguibamɨn otoghɨva,"},{"book":"Dɨboboniba","chapter":"34","verse":"11","text":"Sefam ategh mangɨ sautɨn amadaghan nguibam Riplan otogham, Ripla a nguibam Ain boroghɨn aruem anadi naghɨn iti. Egh mɨtaghniam mangɨ Galilin Dɨpar Akaremɨn aruem anadi naghɨn itir mɨghsɨar doziba abigh mangɨ,"},{"book":"Dɨboboniba","chapter":"34","verse":"12","text":"egh nguazir mɨtaghniam sautɨn amadaghan mangɨ Jordanɨn Fanemɨn magɨrɨ bar mangɨ Amangsɨzim Itir Dɨpar Akaremɨn otogham. Kar ian nguazir mɨtaghniaba.”"},{"book":"Dɨboboniba","chapter":"34","verse":"13","text":"Ezɨ Moses kamaghɨn Israelia mɨgei, “Ikiavɨra Itir God, Akar Gavgavir kam ia ganɨdi. Ia, 9plan Israelian anababa ko Manasen anabamɨn akuar me tuirazimningɨn mam bagh, satu gikararangɨva uari bagh nguazir kaba tuiragh ada inigh."},{"book":"Dɨboboniba","chapter":"34","verse":"14","text":"Ia fo, Rubenɨn anabam ko Gatɨn anabam, ko Manasen anabamɨn akuar me tuirazimningɨn faragha zuim, me uari bagha nguazim inigha gɨfa."},{"book":"Dɨboboniba","chapter":"34","verse":"15","text":"Me Jerikon boroghɨn Jordanɨn Fanem vongɨn aruem anadi naghɨn uari bagha nguazim inis.”"},{"book":"Dɨboboniba","chapter":"34","verse":"16","text":"Ezɨ Ikiavɨra Itir God kamaghɨn Moses mɨgei,"},{"book":"Dɨboboniba","chapter":"34","verse":"17","text":"“Ofa gamir gumazim Eleasar, ko Nunɨn otarim Josua, aning nguazir kam abɨgh gumazamizibar anɨng."},{"book":"Dɨboboniba","chapter":"34","verse":"18","text":"Egh nɨ vaghvagh anababar gumazir dapanitaba mɨseveghtɨ, me Eleasar ko Josuan akurvagham."},{"book":"Dɨboboniba","chapter":"34","verse":"19","text":"Ezɨ Ikiavɨra Itir God mɨsevezir gumazibar ziabar kara: Judan anabamɨn tongɨn, a Jefunen otarim Kalep amɨsefe."},{"book":"Dɨboboniba","chapter":"34","verse":"20","text":"Egha Simeonɨn anabamɨn tongɨn, a Amihutɨn otarim Selumiel amɨsefe."},{"book":"Dɨboboniba","chapter":"34","verse":"21","text":"Egha Benjaminɨn anabamɨn tongɨn, a Kislonɨn otarim Elidat amɨsefe."},{"book":"Dɨboboniba","chapter":"34","verse":"22","text":"Egha Danɨn anabamɨn tongɨn, a Joklin otarim Buki amɨsefe."},{"book":"Dɨboboniba","chapter":"34","verse":"23","text":"Egha Josepɨn otarim Manasen anabamɨn tongɨn, a Efotɨn otarim Haniel amɨsefe."},{"book":"Dɨboboniba","chapter":"34","verse":"24","text":"Egha Josepɨn otarir igharazim Efraimɨn anabamɨn tongɨn, a Siptanɨn otarim Kemuel amɨsefe."},{"book":"Dɨboboniba","chapter":"34","verse":"25","text":"Egha Sebulunɨn anabamɨn tongɨn, a Parnakɨn otarim Elisafan amɨsefe."},{"book":"Dɨboboniba","chapter":"34","verse":"26","text":"Egha Isakarɨn anabamɨn tongɨn, a Asanɨn otarim Paltiel amɨsefe."},{"book":"Dɨboboniba","chapter":"34","verse":"27","text":"Egha Aserɨn anabamɨn tongɨn, a Selomin otarim Ahihut amɨsefe."},{"book":"Dɨboboniba","chapter":"34","verse":"28","text":"Egha Naptalin anabamɨn tongɨn, a Amihutɨn otarim Pedahel amɨsefe.”"},{"book":"Dɨboboniba","chapter":"34","verse":"29","text":"Kar, Ikiavɨra Itir God Kenanɨn nguazim abɨgh vongɨn Israelian gumazamizibar anɨngasa mɨsevezir gumaziba."}]}