{"data":[{"book":"2 Timoti","chapter":"3","verse":"1","text":"Mmanya kuvya magono ga mwishu yati kwivya na mang'ahiso."},{"book":"2 Timoti","chapter":"3","verse":"2","text":"Muni vandu yati vakujiganisa vene, vevana mnogo wa mashonga, vevimeka, vevakujilola, vevakumliga Chapanga, vangavayuwanila vanyina na vadadi vavi, vangasengusa na vahakau."},{"book":"2 Timoti","chapter":"3","verse":"3","text":"Yati vihumila vandu vanga uganu mumtima na vanga lipyana na vakulukisaji, vahutulu na vanaligoga, yati vibela chochoha chabwina,"},{"book":"2 Timoti","chapter":"3","verse":"4","text":"yati vivya vevakuvang'anamukila vayavi na vana ndindani na vevamemili umeka na vevigana mnogo wa vindu kuliku kumgana Chapanga."},{"book":"2 Timoti","chapter":"3","verse":"5","text":"Cha kuvala yati viloleka ngati vakumlumba Chapanga, nambu yati vagabela makakala gaki. Jivika patali na vandu ngati venavo."},{"book":"2 Timoti","chapter":"3","verse":"6","text":"Vangi vihamba munyumba za vandu na kuvakonga vadala vangolongondi vevibudingana neju muni vavayuwanila vene. Vadala venavo vakumbudila neju Chapanga na vamemili minogu yihaku ya kila namuna,"},{"book":"2 Timoti","chapter":"3","verse":"7","text":"vadala vevilinga kujiwula magono goha nambu nakuhotola kuhikila umanya wenuo wa uchakaka."},{"book":"2 Timoti","chapter":"3","verse":"8","text":"Vandu venavo vakuubela uchakaka ngati Yane na Yambule chevambelili Musa. Maholo ga vandu gayagili, na sadika ya udese."},{"book":"2 Timoti","chapter":"3","verse":"9","text":"Nambu nakuhotola kuyendelela neju ndava muni uyimu wavi yati ulolekana kwa vandu voha. Ndi chayavili kwa Yane na Yamble."},{"book":"2 Timoti","chapter":"3","verse":"10","text":"Nambu veve, ugalandili mawuliwu gangu, kutama kwangu, mambu genaganikiwi kuhenga mukutama, sadika yangu, kukangamala kwangu, uganu wangu, ulindila wangu,"},{"book":"2 Timoti","chapter":"3","verse":"11","text":"mang'ahiso gangu na kuviniswa. Ugamanyili mambu geganikolili Antiokia na Ikonio na Lusitila. Nakangamili mang'ahiso gavaha, nambu Bambu anisangwili mu mambu goha ago."},{"book":"2 Timoti","chapter":"3","verse":"12","text":"Kila mundu mweigana kutama cha kumuyupa Chapanga mukuwungana na Kilisitu Yesu ndi yiganikiwa ang'aiswa."},{"book":"2 Timoti","chapter":"3","verse":"13","text":"Vandu vahakau na vevijova udese ndava yaki viyendelela kuvya vahakau, vakakonga vandu vangi na vene vikongewa."},{"book":"2 Timoti","chapter":"3","verse":"14","text":"Nambu veve sindimala muuchakaka weuwuliwi ukauyidakila neju. Uvamanyili vala vevavili vawuliwa vaku,"},{"book":"2 Timoti","chapter":"3","verse":"15","text":"ukumbuka kuhumila wana waku ugamanyili Mayandiku Gamsopi ndi gegihotola kukupela luhala lweluleta usangula mu njila ya kumsadika Kilisitu Yesu."},{"book":"2 Timoti","chapter":"3","verse":"16","text":"Mayandiku Gamsopi goha gayandikwi kwa ulongosi wa Chapanga ndi gabwina kwa kuwula uchakaka, kuhakalila, kuvika bwina gegabudiwi, na kuvalongosa vandu vatama kwa kumganisa Chapanga,"},{"book":"2 Timoti","chapter":"3","verse":"17","text":"muni mundu mwakumhengela Chapanga avya mweahotwiswi mukila lijambu na ajitendekela neju kukita kila lihengu la bwina."}]}