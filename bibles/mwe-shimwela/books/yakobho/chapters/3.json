{"data":[{"book":"Yakobho","chapter":"3","verse":"1","text":"Bhaakulupalilanga ajangunji, nnabhanganje bhaajiganya bhabhagwinji. Nnikumumanyanga kuti uwe tuli bhaajiganya ukumu jetu shijibhe jikulungwa kupunda bhananji."},{"book":"Yakobho","chapter":"3","verse":"2","text":"Pabha uwe tubhowe tunaakubhala nng'indu yaigwinji. Ibhaga apali mundu akaakubhala nkubheleketa, jwenejo atimilile na alikombola kwiilongoya."},{"book":"Yakobho","chapter":"3","verse":"3","text":"Nnolanje putukuntabha migoji ja kunnongoya palashi, nkupinga akunde putukuntendebhuya aloye kutupinga."},{"book":"Yakobho","chapter":"3","verse":"4","text":"Na nnolanje ntumbwi nkali ubhe gwankulungwa, ikabheje unatendebhuywa na ushukani nshokope, niloya kokowe kwaapinga nkulongoya, nkali jipuje mbungo jikulungwa."},{"book":"Yakobho","chapter":"3","verse":"5","text":"Nneyo peyo nkali lulimi shibhalo shishoko sha nshiilu, ikabheje lunakwiipuna kwa kaje."},{"book":"Yakobho","chapter":"3","verse":"6","text":"Na lulimi ni mbuti moto. Lushigumbala ilebho munkumbi gwa ibhalo yowe ya shiilu, na yeneyo ni inyatiya shiilu showe. Lulimi lunakoleya moto gwangali mpelo gwa ku Jeanamu."},{"book":"Yakobho","chapter":"3","verse":"7","text":"Pabha mundu anakombola kulanga bhannyama bhowe, na ijuni na bhannnyama bhaatambalanga na yamaki."},{"book":"Yakobho","chapter":"3","verse":"8","text":"Ikabheje jwakwa mundu akombola kululanga lulimi. Lulimi lwa ilebho lukaatondobha, lushigumbala ushungu gwa bhulaga."},{"book":"Yakobho","chapter":"3","verse":"9","text":"Kwa lulimi lwetu tunakwaainiya Bhakulungwa na Atati a Nnungu, na kwa lulimi pelo tunakwaaloshanga bhandunji, bhapengenywenje kwa landana na bhayene a Nnungu."},{"book":"Yakobho","chapter":"3","verse":"10","text":"Lulimi pelo lunajujila mboka na lunalosha. Bhaakulupalila ajangunji yeneyo inalimbiywa."},{"book":"Yakobho","chapter":"3","verse":"11","text":"Bhuli shinjweshwe shimo shinakombola kukopoya mashi ga ima na mashi ga lalama?"},{"book":"Yakobho","chapter":"3","verse":"12","text":"Bhaakulupalila ajangunji, bhuli nkongo gwa ntini unakombola kuogoya iyepo ya shaituni, eu nshabhibhu kuogoya tini? Bhai ni nneyo peyo shinjweshwe shimo nngakombola kukopoya mashi ga lalama na mashi ga ima."},{"book":"Yakobho","chapter":"3","verse":"13","text":"Gani munkumbi gwenunji akwete lunda na lumanyio? Bhai alanguye liengo lyakwe kwa itendi ya mmbone nkwiitimalika kwa lunda."},{"book":"Yakobho","chapter":"3","verse":"14","text":"Ikabheje monaga mmitima jenunji igumbele ya ikidi na shojo, bhai nnailumbililanje akuno nnibheleketanga unami."},{"book":"Yakobho","chapter":"3","verse":"15","text":"Lunda lwa nneyo lukaakoposhela kunnungu, ikabhe lwa shibhelekwe na lwa ikubho ya bhandunji na ya mashetani."},{"book":"Yakobho","chapter":"3","verse":"16","text":"Pabha popowe pakwete ikidi na shojo ni pali na mipwilingano na kila itendi ya nyata."},{"book":"Yakobho","chapter":"3","verse":"17","text":"Ikabheje lunda lukopoka kunani kunnungu, ni lwa mmbone numbe ni lwa ulele, na lwa kwiitimalika na lwa kwapilikanishiyanga bhandunji, ni lugumbele shiya na lulongoya bhandu ku itendi ya mmbone na ya uguja lwangali luagu na wala ugulumba."},{"book":"Yakobho","chapter":"3","verse":"18","text":"Aki ni iyepo ya mmbeju ipandilwe kwa ulele na bhandu bhapinganga ulele."}]}