{"data":[{"book":"Galatia","chapter":"5","verse":"1","text":"Christa in eini ningle-nuomma anamasuo jei! Khawa ninglenuom kha eini'n nichangjei. Khawa jarra ninglenuom mi ngai angnga ngirru, halli woikhat suok enasik ningtheinuo-ah inzoot khaimaru."},{"book":"Galatia","chapter":"5","verse":"2","text":"Rangairu! Paul kei'n kinarilpi eii, nangni'n ningtheinuo-ah wun tansik ningzoot inchu, nangnisik Christa kha anemna omkhaimakjei."},{"book":"Galatia","chapter":"5","verse":"3","text":"Tu e-innum wun tansik kazoot mi khan, Dan rakip kha ama'n ajui mintungsik ejei; tihi kei'n woikhat chong kimakhai eii."},{"book":"Galatia","chapter":"5","verse":"4","text":"Dan juiya Pathian le inngeiya omsuom nasik katho ningkarra mi ngaikha intheinuo-ah Christa ah inphut ning-inthen jei. Nangni Pathian riangwaiya inphut kalaak ah ning omjei."},{"book":"Galatia","chapter":"5","verse":"5","text":"Einisik achu, Pathian amale inruoiya inngei anamin esik hi ningamna chungnga Pathian Ratha raatna khan chuon athosik hi eini'n ningamna ah ningaak kha eii."},{"book":"Galatia","chapter":"5","verse":"6","text":"Ajarchu Christa Jisu le ni-inchunna suungnga wuntan emakli tanmak iteii inteina ommakjei, takkha arei ka-eii khachu minriangle inruoiya chuon katho ngamna khan eii."},{"book":"Galatia","chapter":"5","verse":"7","text":"Nangni katha tak-ah ningleitho jei! akatuun juina hin tu-inme naka-ook? angtho thoa ama'n namatheem me?"},{"book":"Galatia","chapter":"5","verse":"8","text":"Khawa kha nangni kanakoi, Pathian itho emak."},{"book":"Galatia","chapter":"5","verse":"9","text":"“Chol lekteii khan cholpeek pumpui aminthei!” inti ka-ang eii. 1 Cor 5:6"},{"book":"Galatia","chapter":"5","verse":"10","text":"Takkha tuun katung nangni kanalangamna, Pumi le inruoiya eini ringkhuo ni-inchunna jarra nangni intei malungroon inkhat roon nutun tia kana-inngamna, hanna tu-ennum nangni aluk alet kanatho miring kha Pathian in arachaaksik eii."},{"book":"Galatia","chapter":"5","verse":"11","text":"Takkha keisik achu, ulenai ngai, tuun katung wuntan nasik hi arei kaomdoomma kalaril inchu, angsikme kei tuun katung innalaminpoong hi? Khawa ngaikha akatuun e-inchu, Christa Cross jarra karilna hin poongna masuoknuni."},{"book":"Galatia","chapter":"5","verse":"12","text":"Nangni aluk alet kanatho mi ngaikhan inmani inpumtak in intak-inboolsik hi kei'n kamanuom!"},{"book":"Galatia","chapter":"5","verse":"13","text":"Nangnisik achu, ulenai ngai, nangni chu ningle-nuomma kaomsik ah inakoi ning-eii. Takkha hiwa nangni ninglenuom hin ningtaksa manuom matorna kha min-e maru, khawa rathuulla inkhat li inkhat minriangna tiangkhan sepa inthoru."},{"book":"Galatia","chapter":"5","verse":"14","text":"Ajarchu, “Napumtak ni-inriang angnga, na-indiang ni-inwaipui ngaikha minriangro.” Iti hin Dan pumpui kha chongpeii inkhat-ah inchunjei. Levi 19:18"},{"book":"Galatia","chapter":"5","verse":"15","text":"Takkha nangni'n ramsa ngai omchan angnga inkhat li inkhat ning-induol khat-um ning in-ei inchu, nangni inkhat li inkhat ningmang wiaksik eii tihi insing theiru."},{"book":"Galatia","chapter":"5","verse":"16","text":"Kei'n hiwahi kinarilpi eii: miring taksa manuom mintung maknasik, Ratha khan ningringkhuo lam nakeipi rase."},{"book":"Galatia","chapter":"5","verse":"17","text":"Ajarchu eini miring taksa imanuom khan Ratha imanuom khale inhal, halli Ratha imanuom khannum eini miring taksa imanuom khale inhal. Hiwa innihi inhal in-eii, khawa jarra, nangni'n ningthozoot kha nangni'n thotheinutun jei. Rom 7:15-23"},{"book":"Galatia","chapter":"5","verse":"18","text":"Nangni Ratha khan anaruoijei e-inchu, nangni Dan nuoiya khan ommakchu jei."},{"book":"Galatia","chapter":"5","verse":"19","text":"Miring taksa omchan chuontho khachu hin thoa inlar. Khawa ngai khachu, zool-inthai, inthiangmak halli chuonkathamak ngai katho;"},{"book":"Galatia","chapter":"5","verse":"20","text":"inbool pathian ramil chubei katho halli dooile ai kachoi. Mi inhalpui ngai, insuol-inkhal, kara-ot, karaang, atheinuosik kangaidon khat-um rup li rahooi kakhoithen;"},{"book":"Galatia","chapter":"5","verse":"21","text":"phamrai kase, ju-inrui, jurui saakkhop katho, halli hiwa ka-ang aleiilak omchan ngaihi intho eii. Matiangnga angnga, kei'n tuunnum nangnidiang kinaminjet eii. Hiwa ngai omchan katho ngaikhan Pathian Rengram kha mununu."},{"book":"Galatia","chapter":"5","verse":"22","text":"Takkha ratha kara khachu; minriang, karok, kadai, kadeiraat, minriangkajet, akatha, ngamna kaom,"},{"book":"Galatia","chapter":"5","verse":"23","text":"mi inriang khat-um atheinuo-ah insur mator, ngaihi eii. Hiwa ngai inhalpuisik Dan iteii ommakjei."},{"book":"Galatia","chapter":"5","verse":"24","text":"Halli Christa Jisu ta ka-eii mi ngai khachu inmani miring taksa manuom le rangaina sengkha inminthisuo jei."},{"book":"Galatia","chapter":"5","verse":"25","text":"Ratha khan eini ringna anapejei, ama tak-in niringkhuo hi-um anaruoisik eii."},{"book":"Galatia","chapter":"5","verse":"26","text":"Eini in-or emui emakli eini inkhat li inkhat inrilthaimui emakli inkhat li inkhat in-ot mui."}]}