{"data":[{"book":"1 Samaʼila","chapter":"1","verse":"1","text":"Akwai wani mutum daga Ramatayim, mutumin Zuf1.1 Ko kuwa daga Ramatayim Zufim daga ƙasar tuddan Efraim, sunansa Elkana, ɗan Yeroham, shi jikan Elihu ɗan Tohu, tattaɓa kunnen Zuf, mutumin Efraim."},{"book":"1 Samaʼila","chapter":"1","verse":"2","text":"Yana da mata biyu, ɗaya sunanta Hannatu, ɗayan kuwa ana kiranta Feninna. Ita Feninna tana da ’ya’ya, amma Hannatu ba ta da ’ya’ya."},{"book":"1 Samaʼila","chapter":"1","verse":"3","text":"Shekara-shekara wannan mutum yakan haura daga garinsa zuwa Shilo domin yin sujada da miƙa hadayu ga Ubangiji Maɗaukaki. A can kuwa ’ya’yan Eli maza biyu, Hofni da Finehas su ne firistoci na Ubangiji."},{"book":"1 Samaʼila","chapter":"1","verse":"4","text":"Duk sa’ad da rana ta kewayo don Elkana yă miƙa hadaya, yakan ba da kashin nama ga matarsa Feninna da dukan ’ya’yanta maza da mata."},{"book":"1 Samaʼila","chapter":"1","verse":"5","text":"Amma Hannatu kuwa sai yă ba ta babban rabo gama yana ƙaunarta ko da yake Ubangiji ya kulle mahaifarta."},{"book":"1 Samaʼila","chapter":"1","verse":"6","text":"Saboda Ubangiji ya kulle mahaifarta, sai kishiyarta ta dinga tsokanarta don tă ba ta haushi."},{"book":"1 Samaʼila","chapter":"1","verse":"7","text":"Wannan ya ci gaba shekara da shekaru. Duk lokacin da Hannatu ta haura zuwa haikalin Ubangiji, sai kishiyarta tă tsokane ta har tă yi ta kuka tă kuma ƙi cin abinci."},{"book":"1 Samaʼila","chapter":"1","verse":"8","text":"Elkana mijinta kuwa yakan ce mata, “Hannatu don me kike kuka? Me ya sa ba za ki ci abinci ba? Don me kika karaya? Ashe, ban fi ’ya’ya goma a gare ki ba?”"},{"book":"1 Samaʼila","chapter":"1","verse":"9","text":"Wata rana sa’ad da suka gama ci da sha a Shilo, Hannatu ta miƙe tsaye. Eli firist kuwa yana zaune a kujera a bakin ƙofar haikalin Ubangiji."},{"book":"1 Samaʼila","chapter":"1","verse":"10","text":"A cikin baƙin ciki, Hannatu ta yi kuka mai zafi ta yi addu’a ga Ubangiji."},{"book":"1 Samaʼila","chapter":"1","verse":"11","text":"Ta yi ta cewa, “Ya Ubangiji Maɗaukaki. In har ka dubi baƙin cikin baiwarka, ka tuna da ni, ba ka kuma manta da baiwarka ba, amma ka ba ta ɗa, ni ma zan miƙa shi ga Ubangiji dukan rayuwarsa, aska kuwa ba za tă taɓa kansa ba.”"},{"book":"1 Samaʼila","chapter":"1","verse":"12","text":"Yayinda take addu’a ga Ubangiji, Eli ya lura da bakinta."},{"book":"1 Samaʼila","chapter":"1","verse":"13","text":"Hannatu tana addu’a a zuci, ba a jin muryarta, sai leɓunanta ne kawai suna motsi. Eli kuwa ya yi tsammani ta bugu ne."},{"book":"1 Samaʼila","chapter":"1","verse":"14","text":"Sai ya ce mata, “Har yaushe za ki ci gaba da maye? Ki daina shan ruwan inabi.”"},{"book":"1 Samaʼila","chapter":"1","verse":"15","text":"Hannatu ta ce, “Ba haka ba ne, ranka yă daɗe, ni mace ce da take cikin matsala ƙwarai da gaske. Ban sha ruwan inabi ba, ko wani abu mai sa maye, ina dai faɗa wa Ubangiji abin da yake damuna ne."},{"book":"1 Samaʼila","chapter":"1","verse":"16","text":"Kada ka yi zato baiwarka ’yar iska ce. Ina addu’a a nan saboda yawan azaba da baƙin cikin da nake ciki.”"},{"book":"1 Samaʼila","chapter":"1","verse":"17","text":"Eli ya ce, “In haka ne, to, ki sauka lafiya, Allah na Isra’ila kuma yă ba ki abin da kika roƙa daga gare shi.”"},{"book":"1 Samaʼila","chapter":"1","verse":"18","text":"Ta ce, bari baiwarka tă sami tagomashi a idonka. Sai ta yi tafiyarta ta je ta ci wani abu, fuskarta kuwa ba tă ƙara kasance da baƙin ciki ba."},{"book":"1 Samaʼila","chapter":"1","verse":"19","text":"Kashegari da sassafe suka tashi suka yi sujada a gaban Ubangiji, sai suka koma garinsu a Rama. Elkana kuwa ya kwana da matarsa Hannatu, Ubangiji kuma ya tuna da ita."},{"book":"1 Samaʼila","chapter":"1","verse":"20","text":"Ana nan sai Hannatu ta yi ciki, ta kuma haifi ɗa. Ta ba shi suna Sama’ila; tana cewa, “Domin na roƙe shi daga wurin Ubangiji.”"},{"book":"1 Samaʼila","chapter":"1","verse":"21","text":"Da shekara ta kewayo, sai Elkana da iyalinsa suka sāke tafi Shilo domin su yi hadaya ga Ubangiji, yă kuma cika alkawarin da ya yi."},{"book":"1 Samaʼila","chapter":"1","verse":"22","text":"Hannatu kuwa ba tă bi su ba. Ta gaya wa mijinta cewa, “Sai bayan na yaye yaron, zan kai shi in miƙa shi a gaban Ubangiji, yă kuma kasance a wurin koyaushe.”"},{"book":"1 Samaʼila","chapter":"1","verse":"23","text":"Elkana mijinta ya ce mata, “Ki yi abin da kika ga ya fi miki kyau. Ki jira har sai bayan kin yaye shi. Ubangiji dai ya cika maganarsa.” Saboda haka matar ta tsaya a gida, ta yi ta renon ɗanta har ta yaye shi."},{"book":"1 Samaʼila","chapter":"1","verse":"24","text":"Bayan ta yaye shi, sai ta ɗauki yaron tare da bijimi bana uku, da mudun gari, da salkan ruwan inabi, ta kawo su a gidan Ubangiji a Shilo."},{"book":"1 Samaʼila","chapter":"1","verse":"25","text":"Bayan an yanka bijimin, sai suka kawo yaron wurin Eli."},{"book":"1 Samaʼila","chapter":"1","verse":"26","text":"Sai ta ce masa, “Ranka yă daɗe, ba ka gane ni ba? Ai, ni ce matar da ta taɓa tsayawa a gabanka, tana addu’a ga Ubangiji."},{"book":"1 Samaʼila","chapter":"1","verse":"27","text":"Wannan yaron ne na roƙa daga wurin Ubangiji, ya kuwa ba ni abin da na roƙa daga gare shi."},{"book":"1 Samaʼila","chapter":"1","verse":"28","text":"Saboda haka, na ba da shi ga Ubangiji muddin ransa, zai zama na Ubangiji.” A can kuwa ya yi wa Ubangiji sujada."}]}