{"data":[{"book":"Matei","chapter":"23","verse":"1","text":"Bu'kapo Yesu ngakibakia kipi'nga sa bandu na banamasi' bake,"},{"book":"Matei","chapter":"23","verse":"2","text":"“Balimu ba salya na Mafalisayo baina uweso wo awanikia salya ya Musa,"},{"book":"Matei","chapter":"23","verse":"3","text":"kwa nyo, mugakamwe na kugakoleya galu' gabaalu'a kummakianga. Lakini kanemukoleye iyendo yabe, kwa mwanjaa bakoleyali galu' gabagaala."},{"book":"Matei","chapter":"23","verse":"4","text":"Bataba igombo ndopau na kwatwi'ka bandu mmapamba, lakini bene bo bakani ata pasene tu'ndu'bi'ya lukonji kwayangatia pu'twa."},{"book":"Matei","chapter":"23","verse":"5","text":"Bembe bapanga makowe gabe goti li'nga babonekane na bandu. Bawala tusanduku twene maandiko ga salya pakibu'ngi' na mmoko, no wala nganju yene mipembo milaso kulikoni bandu bi'ngi'."},{"book":"Matei","chapter":"23","verse":"6","text":"Bapendi tama pandu pa isima muiyambo no tama muiti'gu' ya nnu'ngi' munyumba ya kunnu'ba Nnu'ngu'."},{"book":"Matei","chapter":"23","verse":"7","text":"Bapendi pangilwa abali kwa isima kusoko no kemelwa na bandu, ‘Mwalimu.’"},{"book":"Matei","chapter":"23","verse":"8","text":"Lakini mwenga kanemuyi'ki'ti kemelwa, ‘Mwalimu,’ kwa mwanjaa mwenga mwaboti mwa alongo na Mwalimu winu yumo bai."},{"book":"Matei","chapter":"23","verse":"9","text":"Nyinyonyo kanemunkeme mundu ywoywoti, ‘tati',’ pano padunia, kwa mwanjaa Tati' binu bamo bai bababile kunani."},{"book":"Matei","chapter":"23","verse":"10","text":"Wala kanemukemelwe, ‘Kolongosi,’ kwa mwanjaa kolongosi winu nga yumo bai, naywembe nga Kilisitu."},{"book":"Matei","chapter":"23","verse":"11","text":"Ywembe ywabile mpi'ndo kwinu apalikwa abe ntumisi winu."},{"book":"Matei","chapter":"23","verse":"12","text":"Na ywoywoti ywaalu'a kwiu'bu'ya auluyilwa, na ywaalu'a kwiuluya alu'a u'bu'yi'lwa."},{"book":"Matei","chapter":"23","verse":"13","text":"“Mwakibona mwenga mwa balimu ba salya na Mafalisayo mwa anapiki! Muuyigala nniango wa Ukulungwa wa Kunani. Mwenga mwabene muyingyali nnyumba na ata balu' babapala yingya mwendakwaibya.”"},{"book":"Matei","chapter":"23","verse":"15","text":"“Mwakibona mwenga mwa balimu ba salya na Mafalisayo, mwa anapiki! Muyabwa mwanja wa kuutalu li'nga kumpata mwanamasi' yumo, lakini bu'ka pa kumpata, mumpanga abe mumwoto wangayomoka kulikoni mwenga."},{"book":"Matei","chapter":"23","verse":"16","text":"“Mwakibona mwenga mwa alongosi mbulibuli! Mwenga mubaya, ‘Mundu mana alapite kwa Nyumba ya Nnu'ngu', kilapo sake kili'be lili, lakini mundu mana alapite kwa zaabu yayabile munyumba ya Nnu'ngu', aitabite kwa kilapo sake.’"},{"book":"Matei","chapter":"23","verse":"17","text":"Mwenga mwa kimbulibuli, mwalogeloge! Saku' sa ngama muno, maliwe gagaleta mbanje au yi'lu' nyumba ya Nnu'ngu' yaipanga maliwe gagaleta mbanje gapange mapeletau?"},{"book":"Matei","chapter":"23","verse":"18","text":"Kai' mubaya ati' mundu mana alapite katambwa kibi'ki'lyo, kili'be lili, lakini mana alapite katambwa salaka yaibile kunani yake, aapalikwa timisa kilapo sake."},{"book":"Matei","chapter":"23","verse":"19","text":"Mwenga mwakimbulibuli! Saku' sakibile sangama muno, yi'lu' salaka au kibi'ki'lyo sakipangya ayo salaka ibe mbeletau?"},{"book":"Matei","chapter":"23","verse":"20","text":"Kwa nyo, mundu ywalapa kwa kibi'ki'lyo, alapa kwa aso kibi'ki'lyo na ili'be yoti yaibile panani yake."},{"book":"Matei","chapter":"23","verse":"21","text":"Naywembe ywalapa kwa Nyumba ya Nnu'ngu', alapa kwa ayo Nyumba ya Nnu'ngu' na kwa aywo ywatama nkati yake."},{"book":"Matei","chapter":"23","verse":"22","text":"Naywembe ywalapa kwa kunani, alapa kwa kiti'gu' sa lenji ya Nnu'ngu' na kwa ywembe ywatama panani ya kiti'gu' so."},{"book":"Matei","chapter":"23","verse":"23","text":"“Mwakibona mwenga mwa balimu ba salya na Mafalisayo, mwa anapiki! Kwa mwanjaa mumpeya Nnu'ngu' saka ya ndakyo, lakini mugaleka makowe maku'lu' ga salya, yani aki, kiya na imani. Yaapalikwe panga wi'ti' aga maku'lu' ga salya pangali kugaleka ago gi'ngi'."},{"book":"Matei","chapter":"23","verse":"24","text":"Mwenga mwaalongosi mbulibuli! Mulopwa libembe mukinywo, lakini ngamia mwendakummila."},{"book":"Matei","chapter":"23","verse":"25","text":"“Mwakibona mwenga mwa balimu ba salya na Mafalisayo, mwa anapiki! Mugu'lwa nnobo na ibakuli kwa panja, lakini mukuleka nkati kwakutwi'li upokonyoli na matamanio manyatau."},{"book":"Matei","chapter":"23","verse":"26","text":"Wenga wa Falisayo mbulibuli! Ugu'lwe wi'ti' nnobo na kibakuli kwa nkati, na panja kwaalu'a baa kupeleteu."},{"book":"Matei","chapter":"23","verse":"27","text":"“Mwakibona mwenga mwa balimu ba salya na Mafalisayo, mwaanapiki! Mulandana na masiko gagapakayilwe swakala, gembe gendanogelelya kwa panja, lakini nkati kutwi'li yupa ya awi'li na usapu wa kila lukolo."},{"book":"Matei","chapter":"23","verse":"28","text":"Nga nyinyonyo na mwenga, panja mubonekana panga mwabandu anogau, lakini nkati yinu mutwi'li unapiki na ulau."},{"book":"Matei","chapter":"23","verse":"29","text":"“Mwakibona mwenga Mafalisayo na balimu ba salya, mwa anapiki! Mwamusenga masiko ga alondoli ba Nnu'ngu' na kuganemeka masiko ga bene aki."},{"book":"Matei","chapter":"23","verse":"30","text":"Na mwenga mubaya, ‘Na twenga ikapangage tubile nsimu wa kiu'ku'lu' bitu, tulu'e yi'ki'tyanali nabo mumakowe go bulaga alondoli ba Nnu'ngu'!’"},{"book":"Matei","chapter":"23","verse":"31","text":"Kwa nyo, mwikong'ondelya mwabene panga mwenga mwa lukolo lwa balu' babaabulige alondoli ba Nnu'ngu'."},{"book":"Matei","chapter":"23","verse":"32","text":"Aya lelo, muyomoli li'lu' lyengo lyabalitumbwi kiu'ku'lu' binu!"},{"book":"Matei","chapter":"23","verse":"33","text":"Mwenga mwa lukolo lwa nng'ambo, mwaiyepabuli ukumu ya mwoto wangayomoka?"},{"book":"Matei","chapter":"23","verse":"34","text":"Kwa mwanjaa nya naatuma kwinu alondoli ba Nnu'ngu' na bene ikima na balimu. Bi'ngi' babe mulu'a kwabulaga na kwabamba, na bi'ngi' babe mulu'a kwamesa mikwasu mumayumba ginu ga kunnu'ba Nnu'ngu', na kwaaka bu'ka ku kilambo simo mpaka kukilambo si'ngi'."},{"book":"Matei","chapter":"23","verse":"35","text":"Kwa nyo yi'lu' myai ya bene aki yaiyitanike pano padunia, tumbulya Abeli ywaai mwene aki, mpaka myai ya Zakalia mwana wa Balakia ywamummulige pakati ya papeleteu munyumba ya Nnu'ngu' na pakibi'ki'lyo, myai yabe yoti yaalu'a kummi'kya lukoolo."},{"book":"Matei","chapter":"23","verse":"36","text":"Kakape nimmakianga, makowe aga goti gaalu'a pangika kwa lubelekwo lu'no."},{"book":"Matei","chapter":"23","verse":"37","text":"“Yelusalemu! Ee Yelusalemu! Wabulaga alondoli ba Nnu'ngu' na kwaku'mbwa maliwe balu' babatumilwe kasako! Pali'nga panipalite kwakongolya bana bako pamope, kati mu'lu' ngu'ku' mwaakongolya bana bake pai' ya mapapayo gake, lakini waapaili."},{"book":"Matei","chapter":"23","verse":"38","text":"Lingulya nambi'yambi', nyumba yinu iyu'kite kyame."},{"book":"Matei","chapter":"23","verse":"39","text":"Kwa mwanjaa nimmakianga, tumbulya nambi'yambi' mwalu'a nibonali kai' mpaka pamwaalu'a baya,"}]}