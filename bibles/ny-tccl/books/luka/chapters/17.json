{"data":[{"book":"Luka","chapter":"17","verse":"1","text":"Yesu anati kwa ophunzira ake, “Zinthu zimene zimachimwitsa sizingalephere kubwera, koma tsoka kwa munthu wozibweretsayo."},{"book":"Luka","chapter":"17","verse":"2","text":"Kukanakhala bwino kwa iye kuti aponyedwe mʼnyanja atamangiriridwa mwala wamphero mʼkhosi mwake kusiyana kuti achimwitse mmodzi mwa ana aangʼonowa."},{"book":"Luka","chapter":"17","verse":"3","text":"Nʼchifukwa chake dziyangʼanireni nokha."},{"book":"Luka","chapter":"17","verse":"4","text":"Ngati iye akulakwira kasanu ndi kawiri pa tsiku, ndipo ngati nʼkubweranso kwa iwe kasanu ndi kawiri nati, ‘Ndalapa,’ umukhululukire.”"},{"book":"Luka","chapter":"17","verse":"5","text":"Atumwiwo anati kwa Ambuye, “Kulitsani chikhulupiriro chathu!”"},{"book":"Luka","chapter":"17","verse":"6","text":"Yesu anayankha kuti, “Ngati muli ndi chikhulupiriro chachingʼono ngati kambewu kampiru, mukhoza kulamula mtengo wamkuyu uwu kuti, ‘Zulidwa ndi kukadzalidwa mʼnyanja,’ ndipo udzakumverani."},{"book":"Luka","chapter":"17","verse":"7","text":"“Tiyerekeze kuti mmodzi mwa inu anali ndi wantchito wolima kapena woweta nkhosa, kodi angawuze wantchitoyo atabwera ku munda kuti, ‘Tsopano bwera kuno khala pansi kuti udye?’"},{"book":"Luka","chapter":"17","verse":"8","text":"Kodi sangamuwuze kuti, ‘Konzere chakudya cha madzulo, iweyo ukonzeke ndipo undidikirire pamene ndikudya ndi kumwa; kenaka ukhoza kudya ndi kumwa?’"},{"book":"Luka","chapter":"17","verse":"9","text":"Kodi iye angathokoze wantchitoyo chifukwa chochita chimene anawuzidwa kuchita?"},{"book":"Luka","chapter":"17","verse":"10","text":"Chimodzimodzi inunso, mukachita zonse zimene munawuzidwa, muzinena kuti, ‘Ndife antchito osayenera; tangogwira ntchito yathu basi.’ ”"},{"book":"Luka","chapter":"17","verse":"11","text":"Tsopano Yesu anayenda mʼmalire a pakati pa Samariya ndi Galileya pa ulendo wake wa ku Yerusalemu."},{"book":"Luka","chapter":"17","verse":"12","text":"Akulowa mʼmudzi wina, amuna khumi amene anali ndi khate anakumana naye. Iwo anayima patali"},{"book":"Luka","chapter":"17","verse":"13","text":"ndipo anafuwula ndi mawu okweza kuti, “Yesu, Ambuye, tichitireni chifundo!”"},{"book":"Luka","chapter":"17","verse":"14","text":"Iye atawaona, anati, “Pitani kadzionetseni nokha kwa ansembe.” Ndipo pamene iwo ankapita, anachiritsidwa."},{"book":"Luka","chapter":"17","verse":"15","text":"Mmodzi wa iwo, ataona kuti wachiritsidwa, anabwerera, nayamika Mulungu ndi mawu okweza."},{"book":"Luka","chapter":"17","verse":"16","text":"Anagwetsa nkhope yake nagwa pa mapazi a Yesu ndi kumuthokoza. Ndipo iye anali Msamariya."},{"book":"Luka","chapter":"17","verse":"17","text":"Yesu anafunsa kuti, “Kodi amene anachiritsidwa sanalipo khumi? Nanga asanu ndi anayi ena ali kuti?"},{"book":"Luka","chapter":"17","verse":"18","text":"Kodi palibe mmodzi mwa iwo amene anabwerera kudzalemekeza Mulungu kupatula mlendoyu?”"},{"book":"Luka","chapter":"17","verse":"19","text":"Pamenepo anati kwa iye, “Imirira ndipo pita; chikhulupiriro chako chakuchiritsa iwe.”"},{"book":"Luka","chapter":"17","verse":"20","text":"Ndipo Afarisi atamufunsa Iye kuti, ufumu wa Mulungu udzabwera liti, Yesu anayankha kuti, “Mulungu sakhazikitsa ufumu wake mooneka ndi maso,"},{"book":"Luka","chapter":"17","verse":"21","text":"kapenanso kuti anthu adzati, ‘Uwu uli apa,’ kapena ‘Uwo uli apo,’ Pakuti taonani ufumu wa Mulungu uli pakati panu.”"},{"book":"Luka","chapter":"17","verse":"22","text":"Kenaka Iye anati kwa ophunzira ake, “Masiku akubwera pamene inu mudzalakalaka mutaona tsiku limodzi la masiku a Mwana wa Munthu, koma simudzaliona."},{"book":"Luka","chapter":"17","verse":"23","text":"Anthu adzakuwuzani kuti, ‘Uyo ali apoyo!’ kapena ‘Uyu ali apa!’ Musawathamangire iwo."},{"book":"Luka","chapter":"17","verse":"24","text":"Pakuti monga mphenzi ingʼanima ndi kuwala kuchokera mbali ina ya thambo kufikira inzake, koteronso adzakhala ali Mwana wa Munthu pa tsiku lake."},{"book":"Luka","chapter":"17","verse":"25","text":"Koma poyamba ayenera kuzunzika mu zambiri ndi kukanidwa ndi mʼbado uno."},{"book":"Luka","chapter":"17","verse":"26","text":"“Monga mmene zinkachitikira nthawi ya Nowa, momwemonso zidzachitikanso nthawi ya Mwana wa Munthu."},{"book":"Luka","chapter":"17","verse":"27","text":"Anthu ankadya, kumwa, kukwatira ndi kukwatiwa mpaka tsiku limene Nowa analowa mʼchombo. Pomwepo chigumula chinafika ndi kuwawononga onsewo."},{"book":"Luka","chapter":"17","verse":"28","text":"“Zinalinso chimodzimodzi nthawi ya Loti. Anthu ankadya ndi kumwa, kugula ndi kugulitsa, kudzala ndi kumanga."},{"book":"Luka","chapter":"17","verse":"29","text":"Koma tsiku limene Loti anachoka ku Sodomu, moto ndi sulufule zinavumbwa kuchokera kumwamba ndi kuwawononga onsewo."},{"book":"Luka","chapter":"17","verse":"30","text":"“Zidzakhalanso choncho Mwana wa Munthu akadzaonekera."},{"book":"Luka","chapter":"17","verse":"31","text":"Tsiku limenelo munthu amene ali pa denga la nyumba yake, ndi katundu wake ali mʼnyumbamo, asadzatsike kukatenga. Chimodzimodzinso, munthu amene adzakhale ali ku munda asadzabwerere kukatenga chilichonse."},{"book":"Luka","chapter":"17","verse":"32","text":"Kumbukirani mkazi wa Loti!"},{"book":"Luka","chapter":"17","verse":"33","text":"Aliyense amene ayesetsa kusunga moyo wake adzawutaya, ndipo aliyense amene ataya moyo wake adzawusunga."},{"book":"Luka","chapter":"17","verse":"34","text":"Ine ndikukuwuzani inu, usiku umenewo anthu awiri adzagona pa mphasa imodzi; wina adzatengedwa ndipo wina adzasiyidwa."},{"book":"Luka","chapter":"17","verse":"35","text":"Amayi awiri adzakhala pamodzi akusinja; wina adzatengedwa ndi wina adzasiyidwa."},{"book":"Luka","chapter":"17","verse":"36","text":"Amuna awiri adzakhala akulima mʼmunda; wina adzatengedwa ndi wina adzasiyidwa.”"},{"book":"Luka","chapter":"17","verse":"37","text":"Iwo anafunsa kuti, “Ambuye, kodi zimenezi zidzachitikira kuti?”"}]}