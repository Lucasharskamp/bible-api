{"data":[{"book":"Maluko","chapter":"15","verse":"1","text":"Imitootondo, wakulu wa walava nhosa, wafundiza Malagizo ga Musa, wavele na wanhu wose wa mkitala waiting'hana, waitogolela kumgala Yesu kwa Pilato. Wamgodeka nzabi, wamgala kwa Pilato."},{"book":"Maluko","chapter":"15","verse":"2","text":"Pilato kamuuza Yesu, “Gweye ayo Mndewa wa Wayahudi?”"},{"book":"Maluko","chapter":"15","verse":"3","text":"Wakulu wa walava nhosa wamulavila Yesu vitala vingi,"},{"book":"Maluko","chapter":"15","verse":"4","text":"avo Pilato kamuuza Yesu kabili, “Hulonda kwidika? Tegeleza viwokulavila vitala!”"},{"book":"Maluko","chapter":"15","verse":"5","text":"Lakini Yesu hedike mbuli yoyose, Pilato kakanganya."},{"book":"Maluko","chapter":"15","verse":"6","text":"Yahavikaga Nyimwilinyimwili ya Pasaka Pilato kamfungulilaga mfungwa imoja wamulondile wanhu."},{"book":"Maluko","chapter":"15","verse":"7","text":"Mna ikipindi acho kukala na munhu imoja twaga jake Balaba, kakala yagodekigwe mkifungo na wayage, mbuli ya ukomaji kipindi wanhu viwading'huke."},{"book":"Maluko","chapter":"15","verse":"8","text":"Lunhu lwa wanhu viluiting'hane, lumpula Pilato yawatendele kamba viyatendaga."},{"book":"Maluko","chapter":"15","verse":"9","text":"Pilato kawauza, “Molonda niwafungulileni mndewa wa Wayahudi?”"},{"book":"Maluko","chapter":"15","verse":"10","text":"Pilato kajuwa goya kamba wakulu wa walava nhosa wamgela Yesu mmakono gake kwavija wamonela migongo."},{"book":"Maluko","chapter":"15","verse":"11","text":"Lakini wakulu wa walava nhosa wawading'hula wanhu wampule Pilato yawafungulile Balaba."},{"book":"Maluko","chapter":"15","verse":"12","text":"Pilato kaluuza kabili lunhu luja, “Vino molonda nhende choni kwa munhu ino yumumkema mndewa wa Wayahudi?”"},{"book":"Maluko","chapter":"15","verse":"13","text":"Wanhu wose wakemelela, “Muwambe mumsalaba!”"},{"book":"Maluko","chapter":"15","verse":"14","text":"Pilato kawauza, “Vino kabananga choni?”"},{"book":"Maluko","chapter":"15","verse":"15","text":"Pilato kalonda kulunogeza lunhu lwa wanhu, avo kamfungulila Balaba mkifungo. Abaho kalagiza Yesu yatoigwe mbalati na yawambigwe mumsalaba."},{"book":"Maluko","chapter":"15","verse":"16","text":"Wakalizi wamgala Yesu muuluwa lwa ng'anda ya mkulu wa isi, waiting'hana na wayao wose."},{"book":"Maluko","chapter":"15","verse":"17","text":"Wamvaza kiwalo cha Undewa, waluka ngata ya miba, waika mdipala jake."},{"book":"Maluko","chapter":"15","verse":"18","text":"Wamulamusa, “Mwinyi, Mndewa wa Wayahudi!”"},{"book":"Maluko","chapter":"15","verse":"19","text":"Wamtowa mbalati mdipala wamtemela mate, wamfugamila na kumwinamila."},{"book":"Maluko","chapter":"15","verse":"20","text":"Viwamambukize kumzeha, wamvula ikiwalo cha Undewa wamvaza viwalo vake. Abaho wamulava kunze wamuwambe mumsalaba."},{"book":"Maluko","chapter":"15","verse":"21","text":"Viwakalile mnzila wamting'hana munhu imoja twaga jake Simoni, mwenekae wa Kilene, tatao Alekizanda na Lufo. Kipindi acho kakala kolawa kumgunda, wakalizi wamnanahiza yaupape msalaba wa Yesu."},{"book":"Maluko","chapter":"15","verse":"22","text":"Wamgala Yesu mbaka hanhu hokemigwa Goligota, fambulo jake, “Hanhu ha Fumvu da Pala.”"},{"book":"Maluko","chapter":"15","verse":"23","text":"Wamgwaa Yesu divai ihanganyigwe na kinhu kili usungu, lakini Yesu kalema kung'wa."},{"book":"Maluko","chapter":"15","verse":"24","text":"Abaho wamuwamba Yesu mumsalaba, waigolela viwalo vake, kwa kubwanha simbi, ili ijuwike simbi yomgwila nani avo yasole ikiwalo."},{"book":"Maluko","chapter":"15","verse":"25","text":"Ikala saa ndatu imitondo viwamuwambile Yesu mumsalaba."},{"book":"Maluko","chapter":"15","verse":"26","text":"Wandika kilamuso cha kutagusigwa kwake, chandikigwa vino, “Mndewa wa Wayahudi.”"},{"book":"Maluko","chapter":"15","verse":"27","text":"Vivija wawawamba wabavi wabili hamoja na Yesu, imoja mwambu wake wa mkono wa kudila na iyagwe mwambu wake wa kumoso."},{"book":"Maluko","chapter":"15","verse":"28","text":"Avo galawilila Maandiko Gang'alile galongile, “Kekigwa hamoja na wanhu watendile gehile.”"},{"book":"Maluko","chapter":"15","verse":"29","text":"Wabita nzila watigisa mapala gao wamuliga Yesu, walonga, “Gweye kulonga koibomola Ng'anda ya Imulungu na kuizenga kabili kwa siku ndatu!"},{"book":"Maluko","chapter":"15","verse":"30","text":"Lelo humuluka mumsalaba uikombole mwenyego!”"},{"book":"Maluko","chapter":"15","verse":"31","text":"Vivija wakulu wa walava nhosa na wafundiza Malagizo ga Musa wamzeha Yesu walonga, “Kawakombola wayagwe, lakini hadaha kuikombola mwenyego!"},{"book":"Maluko","chapter":"15","verse":"32","text":"Leka tumulole Kilisito Mkombola, Mndewa wa Izilaeli, lelo yahahumuluka mumsalaba na siye tomtogola!”"},{"book":"Maluko","chapter":"15","verse":"33","text":"Viivikile saa sita imisi, isi yose ikala igubikigwe na ziza totolo, ziza dijo dikala kwa masaa madatu."},{"book":"Maluko","chapter":"15","verse":"34","text":"Viivikile saa tisa imisi, Yesu kalila kwa sauti ng'hulu, “Eloi, Eloi, lama, sabakitani?” Fambulo jake, “Imulungu wangu, Imulungu wangu, habali kundeka?”"},{"book":"Maluko","chapter":"15","verse":"35","text":"Wanhu wayagwe wemile aho viwamuhulike, walonga, “Tegelezeni, komkema Eliya!”"},{"book":"Maluko","chapter":"15","verse":"36","text":"Munhu imoja kakimbila kavabika dodoki mwiidivai, kadinanika mulubiki, kadika mmulomo wa Yesu, kalonga, “Beta tulole kamba Eliya kokwiza kumuhumulusa mumsalaba!”"},{"book":"Maluko","chapter":"15","verse":"37","text":"Yesu kalila kwa sauti ng'hulu, abaho kafa."},{"book":"Maluko","chapter":"15","verse":"38","text":"Panziya da Ng'anda ya Imulungu digola gati da Ng'anda ya Imulungu na hanhu hong'ala ng'hani, didegeka mhande mbili, kulawa uchanha mbaka hasi."},{"book":"Maluko","chapter":"15","verse":"39","text":"Mkulu wa wakalizi yemile haulongozi ha msalaba kamona Yesu viyafile, kalonga, “Kweli munhu ino kakala Mwana wa Imulungu!”"},{"book":"Maluko","chapter":"15","verse":"40","text":"Baho kukala na watwanzi wayagwe wakalile olola kwa kutali. Mna iwao kakala Malia Magidalena, Malia mamao Yakobo mdodo na Yusufu na Salome."},{"book":"Maluko","chapter":"15","verse":"41","text":"Watwanzi awo wamkweleleza Yesu viyakalile Galilaya na kumsang'hanila. Watwanzi wayagwe wezile nayo Yelusalemu vivija wakala aho."},{"book":"Maluko","chapter":"15","verse":"42","text":"Viivikile ichungulo ing'hali hainavika siku ya Kubwihila. Wayahudi wakala oitanda kwa siku ayo ya Kubwihila."},{"book":"Maluko","chapter":"15","verse":"43","text":"Yusufu mwenekae wa Alimataya, imoja wa wakulu wa Mkitala cha Wayahudi yategelezigwe ng'hani kavika. Munhu ino kakala kobetela kwiza kwa Undewa wa Imulungu. Avo kamgendela Pilato bila kudumba, kampula yamgwee lukuli lwa Yesu."},{"book":"Maluko","chapter":"15","verse":"44","text":"Pilato kakanganya kuhulika Yesu kafa. Kamkema mkulu wa wakalizi kamuuza kamba Yesu kakala yafile mwaka."},{"book":"Maluko","chapter":"15","verse":"45","text":"Pilato viyalongeligwe avo na mkulu wa wakalizi kamba Yesu kafa, kamulongela Yusufu yalusole lukuli lwa Yesu."},{"book":"Maluko","chapter":"15","verse":"46","text":"Yusufu kagula sitili, kaluhumulusa lukuli lwa Yesu, kaluzingiliza sitili kalwika mdipanga disongoligwe mdibwe. Abaho kabimbilisa dibwe kulu kadigubika mmulomo wa dipanga."},{"book":"Maluko","chapter":"15","verse":"47","text":"Malia Magidalena na Malia mamake Yusufu wahona hanhu halwikigwe lukuli lwa Yesu."}]}