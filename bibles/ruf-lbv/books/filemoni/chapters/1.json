{"data":[{"book":"Filemoni","chapter":"1","verse":"1","text":"Nene Pauli, yanyohighwe kwaajili ya Yesu Kiristu. Na ndughu yetu Timoteo."},{"book":"Filemoni","chapter":"1","verse":"2","text":"na iwanu iwomtoghola Kiristu iwetingana mng'anda mwako, na Afiya lumbu wetu, na Arikipo asikali miyetu."},{"book":"Filemoni","chapter":"1","verse":"3","text":"Nolomba Aba wetu Imulungu na Imtwatsa Yesu Kiristu wawatendele uluso na waweng'e tindiwalo."},{"book":"Filemoni","chapter":"1","verse":"4","text":"Ghamatsuwa ghose hanilomba, nokukumbuka ghweghwe Filimoni na kumlongela Imulungu mighede,"},{"book":"Filemoni","chapter":"1","verse":"5","text":"kwaapfila nihulika pfaumtoghola Imtwatsa Yesu na pfauwanoghela iwanu wose we Imulungu."},{"book":"Filemoni","chapter":"1","verse":"6","text":"Nokulombela uwe ne ngupfu kuwalongela iwanu wangi inoghola yako, ili wamanye ghendo ghose ghanoghile ghatwinagho twetwe yatwilungile na Kiristu."},{"book":"Filemoni","chapter":"1","verse":"7","text":"Unoghelo wako unideng'elesa ng'ani na unighuma ghumoyo. Ghweghwe kuisangalamsa mimoyo ye iwanu wose we Imulungu."},{"book":"Filemoni","chapter":"1","verse":"8","text":"Apfo, nene ka ndughu yako mne ukwilunga na Kiristu, ning'adahile kukulaghitsa bila kupfuka utende chaubamighwa kutenda."},{"book":"Filemoni","chapter":"1","verse":"9","text":"Lekeni kwaapfila nokunoghela, pfinogha nikulombe. Notenda apfi hata ka nene Pauli nilala, na sambi nene nyohighwa kwaajili ya Kiristu Yesu."},{"book":"Filemoni","chapter":"1","verse":"10","text":"Apfo nokulomba umwapfile Onesimo, iyawile imwanangu kubitila ukwilunga na Kiristu hatukalile mchifungo."},{"book":"Filemoni","chapter":"1","verse":"11","text":"Ghumwande tsakakala kahela sang'ano kuna ghweghwe, lekeni sambi kana sang'ano kuna nene na kuna ghweghwe pfipfila."},{"book":"Filemoni","chapter":"1","verse":"12","text":"Lelo nomuyitsa keli kuna ghweghwe, yeye ka ghumoyo ghwangu."},{"book":"Filemoni","chapter":"1","verse":"13","text":"Tsambama akale na nene, yakutendele ng'onde ino ya kunyapfila hano mchifungo, kwaajili ya kupeta Imbuli Inoghile."},{"book":"Filemoni","chapter":"1","verse":"14","text":"Lekeni sibama bae kukunanahitsa unyapfile, ila nobama utende pfaubama. Apfo sitenda ichinu chochose mbaka utoghole."},{"book":"Filemoni","chapter":"1","verse":"15","text":"Lamda Onesimo tsakakala kutali naghwe chidogho, ili yoye keli kuna ghweghwe ukale naye ghamatsuwa ghose."},{"book":"Filemoni","chapter":"1","verse":"16","text":"Lelo yeye si mtumwa keli ila kanogha kubita mtumwa, yeye sambi kandughu yetu mne ukwilunga na Kiristu. Kanoghela nene na katsokunoghela ghweghwe ghendo, mana yeye kamunu miyetu na ndughu yetu mne kwilunga ne Imtwatsa!"},{"book":"Filemoni","chapter":"1","verse":"17","text":"Apfo ka kwombona nene nandughu yako, umbokele Onesimo ka pfunibokela nene."},{"book":"Filemoni","chapter":"1","verse":"18","text":"Ka katenda ichinu chochose chihile au kakubunza chinu, nene nitsokuliha."},{"book":"Filemoni","chapter":"1","verse":"19","text":"Nene Pauli nakwandika imwenyegho kwa ghumoko ghwangu, nitsokuliha. Sibama bae kukukumbusa unilihe ughima wako."},{"book":"Filemoni","chapter":"1","verse":"20","text":"Ndughu yangu utende pfino kwa kunyapfila nene kwaajili ye Imtwatsa, lelo ghweghwe ka ndughu yangu mne ukwilunga na Kiristu udeng'elese ghumoyo ghwangu."},{"book":"Filemoni","chapter":"1","verse":"21","text":"Kwaapfila nokutoghola, nokwandikila ghano, nomanya kutsotenda kubita ghano ghanikulongele."},{"book":"Filemoni","chapter":"1","verse":"22","text":"Hamwe na hagho, mnyandalile hanu ho kuwasa, kwaapfila nololela Imulungu katsakwidika ghamumlomba na nene nitsomwangilani."},{"book":"Filemoni","chapter":"1","verse":"23","text":"Epafura, iyohighwe hamwe na nene kwaajili ya kumsang'anila Kiristu Yesu, kokulamsa."},{"book":"Filemoni","chapter":"1","verse":"24","text":"Nawo tsina Maliki, Aristariko, Dema na Luka, iwosang'ana na nene pfipfila wokulamsa."},{"book":"Filemoni","chapter":"1","verse":"25","text":"Uluso we Imtwatsa Yesu Kiristu ukale namwe mwose."}]}