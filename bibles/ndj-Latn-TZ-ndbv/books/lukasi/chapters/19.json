{"data":[{"book":"Lukasi","chapter":"19","verse":"1","text":"Yesu kayingila mlima wa Yeliku, aveli papita mumlima wula."},{"book":"Lukasi","chapter":"19","verse":"2","text":"Pavelili mundu yumu litawa lyaki Sakayu mweni aveli mkomi wa vasumula mbiya na aveli mlundamali."},{"book":"Lukasi","chapter":"19","verse":"3","text":"Akadayileyi kumuwona Yesu aveli wa wuliwuli, lakini aweshili ha kumuwona Yesu, nongwa lipinga lya vandu lyaveli likomi na mweni aveli kanduli."},{"book":"Lukasi","chapter":"19","verse":"4","text":"Topi kalongola mbilu kakwela mulikuyu ili amuwoni Yesu nongwa dapitili deha yiyila yila"},{"book":"Lukasi","chapter":"19","verse":"5","text":"Topi Yesu pafikili pala, kalola kumbindi ya libiki kamuwona Sakayu, kamuwombela, “Sakayu sunuki kalopu, kwanongwa nalelu dandivi kayaku.”"},{"book":"Lukasi","chapter":"19","verse":"6","text":"Sakayu kasunuka kalopu, kamselilela kwa seku."},{"book":"Lukasi","chapter":"19","verse":"7","text":"Vandu vosi pavawonili nawula, vakanda kung'ong'oleka vadeta, “Kayenda kuyikala kwa mundu yaveli na sambi.”"},{"book":"Lukasi","chapter":"19","verse":"8","text":"Lakini Sakayu kawoloka, kamuwombela, “Bambu, pikanishi,! Nenga dandivapi vagaju nusu ya mali shangu na leki mundu yoyosi nimupokili chindu kwa kumujanga, dandimuwuyishili myanja mchechi.”"},{"book":"Lukasi","chapter":"19","verse":"9","text":"Yesu kamuwombela, “Nalelu ulowolu wufika munyumba ayi na kwa mundu ayu. Kwa nongwa ayu wuwowu mwana wa lukolu lwa Ibulahimu."},{"book":"Lukasi","chapter":"19","verse":"10","text":"Kwa nongwa mwana wa mundu ayisili kusaka na kuvalowola yivayaghamilili.”"},{"book":"Lukasi","chapter":"19","verse":"11","text":"Vandu pavapikanishili afi, Yesu kayendelela kuvawombela kwa filangushilu kwanongwa avelili pabehi na Yelusalemu na veni vakacheyi wutwa wa kumbindi kwa Chapanga wuva tepu kuwoneka."},{"book":"Lukasi","chapter":"19","verse":"12","text":"Topi kadeta, “Mundu yumu mlundamali, awukili ayendili mwanja wa mlima wa kutali, ili vakamwingishi wutwa pambeli awuyili."},{"book":"Lukasi","chapter":"19","verse":"13","text":"Topi padayileyi kuwuka, kavakema vala lilongu wa vala vandumindumi vaki. Kavapa kila mundu mbiya sha ijala ya myesi mitatu kavawombela, ‘Mgoleli uchulusi mbaka pang'uya.’"},{"book":"Lukasi","chapter":"19","verse":"14","text":"Lakini vandu vaki vamunyekwili, vavalayisha vanjagila kumkovikela na kumuwombela, ‘Tukumdayila ng'odu mundu ayu ghavi mutwa wetu.’"},{"book":"Lukasi","chapter":"19","verse":"15","text":"“Pawupatili wutwa waki kawuya. Pambeli kavakema vandumindumi vaki ili amanyi fwayida ngomi yivapatili kila mundu muuchulusi waki."},{"book":"Lukasi","chapter":"19","verse":"16","text":"Ndumindumi wa kwaa kayisa, kadeta, ‘Bambu, ndisiyongesha mala lilongu ya sila mbiya siwunyimbili.’"},{"book":"Lukasi","chapter":"19","verse":"17","text":"Kamuwombela, ‘Nyanyi, yuwi kuva ndumindumi mnofu! Kuva mwaminifu wa chidokwa na nenga dandikugoli kuva chiwongosi wa vayaku.’"},{"book":"Lukasi","chapter":"19","verse":"18","text":"Ndumindumi wa pili kayisa, kamuwombela, ‘Bambu, siyongishekili siva myanja muhanu ya migwala ya mbiya yiwunyimbili.’"},{"book":"Lukasi","chapter":"19","verse":"19","text":"Na yula kamuwombela, ‘Dawuvi mkomi wa milima muhanu.’"},{"book":"Lukasi","chapter":"19","verse":"20","text":"“Ndumindumi wingi kayisa, kamuwombela, ‘Bambu toli mbiya yaku yiyila yila. Ndayifisili muchitambala."},{"book":"Lukasi","chapter":"19","verse":"21","text":"Ndatilili kwanongwa yuwi kuva mundu mkali. Yuwi kuva mundu yiwutola chila chingajila kuvika na kunokola chila chiungajila kukweta.’"},{"book":"Lukasi","chapter":"19","verse":"22","text":"Mweni kamuwombela, ‘Yuwi ndumindumi mwafu! Danguhighi kwa filongu fyaku! Wamanyili kucha nenga mundu mkali yidayila fingajila kuva fyangu na ngubena chingajila kukweta."},{"book":"Lukasi","chapter":"19","verse":"23","text":"Topi mbona kuyivika ng'odu mbiya yangu kwa yivatawula fiyongishekili ponopa ningatolagha na nyongesha shaki?’"},{"book":"Lukasi","chapter":"19","verse":"24","text":"“Topi kavawombela vala vavelili pala, ‘Mumpoki ayi mbiya, mukamupi yula yapatili nyongesha mala lilongu.’"},{"book":"Lukasi","chapter":"19","verse":"25","text":"Veni vamuwombela, ‘Bambu, lakini ayu kana nyongesha ayi ya lilongu!’"},{"book":"Lukasi","chapter":"19","verse":"26","text":"Mweni kavayangula, ‘Nguvawombela kila yangajila chindu, hata chila chaveli nachu dapokiwi."},{"book":"Lukasi","chapter":"19","verse":"27","text":"Na ponopa, vala vadayilili ng'odu nenga ndivi mutwa wawu muvayeghi apa, ndivawulayi bahapa paulongolu yangu!’ ”"},{"book":"Lukasi","chapter":"19","verse":"28","text":"Yesu padetili kala afi, kavalongulela kuulongolu payenda Yelusalemu."},{"book":"Lukasi","chapter":"19","verse":"29","text":"Paghaveyi samba kufika Betifage na Betaniya muchidunda chivakema Miseyituni, avatumili vandu vavili vamu wa vala vandundami vaki,"},{"book":"Lukasi","chapter":"19","verse":"30","text":"Kavawombela, “Muyendi kumlima wuveli pawulongolu yenu, pamuyingila pala damumuwoni ngwada wa chihongu kakongiwa, yangajila kugolewa chichuku na mundu yoyosi, mumuwoposoli mumuyeghi apa."},{"book":"Lukasi","chapter":"19","verse":"31","text":"Kucha mundu pavavadasha nongwa liki mukumuwopusola mudeti naha, Bambu akumdayila.”"},{"book":"Lukasi","chapter":"19","verse":"32","text":"Vala vandundami vayenda, vawona wuwula wula ngimu wuvalayilili."},{"book":"Lukasi","chapter":"19","verse":"33","text":"Pavamuwopusoleyi yula chihongu, veni vavadasha, “Nongwa liki mukumuwopusola chihongu ayu?”"},{"book":"Lukasi","chapter":"19","verse":"34","text":"Veni vavayangula, “Bambu akumdayila.”"},{"book":"Lukasi","chapter":"19","verse":"35","text":"Topi vamyeghela Yesu yula chihongu. Vayala yingwa shawu kumuwongu wa yula chihongu, vampakila Yesu."},{"book":"Lukasi","chapter":"19","verse":"36","text":"Yesu payendilelili mumwanja waki vayendagha kuyala yingwa shawu mudeha."},{"book":"Lukasi","chapter":"19","verse":"37","text":"Hata paghaveyi samba afika Yelusalemu, pamaleka va chidunda cha miseyituni, lipinga lyosi lya vandundami vaki vakandili kunemelela kwa filumbi na kumjuma Chapanga kwa lishu likomi kwanongwa fyosi fyagolili uwesu waki vawuwonili,"},{"book":"Lukasi","chapter":"19","verse":"38","text":"Vadeta, “Ayu yayisa ayu kwa litawa lya Bambu! Ndi yanemiliwili na Chapanga atugayili kusika aku kumbindi kwa Chapanga na ukomi aku kumbindi kwa Chapanga.”"},{"book":"Lukasi","chapter":"19","verse":"39","text":"Bahala pala Mafwalisayu vamu vavelili mulipinga lila vamuwombela, “muwula, wuvakayiki vandundami vaku vanyamali.”"},{"book":"Lukasi","chapter":"19","verse":"40","text":"Yesu kavayangula, “Nguvawombela nakaka kucha ava pavanyamala, migonguveli dayiviki chowu.”"},{"book":"Lukasi","chapter":"19","verse":"41","text":"Pafikili pabehi, ayiwonili mbwani ya Yelusalemu, Yesu kayililila."},{"book":"Lukasi","chapter":"19","verse":"42","text":"Padeta, “Leki ungamanyili mulijuva ali yikudayiliwa kuvi kusika! Lakini ponopa yifisiwa uyiwoni ng'odu!"},{"book":"Lukasi","chapter":"19","verse":"43","text":"Nongwa majuva vakwisa, vachimdwama vaku davakujengeli liboma likushengiteli mbembi shosi,"},{"book":"Lukasi","chapter":"19","verse":"44","text":"Davakuwishi pasi yuwi na vandu vaku munyumba yaku, davakulekeli ha liganga kumbindi ya liganga, kwanongwa kumanya ha chipindi cha Chapanga chikwisila.”"},{"book":"Lukasi","chapter":"19","verse":"45","text":"Topi Yesu kayingila munyumba ya Chapanga, kakanda kuvavingila panji vachuwusi,"},{"book":"Lukasi","chapter":"19","verse":"46","text":"kavawombela, “Yiyandikiwa mumayandiku, ‘Nyumba yangu dayivi nyumba ya kudadavila.’ Ila yumwi muyigola yiva mbaku ya vefi!”"},{"book":"Lukasi","chapter":"19","verse":"47","text":"Yesu aveli akuwula kila lijuva munyumba ya Chapanga, lakini vawula va Malawu na vayandika na vakomi va vandu vakasakeyi njila ya kumuwulagha,"},{"book":"Lukasi","chapter":"19","verse":"48","text":"ila vachiwonili ha cha kugola, kwanongwa vandu vavelili vakumkovikela na kumpikana filongu fyosi fyadeta."}]}