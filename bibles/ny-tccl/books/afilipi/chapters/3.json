{"data":[{"book":"Afilipi","chapter":"3","verse":"1","text":"Abale anga, ndikupitiriza kunena kuti, kondwani mwa Ambuye! Sizondivuta kuti ndilembenso mawu omwewo, ndipo zimenezi nʼzokuthandizani inuyo."},{"book":"Afilipi","chapter":"3","verse":"2","text":"Chenjerani ndi agalu amenewa, anthu ochita zoyipa, anthu amene amadula thupi lawo."},{"book":"Afilipi","chapter":"3","verse":"3","text":"Pakuti ochita mdulidwe weniweni ndife. Ife amene timatumikira Mulungu motsogozedwa ndi Mzimu. Ife amene timanyadira Khristu, ndipo sitidalira zinthu za thupi"},{"book":"Afilipi","chapter":"3","verse":"4","text":"ngakhale kuti ineyo ndili ndi zifukwa zokwanira kudalira zinthu za thupizo."},{"book":"Afilipi","chapter":"3","verse":"5","text":"Ndinachita mdulidwe pa tsiku lachisanu ndi chitatu nditangobadwa. Ndine wa mtundu wa Israeli, wa fuko la Benjamini, Mhebri wa Ahebri, kunena za malamulo, ndinali Mfarisi."},{"book":"Afilipi","chapter":"3","verse":"6","text":"Kunena za changu changa, ndinkazunza mpingo. Kunena za chilungamo chopezeka chifukwa chotsata malamulo, ineyo ndinali wopanda cholakwa."},{"book":"Afilipi","chapter":"3","verse":"7","text":"Koma zonse zimene ndinkaziyesa zaphindu, tsopano ndikuziona kuti nʼzosapindulitsa chifukwa cha Khristu."},{"book":"Afilipi","chapter":"3","verse":"8","text":"Kuwonjeza pamenepo, ndikuziona zonse kuti nʼzopanda phindu poyerekeza ndi phindu lopambana la kudziwa Khristu Yesu Ambuye anga. Nʼchifukwa cha Yesuyo ndataya zinthu zonse ndipo ndikuziyesa zinyalala kuti ndipindule Khristu"},{"book":"Afilipi","chapter":"3","verse":"9","text":"ndi kuti ndipezeke mwa Iyeyo, osati ndi chilungamo changa chobwera chifukwa chotsata malamulo, koma chimene chimabwera chifukwa chokhulupirira Khristu. Chilungamochi nʼchochokera kwa Mulungu, timachilandira mwachikhulupiriro."},{"book":"Afilipi","chapter":"3","verse":"10","text":"Ine ndikufuna kudziwa Khristu, ndithu, kudziwa mphamvu zake za kuuka kwa akufa. Ndikufuna kuyanjana naye mʼmasautso ake, kufanana naye pa imfa yake"},{"book":"Afilipi","chapter":"3","verse":"11","text":"kuti nanenso ndidzaukitsidwe kwa akufa."},{"book":"Afilipi","chapter":"3","verse":"12","text":"Sikuti ndazipeza kale zonsezi, kapena kuti ndakhala kale wangwiro, koma ndikuthamangabe ndi kuyesetsa kuti ndipeze chimene Khristu Yesu anandiyitanira."},{"book":"Afilipi","chapter":"3","verse":"13","text":"Abale, sindidziyesera ndekha kuti ndachipeza kale chimenechi. Koma chinthu chimodzi chimene ndimachita, nʼkuyiwala zamʼmbuyo ndi kuthamangira molimbika zinthu zimene zili mʼtsogolo mwanga."},{"book":"Afilipi","chapter":"3","verse":"14","text":"Ndikuthamangira kokathera mpikisanowo kuti ndikalandire mphotho imeneyi kumwamba, imene Mulungu anandiyitanira mwa Khristu Yesu."},{"book":"Afilipi","chapter":"3","verse":"15","text":"Choncho ife tonse amene tili okhwima pa moyo wauzimu, tikhale ndi maganizo omwewa. Ndipo ngati pena ndi pena muli ndi maganizo osiyana ndi amenewa, pameneponso Mulungu adzakuwunikirani."},{"book":"Afilipi","chapter":"3","verse":"16","text":"Tiyeni ife tizikhala mogwirizana ndi zimene tinapeza kale basi."},{"book":"Afilipi","chapter":"3","verse":"17","text":"Abale, nonsenu pamodzi mudzinditsanzira ine, ndipo monga inu muli ndi chitsanzo, phunzirani kwa amene akukhala moyo motsatira momwe timakhalira."},{"book":"Afilipi","chapter":"3","verse":"18","text":"Pakuti monga ndakhala ndikukuwuzani kawirikawiri mʼmbuyomu, ndipo tsopano ndikunenanso ndi misozi kuti, anthu ambiri akukhala monga adani a mtanda wa Khristu."},{"book":"Afilipi","chapter":"3","verse":"19","text":"Mapeto awo ndi chiwonongeko, mulungu wawo ndi mimba zawo, ndipo ulemerero wawo ndi manyazi awo. Mtima wawo uli pa zinthu za dziko lapansi."},{"book":"Afilipi","chapter":"3","verse":"20","text":"Koma ife ndife nzika za kumwamba ndipo tikudikirira mwachidwi Mpulumutsi wochokera kumeneko, Ambuye Yesu Khristu."},{"book":"Afilipi","chapter":"3","verse":"21","text":"Iyeyo, ndi mphamvu imene imamuthandiza kukhazikitsa zinthu zonse pansi pa ulamuliro wake, adzasintha matupi athu achabewa kuti akhale ofanana ndi thupi lake la ulemerero."}]}