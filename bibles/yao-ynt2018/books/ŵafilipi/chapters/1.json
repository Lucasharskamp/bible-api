{"data":[{"book":"Ŵafilipi","chapter":"1","verse":"1","text":"Une che Paolo pamo ni che Timoseo, ŵakutumichila ŵa Kilisito Yesu, tukunnembela ŵanyamwe, ŵandu ŵa Akunnungu wose ŵankutama ku Filipi ŵanlumbikene ni Kilisito Yesu, pamo ni achakulu ni achikamusi ŵa mpingo wa ŵandu ŵakunkulupilila Kilisito."},{"book":"Ŵafilipi","chapter":"1","verse":"2","text":"Tukummendela umbone ni chitendewele kutyochela kwa Akunnungu Atati ŵetu ni kwa Ambuje ŵetu Kilisito Yesu."},{"book":"Ŵafilipi","chapter":"1","verse":"3","text":"Ngwatogolela Akunnungu ŵangu katema kose pangunkumbuchila."},{"book":"Ŵafilipi","chapter":"1","verse":"4","text":"Katema kose pangumpopelela ŵanyamwe wose, ngupopela njisengwaga,"},{"book":"Ŵafilipi","chapter":"1","verse":"5","text":"kwa yankuti kamulangana ni une, pa masengo ga kwalalichila ŵandu Ngani Jambone, chitandile lyuŵa lyaandanda lila mpaka lelo jino."},{"book":"Ŵafilipi","chapter":"1","verse":"6","text":"Isyene ngumanyilila kuti Akunnungu juŵagatandisye masengo gambone ga mmitima mwenu, chagajendelechesye mpaka pachigamalile pa lyuŵa lya kuuja Kilisito Yesu lila."},{"book":"Ŵafilipi","chapter":"1","verse":"7","text":"Nguŵajilwa kuganisya kwanti nyi nkati ŵanyamwe, ligongo ngunkumbuchila katema kose. Pakuŵa mwakamulene none pa umbone ula umbegwilwe ni Akunnungu wa kujichenjela ni kujilimbisya Ngani Jambone katema panaliji mu chitaŵiko ni panaliji nechelelwe."},{"book":"Ŵafilipi","chapter":"1","verse":"8","text":"Akunnungu ali jwaumboni jwangu kuti ngusala isyene kuti ngunnonyela ŵanyamwe kwa ntima wangu wose, kwa unonyelo ulaula wa Kilisito Yesu."},{"book":"Ŵafilipi","chapter":"1","verse":"9","text":"Ngwapopelela Akunnungu kuti unonyelo wenu ujonjecheke kukula nnopennope ni nkole lunda ni umanyilisi,"},{"book":"Ŵafilipi","chapter":"1","verse":"10","text":"kuti nkombole kusagula indu yaili yambone. Sooni mitima jenu jiwoneche jeswela, ŵangali magambo mpaka lyuŵa lya kuuja Kilisito lila."},{"book":"Ŵafilipi","chapter":"1","verse":"11","text":"Utame wenu tiugumbaswe ipanganyo yambone paujo pa Akunnungu yaikutyochela kwa Kilisito Yesu pe, kwa ligongo lya ukulu ni ulape wa Akunnungu."},{"book":"Ŵafilipi","chapter":"1","verse":"12","text":"Achalongo achinjangu ngusaka mmanyilile kuti, iyasimene yangamwisye kwannope kwenesya Ngani Jambone."},{"book":"Ŵafilipi","chapter":"1","verse":"13","text":"Kwa ligongo lyo ŵakulindilila wose ŵa nyuumba ja mwenye, pamo ni ŵane wose, akumanyilila kuti ndili mchitaŵiko, ligongo ngwatumichila Kilisito."},{"book":"Ŵafilipi","chapter":"1","verse":"14","text":"Kutaŵikwa kwangu kwatesile achalongo ŵajinji ŵaŵankulupilile Ambuje kuchalila kwannope mu kulalichila Liloŵe lya Akunnungu pangali lipamba."},{"book":"Ŵafilipi","chapter":"1","verse":"15","text":"Isyene, ŵampepe mwa ŵandu wo akulalichila Ngani Jambone ja Kilisito kwa wiu ni umenyani, nambo ŵandu ŵane akulalichila Ngani Jambone ja Kilisito kwa ntima wambone wa kwakamuchisya ŵandu."},{"book":"Ŵafilipi","chapter":"1","verse":"16","text":"Ŵandu ŵa ntima wambone akulalichila Ngani Jambone kwa ntima wa unonyelo, akumanyilila kuti Akunnungu ambele masengo ga, gakujichenjela Ngani Jambone."},{"book":"Ŵafilipi","chapter":"1","verse":"17","text":"Ŵandu ŵane wo akulalichila Ngani Jambone ja Kilisito kwa ntima wangalumbana ni ngaŵa kwa ntima wambone. Ŵanyawo akuganichisya kuti tanyonjechesye kulaga nkutaŵikwa kwangu."},{"book":"Ŵafilipi","chapter":"1","verse":"18","text":"Ngaŵa chindu kwangu une! Une ngusengwa iŵaga ŵandu akulalichila Ngani Jambone ja Kilisito mwamulimose, atamuno kwa ntima wambone pane kwa ntima wangalumbana. Sooni tinyendelechele kusengwa,"},{"book":"Ŵafilipi","chapter":"1","verse":"19","text":"pakuŵa ngumanyilila kuti kwakupopela kwenu ni kwa ukamuchisyo wa Mbumu jwa Che Yesu Kilisito chingulupuswe kutyochela nkutaŵikwa."},{"book":"Ŵafilipi","chapter":"1","verse":"20","text":"Chingusaka ni chingulolela, ninajaluche kwa kuleka kupanganya ingusachilwa kupanganya. Nambo ngamuliswe ntima moŵa gose nnopennope sambano, kuti nankusye Kilisito mu utame mu chiilu changu, iŵaga ndili jwanjumi pane ndili wile."},{"book":"Ŵafilipi","chapter":"1","verse":"21","text":"Pakuŵa kwa uneji kutama kuli kwatumichila Kilisito ni kuwa kuli kwambone nnope."},{"book":"Ŵafilipi","chapter":"1","verse":"22","text":"Nambo iŵaga kwendelechela kutama chingombole kupanganya masengo kwa kwakamuchisya ŵandu ŵane, pelepo nganguchimanyilila chakusagula."},{"book":"Ŵafilipi","chapter":"1","verse":"23","text":"Ndili pamalekano, ngusaka kutyoka mu chilambo chino nyaule kutama ni Kilisito pakuŵa chelecho chili chindu chambone kupunda,"},{"book":"Ŵafilipi","chapter":"1","verse":"24","text":"nambo chili chindu chambone nnope kwa ligongo lya ŵanyamwe najendelechelaga kutama."},{"book":"Ŵafilipi","chapter":"1","verse":"25","text":"None ngumanyilila kuti chindame. Ni chinyendelechele kutama ni ŵanyamwe wose kuti nyendelechele kunkamuchisya mchikulupi ni kukola lukondwa."},{"book":"Ŵafilipi","chapter":"1","verse":"26","text":"Nipele pachinjiŵa sooni ni ŵanyamwe chinkole ligongo lya kupunda kulifunila nkati une mu utame wenu nkulumbikana ni Kilisito Yesu."},{"book":"Ŵafilipi","chapter":"1","verse":"27","text":"Nipele, chachikusachilwa utame wenu uŵe wakuŵajilana ni Ngani Jambone ja Kilisito, kuti atamuno naikaga pane iŵaga ngangwika, mbilikane kuti nkwima chiimile ni kwa ntima umo, ni wose kwa pamo nchichichenjelaga chikulupi chachikwika ni Ngani Jambone."},{"book":"Ŵafilipi","chapter":"1","verse":"28","text":"Ngasimwajogopa kose ŵammagongo ŵenu, katema kose muukamulisye ntima. Chelechi chichiŵe chimanyisyo chisyene kwa ŵanyawo kuti chajonasiche, nambo ŵanyamwe chimpunde pakuŵa ukulupusyo ukutyochela kwa Akunnungu."},{"book":"Ŵafilipi","chapter":"1","verse":"29","text":"Pakuŵa Akunnungu ampele ŵanyamwe lipesa lya kwatumichila Kilisito, ngaŵa kwa kukulupilila pe, nambo ni kwakulagaswa kwa ligongo lyao."},{"book":"Ŵafilipi","chapter":"1","verse":"30","text":"Sambano nkukamulana none pa ngondo. Ngondo jijojo jimwaweni njimenyanaga kalakala mpaka sambano ndili kungondo mpela inkuti pakupilikana."}]}