{"data":[{"book":"2 Masolo ya Kala","chapter":"11","verse":"1","text":"Tango Roboami azongaki na Yelusalemi, asangisaki mabota ya Yuda mpe ya Benjame, aponaki bilombe ya bitumba nkoto nkama moko na tuku mwambe mpo na kobundisa Isalaele mpe kozongisa bokonzi na maboko ya Roboami."},{"book":"2 Masolo ya Kala","chapter":"11","verse":"2","text":"Kasi Yawe alobaki na Shemaya, moto na Nzambe :"},{"book":"2 Masolo ya Kala","chapter":"11","verse":"3","text":"— Yebisa Roboami, mwana mobali ya Salomo, mokonzi ya Yuda, mpe bana nyonso ya Isalaele oyo bazali kati na Yuda mpe Benjame :"},{"book":"2 Masolo ya Kala","chapter":"11","verse":"4","text":"« Tala liloba oyo Yawe alobi : ‹ Bokende te kobundisa bandeko na bino ! Tika ete moto moko na moko azonga na ndako na ye, pamba te ngai moko nde nasali makambo nyonso oyo eleki. › »"},{"book":"2 Masolo ya Kala","chapter":"11","verse":"5","text":"Wana Roboami avandaki na Yelusalemi, atongaki bamir zingazinga ya bingumba ebele ya Yuda mpo na kolendisa yango."},{"book":"2 Masolo ya Kala","chapter":"11","verse":"6","text":"Alendisaki Beteleemi, Etami, Tekoa,"},{"book":"2 Masolo ya Kala","chapter":"11","verse":"7","text":"Beti-Tsuri, Soko, Adulami,"},{"book":"2 Masolo ya Kala","chapter":"11","verse":"8","text":"Gati, Maresha, Zifi,"},{"book":"2 Masolo ya Kala","chapter":"11","verse":"9","text":"Adorayimi, Lakishi, Azeka,"},{"book":"2 Masolo ya Kala","chapter":"11","verse":"10","text":"Tsorea, Ayaloni mpe Ebron. Oyo nde ezalaki bingumba batonga makasi kati na Yuda mpe Benjame."},{"book":"2 Masolo ya Kala","chapter":"11","verse":"11","text":"Atongaki zingazinga na yango bamir, atiaki kuna bayangeli mpe bibombelo ya biloko ya kolia, ya mafuta mpe ya vino."},{"book":"2 Masolo ya Kala","chapter":"11","verse":"12","text":"Kati na bingumba yango nyonso, atiaki banguba minene mpe makonga mpo na kokomisa yango makasi koleka. Boye Yuda mpe Benjame ekomaki ya Roboami."},{"book":"2 Masolo ya Kala","chapter":"11","verse":"13","text":"Banganga-Nzambe mpe Balevi oyo bazalaki kati na Isalaele mobimba bayaki kosangana na Roboami wuta na bituka na bango nyonso."},{"book":"2 Masolo ya Kala","chapter":"11","verse":"14","text":"Balevi batikaki bandako mpe mabele na bango, bakendeki na Yuda mpe na Yelusalemi, pamba te Jeroboami mpe bana na ye ya mibali bapekisaki bango kosala mosala na bango ya bonganga-Nzambe ya Yawe."},{"book":"2 Masolo ya Kala","chapter":"11","verse":"15","text":"Boye, ye moko Jeroboami aponaki banganga-nzambe mpo na bisambelo ya likolo ya bangomba mpe mpo na banzambe ya bikeko oyo asalaki na lolenge ya bantaba ya mibali mpe ya bana ngombe."},{"book":"2 Masolo ya Kala","chapter":"11","verse":"16","text":"Bato ya mabota nyonso ya Isalaele, oyo balukaka Yawe, Nzambe ya Isalaele, na mitema na bango mobimba balandaki Balevi, na Yelusalemi, mpo na kobonzela Yawe, Nzambe ya batata na bango, mbeka."},{"book":"2 Masolo ya Kala","chapter":"11","verse":"17","text":"Mibu misato, balendisaki bokonzi ya Yuda mpe nguya ya Roboami, mwana mobali ya Salomo ; pamba te mibu misato yango, balandaki ndakisa ya Davidi mpe ya Salomo."},{"book":"2 Masolo ya Kala","chapter":"11","verse":"18","text":"Roboami abalaki Maalati, mwana mwasi ya Yerimoti, mwana mobali ya Davidi mpe ya Abiyaili, mwana mwasi ya Eliabi, mwana mobali ya Izayi."},{"book":"2 Masolo ya Kala","chapter":"11","verse":"19","text":"Maalati abotelaki Roboami bana mibali oyo : Yewushi, Shemaria mpe Zaami."},{"book":"2 Masolo ya Kala","chapter":"11","verse":"20","text":"Sima, Roboami abalaki Maaka, mwana mwasi ya Abisalomi, oyo abotelaki ye : Abiya, Atayi, Ziza mpe Shelomiti."},{"book":"2 Masolo ya Kala","chapter":"11","verse":"21","text":"Roboami alingaki mingi Maaka, mwana mwasi ya Abisalomi, koleka basi mpe bamakangu na ye nyonso. Azalaki na basi zomi na mwambe mpe bamakangu tuku motoba ; mpe abotaki bana mibali tuku mibale na mwambe mpe bana basi tuku motoba."},{"book":"2 Masolo ya Kala","chapter":"11","verse":"22","text":"Roboami aponaki Abiya, mwana mobali ya Maaka, mpo ete azala mokambi ya liboso ya bandeko na ye ya mibali, pamba te azalaki na makanisi ya kokomisa ye mokonzi."},{"book":"2 Masolo ya Kala","chapter":"11","verse":"23","text":"Boye, asalelaki mayele ya kopanza bana na ye nyonso ya mibali kati na bituka nyonso ya Yuda mpe ya Benjame, kati na bingumba nyonso batonga makasi ; apesaki bango bilei mpe basi ebele."}]}