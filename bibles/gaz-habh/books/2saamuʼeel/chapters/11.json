{"data":[{"book":"2 Saamuʼeel","chapter":"11","verse":"1","text":"Birraa keessa yeroo mootonni waraanaaf baʼanitti, Daawit tajaajiltoota isaatii fi loltoota Israaʼel hunda wajjin Yooʼaabin erge. Isaanis Amoonota barbadeessanii magaalaa Rabbaa jedhamtu marsan. Daawit garuu Yerusaalemitti hafe."},{"book":"2 Saamuʼeel","chapter":"11","verse":"2","text":"Gaaf tokko galgala Daawit siree isaa irraa kaʼee bantii masaraa mootummaa irra asii fi achi deddeebiʼaa ture. Innis bantii gubbaa dhaabatee dubartii dhagna ishee dhiqattu tokko arge. Dubartiin sun baayʼee bareedduu turte;"},{"book":"2 Saamuʼeel","chapter":"11","verse":"3","text":"Daawitis waaʼee ishee beekuuf nama itti erge. Namichi sunis, “Isheen Batisheebaa intala Eliʼaam, niitii Uuriyaa namicha gosa Heet sanaatii mitii?” jedhe."},{"book":"2 Saamuʼeel","chapter":"11","verse":"4","text":"Daawitis nama itti ergee ishee fichisiise. Isheenis gara isaa dhufte; innis ishee wajjin ciise. Isheen xuraaʼummaa ishee irraa qulqullooftee turte. Ergasii gara mana isheetti deebite."},{"book":"2 Saamuʼeel","chapter":"11","verse":"5","text":"Dubartiin sun ulfooftee, “Ani ulfaaʼeera” jettee Daawititti ergaa ergite."},{"book":"2 Saamuʼeel","chapter":"11","verse":"6","text":"Kanaafuu Daawit, “Uuriyaa namicha gosa Heet sana naa ergi” jedhee Yooʼaabitti dhaamsa erge. Yooʼaabis gara Daawititti isa erge."},{"book":"2 Saamuʼeel","chapter":"11","verse":"7","text":"Daawitis yommuu Uuriyaan gara isaa dhufetti waaʼee Yooʼaab, waaʼee loltootaatii fi haala waraanni keessa jiru isa gaafate."},{"book":"2 Saamuʼeel","chapter":"11","verse":"8","text":"Ergasii immoo Daawit Uuriyaan, “Gara mana keetiitti gad buʼiitii miilla kee dhiqadhu” jedhe. Kanaafuu Uuriyaan masaraa mootiitii baʼee deeme; kennaan mootichaas isa faana ergame."},{"book":"2 Saamuʼeel","chapter":"11","verse":"9","text":"Uuriyaan garuu tajaajiltoota gooftaa isaa hunda wajjin karra masaraa mootii dura ciise malee gara mana ofii isaatti gad hin buune."},{"book":"2 Saamuʼeel","chapter":"11","verse":"10","text":"Daawitis yommuu akka Uuriyaan gara mana isaa hin deemin itti himametti, “Ati reefuu karaadhaa dhufte mitii? Maaliif gara mana keetii hin deemne?” jedhee isa gaafate."},{"book":"2 Saamuʼeel","chapter":"11","verse":"11","text":"Uuriyaan immoo Daawitiin, “Taabonnii fi Israaʼel, Yihuudaanis dunkaana keessa jiru; gooftaan koo Yooʼaabii fi namoonni gooftaa koo dirree irra bulu. Egaa ani akkamitti nyaachuu fi dhuguuf, niitii koo wajjinis rafuuf jedhee gara mana koo deema? Duʼa kee ti; ani waan akkasii hin godhu!”"},{"book":"2 Saamuʼeel","chapter":"11","verse":"12","text":"Daawit, “Ati harʼas as buliitii ani bor sin geggeessaa” jedheen. Kanaafuu Uuriyaan gaafa sanaa fi guyyaa itti aanu Yerusaalem keessa ture."},{"book":"2 Saamuʼeel","chapter":"11","verse":"13","text":"Daawitis isa affeere; innis fuula isaa duratti nyaatee dhuge; Daawitis isa macheesse. Uuriyaan garuu halkan sana afata isaa irra tajaajiltoota gooftaa isaa gidduu ciisuuf gad baʼe malee gara mana ofii isaa hin deemne."},{"book":"2 Saamuʼeel","chapter":"11","verse":"14","text":"Daawitis lafti bariinaan xalayaa barreessee harkuma Uuriyaatiin Yooʼaabitti erge."},{"book":"2 Saamuʼeel","chapter":"11","verse":"15","text":"Xalayicha keessattis, “Iddoo waraanni itti cimetti Uuriyaa ramadi. Akka inni achitti dhaʼamee duʼuufis isa dhiisaa duubatti deebiʼaa” jedhee barreesse."},{"book":"2 Saamuʼeel","chapter":"11","verse":"16","text":"Kanaafuu Yooʼaab utuu magaalattii marsaa jiruu iddoo akka loltoonni ciccimoon jiran beeketti Uuriyaa ramade."},{"book":"2 Saamuʼeel","chapter":"11","verse":"17","text":"Yommuu namoonni magaalaa sanaa itti gad baʼanii Yooʼaabin lolanitti, loltoota Daawit keessaa namoonni tokko tokko duʼan; Uuriyaan namichi gosa Heet sunis ni ajjeefame."},{"book":"2 Saamuʼeel","chapter":"11","verse":"18","text":"Yooʼaabis guutummaa oduu waaʼee lola sanaa Daawitiif erge."},{"book":"2 Saamuʼeel","chapter":"11","verse":"19","text":"Akkana jedhees ergamaa sana ajaje; “Yommuu ati waaʼee waraana kanaa mootichatti himtee fixxutti,"},{"book":"2 Saamuʼeel","chapter":"11","verse":"20","text":"aariin mootichaa ni bobaʼa; innis akkana jedhee si gaafachuu dandaʼa; ‘Isin maaliif loluuf akkas magaalaa sanatti dhiʼaattan? Isin akka isaan dallaa irraa xiyya isinitti darbatan hin beeknee?"},{"book":"2 Saamuʼeel","chapter":"11","verse":"21","text":"Eenyutu Abiimelek ilma Yirubesheet sana ajjeese? Dubartiin tokko dallaa irraa majii dhagaa daakuu itti gad dhiiftee Tebeesitti isa hin ajjeefnee? Isin maaliif akkas dallaa sanatti dhiʼaattan?’ Yoo inni waan kana si gaafate, ‘Tajaajilaan kee Uuriyaan namichi gosa Heet sunis duʼeera’ jedhii itti himi.”"},{"book":"2 Saamuʼeel","chapter":"11","verse":"22","text":"Ergamaan sunis kaʼee deemee yommuu achi gaʼetti waan Yooʼaab akka inni itti himu isa ajaje hunda Daawititti hime."},{"book":"2 Saamuʼeel","chapter":"11","verse":"23","text":"Ergamaan sun Daawitiin akkana jedhe; “Namoonni nutti jabaatanii dirreetti gad nutti baʼan; nus ariinee gara karra magaalattiitti isaan deebifne."},{"book":"2 Saamuʼeel","chapter":"11","verse":"24","text":"Ergasiis warri xiyya darbatan dallaa irraa tajaajiltoota keetti darbatan; namoonni mootii tokko tokkos ni duʼan. Tajaajilaan kee Uuriyaan namichi Heet sunis ni duʼe.”"},{"book":"2 Saamuʼeel","chapter":"11","verse":"25","text":"Daawitis ergamaa sanaan, “Egaa akkana jedhii Yooʼaabitti himi; ‘Wanni kun abdii si hin kutachiisin; goraadeen yeroo tokko isa tokko, yeroo kaan immoo kan biraa nyaata. Cimsii magaalattii dhaʼiitii balleessi.’ Waan kanas Yooʼaabin jajjabeessuuf jedhi” jedhe."},{"book":"2 Saamuʼeel","chapter":"11","verse":"26","text":"Niitiin Uuriyaa yommuu akka dhirsi ishee duʼe dhageessetti ni boosseef."},{"book":"2 Saamuʼeel","chapter":"11","verse":"27","text":"Erga yeroon booʼichaa darbee booddee Daawit mana ofii isaatti ishee fudhate; isheenis niitii isaa taatee ilma deesseef. Garuu wanni Daawit hojjete sun Waaqayyo hin gammachiisne."}]}