{"data":[{"book":"Fe Fɔlɔ Fɔlɛ","chapter":"12","verse":"1","text":"Alatala naxa a masen Iburama bɛ, «I xa bɔxi bɛɲin, i xa mixie bɛɲin, i xabilɛ bɛɲin. I xa siga bɔxi ma n dɛnnaxɛ masenma i bɛ."},{"book":"Fe Fɔlɔ Fɔlɛ","chapter":"12","verse":"2","text":"N i findima nɛ si belebele ra. N barakɛ sama nɛ i xa fe. N i xili gboma nɛ. Mixie fan barakɛ sɔtɔma i tan nan saabui ra."},{"book":"Fe Fɔlɔ Fɔlɛ","chapter":"12","verse":"3","text":"Mixi naxan dubama i bɛ, n fan barakɛ sama nɛ na kanyi ma. Mixi naxan i dankama, n fan na kanyi dankama nɛ. Duniɲa birin barakɛ sɔtɔma i tan nan saabui ra.»"},{"book":"Fe Fɔlɔ Fɔlɛ","chapter":"12","verse":"4","text":"Na tɛmui Iburama naxa keli Xarani alɔ Alatala a masenxi a bɛ ki naxɛ. Loti fan naxa bira a fɔxɔ ra."},{"book":"Fe Fɔlɔ Fɔlɛ","chapter":"12","verse":"5","text":"Iburama to keli Xarani, a xa simaya nu bara ɲɛ tongo solofere nun suuli li. A naxa a xa ginɛ Sarayi, a xunya xa di Loti, a harige birin, nun mixie a naxee sɔtɔ Xarani, a naxa e birin xanin Kanaan bɔxi ma."},{"book":"Fe Fɔlɔ Fɔlɛ","chapter":"12","verse":"6","text":"Iburama naxa ɲɛrɛ han a naxa wuri bili belebele nde li dɛnnaxɛ xili More, Sikemi mabiri. Kanaankae nu sabatixi mɛnni nɛ."},{"book":"Fe Fɔlɔ Fɔlɛ","chapter":"12","verse":"7","text":"Alatala naxa a yɛtɛ masen Iburama bɛ. A naxa a fala, «N yi bɔxi nan fima i bɔnsɔɛ ma.» Na kui Iburama naxa sɛrɛxɛbade yailan Alatala bɛ naxan minixi a ma."},{"book":"Fe Fɔlɔ Fɔlɛ","chapter":"12","verse":"8","text":"A naxa siga geya ma Beteli fuge ra. A naxa kiri banxi ti mɛnni, Beteli na a sogegorode, Ayi na a sogetede. A naxa sɛrɛxɛbade yailan Alatala bɛ, a fa a maxandi a xili ra."},{"book":"Fe Fɔlɔ Fɔlɛ","chapter":"12","verse":"9","text":"Na xanbi a naxa siga Negewi gbengberen yire biri."},{"book":"Fe Fɔlɔ Fɔlɛ","chapter":"12","verse":"10","text":"Na tɛmui, kaamɛ nu bara din Kanaan bɔxi ra. Iburama naxa siga Misira."},{"book":"Fe Fɔlɔ Fɔlɛ","chapter":"12","verse":"11","text":"Beenu e xa so Misira bɔxi ma, Iburama naxa a fala a xa ginɛ Sarayi bɛ, «N a kolon, ginɛ tofanyi nan i ra."},{"book":"Fe Fɔlɔ Fɔlɛ","chapter":"12","verse":"12","text":"Misirakae na i to ya, e a falama nɛ n ma ginɛ nan i ra. Na xanbi, e n faxama nɛ, alako e xa i tongo."},{"book":"Fe Fɔlɔ Fɔlɛ","chapter":"12","verse":"13","text":"I xa a fala e bɛ n xunya nan lanxi i ma, alako e xa mɛɛni n ma i xa fe ra. Na kui, n mu faxama i tan saabui ra.»"},{"book":"Fe Fɔlɔ Fɔlɛ","chapter":"12","verse":"14","text":"Iburama to Misira li, Misirakae naxa a to, Sarayi ginɛ tofanyi nan a ra."},{"book":"Fe Fɔlɔ Fɔlɛ","chapter":"12","verse":"15","text":"Misira mangɛ xa sansalae to Sarayi matɔxɔ a bɛ, a naxa a xanin a xɔnyi."},{"book":"Fe Fɔlɔ Fɔlɛ","chapter":"12","verse":"16","text":"Mangɛ naxa mɛɛni Iburama ma Sarayi saabui ra. A naxa xuruse lanmae, xuruse xungbee, sofalee, konyie, nun ɲɔxɔmɛe fi a ma."},{"book":"Fe Fɔlɔ Fɔlɛ","chapter":"12","verse":"17","text":"Kɔnɔ Alatala naxa fure ɲaaxi sa Misira mangɛ nun a xa denbaya ma, Iburama xa ginɛ Sarayi xa fe ra."},{"book":"Fe Fɔlɔ Fɔlɛ","chapter":"12","verse":"18","text":"Misira mangɛ naxa Iburama xili. A naxa a fala a bɛ, «I munse rabaxi n na? Munfe ra i mu a fala n bɛ i xa ginɛ nan a ra."},{"book":"Fe Fɔlɔ Fɔlɛ","chapter":"12","verse":"19","text":"Munfe ra i a falaxi i xunya na a ra, han n tan bara a findi n ma ginɛ ra? Awa, n ko, i xa ginɛ nan ya. Wo siga!»"},{"book":"Fe Fɔlɔ Fɔlɛ","chapter":"12","verse":"20","text":"Na xanbi, Misira mangɛ naxa Iburama xa fe fala a xa korogbae bɛ. E naxa a ragbɛngbɛn, a tan, a xa ginɛ, nun a harige birin."}]}