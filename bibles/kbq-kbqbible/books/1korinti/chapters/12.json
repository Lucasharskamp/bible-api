{"data":[{"book":"1 Korinti","chapter":"12","verse":"1","text":"Hagi nafuhegatane nensarogata avamu'mofo muse zanku'ma hu'naza zamofonku eriama hu'na tamasami'za hue."},{"book":"1 Korinti","chapter":"12","verse":"2","text":"Tamagra ko'ma kaza osu havi anumzante'ma mani'naza no mani'zantmia antahi'naze. Ke osu anumzama antre'za tro hunte'naza zamo tamavazu higetma, avaririta fanane hukante vu'naze."},{"book":"1 Korinti","chapter":"12","verse":"3","text":"E'ina hu'negu nagra anage hu'na antahintahima eriama hanugura neramasamue, magore huno Anumzamofo Avamu'ma agu'afima mani'ne'nia vahe'mo'a Jisasina huhaviza huontegahie. Hagi mago'mo'e huno Jisasi'a Ra mani'ne huno osugahianagi, Ruotge Avamu'mo aza hanigenoke'za anankea hugahie."},{"book":"1 Korinti","chapter":"12","verse":"4","text":"Hagi hakare'a ruzahu ruzahu museza me'neanagi, magoke Avamu'moke'za neramie."},{"book":"1 Korinti","chapter":"12","verse":"5","text":"Ruzahu ruzahu mono eri'za me'neanagi, Ramo'a magoke mani'ne."},{"book":"1 Korinti","chapter":"12","verse":"6","text":"Hagi ruzahu ruzahu kankamumpinti eri'zana e'nerianagi, magoke Anumzamoke hakare zampine, mika vahepina e'nerie."},{"book":"1 Korinti","chapter":"12","verse":"7","text":"Hu'neanagi Avamu'mofo eri'zamo'a magoke magoke'mofonte, mikomofo so'eza efore hanigu ko tami'ne."},{"book":"1 Korinti","chapter":"12","verse":"8","text":"Hagi mago'mofona Avamupina knare antahintahiza (wisdom) nemino, mago'mofona ama' antahi'za (knowledge) nemie. Hianagi magoke Avamu'mo,"},{"book":"1 Korinti","chapter":"12","verse":"9","text":"mago'mofona amentinti hu'za nemino, mago'mofona vahe'ma azeri knamare museza ami'ne. Hianagi magoke Avamu'mo zanami'ne."},{"book":"1 Korinti","chapter":"12","verse":"10","text":"Hagi mago'mofona ruzahu ruzahu kaguvaza eri fore hu museza nemino, mago'mofona kasnampa ke huamahu museza nemino, mago'mofona avamutmima rezagneno ke museza nemino, mago'mofona ruzahu ruzahu zamegeru'maru museza nemino, hagi mago'mofona ruzahu ruzahu zamageru'ma rukrehe hu museza ami'ne."},{"book":"1 Korinti","chapter":"12","verse":"11","text":"Hianagi magoke ana Avamu'moke, mika'a eri'zana erifore nehie. Hagi agra'a avesite magoke magoke'mofona nazano aminaku'ma hia musezana refko huno nemie."},{"book":"1 Korinti","chapter":"12","verse":"12","text":"Anahukna huno vahe'mofona magoke avufa me'neanagi, ru avufgamo ru avufgamo rekanuhegeno, magoke vahera fore huno mani'ne. Kraisi'a anahukna hu'ne."},{"book":"1 Korinti","chapter":"12","verse":"13","text":"Na'ankure mago'amota Jiu vahe manunkeno, mago'amota Griki vahe mani'none. Mago'amota kazokzo eri'za vahe manunkeno, mago'amota amne vahe mani'none. Hianagi tagra magoke Avamupi tina freta, magoke avufafi mani'none. Ana higeta ana miko'mota magoke Avamupinti tazahu'zana e'nerune."},{"book":"1 Korinti","chapter":"12","verse":"14","text":"Hagi magoke tavufa me'neanagi, ru tavufa ru tavufamo rekanuhegeno magoke tavufa fore hu'ne."},{"book":"1 Korinti","chapter":"12","verse":"15","text":"Hagi agamo huno, nagra azana omani'noanki'na, mago avufa omani'noe haniana, e'i ana kema haniazamo'a, avufafintira azeri otregahie."},{"book":"1 Korinti","chapter":"12","verse":"16","text":"Hagi agesamo huno, nagra avurga omaninoanki'na, mago avufa omani'noe haniana, e'i ana kema haniazamo'a, avufafintira azeri otregahie."},{"book":"1 Korinti","chapter":"12","verse":"17","text":"Hianagi mika avufamo'ma avurgagema mesigeno'a, inafinti kea antahigahie? Hianagi mika avufamo agesage mesigeno'a, inafinti mna antahigahie?"},{"book":"1 Korinti","chapter":"12","verse":"18","text":"Ana hu'negu tamage Anumzamo'a, magoke magoke tavufa eri mago huno ante'neankino, Anumzamo agra'a avesite mesie huno hire mete mete hu'ne."},{"book":"1 Korinti","chapter":"12","verse":"19","text":"Hu'neanagi mika avufamo magoke avufgage'ma measina, avufamo'a inankna huno mesine?"},{"book":"1 Korinti","chapter":"12","verse":"20","text":"Ana hu'negu hakare avufgamo eme rekanuhegeno, magoke avufa fore huno me'ne."},{"book":"1 Korinti","chapter":"12","verse":"21","text":"Hagi avurgamo'a azamofonkura huno, kagrama nazama hu'zankura antahi nonkamue huno osugahie. Ana zanke huno asenimo'a agamofonkura huno, kagrama nazama huzankura, nagra antahi nogamue huno osugahie."},{"book":"1 Korinti","chapter":"12","verse":"22","text":"Hianagi mago'a tavufamokizmia hanavezmi omne'ne huta huna tavufamo'za, ra eri'za e'nerize."},{"book":"1 Korinti","chapter":"12","verse":"23","text":"Hagi tagrama knare osu'ne huta huna tavufamofona knare'za hunenteta, hagi tageze tavufe huta huna tavufamofona kukena huzmanteta refi'netone."},{"book":"1 Korinti","chapter":"12","verse":"24","text":"Knare'ma huno amate me'nea tavufamo'za mago'zankura atupara nosaze. Ana nehunanagi, Anumzamo'a ana miko tavufa eri magoke higeno, tavufamofona eri magoke huno knare osu tavufamo'za knare'za nehaze."},{"book":"1 Korinti","chapter":"12","verse":"25","text":"E'ina hanigeno avufamo'a atane'zana amu'nozmifina omanegahie. Hagi anahukna huno amu'no zamifina oza aza huno mani'za megahie."},{"book":"1 Korinti","chapter":"12","verse":"26","text":"Hagi mago kaziga avufamo ata hozama eri sigeno'a, mika'mo'za ana atazana erigahaze. Hagi mago kaziga'a avufamo ra agima erinkeno'a, ana miko avufamo'za muse hugahaze."},{"book":"1 Korinti","chapter":"12","verse":"27","text":"Menina tamagra Kraisi avufa mani'naze. Hagi magoke magoke'mota, mago avufga'a manite manite hu'naze."},{"book":"1 Korinti","chapter":"12","verse":"28","text":"Hagi mono eri'za erisagu Anumzamo'ma huhamprizmante'nea vahera, esera aposol nagare, anantera kasanampa vahere, anantera rempi huzami vahere. Ana huteno Anumzamo'a kaguvazama hu vahera zamazeri onetino, mago'amokizmia vahe'ma krifintima zamazeri kanamare muse'za nezamino, mago'amokizmia vahe'ma zamaza hu muse'za nezamino, mago'amokizmia kva eri'za eri muse'za nezamino, mago'amokizmia ruzahu ruzahu ageru ru muse'za zami'ne."},{"book":"1 Korinti","chapter":"12","verse":"29","text":"Mika'mo'za aposol nagake mani'nazafi? Mika'mo'za kasanampa vaheke mani'nazafi? Mika'mo'za rempi huzami vaheke mani'nazafi? Mika'mo'za kaguvaza hu vaheke mani'nazafi?"},{"book":"1 Korinti","chapter":"12","verse":"30","text":"Mika'mo'za vahe'ma zamazeri knamare museza eri vaheke mani'nazafi? Mika'mo'za ruzahu, ruzahu zmageru, ru vaheke mani'nazafi? Mika'mo'za zmageru rekrehehu vaheke mani'nazafi? I'o anara osugahaze."},{"book":"1 Korinti","chapter":"12","verse":"31","text":"Hu'neanagi tamagu'areti huta agetere'nea muse zankura tamavesinteho. Nagra mago knare'zantfa huno mareri'nea kana tamaveri hugahue."}]}