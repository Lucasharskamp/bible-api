{"data":[{"book":"ପ୍ରେରିତ","chapter":"5","verse":"1","text":"ହନନିୟ ଦର୍‌ତି ଅରେନ୍‌ ଲୋକୁ ମାରି ୱାନି ଆଡ଼୍‌ସି ସପିରା ତାମେ ଏସ ବୁମି ପର୍‍ତାର୍‍ ।"},{"book":"ପ୍ରେରିତ","chapter":"5","verse":"2","text":"ମାତର୍‌ ଆଡ଼୍‌ସି ମାଟା ଆସ୍‌ସି ହନନିୟ ପର୍‍ତି ଡାବୁଙ୍ଗୁଁ ଏସ ନିଜେଦି ଉଣ୍ତିଙ୍ଗ୍‌ ଇଡ୍‌ଜି, ଏଜିତିକା ପ୍ରେରିତ ସିସୁରିଙ୍ଗ୍‌ ସିତାର୍‍ ।"},{"book":"ପ୍ରେରିତ","chapter":"5","verse":"3","text":"ପିତର୍‌ ୱାନିଙ୍ଗ୍‌ ଇର୍ହାନ୍‌, “ହନନିୟ, ନି ଜିବନ୍‌ ୱିଜୁ ଏନ୍ଦା ସୟତାନ୍‍ତି ଆଡ୍‍ଗି ଆଜି ବୁମି ପର୍‌ଜି ପୟ୍‍ତିମାନି ଡାବୁଙ୍ଗୁଁ ଏସ ନିଜେଦି ଉଣ୍ତିଙ୍ଗ୍‌ ଇଡ୍‌ଜି ପବିତ୍ର ଆତ୍ମାଦିଙ୍ଗ୍‌ ମିସ୍‌ ଇର୍ହି ?"},{"book":"ପ୍ରେରିତ","chapter":"5","verse":"4","text":"ଦନ୍‌ ପର୍‌ନି ଆଗ୍‌ଡ଼ି ଆକା ନି ଅଦିକାର୍‌ ମାର୍ହାତ୍‌, ପର୍‌ନି ୱେନ୍‌କା ବା ଡାବୁଙ୍ଗୁଁ ନିଦି ମାର୍ହାତ୍‌, ଆର୍‍ତିଙ୍ଗ୍‍ଁ ନିନ୍‌ ଏନ୍ଦା ଇୟାୱାଜା ପାଣି କିଦେଙ୍ଗ୍‌ ମୋନ୍‌ କିତି ? ନିନ୍‌ ଲୋକାଙ୍ଗ୍‌ ମିସ୍‌ ୱେର୍‌ଇତି, ମାତର୍‌ ମାପୁରୁଙ୍ଗ୍‍ଁ ମିସ୍‌ ୱେର୍‌ତି ।”"},{"book":"ପ୍ରେରିତ","chapter":"5","verse":"5","text":"ହନନିୟ ଇୟା ମାଟା ୱେନି ଦାପ୍ରେ ଆଡ୍‍ଗି ଆର୍‍ଜି ସାତାନ୍‍; ମାରି ଏମେକାର୍‌ ଇୟା ମାଟା ୱେର୍‌ଆର୍‌, ୱାର୍‌ ୱିଜେରେ ନାଣ୍ତ ତିଲାତାର୍‌ ।"},{"book":"ପ୍ରେରିତ","chapter":"5","verse":"6","text":"ମାରି, ମୁରୁଲିର୍‍ ହନନିୟଦି ସାତି ମାଡ଼ାଦିଙ୍ଗ୍‍ ୱାତିଦୁ ତେରେପ୍‍ସି ଆତ୍‌ରେ ଅତାର୍‌ ମାରି ମୁସ୍‌ତାର୍‌ ।"},{"book":"ପ୍ରେରିତ","chapter":"5","verse":"7","text":"ମାରି ମୁନ୍‌ଡ୍ରି ଗନ୍‌ଟା ୱେନ୍‌କା ହନନିୟଦି ଆଡ଼୍‌ସି ୱାଜି ଇତାତ୍‍ । ୱାଦ୍‌ ଇୟା ଗଟ୍‍ନା ବିସୟ୍‌ ନେସ୍‍ଏତ୍‍ ମାର୍ହାତ୍‌ ।"},{"book":"ପ୍ରେରିତ","chapter":"5","verse":"8","text":"ପିତର ତାନିଙ୍ଗ୍‌ ୱେନ୍‌ବାତାନ୍‌, “ନାଙ୍ଗିଁ ଇନ୍‌ଆଁ, ନିନ୍‌ ମାରି ନି କନ୍‍ଲି ଆମା ବୁମି ପର୍‍ତିଦେର୍‍, ଇକା ଇନିକା ତାନି ପୁରା ଡାବୁଙ୍ଗୁଁ ?”"},{"book":"ପ୍ରେରିତ","chapter":"5","verse":"9","text":"ପିତର୍‌ ତାନିଙ୍ଗ୍‌ ଇର୍ହାନ୍‌, “ପ୍ରବୁଦି ଆତ୍ମାଦିଙ୍ଗ୍‍ ପରିକା କିଦେଙ୍ଗ୍‌ ଇଜି ନିନ୍‌ ମାରି କନ୍‍ଲି ଏନ୍ଦା ବାସେ କିତିଦେର୍‍ ? ଏମେକାର୍‌ ନି କନ୍‍ଲିଙ୍ଗ୍‍ ମୁସ୍‌ତାର୍‌, ୱାର୍‌ ଇଲେଇ ସେର୍‍ଲା ଲାକ୍‌ତୁ, ୱାର୍‌ ନିଙ୍ଗିଁ ବା ପିଣ୍ତ୍‍ନା ଅନାର୍‍ ।”"},{"book":"ପ୍ରେରିତ","chapter":"5","verse":"10","text":"ୱେନି ଆୟାଦାପ୍ରେ ୱାଦ୍‌ ପିତର୍‌ତି କାଲ୍‍କା ଲାକ୍‌ତୁ ଆର୍‍ଜି ସାତାତ୍‍ । ମୁରୁଲିର୍‍ ଲୋଇ ୱାଜି ତାନି ସାତି ମାନିକା ସୁଡ଼୍‌ଜି ତାନିଙ୍ଗ୍‌ ପିଣ୍ତ୍‍ଜି ଅତାର୍‌ ମାରି ତାନି କନ୍‍ଲିସିଦି ଗୁଟା ଲାକ୍‌ତୁ ତାନିଙ୍ଗ୍‌ ମୁସ୍‌ତାର୍‌ ।"},{"book":"ପ୍ରେରିତ","chapter":"5","verse":"11","text":"ମଣ୍ତଲିଦି ପେରିକାର୍‌ ମାରି ଏମେକାର୍‌ ଇୟା ମାଟା ୱେର୍‌ଆର୍‌, ୱିଜେରେ ନାଣ୍ତ ତିଲାତାର୍‌ ।"},{"book":"ପ୍ରେରିତ","chapter":"5","verse":"12","text":"ପ୍ରେରିତ ସିସୁରି ମାଣାନ୍‌ ଲୋକା ଲୋଇ ନାଣ୍ତ କାବାଆନି ପାଣି ଆଜିମାର୍ହାର୍‍, ୱିଜେରେ ବିସ୍‍ବାସିର୍‍ ସଲମନ୍‍ତି ଗୁଡିକାଲ୍‌ତୁ ଉଣ୍ତାଜି ମାର୍ହାର୍‌ ।"},{"book":"ପ୍ରେରିତ","chapter":"5","verse":"13","text":"ୱାରି ବିସୟ୍‌ତାନ୍‌ ଲୋକୁ ନେଗି ମାଟା ଇଜିମାର୍ହାର୍‍, ମାତର୍‌ ଦଲ୍‌ ଆତ୍‌ରେ ମାନି ଲୋକୁ ଏନ୍‌ ୱାରି ୱାଲେ ମିସାଦେଙ୍ଗ୍‍ ସାସ୍‌ କିଏଜିମାର୍ହାର୍‌ ।"},{"book":"ପ୍ରେରିତ","chapter":"5","verse":"14","text":"ମାତର୍‌ ପ୍ରବୁମାନୁ ବିସ୍‌ବାସ୍‌ କିଜିମାନି ନାଣ୍ତ ଆଇମେକ୍‍ ନି ମେମାରିର୍‍ ଦଲ୍‍ତୁ ଡ଼ୁଗିତାର୍‍ ମାରି ଆୟା ବିସ୍‍ବାସି ଦଲ୍‌ ଦିନ୍‍ତିଙ୍ଗ୍‍ ଦିନ୍‌ ପିର୍‌ଦେଙ୍ଗ୍‌ ଆସ୍‌ତାର୍‌ ।"},{"book":"ପ୍ରେରିତ","chapter":"5","verse":"15","text":"ପ୍ରେରିତ ସିସୁରି ପାଣି ନାଣ୍ତ ନେଗେନ୍‌ ଆତାତ୍‌, ଇୟାୱାଜାକି ପିତର୍‌ ବୁଲାଜି ସନିୱାଲେ ୱାନି ନିଡ଼୍‍ଗା ଆର୍‍ଦେଙ୍ଗ୍‍ ଇଜି ଲୋକୁ ରୋଗିଲୋକାଙ୍ଗ୍‍ ପିଣ୍ତ୍‍ଜିତାସି ସାର୍‍ଦୁ କାଟେଲ୍‍ ନି ଟାଟିଦୁ ତେର୍‍ପ୍‍ସି ମାର୍ହାର୍‌ ।"},{"book":"ପ୍ରେରିତ","chapter":"5","verse":"16","text":"ଜିରୁସାଲାମ୍‌ତି ଲାକ୍‌ତୁରି ଗାଡ଼ାକାଣ୍‍କୁ ଉନ୍‌ଡ୍ରି ପେରି ଲୋକୁ ମାନ୍ଦା ରଗ୍‌ ନି ଦୁବା ଆସ୍‌ତି ଲୋକାଙ୍ଗ୍‌ ତାସି ସିସୁରି ଲାକ୍‌ତୁ ତାସିମାର୍ହାର୍‍ ମାରି ୱାର୍‌ ୱିଜେରେ ନେଗେନ୍‌ ଆଜିମାର୍ହାର୍‍ ।"},{"book":"ପ୍ରେରିତ","chapter":"5","verse":"17","text":"ତାନିୱେନ୍‍କା ୱିଜେରିଙ୍ଗ୍‍ ପେରି ଜାଜକ ମାରି ୱାନି ପାଣିକିନିକାର୍‍ ନି ଲାକ୍‌ତୁରି ସାଦୁକି ଦଲତୀ ଲୋକୁ ପ୍ରେରିତ ସିସୁରି ମୁସ୍‌କୁ ନାଣ୍ତ ରିସା ଆଜି ୱାରି ବିରୁଦ୍‍ତାନ୍‍ ପାଣି କିଦେଙ୍ଗ୍‌ ବାସେ କିତାର୍‍ ।"},{"book":"ପ୍ରେରିତ","chapter":"5","verse":"18","text":"ୱାର୍‌ ପ୍ରେରିତ ସିସୁରିଙ୍ଗ୍‌ ତର୍‌ସି ଇସ୍ରି ଜଇଲ୍‌ତୁ ଇଟ୍‌ତାର୍‌ ।"},{"book":"ପ୍ରେରିତ","chapter":"5","verse":"19","text":"ମାତର୍‌ ଆୟା ନାଡ଼ା ପ୍ରବୁଦି ଅରେନ୍‌ ଦୁତ୍‍ ଜଇଲ୍‍ତି ସେର୍‍ଲା ରେତା ସିତାନ୍‌ ମାରି ପ୍ରେରିତ ସିସୁରିଙ୍ଗ୍‌ ଡ଼ିସିସ୍‍କିଜି ୱାରିଙ୍ଗ୍‌ ଇର୍ହାନ୍‌,"},{"book":"ପ୍ରେରିତ","chapter":"5","verse":"20","text":"“ସାନ୍‍ଡ୍ରୁ, ମନ୍ଦିର୍‌ତୁ ନିଲ୍‍ସି ଲୋକାଙ୍ଗ୍‌ ଇୟା ପୁନି ଜିବନ୍‌ ବିସୟ୍‌ତାନ୍‌ ୱିଜୁ ମାଟା ୱେର୍‍ତୁ ।”"},{"book":"ପ୍ରେରିତ","chapter":"5","verse":"21","text":"ପ୍ରେରିତ ସିସୁର୍‍ ୱାନି ମାଟା ମାନାଜି ସାଲ୍‍ଦି ମନ୍ଦିର୍‌ତୁ ଡ଼ୁଗୁଜି ସିକିୟା ସିଦେଙ୍ଗ୍‍ ଆସ୍‌ତାର୍‌ ।"},{"book":"ପ୍ରେରିତ","chapter":"5","verse":"22","text":"ମାତର୍‌ ପାଣିକିନିକାର୍‌ ଜଇଲ୍‌ତୁ ପ୍ରେରିତ ସିସୁରିଙ୍ଗ୍‌ ପୟ୍‍ଏତାରୋ ଡ଼େସି ୱାଜି ପେରି ମିଟିଙ୍ଗ୍‍ତୁ ୱେର୍‌ତାର୍‌,"},{"book":"ପ୍ରେରିତ","chapter":"5","verse":"23","text":"“ମାପ୍‍ ଜଇଲ୍‍ତୁ ଇତା ସୁଡ଼ୁତାପ୍‌, ଜଇଲି ଆଟ୍‍ୱାଦାନ୍‍ କେର୍‍ପାତା ମାନାତ୍‌ ମାରି କାପ୍‌କିନିକାର୍‌ ସେର୍‍ଲା ଆଗ୍‌ଡ଼ି କାପ୍‍କିଜିନାର୍‍, ମାତର୍‌ ସେର୍‌ଲା ରେତି ୱେନ୍‌କା ଲୋଇ ମାପ୍‌ ଏଙ୍ଗ୍‌ ପୟ୍‍ଏତାପ୍‍ ।”"},{"book":"ପ୍ରେରିତ","chapter":"5","verse":"24","text":"ଇୟା ମାଟା ୱେନ୍‌ଜି ପେରି ଜାଜକ ନି ମନ୍ଦିର୍‌ କାପ୍‍କିନିୱାରି ଦାୟିତ୍‍ତୁ ମାନି ପାଣିକିନିକାନ୍‍ କାବାଆତାନ୍ । ପ୍ରେରିତ ସିସୁରିଙ୍ଗ୍‌ ଉଣ୍ତିଙ୍ଗ୍‌ ଇନିକା ଗଟାତାମାନାତ୍‍ ।"},{"book":"ପ୍ରେରିତ","chapter":"5","verse":"25","text":"ନାସ୍ତିୱାଲେ ଅରେନ୍‌ ଲୋକୁ ୱାଜି ଇର୍ହାନ୍‌, “ୱେନ୍‍ଣ୍ତ୍ରୁ ! ଏମେ ଲୋକାଙ୍ଗ୍‌ ମିର୍‌ ଜଇଲ୍‌ତୁ ଇଟ୍‍ତିମାର୍ହିଦେର୍‍, ୱାର୍‌ ମନ୍ଦିର୍‌ତୁ ଲୋକାଙ୍ଗ୍‌ ସିକିୟା ସିଜିନାର୍‍ ।”"},{"book":"ପ୍ରେରିତ","chapter":"5","verse":"26","text":"ମନ୍ଦିର୍‌ତି ପାଣିକିନିକାର୍‌ କାପ୍‍କିନିୱାରି ୱାଲେ ସଲ୍‍ସି ପ୍ରେରିତ ସିସୁରିଙ୍ଗ୍‌ ମାରିଡ଼େସି ତାସି ୱାତାର୍‌ । ୱାର୍‌ ଏଣ୍ତେସ୍‌ କିଜିବା ବପୁ ତିଗ୍‍ଏତାର୍‍, ଇରିଙ୍ଗ୍‌ ୱାରି ତିଏଲ୍‍ ମାର୍ହାତ୍‌ ଜେ ଲୋକୁ ୱାରି ମୁସ୍‌କୁ କାଲ୍‌କୁ ଡାକ୍‌ନାର୍‌ ।"},{"book":"ପ୍ରେରିତ","chapter":"5","verse":"27","text":"ୱାର୍‌ ପ୍ରେରିତ ସିସୁରିଙ୍ଗ୍‌ ଲୋଇ ଅସି ପେରିମିଟିଙ୍ଗ୍‌ ଆଗ୍‌ଡ଼ି ନିଲ୍‍ପ୍‍ତାର୍‍ ମାରି ୱିଜେରିଙ୍ଗ୍‍ପେରି ଜାଜକ ୱାରିଙ୍ଗ୍‌ ମାଟା ୱେନ୍‍ବାତାନ୍‌,"},{"book":"ପ୍ରେରିତ","chapter":"5","verse":"28","text":"୫:୨୮ ମାତିଉ ୨୭:୨୫.“ଇୟା ଲୋକ୍‌ତି ଦର୍‌ତାନ୍‌ ଇନି ସିକିୟା ସିଇ ଉଣ୍ତିଙ୍ଗ୍‌ ମାପ୍‌ ଡାଟ୍‍ ଆଦେସ୍‌ ସିତାମାର୍ହାପ୍‍, ମାତର୍‌ ସୁଡ଼୍‍ଦୁ, ମିର୍‌ ଇନିକା କିତିମାନିଦେର୍‍ ! ଜିରୁସାଲାମ୍‌ତି ୱିଜୁତରିନ୍‍ ମିର୍‌ ଇୟା ସିକିୟା ପ୍ରଚାର୍‌ କିତିମାନିଦେର୍‍ ମାରି ୱାନି ନେତେର୍‌ ଉଣ୍ତିଙ୍ଗ୍‌ ମିର୍‌ ମାଙ୍ଗିଁ ଦସ୍‌ କିଦେଙ୍ଗ୍‌ ସେସ୍ଟା କିଜିନିଦେର୍‌ !”"},{"book":"ପ୍ରେରିତ","chapter":"5","verse":"29","text":"ପିତର୍‌ ନି ଆଇ ସିସୁର୍‍ ଇର୍ହାର୍‌, “ମାପ୍‌ ମାପୁରୁଙ୍ଗୁଁ ମାନାନିକା ନେଗେତ୍‌, ଲୋକାଙ୍ଗ୍‌ ସିଲେ ।"},{"book":"ପ୍ରେରିତ","chapter":"5","verse":"30","text":"ମିର୍‌ ଜିସୁଙ୍ଗୁଁ କ୍ରୁସଦୁ କୁଟିଙ୍ଗ୍‍ ଡାକ୍‍ସିସାପିସ୍‍ତି ୱେନ୍‌କା, ମା ଡକ୍ରାଦାଦାରି ମାପୁରୁ, ଜିସୁଙ୍ଗୁଁ ସାତିମାଣାନ୍‌ ମାରିଡ଼େସି ନିକ୍‍ତାମାନାନ୍‍ ।"},{"book":"ପ୍ରେରିତ","chapter":"5","verse":"31","text":"ଇସ୍ରାଏଲ୍‌ତି ଲୋକାଙ୍ଗ୍‌ ଏତ୍‌କିଜି ମନ୍‌ତିଙ୍ଗ୍‌ ଡ଼େପିସ୍‌ ପାପ୍‌ କେମା ପୟ୍‍ନି ସୁଜୋଗ ସିନି ଉଣ୍ତିଙ୍ଗ୍‌ ମାପୁରୁ ୱାନିଙ୍ଗ୍‌ ନେତା ନି ରକିୟାକର୍ତା ୱାଜା ନିକ୍‍ତାମାନାନ୍‍ ମାରି ୱାନି ଉଣେରି ତରିନ୍‌ ଇଟ୍‌ତାମାନାନ୍‌ ।"},{"book":"ପ୍ରେରିତ","chapter":"5","verse":"32","text":"ମାପ୍‌ ଇୟାୱିଜୁ ବିସୟ୍‌ତି ସାକି । ମାରି ଏମେ ପବିତ୍ର ଆତ୍ମାଦିଙ୍ଗ୍‍ ମାପୁରୁ ୱାନି ମାନାନିୱାରିଙ୍ଗ୍‍ ଦାନ୍‌ ସିତାମାନାନ୍‌, ୱାନ୍‌ ବା ତେନିସାକି ।”"},{"book":"ପ୍ରେରିତ","chapter":"5","verse":"33","text":"ପେରିମିଟିଙ୍ଗ୍‍ତି ଲୋକୁ ଇୟା ମାଟା ୱେନ୍‌ଜି ନିସା ରିସା ଆତାର୍‌ ଜେ, ୱାର୍‌ ସିସୁରିଙ୍ଗ୍‌ ଡାକ୍‌ତେଙ୍ଗ୍‍ଁ ବଦା କିତାର୍‍ ।"},{"book":"ପ୍ରେରିତ","chapter":"5","verse":"34","text":"ମାତର୍‌ ୱାରି ଲୋଇ ଗମଲିଏଲ ଦର୍‌ତି ଅରେନ୍‌ ପେରି ପାରୁସି ଦାର୍ମୁଗୁରୁ ପେରିମିଟିଙ୍ଗ୍‍ତୁ ନିଲ୍‍ସି ପ୍ରେରିତ ସିସୁରିଙ୍ଗ୍‌ ଆତ୍‌ରେ ଅତେଙ୍ଗ୍‌ ଇଜି ଆଦେସ୍‌ ସିତାନ୍‌,"},{"book":"ପ୍ରେରିତ","chapter":"5","verse":"35","text":"ପେରିମିଟିଙ୍ଗ୍‍ତି ଲୋକାଙ୍ଗ୍‌ ଇର୍ହାନ୍‌, “ଇସ୍ରାଏଲ୍‌ତି ଲୋକୁ, ଇୟା ଲୋକାଙ୍ଗ୍‌ ଉଣ୍ତିଙ୍ଗ୍‌ ଆମାକା କିଦେଙ୍ଗ୍‌ ସଲ୍‍ସିନିଦେର୍‍, ଅଡ଼ପ୍‌ ଜାଗାର୍‍ତାଦାନ୍‍ କିନିଦେର୍‍ ।"},{"book":"ପ୍ରେରିତ","chapter":"5","verse":"36","text":"ମି ମନ୍‌ତୁ ତେବାତାତ୍‍, ଏସ ସମୟ ଆଗ୍‌ଡ଼ି ତିହୁଦା ନିଜେଦିଙ୍ଗ୍‍ ଅରେନ୍‌ ପେରିଲୋକ୍‍ ଇଜି ଇର୍ହାନ୍‌, ମାରି ପାକାପାକି ଚାରିସ ଲୋକୁ ୱାନି ୱାଲେ ମିସାତାମାର୍ହାର; ମାତର୍‌ ୱାନ୍‌ ସାତାନ୍‍, ୱାନି ୱାଲେ ବୁଲାନିକାର୍‍ ଇନିଙ୍ଗାଁ ଆନିଙ୍ଗାଁ ଆତାର୍‌ ମାରି ୱାନି ଦଲ୍‌ ମାର୍‍ଗିତା ସର୍ହାତ୍‍ ।"},{"book":"ପ୍ରେରିତ","chapter":"5","verse":"37","text":"ତାନିୱେନ୍‍କା ଲୋକୁ ଲେକିସ୍‍ନି ୱେଡ଼ାଦୁ ଗାଲିଲିଦୁ ଜିହୁଦା ଦର୍‌ତି ମାରି ଅରେନ୍‌ ୱାତାନ୍‌, ୱାନ୍‌ ବା ନାଣ୍ତ ଲୋକାଙ୍ଗ୍‌ ୱାନି ଦଲ୍‍ତୁ ମିସାକିତାନ୍‌ । ମାତର୍‌ ୱାନ୍‌ ବା ସାତାନ୍‍ ମାରି ୱାନି ୱାଲେ ବୁଲାନିକାର୍‍ ଇନିଙ୍ଗାଁ ଆନିଙ୍ଗାଁ ଆତାର୍‌ ।"},{"book":"ପ୍ରେରିତ","chapter":"5","verse":"38","text":"ଆବେଟ୍‌ ଇୟା ବିସୟ୍‌ତାନ୍‌ ଇୟା ଲୋକା ବିରଦ୍‌ତାନ୍‌ ଇନି ପାଣି କିଇ ଉଣ୍ତିଙ୍ଗ୍‌ ନାନ୍ ମାଟା ସିଜିନା । ୱାରି ବିସୟ୍‌ତାନ୍‌ ମନ୍‍ ସିମାଟ୍‍ । ୱାରି ଉପାୟ ନି ପାଣିଦି ସନିକା ଜଦି ଲୋକା ମାଣ୍‌କୁ ଆନାମାନାତ୍‍, ଆରିଙ୍ଗ୍‌ ତାନି ବିସୟ୍‌ ମାର୍‍ଗ୍‍ନାତ୍‍ ।"},{"book":"ପ୍ରେରିତ","chapter":"5","verse":"39","text":"ମାତର୍‌ ଜଦି ଆକା ମାପୁରୁ ମାଣ୍‌କୁ ଆନାମାନାତ୍‍, ଆରିଙ୍ଗ୍‌ ୱାରିଙ୍ଗ୍‌ ଆରାକିନିକା ମି ଉସାସ୍‌ ସିଲେ । ଆନାତ୍‌ ତରାନାତ୍‍ ଜେ ମିର୍‌ ମାପୁରୁ ବିରଦ୍‌ତାନ୍‌ ଜୁଦ୍‍ କିତିମାନିଦେର୍‍ ।”"},{"book":"ପ୍ରେରିତ","chapter":"5","verse":"40","text":"ୱାର୍‌ ପ୍ରେରିତ ସିସୁରିଙ୍ଗ୍‌ ଲୋଇ କୁକ୍‌ସି, ୱାରିଙ୍ଗ୍‌ କର୍‍ଡା ଡାକିସ୍‍କିତାର୍‍ ମାରି ଜିସୁଦି ଦର୍‌ତାନ୍‌ ଇନି ମାଟା ଇନ୍‌ଇ ଉଣ୍ତିଙ୍ଗ୍‌ ଆଦେସ୍‌ ସିଜି ଡ଼ିସ୍‍ତା ସିତାର୍‍ ।"},{"book":"ପ୍ରେରିତ","chapter":"5","verse":"41","text":"ପ୍ରେରିତ ସିସୁର୍‍ ୱେଡ଼ିକାଦାନ୍‌ ପେରିମିଟିଙ୍ଗ୍‍ତାନ୍‍ ସତାସର୍‌ର୍ହାର୍‌, ଇରିଙ୍ଗ୍‌ ମାପୁରୁଦି ଆଗ୍‌ଡ଼ି ୱାର୍‌ ଜିସୁ ଉଣ୍ତିଙ୍ଗ୍‌ ଅପମାନ୍‍ ପୟ୍‌ଦେଙ୍ଗ୍‌ ଇଜି ଜଗ୍‌ ଅଡ଼ବିତା ମାର୍ହାର୍‍ ।"},{"book":"ପ୍ରେରିତ","chapter":"5","verse":"42","text":"ମାରି ୱାର୍‌ ଦିନାମି ମନ୍ଦିର୍‌ତୁ ମାରି ଲୋକା ଇଲ୍‍କାଙ୍ଗ୍‍ଁ ମସିହ ଜିସୁଦି ବିସୟ୍‌ତାନ୍‌ ନେଗିକାବୁର୍‌ ପ୍ରଚାର୍‌ କିତାର୍‍ ମାରି ସିକିୟା ସିଦେଙ୍ଗ୍‍ ଆସ୍‌ତାର୍‌ ।"}]}