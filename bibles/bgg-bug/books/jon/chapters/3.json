{"data":[{"book":"Jon","chapter":"3","verse":"1","text":"Thiichiih shii Pharisithek pha ibrog pha ro Jewthek dumuii Nekhodemus beng pha jia um."},{"book":"Jon","chapter":"3","verse":"2","text":"Habjuang jia shii Nekhodemus è Isu hà wuii srane yao, “Rabi, gathek è na shii thieg jong, chiih-è na shii ne Hamangkhung-aphuii muthoh ge pha masdo ro. Nyieliieshii Hamangkhung-aphuii nathek rog shii oi arone nathek mirek pha buang hì ne arek mua.”"},{"book":"Jon","chapter":"3","verse":"3","text":"Isu è chang, “Gu nathek shii izai yao: Nathek dinne iwo è agiak sapho shii ne Hamangkhung-aphuii ro Sajathua adoh mua phro.”3:3: dinpha; dinne lakhung re-è."},{"book":"Jon","chapter":"3","verse":"4","text":"Nekhodemus è sai, “Bran weg rey ne dinne khi-èrek ne giak mua mage phlei? Chiih-è dinne amuii lui hà khud ne dinne agiak muii phro!”"},{"book":"Jon","chapter":"3","verse":"5","text":"“Din ne Isu è chang, gu na shii izai yao,” Hanyie magunde kho nane Ragung è agiak sapho shii ne Hamangkhung-aphuii pha Sajathua shii akhud mua phro."},{"book":"Jon","chapter":"3","verse":"6","text":"Bran siu è giak pho ne siu rey phro, chiih-è Ragung è giak pho ne Ragung rey ruii phro."},{"book":"Jon","chapter":"3","verse":"7","text":"Gu è nathek shii dinne iwo giak chid phro è yao pha ji ne nathek awiengphleg chid rabo.3:7: dinpha; dinne lakhung re-è."},{"book":"Jon","chapter":"3","verse":"8","text":"Hasam yi khi hà sam yang pha ji hà sam phro, chiih-è nathek ai è ro pha ji ne yoi, jimagungde khi è thog chiih-è khi hà dun pha ji ne nathek ne athieg ro, jiè hanyie yi Ragung è giak ji duiine ro."},{"book":"Jon","chapter":"3","verse":"9","text":"“Nekhodemus è sai, hì khi-èrek mua mage phlei?”"},{"book":"Jon","chapter":"3","verse":"10","text":"Isu è chang, nane Israel pha boh masdo ro, jirang de a-ìd ba bey?"},{"book":"Jon","chapter":"3","verse":"11","text":"Ji-è gu na shii izai phosro gu nyie thieg ji yao chiih-è nyie doh lei ne ji yao, jishii na ne gu miyao ne anuii."},{"book":"Jon","chapter":"3","verse":"12","text":"Nathek ne gu è sohjambling pha miyao yao pha rang de nathek è migi arek, jiè Hamangkhung pha miyao yao arone nathek ne khi-èrek ne migi rek mage phlei?"},{"book":"Jon","chapter":"3","verse":"13","text":"Chiih-è hanyie magungde hamangkhung hà adun ba ro, hamangkhung hà wuii phane Bran Dufuii hamangkhung è thazam wuii pha ji bie ro.3:13: 21 ji re-è athohdang pha um ro."},{"book":"Jon","chapter":"3","verse":"14","text":"Chiih-è Moses è jabiing hà pham shii lakhung hà khurog yi pha duiine, Bran Dufuii shii de lakhung hà khurog yi phro."},{"book":"Jon","chapter":"3","verse":"15","text":"Ji-è hanyie magungde aishii migi rek arone idang pha chai muii ruii phro."},{"book":"Jon","chapter":"3","verse":"16","text":"Chiih-è Hamangkhung-aphuii è sohjambling shii bajo miie rek ne awairo Dufuii iphen jia ji de phi muii, jiè hanyie magungde aishii migi rek arone ji pho ne khuchung de a-iy phro, jishii idang pha chai mua ruii phro."},{"book":"Jon","chapter":"3","verse":"17","text":"Hamangkhung-aphuii è dufuii shii sohjambling pho shii the yi pha athoh ge ro, jimagungde ragia rek yi pha thoh ge."},{"book":"Jon","chapter":"3","verse":"18","text":"Ji-è hanyie è Dufuii shii migi rek arone jishii ne achua ruii phro, chiih-è hanyie è aishii migi arek pho shii ne chua jong ro, nyieliieshii ai è Hamangkhung-aphuii ro Dufuii iphen shii migi arek."},{"book":"Jon","chapter":"3","verse":"19","text":"Chua pha ji ne hì duiine ro, nyieliieshii muchuang sohjambling hà wuii thog shii, jishii bran è muchuang è ne igiia shii bushun rek, nyieliieshii ithek blia ne awie jiè ithek ne igiia shii miie."},{"book":"Jon","chapter":"3","verse":"20","text":"Hanyie magungde awie pha blia rek pho ne muchuang shii khiijai ruii phro, chiih-è muchuang hà de awuii phi phro, nyieliieshii ai mirek pha awie blia shii atho yi pha rek."},{"book":"Jon","chapter":"3","verse":"21","text":"Jishii hanyie è izai è thok pha ji shii rek pho ne, muchuang hà wuii ruii phro, nyieliieshii ji pha muchuang è ne ithek è rek pha ji ne Hamangkhung-aphuii shii nuii chak rone doh yi phro."},{"book":"Jon","chapter":"3","verse":"22","text":"Chiihphado è Isu nane awairo samoy Judea du-uà hà wuii srane, thiisa hà dajiadanyi khowo phi ne rai."},{"book":"Jon","chapter":"3","verse":"23","text":"Ji pha ishak Jon de Salim è lumuii ruang asi pha Aenon shii khowo phiramuii, nyieliieshii ji pha ithua shii kho bajo um. Chiih-è bran de aishii wuii srane khowo yie."},{"book":"Jon","chapter":"3","verse":"24","text":"3:24: Mth 14:3; Mrg 6:17; Lug 3:19,20 (Hì pha miyao yi Jon shii phatheg hà achab ba pha ibi shii ro.)"},{"book":"Jon","chapter":"3","verse":"25","text":"Jon ro samoythek è Jew3:25: a Jew; giak jigi shii ne um giak Jewthek. rog shii Sang shud pha zen pha miyao re-è khnaing rai."},{"book":"Jon","chapter":"3","verse":"26","text":"Ji-è ai ne Jon shii wuii srane yao, “Masdo, nathek è yao muii pha bran na rog shii um pha bran ne hayang pha Jordan pha thrang um pha ji na ne thieg chak bey? Ai ne thuh shii khowo phiramuii ro, bran de ai hà wuiiramuii ro!”"},{"book":"Jon","chapter":"3","verse":"27","text":"Jon è chang, Hamangkhung-aphuii è aphi sapho shii ne hanyie shii magungde nyie de oi phro."},{"book":"Jon","chapter":"3","verse":"28","text":"3:28: Jon 1:20 Nawai ne gu è nyie yao pha ji yao pha khagi ro, gune Masi asi ro, jimagungde ai è gu shii ne ai è ibi thoh ge ro."},{"book":"Jon","chapter":"3","verse":"29","text":"Hanyie shii phiyiy bufuii um, ai ne phiyiy bimi pha ro, jishii phiyiy bufuii ro ijak ne hanyie è riu ne nuii shii phiyiy bufuii gow yoi mage shii bajo sang ruii phro: Hì duiine gu è sang pha ji ne zab rey ge ro."},{"book":"Jon","chapter":"3","verse":"30","text":"Gune ne ìu rey chid chiih-è ai ne bajo boh rey chid phro."},{"book":"Jon","chapter":"3","verse":"31","text":"Hanyie yi lakhung è wuii lei ai ne zab è boh ro, chiih-è hanyie yi sohnyiak pha arone, ai ne sohnyiak pha miyao yao ruii phro, jimagungde lakhung è wuii pha ne zab è giu um ro."},{"book":"Jon","chapter":"3","verse":"32","text":"Chiih-è ai ne nyie doh ne nyie yoi pha ji yao shii, jimagungde hanyie è airo mua ji ayoi phi ro."},{"book":"Jon","chapter":"3","verse":"33","text":"Jishii hanyie è ai mua ji yoi arone ai ne Hamangkhung-aphuii è izai rone yaothiakjong ro."},{"book":"Jon","chapter":"3","verse":"34","text":"Jishii hanyie shii Hamangkhung-aphuii è thoh ge pha ne Hamangkhung-aphuii pha miyaogamthek yao ruii phro, nyieliieshii Hamangkhung-aphuii è awai Ragung aishii zab ley phi srane thoh ge ro."},{"book":"Jon","chapter":"3","verse":"35","text":"3:35: Mth 11:27; Lug 10:22 Aphuii è awai Dufuii shii bajo miie rek jiè zab airo blu shii phi muii."},{"book":"Jon","chapter":"3","verse":"36","text":"Ji-è hanyie yi Dufuii shii migi rek arone, ai ne idang pha chai um ruii phro, chiih-è hanyie yi bran Dufuii shii migi arek arone ai ne chai amua ruii phro, jishii aishii ne Hamangkhung-aphuii ro lago mua ruii phro."}]}