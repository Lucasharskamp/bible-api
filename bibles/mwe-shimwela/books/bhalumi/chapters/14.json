{"data":[{"book":"Bhalumi","chapter":"14","verse":"1","text":"Mumposhelanje Nkilishitu akaakulupalila ukoto, nnaiibhukanje nkutaukangana ga ng'aniyo yakwe."},{"book":"Bhalumi","chapter":"14","verse":"2","text":"Mundu juna kwa ngulupai jakwe, analya indu yowe, na juna kwa ngulupai jakwe jikanabhe komala, analya lipondape."},{"book":"Bhalumi","chapter":"14","verse":"3","text":"Mundu alya indu yowe anannyegaye mundu akalya indu yowe, wala jwene akaapinga kulya shindu shina, ananng'ukumule alya indu yowe, pabha a Nnungu bhannjitishiye."},{"book":"Bhalumi","chapter":"14","verse":"4","text":"Ugwe gani ukunng'ukumula ntumishi juka mundu juna? Ajimaga eu agwaga, genego ga Bhakulungwa bhakwe. Numbe shajime, pabha Bhakulungwa shibhannjimishe."},{"book":"Bhalumi","chapter":"14","verse":"5","text":"Mundu juna paganishiya kuti, lipali lyubha lya mmbone lya tindibhalila punda mobha gana, na juna paganishiya kuti, mobha gowe ganalingana. Bhai kila mundu akagule lunda lwakwe."},{"book":"Bhalumi","chapter":"14","verse":"6","text":"Aganishiya kuti lyubha lina lya mmbone kaje, anatenda nneyo kwa ligongo lya kwaakuya Bhakulungwa, na jwene alya kila shalya, analya kwa kwaakuya Bhakulungwa, pabha anakwaatendela eja a Nnungu. Na jwalakwe akalya shalya shina anatenda nneyo kwa ligongo lya kwaakuya Bhakulungwa, na jwalakwe anakwaatendela eja a Nnungu."},{"book":"Bhalumi","chapter":"14","verse":"7","text":"Pabha jwakwa mundu munkumbi gwetu alama kwa pinga nnyene, wala jwakwa awa kwapinga nnyene."},{"book":"Bhalumi","chapter":"14","verse":"8","text":"Monaga tunalama, tulama kwa ligongo lya Bhakulungwa, eu tuwaga, tunawa kwa ligongo lya Bhakulungwa. Bhai, monaga tulamaga eu tuwaga, uwe tubhabho Bhakulungwa."},{"book":"Bhalumi","chapter":"14","verse":"9","text":"Kwa lyene ligongoli, a Kilishitu bhashinkuwa na yuka, nkupinga bhabhe Bhakulungwa bha bhakotonji na bha bhawilenje."},{"book":"Bhalumi","chapter":"14","verse":"10","text":"Kwa nndi mmwe nnakwaukumula apwenu? Eu numbe mmwe kwa nndi nnakwanyegaya apwenu? Pabha uwe tubhowe shitujime mmujo ja shitengu sha ukumu sha a Nnungu."},{"book":"Bhalumi","chapter":"14","verse":"11","text":"Pabha Mmajandiko Bhakulungwa bhakuti,"},{"book":"Bhalumi","chapter":"14","verse":"12","text":"Kwa nneyo, kila mundu munkumbi gwetu, shailugule nnyene kwa a Nnungu."},{"book":"Bhalumi","chapter":"14","verse":"13","text":"Bhai tunaukumulane, ikabhe tutumbilile kuleka indu ya kunnebhya mmpwetu."},{"book":"Bhalumi","chapter":"14","verse":"14","text":"Kwa lundana kwangu na Bhakulungwa a Yeshu, kunandenda nimumanye kuti, shakwa shalya shili sha nyata tandubhilepe, ikabheje mundu ashibhonaga shalya shina kuti sha nyata, bhai, kuka jwenejo shene shalyasho sha nyata."},{"book":"Bhalumi","chapter":"14","verse":"15","text":"Monaga shimummulaye mmpwenu kuinjika kwa ligongo lya shalya shinkulya, bhai, nshileka kupingana. Shalya shenu shinabhe shiumilo sha kunng'obhya mundu, jubhanng'wilile a Kilishitu."},{"book":"Bhalumi","chapter":"14","verse":"16","text":"Bhai nnakundanje shindu shinkushibhonanga sha mmbone shinyegaywe."},{"book":"Bhalumi","chapter":"14","verse":"17","text":"Kulya na papila nngabha shindu Muupalume gwa a Nnungu, ikabhe ga aki na ulele na angalala kutupegwa naka Mbumu jwa Ukonjelo ni shipinjikwa muupalume gwa a Nnungu."},{"book":"Bhalumi","chapter":"14","verse":"18","text":"Pabha akwaatumishila a Kilishitu shana nneyo, anakwaanonyeya a Nnungu na anakundwa na bhandunji."},{"book":"Bhalumi","chapter":"14","verse":"19","text":"Bhai ibhaga nneyo, tukagulile indu ipeleshela ulele na ya tagana ntima."},{"book":"Bhalumi","chapter":"14","verse":"20","text":"Bhai nnaangabhanye ngulupai jibhabhishile a Nnungu kuka mundu ga shalya. Ikabheje nngabha ya mmbone, mundu jojowe kulya shalya shikuntenda mundu nnjakwe alebhe alyaga shene shalyasho."},{"book":"Bhalumi","chapter":"14","verse":"21","text":"Mbaya leka kulya nnyama wala ng'wa divai eu tenda shindu shoshowe, sha kunnebhya mpwenu."},{"book":"Bhalumi","chapter":"14","verse":"22","text":"Bhai, shoshowe shinkukulupalila kwa a Nnungu bhenu, nntende shenesho. Mbaya jwene mundu akakwiukumula nnyene, kwa shindu shakushibhona kuti sha aki."},{"book":"Bhalumi","chapter":"14","verse":"23","text":"Ikabheje mundu akola lipamba, alyaga shalya akuno aliganishiya kuti shangali sha mmbone, anatenda shambi pabha jwangalya kwa kulupalila ngulupai jakwe. Na shindu shoshowe shitendeka gwangali ngulupai, ni yambi."}]}