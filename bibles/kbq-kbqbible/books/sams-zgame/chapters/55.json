{"data":[{"book":"Sams-Zgame","chapter":"55","verse":"1","text":"Anumzamoka naza huogu'ma nunamuma nehuana antahi amnea osunka, kagesa antenka nunamuni'a antahinamio."},{"book":"Sams-Zgame","chapter":"55","verse":"2","text":"Muse hugantoanki, nunamuni'a antahinaminka kenona hunanto. Na'ankure hazenke zamo'a nazeri haviza hige'na kragira nerue."},{"book":"Sams-Zgame","chapter":"55","verse":"3","text":"Ha' vahe'nimo'za kezati'za rankege hunenantage'za, kefo avu'ava'ma nehaza vahe'mo'za knazana nami'za nazeri haviza nehu'za, tusi zamarimpa ahenenantaze."},{"book":"Sams-Zgame","chapter":"55","verse":"4","text":"E'ina'ma hazageno'a tumonimo'a faki faki nehige'na, fri'zankura tusi koro nehue."},{"book":"Sams-Zgame","chapter":"55","verse":"5","text":"Tusi nagogo nefegeno koro zamo'ene nahirahimo'enena nahenefrie."},{"book":"Sams-Zgame","chapter":"55","verse":"6","text":"Maho namamofoma hiaza hunora nagekona huntenege'na, hare'na knare'ma hu'nea kumatega mani fruma hu'na umanuresina knare hisine."},{"book":"Sams-Zgame","chapter":"55","verse":"7","text":"Nagra hare'na afete'are ka'ma kokampi umanuresine."},{"book":"Sams-Zgame","chapter":"55","verse":"8","text":"Ununkomo'ene zasi komo'ma hifintira, nagra ame hu'na fre'na afete ome fraki'na umanuresine."},{"book":"Sams-Zgame","chapter":"55","verse":"9","text":"Ra Anumzamoka ha' vahe'nimozama retroma nehaza antahintahia eri savri hunka eri haviza huo. Na'ankure vahe'ma azeri haviza hu avu'avazane, mani fru osu avu'avaza rankumapina negoe."},{"book":"Sams-Zgame","chapter":"55","verse":"10","text":"Hanine zagenena ku'ma keginare vano nehu'za kegava nehazanagi, tamage huno ha'zamo'ene kefo avu'ava zamo'a kuma agu'afina avite'ne."},{"book":"Sams-Zgame","chapter":"55","verse":"11","text":"Maka zama eri haviza hu'zamo ama ana kuma amu'nompina megeno, vahe'ma knama amino azeri haviza nehuno, revatgama hu avu'avazamo'a ana kumara atreno novie."},{"book":"Sams-Zgame","chapter":"55","verse":"12","text":"Ha' vahe'nimozama huhaviza hunantazasina, nagra ana zankura nagesa ontahuresine. Hagi ha' vahe'nimo'zama ha'ma eme hunantazaresina nagra frakuresine."},{"book":"Sams-Zgame","chapter":"55","verse":"13","text":"Hianagi mago avamente'ma manino'a ne'moka anara nehane. Kagra nagri'enema tagrotenka vanoma nehankena, kagena antahina hu'noa navate ronenimoka anara nehane."},{"book":"Sams-Zgame","chapter":"55","verse":"14","text":"Korapara kagranena knare huta magopi nemanita, tusi'a vahe'ma Anumzamofo mono nontegama nevazafima magokama nevu'ane."},{"book":"Sams-Zgame","chapter":"55","verse":"15","text":"Ha' vahe'ni'aramina atregeno antri hanazaza huno fri'zamo'a zmavatera ne-enkeno, matimo'a zamavu aga zmasgahu nakarino. Na'ankure kefo zamavu'zmava zamo'a zamagu'afina nonkino me'ne."},{"book":"Sams-Zgame","chapter":"55","verse":"16","text":"Hianagi Anumzamofonku kea hanugeno, Ra Anumzamo'a nagu'vazigahie."},{"book":"Sams-Zgame","chapter":"55","verse":"17","text":"Knazani'afima mani'nena nanterane, feru'ene kenage'enena krafagea nehugeno, Ra Anumzamo'a antahi nenamie."},{"book":"Sams-Zgame","chapter":"55","verse":"18","text":"Ra ha'pintira nahokeno ete nagu'vazine. Na'ankure rama'a ha' vahe maninazafinti naza huno navare'ne."},{"book":"Sams-Zgame","chapter":"55","verse":"19","text":"Anumzana Agra kini mani vava huno ne-ea kini ne'mo krafage'ni'a antahino zamazeri haviza hugahie. Na'ankure nagri ha' vahe'mo'za zamavu'zmavara rukrahera osuge, Anumzamofona korora huntegera nosaze."},{"book":"Sams-Zgame","chapter":"55","verse":"20","text":"Ronenimo'a ha'renanteno huhagerafi huvempagema hu'neana ruhanentagie."},{"book":"Sams-Zgame","chapter":"55","verse":"21","text":"Naneke'amo'a batagna huno frufru hu'neanagi, agu'afina ha'ma hu'za me'ne. Naneke'amo'a olivi masavenkna huno frufru hu'neanagi, agu'afina asane bainati kazi me'ne."},{"book":"Sams-Zgame","chapter":"55","verse":"22","text":"Knazanka'a Ra Anumzamofo azampi antegeno, Agra knazanka'a e'nerino kazeri hanavetino. Agra fatgo zamavu'zmava'ma nehaza vahera zamatrenige'za regarari'za trakara osugahaze."},{"book":"Sams-Zgame","chapter":"55","verse":"23","text":"Hianagi Anumzamoka kefo zamavu'zmava'ma nehaza vahera zamavarenka hazenke zamofo kerifi zamatregahane. Hagi vahe'ma zamahe nefri'za vahe'mo'zane krunagema nehaza vahe'mo'zanena kasefa vahe mani'ne'za ko frigahaze. Hianagi nagra Kagriku antahi negamina namentintia nehue."}]}