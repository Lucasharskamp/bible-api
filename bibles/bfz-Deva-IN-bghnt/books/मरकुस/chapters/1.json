{"data":[{"book":"मरकुस","chapter":"1","verse":"1","text":"यीशु मसीह जो परमेशरो रा पुत्र ए, तेसरे बारे रे सुसमाचारो री शुरूआत।"},{"book":"मरकुस","chapter":"1","verse":"2","text":"जेड़ा यशायाह भविष्यबक्ते री कताबा रे लिखी राखेया, परमेशरे आपणे पुत्रो खे बोलेया।"},{"book":"मरकुस","chapter":"1","verse":"3","text":"“सुणसाण जगा रे एक आक्का पाणे वाल़े री आवाज सुणने लगी री, ‘प्रभुए री खातर लोका रे मनो खे त्यार करो,"},{"book":"मरकुस","chapter":"1","verse":"4","text":"यूहन्ना आया, जो सुणसाण जगा रे बपतिस्मा देओ था और पापो री माफिया खे मन फेरने रे बपतिस्मे रा प्रचार करो था।"},{"book":"मरकुस","chapter":"1","verse":"5","text":"तेबे बऊत सारे यहूदिया प्रदेशो रे लोक और यरूशलेम नगरो रे बी बऊत सारे रणे वाल़े लोक निकल़ी की तेसगे गये और आपणे पापो खे मानी की यरदन नदिया रे तेसते बपतिस्मा लया।"},{"book":"मरकुस","chapter":"1","verse":"6","text":"यूहन्ना ऊँटो रे बाल़ो रे टाले पईनो था और आपणे लको रे चामड़े रा पट्टू बानी राखो था और टिड्डिया और बणो रा सईत खाया करो था।"},{"book":"मरकुस","chapter":"1","verse":"7","text":"से ये प्रचार करो था, “जो मांते बाद आऊणे वाल़ा ए, से मांते बी जादा महान् ए, आऊँ तो एते जोगा पनिए कि चुकी की तेसरे जोड़े रे फिथे खोलूँ।"},{"book":"मरकुस","chapter":"1","verse":"8","text":"मैं तो तुसा खे पाणिए साथे बपतिस्मा दित्तेया, पर तेस तुसा खे पवित्र आत्मा साथे बपतिस्मा देणा।”"},{"book":"मरकुस","chapter":"1","verse":"9","text":"तेस बखते यीशुए, गलील प्रदेशो रे नासरत नगरो ते आई की यरदन नदिया रे यूहन्ने ते बपतिस्मा लया।"},{"book":"मरकुस","chapter":"1","verse":"10","text":"जेबे यीशु पाणिए बीचा ते निकल़ी की पाँदे आए, तेबे तिने तेबु सर्ग खुलदा ऊआ और जिंयाँ कबूतर उड़दा ऊआ थाले आओआ तिंयाँ ई तिने पवित्र आत्मा आपू पाँदे आऊँदे ऊए देखेया।"},{"book":"मरकुस","chapter":"1","verse":"11","text":"तेबे स्वर्गो ते ये आवाज आई, “तूँ मेरा प्यारा पुत्र ए और आऊँ तांते खुश ए।”"},{"book":"मरकुस","chapter":"1","verse":"12","text":"तेबे पवित्र आत्मा तेबुई यीशुए खे सुणसाण जगा रे लईगा।"},{"book":"मरकुस","chapter":"1","verse":"13","text":"सुणसाण जगा रे चाल़ी दिन तक शैतान तिना री परीक्षा करदा रया और सेयो जंगल़ी जानवरो साथे रए और स्वर्गदूत तिना री सेवा करदे रये।"},{"book":"मरकुस","chapter":"1","verse":"14","text":"यूहन्ने रे पकड़वाए जाणे ते बाद, यीशुए गलील प्रदेशो रे आई की परमेशरो रे राज्य रा सुसमाचार प्रचार कित्तेया।"},{"book":"मरकुस","chapter":"1","verse":"15","text":"तिने बोलेया, “बखत पूरा ऊईगा रा और परमेशरो रा राज्य नेड़े आईगा रा, मन फेरो और सुसमाचारो पाँदे विश्वास करो।”"},{"book":"मरकुस","chapter":"1","verse":"16","text":"गलीलो रे समुद्रो रे कनारे-कनारे जांदे ऊए यीशुए शमौन और तेसरा पाई अन्द्रियास समुद्रो रे जाल़ पाँदे ऊए देखेया, कऊँकि सेयो मछलिया पकड़ने वाल़े थे।"},{"book":"मरकुस","chapter":"1","verse":"17","text":"तेबे यीशुए तिना खे बोलेया, “मां पीछे आओ और जिंयाँ तुसे मच्छली पकड़ना जाणोए तिंयाँ ई मां तुसा खे परमेशरो गे मांणू पकड़ी की ल्याऊणे सिखाणे।”"},{"book":"मरकुस","chapter":"1","verse":"18","text":"सेयो तेबुई जाल़ छाडी की यीशुए पीछे चली पड़े।"},{"book":"मरकुस","chapter":"1","verse":"19","text":"तेबे थोड़ी जी आगे जाई की यीशुए, जब्दिए रे पाऊ याकूब और तेसरा पाई यूहन्ना किस्तिया पाँदे जाल़ ठीक करदे ऊए देखे।"},{"book":"मरकुस","chapter":"1","verse":"20","text":"तिने तेबुई सेयो बुलाए और सेयो आपणे पिते जब्दियो खे मजदूरा साथे, किस्तिया पाँदे छाडी की यीशुए रे पीछे चली पड़े।"},{"book":"मरकुस","chapter":"1","verse":"21","text":"तेबे यीशु और तिना रे चेले कफरनहूम नगरो रे आए और यीशु आरामो रे दिने प्रार्थना रे कअरो रे गए और उपदेश देणे लगे।"},{"book":"मरकुस","chapter":"1","verse":"22","text":"लोक तिना रे उपदेशो ते हैरान ऊईगे, कऊँकि सेयो तिना खे शास्त्रिया जेड़े नि, पर अधिकारो साथे उपदेश देओ थे।"},{"book":"मरकुस","chapter":"1","verse":"23","text":"तेबे तेस बखते तिना रे प्रार्थना रे कअरो रे एक एड़ा मांणू था, जेसरे दुष्टात्मा थी।"},{"book":"मरकुस","chapter":"1","verse":"24","text":"तिने चींगी की बोलेया, “ओ यीशु नासरी! आसा खे तांते क्या काम ए? क्या तूँ आसा खे नाश करने आई रा? आऊँ ताखे जाणूंआ कि तूँ कूण ए? तूँ परमेशरो रा पवित्र पुत्र ए।”"},{"book":"मरकुस","chapter":"1","verse":"25","text":"यीशु तेसखे बक्के और बोलेया, “चुप रओ और एसते निकल़ी जा।”"},{"book":"मरकुस","chapter":"1","verse":"26","text":"तेबे दुष्टात्मा तेसखे मकरेड़ी की और जोरे की चींगदी ऊई, तेसते निकल़ी गी।"},{"book":"मरकुस","chapter":"1","verse":"27","text":"ये देखी की सब लोक हैरान ऊईगे और आपू बीचे बईस करने लगे, “ये केड़ी गल्ल ए? ये तो कोई नया ई उपदेश ए। ये तो अधिकारो साथे दुष्टात्मा खे बी आज्ञा देओआ और सेयो एसरी आज्ञा खे मानोईया।”"},{"book":"मरकुस","chapter":"1","verse":"28","text":"तेबे यीशुए रा नाओं गलीलो रे सारे प्रदेशो रे फैली गा।"},{"book":"मरकुस","chapter":"1","verse":"29","text":"तेबे यीशु तेबुई प्रार्थना रे कअरो ते निकल़ी की याकूब और यूहन्ने साथे, शमौन और अन्द्रियासो रे कअरे आए।"},{"book":"मरकुस","chapter":"1","verse":"30","text":"शमौनो री सासुआ खे बऊत बुखार था से माँजे पाँदे सुती री थी और तेबे तिने फटाफट तेसा रे बारे रे यीशुए खे बोलेया।"},{"book":"मरकुस","chapter":"1","verse":"31","text":"तेबे यीशुए नेड़े जाई की तेसा रा आथ पकड़ी की से ऊबे ठवाल़ी और तेसा रा बुखार उतरी गा और तेबे से तिना री सेवा करने लगी।"},{"book":"मरकुस","chapter":"1","verse":"32","text":"साँजके बखते जेबे सूरज डूबी गा तेबे लोक बऊत सारे बमारा खे और जिना रे दुष्टात्मा थिया, तिना खे लई की यीशुए गे आए।"},{"book":"मरकुस","chapter":"1","verse":"33","text":"तेबे नगरो रे बऊत सारे लोक द्वारो पाँदे कट्ठा ऊईगे।"},{"book":"मरकुस","chapter":"1","verse":"34","text":"तेबे यीशुए, जो कईया प्रकारा रिया बमारिया ते दु:खी थे, सब ठीक कित्ते, कई दुष्टात्मा निकयाल़िया और दुष्टात्मा खे बोलणे नि देओ थे, कऊँकि सेयो तिना खे जाणो थिया कि सेयो परमेशरो रे पुत्र ए।"},{"book":"मरकुस","chapter":"1","verse":"35","text":"तेबे यीशु तड़के ई उठी गे और सुनसाण जगा खे चली गे और तेती प्रार्थना करने लगे।"},{"book":"मरकुस","chapter":"1","verse":"36","text":"तेबे शमौन और तेसरे साथी तिना खे टोल़दे ऊए गए।"},{"book":"मरकुस","chapter":"1","verse":"37","text":"जेबे सेयो मिली गे, तेबे तिना खे बोलेया, “बऊत सारे लोक तुसा खे टोल़ने लगी रे।”"},{"book":"मरकुस","chapter":"1","verse":"38","text":"तेबे यीशुए तिना खे बोलेया, “चलो, आसे केथी नेड़े-तेड़े बस्तिया रे चलूँए, ताकि आऊँ तेती बी प्रचार करी सकूँ, कऊँकि आऊँ आई इजी खे रया।”"},{"book":"मरकुस","chapter":"1","verse":"39","text":"तेबे सेयो गलील प्रदेशो रे बऊत सारी जगा रे और तिना रे प्रार्थना रे कअरो रे जाई-जाई की प्रचार करदे और दुष्टात्मा खे निकयाल़दे रओ थे।"},{"book":"मरकुस","chapter":"1","verse":"40","text":"तेबे एक कोढ़िए यीशुए गे आई की बिनती कित्ती और तिना रे सामणे कूटणे टेकी की तिना खे बोलेया, “जे तुसे चाओ, तो माखे ठीक करी सकोए।”"},{"book":"मरकुस","chapter":"1","verse":"41","text":"तेबे यीशुए तेस पाँदे तरस खाई की आपणा आथ आगे कित्तेया और तेसखे छुँईं की बोलेया, “आऊँ चाऊँआ कि तूँ ठीक ऊई जाए।”"},{"book":"मरकुस","chapter":"1","verse":"42","text":"तेबे तेबुई तेसरा कोढ़ निकल़ी गा और से ठीक ऊईगा।"},{"book":"मरकुस","chapter":"1","verse":"43","text":"तेबे यीशुए सावधान करी की से तेथा ते फटाफट पेजी ता।"},{"book":"मरकुस","chapter":"1","verse":"44","text":"और तेसखे बोलेया, “देख, केसी गे नि बताणा, पर जाई की आपू खे पुरोईतो गे दखा और आपणे ठीक ऊणे रे बारे रे जो कुछ मूसे नबीए चढ़ावा ठराई राखेया, तेस चढ़ा, ताकि लोका बीचे तेरी गवाई ओ कि तूँ ठीक ऊईगा।”"},{"book":"मरकुस","chapter":"1","verse":"45","text":"और से बारे जाई की एसा गल्ला रा बऊत प्रचार करने लगेया और एसा गल्ला खे एथो तक फैलाणे लगेया कि यीशु फेर नगरो रे खुल्लमखुल्ले नि जाई सके, पर सेयो सुणसाण जगा रे रए, पर तेती बी लोक चऊँ कनारे ते तिना गे आऊँदे रये।"}]}