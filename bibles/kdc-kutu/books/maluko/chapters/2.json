{"data":[{"book":"Maluko","chapter":"2","verse":"1","text":"Hazibitile siku nyingi, Yesu kabwela Kapelinaumu, mbuli zibwililika kwa wanhu kamba kakala ukae."},{"book":"Maluko","chapter":"2","verse":"2","text":"Wanhu wengi waiting'hana hamoja mbaka kukala kuduhu gati disigale, wamema mbaka kuluhelengo. Yesu kakala kowapetela mbuli."},{"book":"Maluko","chapter":"2","verse":"3","text":"Abaho weza wanhu wane, wampapile munhu yaholole walonda kumgala kwa Yesu."},{"book":"Maluko","chapter":"2","verse":"4","text":"Kwavija kukala na lunhu, hawadahile bule kumgala kwa Yesu. Avo watobola zonzo kukiswili uchanha ya aho haakalile Yesu, wahumulusa mkeka muyatambalale munhu ayo yaholole."},{"book":"Maluko","chapter":"2","verse":"5","text":"Yesu viyakone kutamanila kwao, kamulongela munhu ayo yaholole, “Mwanangu, nzambi zako zigeligwa kumgongo.”"},{"book":"Maluko","chapter":"2","verse":"6","text":"Wafundiza Malagizo ga Musa wayagwe wakalile hanhu aho wagesa mna imizoyo yao,"},{"book":"Maluko","chapter":"2","verse":"7","text":"“Munhu ino kodahaze kulonga vino? Ino komkudula Mulungu! Mulungu yaiyeka ayo yodaha kuzigela kumgongo nzambi!”"},{"book":"Maluko","chapter":"2","verse":"8","text":"Bahaja Yesu kakijuwa kiwagesile mna imizoyo yao. Avo kawauza, “Habali mogesa avo?"},{"book":"Maluko","chapter":"2","verse":"9","text":"Vino choni kibuhile, kumulongela munhu yaholole, ‘Nzambi zako zigeligwa kumgongo’, hebu kulonga, ‘Ima, papa mkeka wako utembele?’"},{"book":"Maluko","chapter":"2","verse":"10","text":"Lakini nolonda mujuwe, Mwana wa Munhu kana udahi mwiisi wa kuzigela kumgongo nzambi za wanhu.” Avo kamulongela munhu ayo yaholole,"},{"book":"Maluko","chapter":"2","verse":"11","text":"“Nokulongela, lamuka, papa mkeka wako, uchole ukae!”"},{"book":"Maluko","chapter":"2","verse":"12","text":"Nayo kenuka, kapapa mkeka wake, kalawa kunze na kasegela mgameso gao. Wose wakanganya, wamtogola Mulungu na walonga, “Hatunachona kinhu kamba kino!”"},{"book":"Maluko","chapter":"2","verse":"13","text":"Yesu kabweleganya kabili kumgwazo wa lamba da Galilaya. Lunhu lwa wanhu lumcholela, nayo kasonga kuwafundiza."},{"book":"Maluko","chapter":"2","verse":"14","text":"Viyakalile kobita, kamvika mbokela kodi imoja twaga jake Lawi, mwanage Alufayo kakala mng'anda ya kulipila kodi. Yesu kamulongela, “Nikweleleze.” Lawi kenuka, kamkweleleza."},{"book":"Maluko","chapter":"2","verse":"15","text":"Yesu viyakalile koja mng'anda ya Lawi, wabokela kodi wengi na wanhu wene nzambi, wakala hamoja nayo woja na wanahina zake, kwavija wanhu wengi wakala womkweleleza."},{"book":"Maluko","chapter":"2","verse":"16","text":"Wafundiza Malagizo ga Musa wayagwe wakalile Mafalisayo viwamonile Yesu koja na wanhu wene nzambi na wabokela kodi, wawauza wanahina zake, “Habali koja na wanhu kamba wano?”"},{"book":"Maluko","chapter":"2","verse":"17","text":"Yesu viyahulike avo kawedika, “Wanhu wagima hawamulonda mganga, ila wanhu watamu womulonda. Sizile kuwakema wanhu wogesa wanoga, niza kuwakema wanhu wene nzambi.”"},{"book":"Maluko","chapter":"2","verse":"18","text":"Wanahina wa Yohana Mbatizaji na wanahina wa Mafalisayo wakala wofunga kuja. Wanhu wayagwe wamcholela Yesu, wamuuza, “Habali wanahina wa Yohana na wanahina wa Mafalisayo wofunga kuja lakini wanahina zako hawafunga kuja?”"},{"book":"Maluko","chapter":"2","verse":"19","text":"Yesu kawedika, “Vino yodahika vilihi wanhu wagonekigwe kuna dizengele wafunge kuja kipindi munhu yosola kahamoja nao? Bule! Hawadaha kufunga kuja."},{"book":"Maluko","chapter":"2","verse":"20","text":"Lakini kipindi chokwiza munhu yosola vonda yasegezigwe kumwao, baho wofunga kuja."},{"book":"Maluko","chapter":"2","verse":"21","text":"“Kuduhu munhu yokwika kilaka cha kiwalo cha sambi mna kiwalo cha umwaka. Yahatenda avo, kilaka cha sambi chokidega kiwalo cha umwaka, na aho hadegeke hokongezeka."},{"book":"Maluko","chapter":"2","verse":"22","text":"Vivija kuduhu munhu yogida divai ya sambi mna mifuko ya ng'hwembe ya umwaka, kwavija yahatenda avo divai ya sambi yoitula imifuko na divai yokwitika na imifuko yobanangika. Ila divai ya sambi yogidigwa mna imifuko ya ng'hwembe ya sambi.”"},{"book":"Maluko","chapter":"2","verse":"23","text":"Siku dimoja da Kubwihila, Yesu na wanahina zake wakala wobita mna imigunda ya uhemba. Viwakalile wobita, wanahina zake wasonga kuhulula uhemba."},{"book":"Maluko","chapter":"2","verse":"24","text":"Mafalisayo wamulongela Yesu, “Lola, wanahina zako wotenda kinhu kigomesigwe kutendigwa kudi siku da Kubwihila!”"},{"book":"Maluko","chapter":"2","verse":"25","text":"Yesu kawedika, “Hamusomile kija kiyatendile Daudi kipindi heyo na wayage viwakalile na nzala?"},{"book":"Maluko","chapter":"2","verse":"26","text":"Mna ikipindi cha Mkulu wa walava nhosa Abiatali, Daudi kengila mna Ing'anda ya Mulungu na kugaja magate galavigwe nhosa kwa Mulungu. Magate gago golondigwa kudigwa na walava nhosa waiyeka, lakini Daudi kagaja na abaho kawagwaa wayage.”"},{"book":"Maluko","chapter":"2","verse":"27","text":"Abaho Yesu kawalongela, “Siku ya Kubwihila ikigwa mbuli ya wanhu, na siyo wanhu mbuli ya siku ya Kubwihila."},{"book":"Maluko","chapter":"2","verse":"28","text":"Avo Mwana wa Munhu ayo Mndewa wa siku ya Kubwihila.”"}]}