{"data":[{"book":"Rute","chapter":"1","verse":"1","text":"Mumazuva okutonga kwavatongi munyika makaita nzara, uye mumwe murume aibva kuBheterehema Judha, pamwe chete nomukadzi wake navanakomana vake vaviri, akaenda kundogara munyika yeMoabhu kwechinguva."},{"book":"Rute","chapter":"1","verse":"2","text":"Murume uyu ainzi Erimereki, mukadzi wake achinzi Naomi, uye mazita avanakomana vake vaviri aiva Maroni naKirioni. Vaiva vaEfurata vaibva kuBheterehema Judha. Uye vakaenda kuMoabhu vakagarako."},{"book":"Rute","chapter":"1","verse":"3","text":"Zvino Erimereki, murume waNaomi akafa, iye akasiyiwa aine vanakomana vake vaviri."},{"book":"Rute","chapter":"1","verse":"4","text":"Vakawana vakadzi vechiMoabhu, zita romumwe rainzi Opa uye romumwe rainzi Rute. Mushure mokunge vagarako kwamakore anenge gumi,"},{"book":"Rute","chapter":"1","verse":"5","text":"vose vari vaviri, Maroni naKirioni vakafawo, Naomi akasiyiwa asina vanakomana vake vaviri nomurume wake."},{"book":"Rute","chapter":"1","verse":"6","text":"Naomi paakanga achiri muMoabhu, akanzwa kuti Jehovha akazoshanyira vanhu vake akavapa zvokudya, iye navaroora vake vakagadzirira kudzokera kumusha vachibva ikoko."},{"book":"Rute","chapter":"1","verse":"7","text":"Akabva pamwe chete navaroora vake panzvimbo yavaigara vakasimuka vakaenda nenzira yaizovasvitsa kunyika yeJudha."},{"book":"Rute","chapter":"1","verse":"8","text":"Zvino Naomi akati kuvaroora vake vaviri, “Chidzokerai henyu, mumwe nomumwe wenyu kuimba yamai vake. Jehovha ngaakuitirei tsitsi, sezvamakaitirawo vakafa venyu nokwandiri."},{"book":"Rute","chapter":"1","verse":"9","text":"Jehovha ngaaite kuti mumwe nomumwe wenyu awane zororo mumba yomumwe murume.”"},{"book":"Rute","chapter":"1","verse":"10","text":"Zvino vakati kwaari, “Tichadzokera nemi kuvanhu vokwenyu.”"},{"book":"Rute","chapter":"1","verse":"11","text":"Asi Naomi akati kwavari, “Dzokerai, vana vangu. Mungadireiko kuenda neni? Ndichazova navamwe vanakomana, vangazova varume venyu here?"},{"book":"Rute","chapter":"1","verse":"12","text":"Dzokerai, vanasikana vangu; ini ndachembera kwazvo zvokuti handingavi nomumwe murume. Kunyange dai ndaifunga kuti ndichine tariro, kunyange ndaiva nomurume usiku huno ndikabereka vanakomana,"},{"book":"Rute","chapter":"1","verse":"13","text":"maizovamirira kusvikira vakura here? Mungazogara musina kuwanikwa nokuda kwavo here? Kwete, vanasikana vangu. Izvi zvandishungurudza kwazvo kupinda imi, nokuti ruoko rwaJehovha rwauya kuzorwisana neni!”"},{"book":"Rute","chapter":"1","verse":"14","text":"Nokuda kwaizvozvo, vakachema zvakare. Ipapo Opa akasvetana navamwene akaonekana navo, asi Rute akanamatirana navo."},{"book":"Rute","chapter":"1","verse":"15","text":"Naomi akati kwaari, “Tarira, mukadzinyina wako adzokera kuvanhu vokwake nokuvamwari vake. Chidzokera naye.”"},{"book":"Rute","chapter":"1","verse":"16","text":"Asi Rute akapindura akati, “Musandigombedzera kuti ndikusiyei kana kukufuratirai. Kwamunoenda ndiko kwandichaendawo, uye pamunogara ndipo pandichagarawo. Vanhu venyu vachava vanhu vangu uye Mwari wenyu achava Mwari wangu."},{"book":"Rute","chapter":"1","verse":"17","text":"Pamunofira ndipo pandichafirawo, uye ndipo pandichavigwa. Jehovha ngaandirange, zvinorwadza kwazvo, kana pakava nechimwe chinhu chingatiparadzanisa kunze kworufu.”"},{"book":"Rute","chapter":"1","verse":"18","text":"Zvino Naomi akati aona kuti Rute akanga ashinga kuenda naye, akarega kumugombedzera."},{"book":"Rute","chapter":"1","verse":"19","text":"Saka vakadzi vaviri ava vakaramba vachifamba kusvikira vasvika kuBheterehema. Vakati vasvika muBheterehema, guta rose rakazungunuswa nokuda kwavo, uye vakadzi vakakatyamara vachiti, “Angava Naomi here uyu?”"},{"book":"Rute","chapter":"1","verse":"20","text":"Iye akati kwavari, “Musandidaidza kuti Naomi. Ndidaidzei kuti Mara, nokuti Wamasimba Ose akashungurudza upenyu hwangu kwazvo."},{"book":"Rute","chapter":"1","verse":"21","text":"Ndakaenda ndakazara, asi Jehovha akandidzosa ndisina chinhu. Seiko muchinditi Naomi? Jehovha akandirwadzisa; Wamasimba Ose akauyisa rushambwa pamusoro pangu.”"},{"book":"Rute","chapter":"1","verse":"22","text":"Naizvozvo Naomi akadzokera achibva kuMoabhu, naRute muMoabhu, muroora wake, vakasvika muBheterehema nguva yokukohwa bhari ichangotanga."}]}