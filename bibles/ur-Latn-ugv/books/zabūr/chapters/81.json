{"data":[{"book":"Zabūr","chapter":"81","verse":"1","text":"Āsaf kā zabūr. Mausīqī ke rāhnumā ke lie. Tarz: Gittīt."},{"book":"Zabūr","chapter":"81","verse":"2","text":"Gīt gānā shurū karo. Daf bajāo, sarod aur sitār kī surīlī āwāz nikālo."},{"book":"Zabūr","chapter":"81","verse":"3","text":"Nae chāṅd ke din narsingā phūṅko, pūre chāṅd ke jis din hamārī īd hotī hai use phūṅko."},{"book":"Zabūr","chapter":"81","verse":"4","text":"Kyoṅki yih Isrāīl kā farz hai, yih Yāqūb ke Ḳhudā kā farmān hai."},{"book":"Zabūr","chapter":"81","verse":"5","text":"Jab Yūsuf Misr ke ḳhilāf niklā to Allāh ne ḳhud yih muqarrar kiyā."},{"book":"Zabūr","chapter":"81","verse":"6","text":"“Maiṅ ne us ke kandhe par se bojh utārā aur us ke hāth bhārī ṭokrī uṭhāne se āzād kie."},{"book":"Zabūr","chapter":"81","verse":"7","text":"Musībat meṅ tū ne āwāz dī to maiṅ ne tujhe bachāyā. Garajte bādal meṅ se maiṅ ne tujhe jawāb diyā aur tujhe Marībā ke pānī par āzmāyā. (Silāh)"},{"book":"Zabūr","chapter":"81","verse":"8","text":"Ai merī qaum, sun, to maiṅ tujhe āgāh karūṅga. Ai Isrāīl, kāsh tū merī sune!"},{"book":"Zabūr","chapter":"81","verse":"9","text":"Tere darmiyān koī aur Ḳhudā na ho, kisī ajnabī mābūd ko sijdā na kar."},{"book":"Zabūr","chapter":"81","verse":"10","text":"Maiṅ hī Rab terā Ḳhudā hūṅ jo tujhe Mulk-e-Misr se nikāl lāyā. Apnā muṅh ḳhūb khol to maiṅ use bhar dūṅgā."},{"book":"Zabūr","chapter":"81","verse":"11","text":"Lekin merī qaum ne merī na sunī, Isrāīl merī bāt mānane ke lie taiyār na thā."},{"book":"Zabūr","chapter":"81","verse":"12","text":"Chunāṅche maiṅ ne unheṅ un ke diloṅ kī zid ke hawāle kar diyā, aur wuh apne zātī mashwaroṅ ke mutābiq zindagī guzārne lage."},{"book":"Zabūr","chapter":"81","verse":"13","text":"Kāsh merī qaum sune, Isrāīl merī rāhoṅ par chale!"},{"book":"Zabūr","chapter":"81","verse":"14","text":"Tab maiṅ jaldī se us ke dushmanoṅ ko zer kartā, apnā hāth us ke muḳhālifoṅ ke ḳhilāf uṭhātā."},{"book":"Zabūr","chapter":"81","verse":"15","text":"Tab Rab se nafrat karne wāle dabak kar us kī ḳhushāmad karte, un kī shikast abadī hotī."},{"book":"Zabūr","chapter":"81","verse":"16","text":"Lekin Isrāīl ko maiṅ behtarīn gandum khilātā, maiṅ chaṭān meṅ se shahd nikāl kar use ser kartā.”"}]}