{"data":[{"book":"Yohana","chapter":"5","verse":"1","text":"Vigabitile gano, Yesu kachola kudibuga da Yelusalemu kuna inyimwilinyimwili ya Wayahudi."},{"book":"Yohana","chapter":"5","verse":"2","text":"Ako Yelusalemu behi na mulango ukemigwe Mulango wa Ng'hondolo kukala na kolombo dikemigwe kwa Kiebulania Betisaza. Mumgwazo wa kolombo dijo kukala na vihelengo vitano."},{"book":"Yohana","chapter":"5","verse":"3","text":"Lunhu mkulu lwa wanhu olumwa lukala lutambalala mvihelengo vivo, wanhu wasuwameso, mbetembete na wanhu waholole. Wakala obetela mazi gatibuligwe,"},{"book":"Yohana","chapter":"5","verse":"4","text":"kwavija kuna kipindi msenga wa kuulanga kezaga na kugatibula gaja gamazi geli kudikolombo, na mtamu yoyose yahalongola kwingila mazi gahamala kutibuligwa, kohona utamu wowose uyali nao."},{"book":"Yohana","chapter":"5","verse":"5","text":"Aho kukala na munhu imoja mtamu kwa miyaka malongo madatu na nane."},{"book":"Yohana","chapter":"5","verse":"6","text":"Yesu viyamone katambalala aho, kajuwa kamba munhu ayo kana utamu wa siku nyingi, avo Yesu kamuuza, “Kolonda kuhona?”"},{"book":"Yohana","chapter":"5","verse":"7","text":"Mtamu ayo kamwidika, “Go mkulu. Kuduhu munhu wa kuningiza kudikolombo mazi gahatibuligwa. Kila vinigeza kwingila, munhu iyagwe konilongolela.”"},{"book":"Yohana","chapter":"5","verse":"8","text":"Abaho Yesu kamulongela, “Winuke, papa mkeka wako, utembele.”"},{"book":"Yohana","chapter":"5","verse":"9","text":"Bahaja munhu ayo kahona, kapapa mkeka wake, kasonga kutembela."},{"book":"Yohana","chapter":"5","verse":"10","text":"avo wakulu wa Wayahudi wamulongela munhu ija yahonyigwe, “Lelo ni siku ya Kubwihila, Malagizo getu gogomesa gweye sikuupape mkeka wako.”"},{"book":"Yohana","chapter":"5","verse":"11","text":"Munhu ayo yahonyigwe kawedika, “Munhu heyo yanihonyile kanilongela nipape mkeka wangu nigende.”"},{"book":"Yohana","chapter":"5","verse":"12","text":"Wamuuza, “Munhu gani heyo yakulongele utende vivo?”"},{"book":"Yohana","chapter":"5","verse":"13","text":"Lakini munhu ayo yahonyigwe kakala hamjuwile Yesu viyali, kwavija hanhu aho kukala na lunhu, na Yesu kakala yasegele."},{"book":"Yohana","chapter":"5","verse":"14","text":"Abaho, Yesu kamvika munhu ayo yamuhonyile Mwiing'anda ya Imulungu. Kamulongela, “Tegeleza, gweye sambi kuhona. Sikuutende nzambi kabili, ili sikugakupate gehile kubanza gano.”"},{"book":"Yohana","chapter":"5","verse":"15","text":"Abaho munhu ayo kasegela, kachola kwa iwakulu wa Wayahudi, kawalongela, “Yesu ayo yanihonyile.”"},{"book":"Yohana","chapter":"5","verse":"16","text":"Abaho Wayahudi wasonga kumwihila Yesu kwavija kamuhonya munhu siku ya Kubwihila."},{"book":"Yohana","chapter":"5","verse":"17","text":"Yesu kawedika, “Tatangu kosang'hana siku zose, na niye vivija nosang'hana.”"},{"book":"Yohana","chapter":"5","verse":"18","text":"Ulonzi uno uwatenda wakulu wa Wayahudi wazahile nzila kwa nguvu zose wadahe kumkoma Yesu. Watenda avo siyo kwavija kabena lagizo da siku ya Kubwihila diiyeka, lakini vivija kamkema Imulungu Tatake, avo kaitenda kamba kaigala na Imulungu."},{"book":"Yohana","chapter":"5","verse":"19","text":"Yesu kawedika, “Nowalongeleni ukweli, Mwana hatenda mbuli yoyose heyo mwenyego, kotenda gaja goyomona Tatake kotenda. Gaja goyotenda Tata, Mwana nayo kotenda."},{"book":"Yohana","chapter":"5","verse":"20","text":"Avo Tata komnogela Mwanage na komulagusila gaja gose goyotenda mwenyego. Komulagusila mbuli ng'hulu ng'hani kubanza zino, na mweye mose mokanganya."},{"book":"Yohana","chapter":"5","verse":"21","text":"Kamba vija Tata viyowazilibula wanhu wafile na kuwagwaa ugima, vivo ili kwa Mwana nayo kowagwaa ugima waja wose yawalondile."},{"book":"Yohana","chapter":"5","verse":"22","text":"Tata hamtagusa munhu yoyose. Kamgwelela Mwanage udahi wose wa kutagusa,"},{"book":"Yohana","chapter":"5","verse":"23","text":"avo wanhu wose wamtegeleze Mwana, kamba vija viwomtegeleza Tata. Munhu yoyose yolema kumtegeleza Mwana kolema kumtegeleza Tata yamtumile.”"},{"book":"Yohana","chapter":"5","verse":"24","text":"“Nowalongeleni ukweli, wanhu wose ozihulika mbuli zangu na kumtogola heyo yanhumile wanao ugima wa milele. Awo honda watagusigwe bule, kwavija wamala kubita mkufa kwiza muugima."},{"book":"Yohana","chapter":"5","verse":"25","text":"Nowalongeleni ukweli, kipindi chokwiza tena kipindi kimala kwiza, baho waja wafile oihulika sauti ya Mwana wa Imulungu, na waja oihulika okuwa wagima."},{"book":"Yohana","chapter":"5","verse":"26","text":"Kamba Tata mwenyego viyali chanduso cha ugima, vivo ili kwa Mwanage, kamtenda yawe chanduso cha ugima."},{"book":"Yohana","chapter":"5","verse":"27","text":"Kamgwelela Mwana udahi wa kutagusa, kwavija heyo ayo Mwana wa Munhu."},{"book":"Yohana","chapter":"5","verse":"28","text":"Sikumuikanganye mbuli ino, kipindi chokwiza baho waja wose wafile oihulika sauti yake"},{"book":"Yohana","chapter":"5","verse":"29","text":"na olawa mna gamapanga gao. Waja wose watendile ganogile ozilibuka na kupata ugima, na waja watendile gehile ozilibuka ili watagusigwe.”"},{"book":"Yohana","chapter":"5","verse":"30","text":"“Niye mwenyego sitenda mbuli yoyose kwa udahi wangu, lakini notagusa kamba Imulungu viyonongela, avo notagusa goya, kwavija sitenda kija kinonda, lakini kija kiyolonda heyo yanhumile.”"},{"book":"Yohana","chapter":"5","verse":"31","text":"“Nahalonga mbuli zangu mwenyego, ulonzi wangu okuwa wa uvizi."},{"book":"Yohana","chapter":"5","verse":"32","text":"Lakini kabaho imoja yosindila mbuli ya niye, na niye nojuwa gaja goyolonga gaukweli."},{"book":"Yohana","chapter":"5","verse":"33","text":"Mweye mutuma wasenga kwa Yohana, na mbuli ziyalongile mbuli yangu ni za ukweli."},{"book":"Yohana","chapter":"5","verse":"34","text":"Siulonda usindila wa munhu, lakini nonga vino ili mukomboligwe."},{"book":"Yohana","chapter":"5","verse":"35","text":"Yohana kakala kamba kiwenge kikwaka yangaduu, na mweye muudeng'helela mulenge wake kwa kipindi kidodo."},{"book":"Yohana","chapter":"5","verse":"36","text":"Lakini niye mwenyego ninao usindila mkulu kubanza wa Yohana, kija kinhenda acho kiyanigwelele Tatangu nikitende, gano gose golagusa kamba Tata ayo yanhumile."},{"book":"Yohana","chapter":"5","verse":"37","text":"Tata mwenyego yanhumile, vivija kosindila mbuli ya niye. Mweye hamunaihulika sauti yake hebu kuchona kihanga chake,"},{"book":"Yohana","chapter":"5","verse":"38","text":"na mweye muilema mbuli yake kwavija hamumtogole ija iyamtumile."},{"book":"Yohana","chapter":"5","verse":"39","text":"Mogasoma Maandiko Gang'alile kwavija mogesa kulawa mumo moupata ugima wa milele. Na kuno Maandiko gago gago gandika mbuli zangu!"},{"book":"Yohana","chapter":"5","verse":"40","text":"Lakini hamulonda kwiza kumwangu mupate ugima."},{"book":"Yohana","chapter":"5","verse":"41","text":"“Sizahila nhogolwa kulawa kwa wanhu."},{"book":"Yohana","chapter":"5","verse":"42","text":"Lakini niye niwajuwa. Nojuwa mna imizoyo yenu hamumnogela Imulungu."},{"book":"Yohana","chapter":"5","verse":"43","text":"Niza kwa twaga da Tatangu, lakini hamunibokele, ila munhu iyagwe yaheza kwa twaga jake mwenyego, mombokela."},{"book":"Yohana","chapter":"5","verse":"44","text":"Munogelwa kubokela nhogolwa kulawa mweye kwa mweye, lakini hamulonda kupata nhogolwa kulawa kwa heyo yeli Imulungu yaiyeka, vino modahaze kunhogola niye?"},{"book":"Yohana","chapter":"5","verse":"45","text":"Sikumugese nowalongeleza kwa Tatangu, lakini Musa, yumumtamanila ayo yonda yawalongeleze."},{"book":"Yohana","chapter":"5","verse":"46","text":"Kamba kweli mumtogola Musa, mwahanhogole na niye, kwavija Musa kandika mbuli zangu."},{"book":"Yohana","chapter":"5","verse":"47","text":"Kamba hamgatogole gaja gayandike Musa, modahaze kutogola gano gonilonga?”"}]}