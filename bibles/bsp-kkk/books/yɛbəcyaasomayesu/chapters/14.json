{"data":[{"book":"Yɛbəc ya Asom a Yesu","chapter":"14","verse":"1","text":"Dəndo dare da Ikoniyon, Pol kɔ Barnabas ŋambɛrɛ dəkətola Kanu da aSuyif. Kɔ ŋaloku moloku mmɛ mɛnasɔŋɛ aSuyif kɔ aKresi alarəm kəgbɛkər Yesu kəlaŋ mɔ."},{"book":"Yɛbəc ya Asom a Yesu","chapter":"14","verse":"2","text":"Mba kɔ aSuyif ayeŋki səbomp aŋɛ ŋambɛrəs afum atɔyɔnɛ aSuyif mɛr kəter ka awɛnc aŋa alaŋ."},{"book":"Yɛbəc ya Asom a Yesu","chapter":"14","verse":"3","text":"Ti disrɛ, Pol kɔ Barnabas ŋambɔləsɛ kiyi kəŋan dəndo dare dadɔkɔ. Kɔ ŋalok-lokɛ kəgbɛkər mera yaŋan teta Wəbɛ. Kɔ Wəbɛ ɔsɔŋ ŋa fənɔntər fəyɔnɛ mes mɛwɛy-wɛy kɔ mɛgbɛkərɛ, pəcmentər sɔ kance ka mes mɔkɔ Pol kɔ Barnabas ŋanccam teta kəmar ka Wəbɛ."},{"book":"Yɛbəc ya Asom a Yesu","chapter":"14","verse":"4","text":"Kɔ kənay ka afum a dare dadɔkɔ ŋayersɛnɛ. Alɔma ŋanayinɛ aSuyif, alɔma ŋayinɛ asom a Yesu."},{"book":"Yɛbəc ya Asom a Yesu","chapter":"14","verse":"5","text":"Mba, aSuyif kɔ acikəra kəbəp ka abɛ aŋan ŋanalompəsnɛ kəkɔtɔrəs Pol kɔ Barnabas kəca-cas kəŋan masar haŋ ŋadif ŋa."},{"book":"Yɛbəc ya Asom a Yesu","chapter":"14","verse":"6","text":"Ntɛ Pol kɔ Barnabas ŋane ti mɔ, kɔ ŋayɛksɛ kəkɔyacnɛ nde Listər kɔ Dɛrbɛ, sədare sa atɔf ŋa Likayoni, kɔ səkəsək sayi."},{"book":"Yɛbəc ya Asom a Yesu","chapter":"14","verse":"7","text":"Dəndo sɔ ŋanccam toloku tɔtɔt ta Yesu."},{"book":"Yɛbəc ya Asom a Yesu","chapter":"14","verse":"8","text":"Fum wəlɔma ɛnayi Listər pəyɔnɛ wəbəc, wɛcək wɔn wɛnafi. Kəyɛfɛ ntɛ aŋkom kɔ mɔ, ali ɔnckɔt fɛ. Ɛnandɛ,"},{"book":"Yɛbəc ya Asom a Yesu","chapter":"14","verse":"9","text":"pəccəŋkəl moloku ma Pol. Kɔ Pol ɛŋgbətnɛ kɔ. Ntɛ ɛnəŋk a wəbəc ɔyɔ kəlaŋ nkɛ kəntam kəyac kɔ mɔ,"},{"book":"Yɛbəc ya Asom a Yesu","chapter":"14","verse":"10","text":"kɔ Pol olokɛ kɔ dim dɔpɔŋ: «Məyɛfɛ! Məcəmɛ wɛcək wam kəroŋ, məlomp!» Kɔ wərkun nwɛ oyoknɛ, k'ɛyɛfɛ k'ɛncəmɛ kəkɔt."},{"book":"Yɛbəc ya Asom a Yesu","chapter":"14","verse":"11","text":"Kɔ kənay ka afum akakɔ ŋanəŋk ntɛ Pol ɔyɔ mɔ, kɔ afum kənay ŋampɛnɛ cəbebe ŋacloku cəLikayoni: «Canu cəntəŋkəlɛ afum kɔ cəntor nnɔ ndorosu!»"},{"book":"Yɛbəc ya Asom a Yesu","chapter":"14","verse":"12","text":"Ti tɛnasɔŋɛ ŋawe Barnabas «Sus», ŋawe Pol nkɔn «Hɛrmɛs», bawo Pol nkɔn enccepərɛnɛ moloku. 14.12 Dinɛ da aKresi «Sus» ɛnayɔnɛ wəbɛ ka canu, kɔ «Hɛrmɛs» ɛnayɔnɛ wəcepərɛnɛ kɔn moloku."},{"book":"Yɛbəc ya Asom a Yesu","chapter":"14","verse":"13","text":"Wəloŋnɛnɛ ka Sus ɛnakɛrɛ mura kɔ yɛnɛkəs nde dəkəbɛrɛ da kəlɔ ka dəkəloŋnɛ nkɛ kəyi nde dare dəkusu mɔ. Pənabas kɔ kəloŋnɛ mi, nkɔn kɔ kənay ka afum nnɔ Pol kɔ Barnabas ŋayi mɔ."},{"book":"Yɛbəc ya Asom a Yesu","chapter":"14","verse":"14","text":"Mba ntɛ asom a Yesu Barnabas kɔ Pol ŋane ti mɔ, kɔ ŋawal-wali yamos yaŋan, kɔ ŋambɛrɛ afum dacɔ ŋackulɛ-kulɛ:"},{"book":"Yɛbəc ya Asom a Yesu","chapter":"14","verse":"15","text":"«Anapa! Ta ake tɔ nəyɔnɛ tantɛ-ɛ? Səna sɔ, afum ŋɔ səyɔnɛ, palompəs su tin tayi pəmɔ nəna. Səlok'un toloku tɔtɔt ntɛ tɔŋsɔŋɛ nəsak mes mɛyamayama mamɛ! Nəkafələr Kanu fɔr nkɛ kəyi wəyeŋ mɔ, Kanu nkɛ kəlompəs kɔm, antɔf kɔ kəba, kɔ ca yɔkɔ yeyi ki mɔ fəp."},{"book":"Yɛbəc ya Asom a Yesu","chapter":"14","verse":"16","text":"Dɛtɛmp dɔkɔ dɛnacepər mɔ, Kanu kənawosɛnɛ afum a tɔf ya doru fəp ŋactam kəcəmɛ dɔpɔ darəŋ dɔkɔ ŋaŋfaŋ mɔ."},{"book":"Yɛbəc ya Asom a Yesu","chapter":"14","verse":"17","text":"Ali ntɛ nkɔn Kanu kənatɔ-sak kəcmentər'un dɔtɔt dəmɔyɔ ma Ki mɔ, bawo kəncsɔŋ un wəcafən, kəncsɔŋɛ sɔ yɔbɔf yonu kəkom pəlarəm, kɔ kəncsɔŋ un sɔ yeri yɛlarəm, kɔ kənclas'un sɔ pəbotu dəbəkəc.»"},{"book":"Yɛbəc ya Asom a Yesu","chapter":"14","verse":"18","text":"Ali ntɛ Pol kɔ Barnabas ŋanaloku moloku mamɔkɔ mɔ, pəcuca pɛnayi ŋa kəyamsər ka kənay kaŋkɔ kəloŋnɛ cəna nkɛ ŋanafaŋ kəyɔnɛ ŋa mɔ."},{"book":"Yɛbəc ya Asom a Yesu","chapter":"14","verse":"19","text":"Kɔ aSuyif alɔma ŋander kəyɛfɛ Antiyɔk ŋa Pisidi kɔ Ikoniyon mɔ, kɔ ŋasɛp haŋ kɔ ŋantalər kənay ka afum akakɔ. Ntɛ tɔ kɔ kənay ka afum aŋɛ ŋayɛfɛ kəca-cas Pol. Tɛləpəs kɔ ŋaliŋəs kɔ haŋ dare kəsək, ŋacɛm-cɛmnɛ a efi."},{"book":"Yɛbəc ya Asom a Yesu","chapter":"14","verse":"20","text":"Mba ntɛ acɛpsɛ a Wəbɛ ŋanadenɔŋkər Pol mɔ, k'ɛyɛfɛ, k'oluksərnɛ dare. Dɔckɔsɔk kɔ ŋaŋkɔ dare da Dɛrbɛ, nkɔn kɔ Barnabas."},{"book":"Yɛbəc ya Asom a Yesu","chapter":"14","verse":"21","text":"Ntɛ Pol kɔ Barnabas ŋambəp dare da Dɛrbɛ kɔ ŋancam dəndo toloku tɔtɔt ta Yesu. Kɔ ŋasɔtɔ di afum alarəm aŋɛ ŋanalaŋ teta Yesu mɔ. Ntɛ tɔ kɔ ŋalɛk dɔpɔ kəlukus ka Listər, Ikoniyon kɔ Antiyɔk ŋa Pisidi."},{"book":"Yɛbəc ya Asom a Yesu","chapter":"14","verse":"22","text":"Kɔ ŋacəpəs acɛpsɛ darəŋ bəkəc, ŋacgbiŋər ŋa kəyinɛ kəlaŋ, ŋacloku: «Kɔ səna, mɛnɛ səcepərɛnɛ pəcuy pɛlarəm a səcbɛrɛ nde akip ŋa dɛbɛ da Kanu dəntɔf mɔ.»"},{"book":"Yɛbəc ya Asom a Yesu","chapter":"14","verse":"23","text":"Kɔ ŋayɛk-yɛkɛ ŋa abeki dəkəloŋkanɛ fəp da alaŋ. Ntɛ ŋalip kətola Kanu kɔ kəsuŋ mɔ, Pol kɔ Barnabas ŋasɔŋ ŋa Wəbɛ nwɛ ŋanagbɛkər kəlaŋ mɔ kəbum kəŋan."},{"book":"Yɛbəc ya Asom a Yesu","chapter":"14","verse":"24","text":"Kɔ ŋancepər dɔpɔ da atɔf ŋa Pisidi kɔ ŋambɛrɛ atɔf ŋa Paŋfili."},{"book":"Yɛbəc ya Asom a Yesu","chapter":"14","verse":"25","text":"Ntɛ ŋalip kəloku toloku ta Wəbɛ dare da Perke mɔ, kɔ ŋantor dare da Atali."},{"book":"Yɛbəc ya Asom a Yesu","chapter":"14","verse":"26","text":"Dəndo Atali, difɔ Pol kɔ Barnabas ŋanalɛk abil kɔ ŋancali kəkɔ Antiyɔk ŋa Siri, dare ndɛ anatolanɛ ŋa kəmar ka Kanu teta yɛbəc nyɛ ŋanalip mɔ."},{"book":"Yɛbəc ya Asom a Yesu","chapter":"14","verse":"27","text":"Ntɛ ŋambɛrɛ mɔ, kɔ ŋaloŋka alaŋ a Antiyɔk fəp, kɔ ŋalɔm tɔkɔ Kanu kənayɔnɛ ŋa mɔ, kɔ tɔkɔ nkɔn Kanu kənasɔŋɛ atɔyɔnɛ aSuyif kəlaŋ mɔ."},{"book":"Yɛbəc ya Asom a Yesu","chapter":"14","verse":"28","text":"Pol kɔ Barnabas ŋawon dəndo dare dadɔkɔ kɔ acɛpsɛ a Mariki Yesu darəŋ."}]}