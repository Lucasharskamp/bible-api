{"data":[{"book":"ΠΑΡΟΙΜΙΑΙ","chapter":"12","verse":"1","text":"Ὁ ἀγαπῶν παιδείαν, ἀγαπᾷ αἴσθησιν· ὁ δὲ μισῶν ἐλέγχους, ἄφρων."},{"book":"ΠΑΡΟΙΜΙΑΙ","chapter":"12","verse":"2","text":"Κρείσσων ὁ εὑρὼν χάριν παρὰ Κυρίῳ, ἀνὴρ δὲ παράνομος παρασιωπηθήσεται."},{"book":"ΠΑΡΟΙΜΙΑΙ","chapter":"12","verse":"3","text":"Οὐ κατορθώσει ἄνθρωπος ἐξ ἀνόμου, αἱ δὲ ῥίζαι τῶν δικαίων οὐκ ἐξαρθήσονται."},{"book":"ΠΑΡΟΙΜΙΑΙ","chapter":"12","verse":"4","text":"Γυνὴ ἀνδρεία στέφανος τῷ ἀνδρὶ αὐτῆς· ὥσπερ δὲ ἐν ξύλῳ σκώληξ, οὕτως ἄνδρα ἀπόλλυσι γυνὴ κακοποιός."},{"book":"ΠΑΡΟΙΜΙΑΙ","chapter":"12","verse":"5","text":"Λογισμοὶ δικαίων κρίματα, κυβερνῶσι δὲ ἀσεβεῖς δόλους."},{"book":"ΠΑΡΟΙΜΙΑΙ","chapter":"12","verse":"6","text":"Λόγοι ἀσεβῶν δόλιοι, στόμα δὲ ὀρθῶν ῥύσεται αὐτούς."},{"book":"ΠΑΡΟΙΜΙΑΙ","chapter":"12","verse":"7","text":"Οὗ ἐὰν στραφῇ ὁ ἀσεβὴς, ἀφανίζεται, οἶκοι δὲ δικαίων παραμένουσι·"},{"book":"ΠΑΡΟΙΜΙΑΙ","chapter":"12","verse":"8","text":"Στόμα συνετοῦ ἐγκωμιάζεται ὑπὸ ἀνδρὸς, νωθροκάρδιος δὲ μυκτηρίζεται."},{"book":"ΠΑΡΟΙΜΙΑΙ","chapter":"12","verse":"9","text":"Κρείσσων ἀνὴρ ἐν ἀτιμίᾳ δουλεύων ἑαυτῷ, ἢ τιμὴν ἑαυτῷ περιτιθεὶς καὶ προσδεόμενος ἄρτου."},{"book":"ΠΑΡΟΙΜΙΑΙ","chapter":"12","verse":"10","text":"Δίκαιος οἰκτείρει ψυχὰς κτηνῶν αὐτοῦ, τὰ δὲ σπλάγχνα τῶν ἀσεβῶν ἀνελεήμονα."},{"book":"ΠΑΡΟΙΜΙΑΙ","chapter":"12","verse":"11","text":"Ὁ ἐργαζόμενος τὴν ἑαυτοῦ γῆν, ἐμπλησθήσεται ἄρτων, οἱ δὲ διώκοντες μάταια, ἐνδεεῖς φρενῶν·"},{"book":"ΠΑΡΟΙΜΙΑΙ","chapter":"12","verse":"11a","text":"ὅς ἐστιν ἡδὺς ἐν οἴνων διατριβαῖς, ἐν τοῖς ἑαυτοῦ ὀχυρώμασι καταλείψει ἀτιμίαν."},{"book":"ΠΑΡΟΙΜΙΑΙ","chapter":"12","verse":"12","text":"Ἐπιθυμίαι ἀσεβῶν κακαὶ, αἱ δὲ ῥίζαι τῶν εὐσεβῶν ἐν ὀχυρώμασι."},{"book":"ΠΑΡΟΙΜΙΑΙ","chapter":"12","verse":"13","text":"Διʼ ἁμαρτίαν χειλέων ἐμπίπτει εἰς παγίδας ἁμαρτωλὸς, ἐκφεύγει δὲ ἐξ αὐτῶν δίκαιος·"},{"book":"ΠΑΡΟΙΜΙΑΙ","chapter":"12","verse":"13a","text":"ὁ βλέπων λεῖα ἐλεηθήσεται, ὁ δὲ συναντῶν ἐν πύλαις ἐκθλίψει ψυχάς."},{"book":"ΠΑΡΟΙΜΙΑΙ","chapter":"12","verse":"14","text":"Ἀπὸ καρπῶν στόματος ψυχὴ ἀνδρὸς πλησθήσεται ἀγαθῶν, ἀνταπόδομα δὲ χειλέων αὐτοῦ δοθήσεται αὐτῷ."},{"book":"ΠΑΡΟΙΜΙΑΙ","chapter":"12","verse":"15","text":"Ὁδοὶ ἀφρόνων ὀρθαὶ ἐνώπιον αὐτῶν, εἰσακούει δὲ συμβουλίας σοφός."},{"book":"ΠΑΡΟΙΜΙΑΙ","chapter":"12","verse":"16","text":"Ἄφρων αὐθημερὸν ἐξαγγέλλει ὀργὴν αὐτοῦ, κρύπτει δὲ τὴν ἑαυτοῦ ἀτιμίαν ἀνὴρ πανοῦργος."},{"book":"ΠΑΡΟΙΜΙΑΙ","chapter":"12","verse":"17","text":"Ἐπιδεικνυμένην πίστιν ἀπαγγέλλει δίκαιος, ὁ δὲ μάρτυς τῶν ἀδίκων δόλιος."},{"book":"ΠΑΡΟΙΜΙΑΙ","chapter":"12","verse":"18","text":"Εἰσὶν οἳ λέγοντες τιτρώσκουσι, μάχαιραι· γλῶσσαι δὲ σοφῶν ἰῶνται."},{"book":"ΠΑΡΟΙΜΙΑΙ","chapter":"12","verse":"19","text":"Χείλη ἀληθινὰ κατορθοῖ μαρτυρίαν, μάρτυς δὲ ταχὺς γλῶσσαν ἔχει ἄδικον."},{"book":"ΠΑΡΟΙΜΙΑΙ","chapter":"12","verse":"20","text":"Δόλος ἐν καρδίᾳ τεκταινομένου κακὰ, οἱ δὲ βουλόμενοι εἰρήνην εὐφρανθήσονται."},{"book":"ΠΑΡΟΙΜΙΑΙ","chapter":"12","verse":"21","text":"Οὐκ ἀρέσει τῷ δικαίῳ οὐδὲν ἄδικον, οἱ δὲ ἀσεβεῖς πλησθήσονται κακῶν."},{"book":"ΠΑΡΟΙΜΙΑΙ","chapter":"12","verse":"22","text":"Βδέλυγμα Κυρίῳ χείλη ψευδῆ, ὁ δὲ ποιῶν πίστεις δεκτὸς παρʼ αὐτῷ."},{"book":"ΠΑΡΟΙΜΙΑΙ","chapter":"12","verse":"23","text":"Ἀνὴρ συνετὸς θρόνος αἰσθήσεως, καρδία δὲ ἀφρόνων συναντήσεται ἀραῖς."},{"book":"ΠΑΡΟΙΜΙΑΙ","chapter":"12","verse":"24","text":"Χεὶρ ἐκλεκτῶν κρατήσει εὐχερῶς, δόλιοι δὲ ἔσονται ἐν προνομῇ."},{"book":"ΠΑΡΟΙΜΙΑΙ","chapter":"12","verse":"25","text":"Φοβερὸς λόγος καρδίαν ταράσσει ἀνδρὸς δικαίου, ἀγγελία δὲ ἀγαθὴ εὐφραίνει αὐτόν."},{"book":"ΠΑΡΟΙΜΙΑΙ","chapter":"12","verse":"26","text":"Ἐπιγνώμων δίκαιος ἑαυτοῦ φίλος ἔσται, ἁμαρτάνοντας δὲ καταδιώξεται κακὰ, ἡ δὲ ὁδὸς τῶν ἀσεβῶν πλανήσει αὐτούς."},{"book":"ΠΑΡΟΙΜΙΑΙ","chapter":"12","verse":"27","text":"Οὐκ ἐπιτεύξεται δόλιος θήρας, κτῆμα δὲ τίμιον ἀνὴρ καθαρός."},{"book":"ΠΑΡΟΙΜΙΑΙ","chapter":"12","verse":"28","text":"Ἐν ὁδοῖς δικαιοσύνης ζωὴ, ὁδοὶ δὲ μνησικάκων εἰς θάνατον."}]}