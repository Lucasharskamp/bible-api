{"data":[{"book":"Mabasa","chapter":"3","verse":"1","text":"Rimwe zuva Petro naJohani vakanga vachikwidza kuenda kutemberi nenguva yokunyengetera, panguva yechitatu yamasikati."},{"book":"Mabasa","chapter":"3","verse":"2","text":"Zvino mumwe murume akanga aberekwa ari chirema, aitakurwa achiendeswa pasuo retemberi rainzi Rakanaka, uye aiiswa ipapo mazuva ose kuti apemhe kuna avo vaipinda mutemberi."},{"book":"Mabasa","chapter":"3","verse":"3","text":"Akati aona Petro naJohani voda kupinda, akavakumbira mari."},{"book":"Mabasa","chapter":"3","verse":"4","text":"Petro akamutarisisa, Johani akadarowo. Ipapo Petro akati kwaari, “Titarise!”"},{"book":"Mabasa","chapter":"3","verse":"5","text":"Saka murume akavatarira, achifunga kuti achapiwa chinhu navo."},{"book":"Mabasa","chapter":"3","verse":"6","text":"Ipapo Petro akati, “Sirivha negoridhe handina, asi chandinacho ndinokupa. Muzita raJesu Kristu weNazareta, simuka ufambe.”"},{"book":"Mabasa","chapter":"3","verse":"7","text":"Akamubata noruoko rworudyi, akamubatsira kuti asimuke, pakarepo tsoka dzomurume uyu nezviziso zvetsoka dzake zvikasimba."},{"book":"Mabasa","chapter":"3","verse":"8","text":"Akakwakuka, akamira, uye akatanga kufamba. Ipapo akapinda navo mutemberi, achifamba uye achisvetuka-svetuka, achirumbidza Mwari."},{"book":"Mabasa","chapter":"3","verse":"9","text":"Vanhu vose vakati vachimuona achifamba achirumbidza Mwari,"},{"book":"Mabasa","chapter":"3","verse":"10","text":"vakamuziva kuti ndiye murume uya aisigara achipemha ari pasuo retemberi rainzi Rakanaka, uye vakakatyamara vakashamiswa kwazvo nezvakanga zvaitika kwaari."},{"book":"Mabasa","chapter":"3","verse":"11","text":"Mupemhi akati achakabatirira pana Petro naJohani, vanhu vose vakashamiswa vakauya kwavari vachimhanya kunzvimbo yainzi Biravira raSoromoni."},{"book":"Mabasa","chapter":"3","verse":"12","text":"Petro akati aona izvi, akati kwavari, “Imi varume veIsraeri, seiko izvi zvichikushamisai? Munotarisireiko kwatiri sokunge taita kuti murume uyu afambe nokuda kwesimba redu kana nokuda kwokururama kwedu?"},{"book":"Mabasa","chapter":"3","verse":"13","text":"Mwari waAbhurahama, Isaka naJakobho, Mwari wamadzibaba edu, akudza muranda wake Jesu. Makamuendesa kundourayiwa, uye imi makamuramba pamberi paPirato, kunyange akanga afunga kumuregedza hake."},{"book":"Mabasa","chapter":"3","verse":"14","text":"Makaramba iye Mutsvene naiye Akarurama Oga uye mukakumbira kuti mhondi isunungurwe."},{"book":"Mabasa","chapter":"3","verse":"15","text":"Makauraya muvambi woupenyu, asi Mwari akamumutsa kubva kuvakafa. Isu tiri zvapupu zvezvinhu izvi."},{"book":"Mabasa","chapter":"3","verse":"16","text":"Nokutenda muzita raJesu, munhu uyu wamunoona uye wamunoziva, asimbiswa. Izita raJesu uye nokutenda kunouya kubudikidza naye kwauyisa kuporeswa uku kwaari, sezvamunoona imi mose."},{"book":"Mabasa","chapter":"3","verse":"17","text":"“Zvino, hama dzangu, ndinoziva kuti makaita nokusaziva sezvakangoitawo vatungamiri venyu."},{"book":"Mabasa","chapter":"3","verse":"18","text":"Asi ndiwo mazadzisiro akaita Mwari zvaakataura kare kubudikidza navaprofita vose, achitaura kuti Kristu wake aizotambudzika."},{"book":"Mabasa","chapter":"3","verse":"19","text":"Naizvozvo, tendeukai zvino, mudzokere kuna Mwari, kuitira kuti zvivi zvenyu zvidzimwe, kuti nguva dzokuvandudzwa dzinobva kuna She dzisvike"},{"book":"Mabasa","chapter":"3","verse":"20","text":"uye kuti atume Kristu, iye akagadzwa nokuda kwenyu, iye Jesu."},{"book":"Mabasa","chapter":"3","verse":"21","text":"Anofanira kumboramba ari kudenga kusvikira nguva yokuti Mwari avandudze zvinhu zvose yasvika, sezvaakavimbisa kare kare kubudikidza navaprofita vake vatsvene."},{"book":"Mabasa","chapter":"3","verse":"22","text":"Nokuti Mozisi akati, ‘Ishe Mwari wenyu achakumutsirai muprofita akafanana neni kubva pakati pavanhu venyu chaivo; munofanira kuteerera zvose zvaanokuudzai."},{"book":"Mabasa","chapter":"3","verse":"23","text":"Ani naani zvake asingamuteereri achaparadzwa kwazvo pakati pavanhu vokwake.’"},{"book":"Mabasa","chapter":"3","verse":"24","text":"“Zvirokwazvo, vaprofita vose kubva kuna Samueri zvichienda mberi, vazhinji vavo vakataura, vakaprofita nezvamazuva ano."},{"book":"Mabasa","chapter":"3","verse":"25","text":"Imi muri vadyi venhaka yavaprofita neyesungano yakaitwa naMwari namadzibaba enyu. Akati kuna Abhurahama, ‘Marudzi ose apanyika acharopafadzwa kubudikidza navana vako.’"},{"book":"Mabasa","chapter":"3","verse":"26","text":"Mwari akati amutsa muranda wake, akatanga kumutuma kwamuri kuti akuropafadzei nokukutendeutsai mumwe nomumwe wenyu kubva panzira dzenyu dzakaipa.”"}]}