{"data":[{"book":"John","chapter":"9","verse":"1","text":"Di madagoaa Jesus ne heehee adu, Mee ga gidee taane deegida mai i dono haanau."},{"book":"John","chapter":"9","verse":"2","text":"Ana dama agoago ga helekai adu gi Mee, “Meenei Tangada Agoago, di huaidu ni ooi dela ne hidi ei mee ga haanau deegida? Di huaidu ni mee, be di huaidu ni ono maadua?”"},{"book":"John","chapter":"9","verse":"3","text":"Jesus ga helekai, “Dono deegida la hagalee ne hidi mai i ono huaidu be nia huaidu o ono maadua. Hagalee nia huaidu ni mee, be ni tamana, be ni tinana ala ne hidi iei mee ga dee gida. Mee e dee gida belee haga kila aga nia mogobuna o God i baahi o mee."},{"book":"John","chapter":"9","verse":"4","text":"I di aa, gidaadou e hai gii hai nnegau a Tangada dela ne hagau mai Au, idimaa, di boo ga dau mai, tangada e mee di ngalua ai."},{"book":"John","chapter":"9","verse":"5","text":"Dogu noho i henuailala, ko Au go di maalama o henuailala.”9.5 Matthew 5.14; John 8.12"},{"book":"John","chapter":"9","verse":"6","text":"I muli dana helehelekai nia mee aanei, Jesus gaa bui ana haawale, ga unugi gi nia gelegele pigi, gaa hunu gi nia golomada o taane deelaa,"},{"book":"John","chapter":"9","verse":"7","text":"ga helekai gi mee, “Hana gaugaulia o golomada i di monowai Siloam. (Telekai deenei la dono hadinga bolo “Hagau”), gei taane deelaa gaa hana, ga gaugau ono golomada, ga hanimoi, gu gidee ia."},{"book":"John","chapter":"9","verse":"8","text":"Digau nogo noho hoohoo gi mee, mo digau ala nogo gidee a mee nogo hai ana madamadau mee i mua, ga heheeu, “Ma hagalee go taane deenei dela nogo madamadau ana mee?”"},{"book":"John","chapter":"9","verse":"9","text":"Hunu gau e helekai, “Go mee deenaa.”"},{"book":"John","chapter":"9","verse":"10","text":"Digaula ga heeu gi mee, “O golomada la ne hai behee ga gidee?”"},{"book":"John","chapter":"9","verse":"11","text":"Mee ga helekai, “Taane dela e haga ingoo bolo Jesus, ne hai ana gelegele pigi, gaa hunu gi ogu golomada, ga helekai mai bolo gii hana gi Siloam, gaugaulia ogu golomada, gei au gaa hana. Di madagoaa hua dela ne gaugau ogu golomada, gei au gu gidee.”"},{"book":"John","chapter":"9","verse":"12","text":"Digaula ga heeu labelaa, “Mee i hee?”"},{"book":"John","chapter":"9","verse":"13","text":"Gei digaula gaa lahi taane deelaa nogo deegida gi baahi nia Pharisee."},{"book":"John","chapter":"9","verse":"14","text":"Di laangi Jesus ne hai ana gelegele pigi ga hagahili nia golomada o taane deelaa, la di Laangi Sabad."},{"book":"John","chapter":"9","verse":"15","text":"Nia Pharisee ga heeu labelaa gi taane deelaa di hai ne gidee ia. Gei mee ga hagi anga gi digaula, “Mee ne wanga ana gelegele pigi gi ogu golomada, gei au ga gaugau ogu golomada, dolomeenei gei au gu gidee.”"},{"book":"John","chapter":"9","verse":"16","text":"Hunu Pharisee ga helekai, “Taane dela ne hai di mee deenei, hagalee ne hanimoi i baahi o God, idimaa, Mee hagalee haga kila aga nia haganoho o di Laangi Sabad.”"},{"book":"John","chapter":"9","verse":"17","text":"Nia Pharisee ga heeu labelaa gi taane deelaa, “Goe e helekai bolo taane ne hai o golomada gi gidee, e haga ingoo kooe bolo aha?”"},{"book":"John","chapter":"9","verse":"18","text":"Digau aamua o Jew hagalee hiihai e hagadonu bolo mee nogo deegida i mua ga nomuli ga gidee. Gei digaula ga gahigahi mai nia maadua o maa,"},{"book":"John","chapter":"9","verse":"19","text":"ga heeu gi meemaa, “Tama daane ni goolua deenei? Goolua e helekai bolo mee ne haanau deegida? Malaa, mee e aha dela gu gidee dolomeenei?”"},{"book":"John","chapter":"9","verse":"20","text":"Nia maadua o maa ga helekai, “Gimaua e iloo di mau dama daane, gimaua e iloo bolo mee ne haanau deegida."},{"book":"John","chapter":"9","verse":"21","text":"Gei gimaua e de iloo be mee ne aha dela gaa mee di gidee dolomeenei, koai ne hai nia golomada o maa gi aala. Heeu gi mee, mee gu madua, guu mee hua dana helekai.”"},{"book":"John","chapter":"9","verse":"22","text":"Nia maadua o maa ne helekai beenei i di nau mmaadagu i digau aamua o Jew, idimaa, digaula guu buni bolo tangada dela ga haga modongoohia a Mee bolo Jesus go di Mesaia, digaula ga hagabagi tangada gi daha mo synagogee."},{"book":"John","chapter":"9","verse":"23","text":"Dela di mee nia maadua o maa ne helekai, “Mee gu madua, heeu gi mee.”"},{"book":"John","chapter":"9","verse":"24","text":"Digaula ga gahi mai haga lua taane dela ne haanau mai deegida, ga helekai adu gi mee, “Hagamodu i mua o God, bolo goe e helekai i di tonu. Gimaadou e iloo bolo taane dela ne hagahumalia goe, la taane hai mee hala.”"},{"book":"John","chapter":"9","verse":"25","text":"Taane deelaa ga helekai, “Au e de iloo be Mee taane hai mee hala be deeai, gei au e iloo bolo au nogo deegida, dolomeenei gei au gu gidee.”"},{"book":"John","chapter":"9","verse":"26","text":"Digaula ga heeu, “Mee ne hai dana aha adu gi di goe? Mee ne hai o golomada gi gidee behee?”"},{"book":"John","chapter":"9","verse":"27","text":"Mee ga helekai, “Au guu lawa dagu hagi adu gi goodou, gei goodou hagalee hagalongo. Goodou e aha ala e hiihai e hagalongo labelaa? Holongo goodou e hiihai labelaa e hai nia dama agoago ni Mee?”"},{"book":"John","chapter":"9","verse":"28","text":"Digaula ga haganneennee a mee ga helekai, “Goe di tama agoago ni Mee, gimaadou nia dama agoago ni Moses."},{"book":"John","chapter":"9","verse":"29","text":"Gimaadou e iloo bolo God gu helekai gi Moses, gei Tangada deelaa, gimaadou e de iloo di gowaa dela ne hanimoi iei Mee.”"},{"book":"John","chapter":"9","verse":"30","text":"Taane ga helekai, “Di mee haga goboina deelaa! Goodou e de iloo di gowaa dela ne hanimoi Taane deelaa, gei Mee ne haga hili ogu golomada!"},{"book":"John","chapter":"9","verse":"31","text":"Gidaadou e iloo bolo God la hagalee hagalongo gi digau hai mee hala, Mee e hagalongo hua gi digau ala e hagalaamua Ia mo di haga gila aga dono hiihai."},{"book":"John","chapter":"9","verse":"32","text":"Mai taamada o henuailala, deai tangada ne longono bolo tangada i golo ne haga gidee nia golomada tangada deegida mai i dono haanau."},{"book":"John","chapter":"9","verse":"33","text":"Maa taane deenei la hagalee mai baahi o God, Mee e deemee di hai ana mee!”"},{"book":"John","chapter":"9","verse":"34","text":"Digaula ga helekai, “Goe ne haanau, ga madua aga i lodo di huaidu, goe bolo e agoago mai gimaadou?” Gei digaula ga hagabagi a mee gi daha mo synagogee."},{"book":"John","chapter":"9","verse":"35","text":"Jesus ne longono bolo digaula gu hagabagi taane deelaa gi daha mo synagogee, ga gidee Ia a mee, ga heeu, “Goe e hagadonu Tama Tangada?”"},{"book":"John","chapter":"9","verse":"36","text":"Taane ga helekai, “Meenei, hagia mai Taane deenei, gii mee au di hagadonu a Mee!”"},{"book":"John","chapter":"9","verse":"37","text":"Jesus ga helekai gi mee, “Goe gu gidee a Mee, go Mee dela e leelee adu gi di goe dolomeenei.”"},{"book":"John","chapter":"9","verse":"38","text":"Taane deelaa ga helekai, “Meenei dogu Dagi, au gu hagadonu!” ga dogoduli ia i mua o Jesus."},{"book":"John","chapter":"9","verse":"39","text":"Jesus ga helekai, “Au ne hanimoi gi henuailala belee hai dagu hagi aga. Digau deegida ga gidee, gei digau ala e gidee ga dee gida.”"},{"book":"John","chapter":"9","verse":"40","text":"Hunu Pharisee ala i di gowaa deelaa gu longono ana helekai, ga heeu, “Ma e hai be au helekai bolo gimaadou gu dee gida labelaa?”"},{"book":"John","chapter":"9","verse":"41","text":"Jesus ga helekai, “Maa goodou e dee gida, gei godou huaidu ai. Gei goodou e helekai bolo goodou e gidee, dono hadinga bolo godou huaidu la i golo hua.”"}]}