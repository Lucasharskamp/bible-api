{"data":[{"book":"ADA","chapter":"23","verse":"1","text":"Saran ka san kɛmɛ ni san muwan ni wɔrɔnwula bɔ tuma mɛn na,"},{"book":"ADA","chapter":"23","verse":"2","text":"a sara Kanaan jamana Kiriyati Ariba so kɔndɔ, mɛn tɔɔ bi ko Heburɔn. Iburahima ka a sii Saran su kun na a ka kasi."},{"book":"ADA","chapter":"23","verse":"3","text":"Iburahima bɔra a muso Saran su dafɛ, ka wa kuma Hɛtika yɛ,"},{"book":"ADA","chapter":"23","verse":"4","text":"a ka a fɔ ko: «Nde ye londan de ri ai wara yan. Ai ye dinkira do san n ma, sa n di a kɛ kaburu so ri ka n muso su don ye.»"},{"book":"ADA","chapter":"23","verse":"5","text":"Hɛtika ka Iburahima jabi:"},{"book":"ADA","chapter":"23","verse":"6","text":"«An fa, i tolo malɔ an kan na. Ile ye Alla la faamaden de ri an tɛma yan. An na kaburu so dinkira mɛn ba diya i yɛ, i ye i la su don ye. An si tɛ an ban wo ma ka an na duu di i ma. I ye i muso su don.»"},{"book":"ADA","chapter":"23","verse":"7","text":"Iburahima ka a wuli ka a majii Hɛtikailu ɲana."},{"book":"ADA","chapter":"23","verse":"8","text":"A ka a fɔ ii yɛ ko: «Nba, ni ai sɔnda n ye n muso sutura, ai jaandi, ai ye Sohari dencɛ Efurɔn madiya n yɛ."},{"book":"ADA","chapter":"23","verse":"9","text":"Falan mɛn ye a bolo Makipela, a la sɛnɛ kɔnkɔ fɛ kɔnin, a ye wo san n ma. A sɔnkɔ wa kɛ wodi mɛn di, n di wo di a ma ai ɲakɔrɔ yan, sa dinkira wo ri kɛ n na kaburu so ri.»"},{"book":"ADA","chapter":"23","verse":"10","text":"Wo ka a tɛrɛn Efurɔn jɛrɛ siini Hɛtika tɛma so donda la ye, baa ale fanan tɛrɛ Hɛtika de ri. A ka Iburahima jabi jama bɛɛ ɲana ko:"},{"book":"ADA","chapter":"23","verse":"11","text":"«An fa, i tolo malɔ n kan na. N di sɛnɛ ni falan bɛɛ di i ma ka a la a ɲɔɔn kan. N ye a bɛɛ dila i ma ka n badenmailu kɛ a sere ri. Wa, i muso su don.»"},{"book":"ADA","chapter":"23","verse":"12","text":"Iburahima ka a majii so kɔndɔ mɔɔ bɛɛ ɲana."},{"book":"ADA","chapter":"23","verse":"13","text":"A ka a fɔ Efurɔn yɛ wo bɛɛ ɲakɔrɔ ko: «I jaandi, i tolo malɔ n na. N di sɛnɛ ɲin sankɔ di i ma. I ye a mira, sa n di wa n muso su don ye.»"},{"book":"ADA","chapter":"23","verse":"14","text":"Efurɔn ka a fɔ Iburahima yɛ ko:"},{"book":"ADA","chapter":"23","verse":"15","text":"«N na faama, i tolo malɔ n na. Sɛnɛ ɲin sankɔ tɛ tamin wodigbɛ kilo naanin a ni tala la. Wo ri nfen ɲa nde ni ile tɛma? Wa i muso su don.»"},{"book":"ADA","chapter":"23","verse":"16","text":"Efurɔn ka sɛnɛ sankɔ mɛn fɔ, Iburahima sɔnda wo ma. A ka wodigbɛ wo suman Hɛtika bɛɛ ɲana ka a di Efurɔn ma, wodigbɛ kilo naanin a ni tala la, ka bɛn julailu la sumanni ɲa ma."},{"book":"ADA","chapter":"23","verse":"17","text":"Wo rɔ, Iburahima ka Efurɔn na sɛnɛ san a ma, sɛnɛ mɛn tɛrɛ Makipela, Mamere fan fɛ. Sɛnɛ wo ni a falan ni a jiri bɛɛ haan ka wa se sɛnɛ dan na,"},{"book":"ADA","chapter":"23","verse":"18","text":"wo bɛɛ kɛra Iburahima ta ri. Hɛtika mɛn bɛɛ siini tɛrɛ ladɛn dɔ so donda la ye, woilu kɛra ii sere ri."},{"book":"ADA","chapter":"23","verse":"19","text":"Iburahima bɔra ye ka a wa a muso Saran su don falan na Makipela, Mamere fan fɛ Kanaan jamana. Mamere wo tɔɔ le fanan ko Heburɔn."},{"book":"ADA","chapter":"23","verse":"20","text":"Wo le kosɔn, sɛnɛ wo ni a falan bɛɛ kɛra Iburahima ta ri, ka a kɛ a la kaburu so ri. A ka wo san Hɛtika de ma."}]}