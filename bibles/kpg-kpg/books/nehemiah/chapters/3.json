{"data":[{"book":"Nehemiah","chapter":"3","verse":"1","text":"Deenei di hai ne hau ai di abaaba di waahale: tagi aamua hai mee dabu go Eliashib mo ono ehoo gau hai mee dabu gu hagaduu aga hoou di Bontai Siibi, ga hagadabu di maa gaa wanga ono bontai. Digaula gu haga dabu di abaaba deelaa ga hana adu loo gi di gowaa dela iai di Angulaa o ‘Digau e Lau’ mo di Angulaa i Hananel."},{"book":"Nehemiah","chapter":"3","verse":"2","text":"Nia daane o Jericho guu hau di gunga nomuli."},{"book":"Nehemiah","chapter":"3","verse":"3","text":"Di madahaanau Hassenaah gu haga duu aga di Bontai Iga. Digaula gu haganoho nia waduu, giodo mo nia bontai, ge guu wanga nnagadilinga baalanga tai bontai."},{"book":"Nehemiah","chapter":"3","verse":"4","text":"Meremoth, tama ni Uriah dela dono damana madua go Hakkoz, guu hau di gunga di abaaba nomuli."},{"book":"Nehemiah","chapter":"3","verse":"5","text":"Nia daane o Tekoa guu hau di gunga nomuli, gei nia dagi o di waahale e de hiihai di hai di moomee haingadaa dela ne wanga go nia dagi di moomee deelaa gi digaula."},{"book":"Nehemiah","chapter":"3","verse":"6","text":"Joiada, tama ni Paseah, mo Meshullam, tama ni Besodeiah, gu hagaduu aga labelaa di Bontai Jeshanah. Digaula gu haganoho nia waduu, giodo mo nia bontai, ge guu wanga nnagadilinga baalanga tai bontai."},{"book":"Nehemiah","chapter":"3","verse":"7","text":"Melatiah, tangada Gibeon, Jadon, tangada Meronoth, mo nia daane o Gibeon mo Mizpah guu hau di gunga di abaaba nomuli, gaa tugi loo i di gowaa e noho ai di gobinaa o tenua baahi gi dai o Euphrates."},{"book":"Nehemiah","chapter":"3","verse":"8","text":"Uzziel, tama ni Harhaiah, tangada tugi goolo, guu hau di gunga nomuli."},{"book":"Nehemiah","chapter":"3","verse":"9","text":"Rephaiah, tama ni Hur, di tagi o di baahi di guongo Jerusalem, guu hau di gunga nomuli."},{"book":"Nehemiah","chapter":"3","verse":"10","text":"Jedaiah, tama Harumaph, guu hau di gunga nomuli, dela e hoohoo gi dono hale."},{"book":"Nehemiah","chapter":"3","verse":"11","text":"Malchijah, tama ni Harim, mo Hasshub, tama ni Pahath Moab guu hau di gunga nomuli, mo di hagaduu aga di Angulaa o nia Mee Dunu Mee."},{"book":"Nehemiah","chapter":"3","verse":"12","text":"Shallum, tama ni Hallohesh, di tagi o di baahi guongo Jerusalem dela i golo, guu hau di gunga nomuli, gei nia dama ahina a maa gu hagamaamaa a mee i dana moomee."},{"book":"Nehemiah","chapter":"3","verse":"13","text":"Hanun mo digau di waahale Zanoah gu hagaduu aga hoou di Bontai di Gowaa Baba. Digaula gu haganoho nia bontai, ge guu wanga nnagadilinga baalanga tai bontai. Digaula guu hau hoou di abaaba deelaa gi nia piidi e 1,500 gaa tugi loo i di Bontai Kili Geinga."},{"book":"Nehemiah","chapter":"3","verse":"14","text":"Malchijah, tama ni Rechab, di tagi ni di waahale Beth Haccherem, gu hagaduu aga hoou di Bontai Kili Geinga, gu haganoho nia bontai, ge guu wanga nnagadilinga baalanga tai bontai."},{"book":"Nehemiah","chapter":"3","verse":"15","text":"Shallum, tama ni Colhozeh, tagi o tenua go Mizpah, gu hagaduu aga hoou di Bontai di Monowai, guu gahu di gowaa heehee nia daangada, gu taiaga hagatau hagahumalia di abaaba, mo nia bontai, mo nia mee tai mono baalanga. Gei mee gu hagaduu aga di abaaba hoohoo gi di hadagee di king i baahi di Monowai Shelah, gaa tugi loo i di gaagenge dela e gaga iha i di Waahale o David."},{"book":"Nehemiah","chapter":"3","verse":"16","text":"Nehemiah, tama ni Azbuk, di tagi ni di baahi tenua go Beth Zur guu hau di gunga nomuli, gaa tugi loo i taalunga David, mo di monowai, mo nia hale digau dauwa."},{"book":"Nehemiah","chapter":"3","verse":"17","text":"Hunu gau Levi ala gu hagaduu aga hoou di abaaba deenei:"},{"book":"Nehemiah","chapter":"3","verse":"18","text":"Bavvai, tama ni Henadad, di tagi di baahi tenua go Keilah dela i golo, guu hau di gunga nomuli."},{"book":"Nehemiah","chapter":"3","verse":"19","text":"Ezer, tama ni Jeshua, di tagi o Mizpah, guu hau di gunga nomuli, dela i mua di hale dugu goloo dauwa, gaa tugi loo i di gowaa dela e huli ai di abaaba."},{"book":"Nehemiah","chapter":"3","verse":"20","text":"Baruch, tama ni Zabbai, guu hau di gunga nomuli gii tugi loo i di bontai di hale tagi aamua hai mee dabu go Eliashib."},{"book":"Nehemiah","chapter":"3","verse":"21","text":"Meremoth, tama ni Uriah, dono damana madua go Hakkoz, guu hau di gunga nomuli, guu tugi loo i di hagaodi di hale Eliashib."},{"book":"Nehemiah","chapter":"3","verse":"22","text":"Hunu gau hai mee dabu ala gu hagaduu aga hoou di abaaba deenei:"},{"book":"Nehemiah","chapter":"3","verse":"23","text":"Benjamin mo Hasshub guu hau di gunga nomuli, dela hualaa i mua di nau hale."},{"book":"Nehemiah","chapter":"3","verse":"24","text":"Binnui, tama ni Henadad, guu hau di gunga nomuli, daamada i di hale Azariah gaa tugi loo i di madaaduge di abaaba deelaa."},{"book":"Nehemiah","chapter":"3","verse":"25-26","text":"Palal, tama ni Uzai, guu hau di gunga nomuli, daamada i di madaaduge di abaaba mo i di angulaa o di hale di king mugi nua, hoohoo gi di malaelae digau hagaloohi."},{"book":"Nehemiah","chapter":"3","verse":"27","text":"Nia daane o Tekoa guu hau di gunga nomuli, di nadau lua holongo, daamada i di angulaa hagaloohi damana o digau ala e hagaloohi di Hale Daumaha, gaa tugi loo i di abaaba taalinga Ophel."},{"book":"Nehemiah","chapter":"3","verse":"28","text":"Di buini gau hai mee dabu guu hau di gunga nomuli, daamada i di Bontai Hoodo gaa hana gi baahi gi ngeia, tangada nei mo tangada nei gi hauhia di abaaba i mua dono hale."},{"book":"Nehemiah","chapter":"3","verse":"29","text":"Zadok, tama ni Immer, guu hau di gunga nomuli dela hualaa i mua dono hale."},{"book":"Nehemiah","chapter":"3","verse":"30","text":"Hananiah, tama ni Shelemiah, mo Hanun, di ono dama a Zalaph, guu hau di gunga nomuli i di nau lua holongo."},{"book":"Nehemiah","chapter":"3","verse":"31","text":"Malchijah, tangada tugi goolo, guu hau di gunga nomuli, gii tugi loo i di hale digau ngalua o di Hale Daumaha, mo digau huihui mee e ngalua i di ngudu di Bontai Miphkad, hoohoo gi di madaaduge o di abaaba dela i baahi gi dua ngeia."},{"book":"Nehemiah","chapter":"3","verse":"32","text":"Digau tugi goolo mo digau huihui mee guu hau di gunga muliagi loo, daamada i di madaaduge, gaa tugi loo gi di Bontai Siibi."}]}