{"data":[{"book":"Yeremiya","chapter":"7","verse":"1","text":"Mawu amene Yehova anayankhula kwa Yeremiya ndi awa,"},{"book":"Yeremiya","chapter":"7","verse":"2","text":"“Ima pa chipata cha Nyumba ya Yehova ndipo kumeneko ukalalikire uthenga uwu:"},{"book":"Yeremiya","chapter":"7","verse":"3","text":"Yehova Wamphamvuzonse, Mulungu wa Israeli akuti: Konzani makhalidwe anu ndi zochita zanu, ndipo ndidzakulolani kukhala pa malo ano."},{"book":"Yeremiya","chapter":"7","verse":"4","text":"Musamakhulupirire mawu anu achinyengo onena kuti, ‘Ino ndi Nyumba ya Yehova, Nyumba ya Yehova, Nyumba ya Yehova!’"},{"book":"Yeremiya","chapter":"7","verse":"5","text":"Ngati mutasinthadi makhalidwe anu ndi zochita zanu, ndi kumachitirana zolungama,"},{"book":"Yeremiya","chapter":"7","verse":"6","text":"ngati mutaleka kuzunza mlendo, ana amasiye kapena akazi amasiye ndi kuleka kupha anthu osalakwa pa malo ano, ndipo ngati muleka kutsatira milungu ina, kuti ingakuwonongeni,"},{"book":"Yeremiya","chapter":"7","verse":"7","text":"Ine ndidzakulolani kukhala pa malo ano, mʼdziko limene ndinapatsa makolo anu mpaka muyaya."},{"book":"Yeremiya","chapter":"7","verse":"8","text":"Koma onani, inu mukudalira mawu abodza amene alibe phindu."},{"book":"Yeremiya","chapter":"7","verse":"9","text":"“Kodi inu muziba ndi kupha, kuchita chigololo ndi kulumbira monama, kufukiza lubani kwa Baala ndi kutsatira milungu ina imene simunayidziwe,"},{"book":"Yeremiya","chapter":"7","verse":"10","text":"ndipo kenaka nʼkubwera kudzayima pamaso panga mʼNyumba ino, Nyumba imene imadziwika ndi Dzina langa, inu nʼkumati, ‘Tapulumuka.’ Mwapulumuka kuti muzichitabe zonyansazi?"},{"book":"Yeremiya","chapter":"7","verse":"11","text":"Kodi Nyumba ino imene imadziwika ndi Dzina langa, yasanduka phanga la anthu olanda zinthu anzawo mwachifwamba inu mukuona? Komatu ndakhala ndi kuziona zonsezi! akutero Yehova.”"},{"book":"Yeremiya","chapter":"7","verse":"12","text":"“ ‘Pitani tsopano ku malo anga ku Silo, malo amene poyamba ankadziwika ndi Dzina langa, ndipo mukaone zimene ndinachita kumeneko chifukwa cha kuyipa kwa anthu anga Aisraeli."},{"book":"Yeremiya","chapter":"7","verse":"13","text":"Tsono popeza munkachita zonsezi, ngakhale Ine kukuyankhulani koma inu osamvera, kukuyitanani koma inu osayankha,"},{"book":"Yeremiya","chapter":"7","verse":"14","text":"choncho ndidzachita pa Nyumba imene imadziwika ndi Dzina langayi, Nyumba ya Yehova imene mumayidalira, malo amene ndinapereka kwa inu ndi makolo anu, zomwe ndinachita ku Silo."},{"book":"Yeremiya","chapter":"7","verse":"15","text":"Ndidzakuthamangitsani pamaso panga, ngati momwe ndinachitira abale anu onse, anthu a Efereimu.’ ”"},{"book":"Yeremiya","chapter":"7","verse":"16","text":"“Choncho iwe Yeremiya usawapempherere anthu awa ngakhale kuwapepesera kapenanso kuwapembedzera; usandidandaulire, chifukwa Ine sindidzakumvera."},{"book":"Yeremiya","chapter":"7","verse":"17","text":"Kodi sukuona zimene akuchita mʼmizinda ya ku Yuda ndi mʼmisewu ya ku Yerusalemu?"},{"book":"Yeremiya","chapter":"7","verse":"18","text":"Ana akutorera nkhuni, abambo akusonkha moto, ndipo amayi akukanda ufa kuti aphike makeke oti akapereke nsembe kwa mfumukazi yazakumwamba. Iwo amathira nsembe ya zakumwa kwa milungu ina kuti andipsetse mtima."},{"book":"Yeremiya","chapter":"7","verse":"19","text":"Koma kodi akuvutitsa Ine? Kodi sakungodzivuta okha, ndi kudzichititsa manyazi? akutero Yehova.”"},{"book":"Yeremiya","chapter":"7","verse":"20","text":"“Nʼchifukwa chake Ambuye Yehova akuti: Ndidzatsanulira mkwiyo wanga pa Nyumba yangayi, anthu, nyama, mitengo ndi zipatso zomwe. Mkwiyowo udzakhala ngati moto wosazimitsika."},{"book":"Yeremiya","chapter":"7","verse":"21","text":"“Yehova Wamphamvuzonse, Mulungu wa Israeli akuti: Wonjezerani nsembe zanu zopsereza pa nsembe zanu zinazo ndipo mudye nyama yakeyo!"},{"book":"Yeremiya","chapter":"7","verse":"22","text":"Pakuti pamene ndinatulutsa makolo anu ku Igupto ndi kuyankhula nawo, sindinawalamulire kuti azipereka nsembe zopsereza kapena nsembe zinazo,"},{"book":"Yeremiya","chapter":"7","verse":"23","text":"koma ndinawalamula kuti: Mverani Ine, ndipo ndidzakhala Mulungu wanu ndipo inu mudzakhala anthu anga. Muzitsata zonse zimene ndakulamulirani, ndipo zinthu zidzakuyenderani bwino."},{"book":"Yeremiya","chapter":"7","verse":"24","text":"Koma anthuwo sanamvere kapena kulabadira; mʼmalo mwake anapitirira kusamvera ndi mitima yawo yoyipa. Iwo anabwerera mʼmbuyo mʼmalo mopita patsogolo."},{"book":"Yeremiya","chapter":"7","verse":"25","text":"Kuyambira tsiku limene makolo awo anachoka ku Igupto mpaka lero lino, ndakhala ndikuwatumizira atumiki anga, aneneri."},{"book":"Yeremiya","chapter":"7","verse":"26","text":"Koma anthuwo sanandimvere kapena kusamalira. Anawumitsa mitima yawo ndi kuchita zoyipa kuposa makolo awo."},{"book":"Yeremiya","chapter":"7","verse":"27","text":"“Ngakhale iwe uwawuze zonsezi koma sadzakumvera. Ngakhale uwayitane koma sadzakuyankha."},{"book":"Yeremiya","chapter":"7","verse":"28","text":"Nʼchifukwa chake udzawawuze kuti, ‘Uwu ndi mtundu wa anthu umene sunamvere Yehova Mulungu wake, wosalola kulangizidwa. Choonadi chatha; chazimirira pa milomo yawo.’"},{"book":"Yeremiya","chapter":"7","verse":"29","text":"“Tsono meta tsitsi lako ndi kulitaya. Ulire kwambiri pa zitunda zopanda zomera, pakuti Yehova waukana ndi kuwusiya mʼbado umene wamukwiyitsawu.”"},{"book":"Yeremiya","chapter":"7","verse":"30","text":"“Anthu a ku Yuda achita zoyipa pamaso panga, akutero Yehova. Ayimika mafano awo onyansa mʼnyumba imene imadziwika ndi Dzina langa ndipo ayipitsa."},{"book":"Yeremiya","chapter":"7","verse":"31","text":"Amanga nsanja yopembedzera Tofeti mʼChigwa cha Hinomu kuti apserezereko ana awo aamuna ndi aakazi. Zimenezi Ine sindinawalamulire ngakhale kuziganizira nʼkomwe."},{"book":"Yeremiya","chapter":"7","verse":"32","text":"Nʼchifukwa chake masiku akubwera, akutero Yehova, pamene anthu sadzawatchulanso malowo Tofeti kapena Chigwa cha Hinomu, koma adzawatchula Chigwa cha Imfa, chifukwa adzakwirira anthu akufa ku Tofeti mpaka osapezekanso malo owayika."},{"book":"Yeremiya","chapter":"7","verse":"33","text":"Ndipo mitembo ya anthu amenewa idzakhala chakudya cha mbalame zamlengalenga ndi zirombo zakuthengo, ndipo palibe wina amene adzazipirikitse."},{"book":"Yeremiya","chapter":"7","verse":"34","text":"Ndidzathetsa nyimbo zonse zachisangalalo ndi zachikondwerero mʼmizinda ya ku Yuda ndi mʼmisewu ya ku Yerusalemu. Sikudzamvekanso mawu a chikondwerero a mkwatibwi ndi mkwati pakuti dzikolo lidzasanduka chipululu.”"}]}