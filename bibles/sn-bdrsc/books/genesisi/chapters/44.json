{"data":[{"book":"Genesisi","chapter":"44","verse":"1","text":"Zvino Josefa akarayira mutariri weimba yake achiti, “Zadza masaga avarume ava nezvokudya zvakawanda zvavanokwanisa kutakura, uye uise mari yomumwe nomumwe mumuromo wesaga."},{"book":"Genesisi","chapter":"44","verse":"2","text":"Ipapo ugoisa mukombe wangu, iwo wesirivha, mumuromo wesaga remuduku kuna vose, pamwe chete nemari yezviyo zvake.” Uye akaita sezvaakanga audzwa naJosefa."},{"book":"Genesisi","chapter":"44","verse":"3","text":"Kwakati kuchiedza, varume vaya vakaendeswa panzira yavo pamwe chete nembongoro dzavo."},{"book":"Genesisi","chapter":"44","verse":"4","text":"Vakanga vasati vava kure neguta Josefa paakati kumutariri wake, “Tevera varume vaya izvozvi, uye paunovabata, uti kwavari, ‘Seiko matsiva chakanaka nechakaipa?"},{"book":"Genesisi","chapter":"44","verse":"5","text":"Ko, uyu hauzi mukombe unonwira tenzi wangu uye wavanoshandisa pakuvuka here? Chinhu chamaita ichi chakaipa.’ ”"},{"book":"Genesisi","chapter":"44","verse":"6","text":"Paakavabata, akadzokorora mashoko aya kwavari."},{"book":"Genesisi","chapter":"44","verse":"7","text":"Asi ivo vakati kwaari, “Seiko ishe wangu achitaura zvinhu zvakadai? Ngazvive kure navaranda venyu kuti vaite chinhu chakadaro!"},{"book":"Genesisi","chapter":"44","verse":"8","text":"Takadzoka kwamuri kubva kunyika yeKenani kunyange nemari yatakawana mumiromo yamasaga edu. Saka taizobireiko sirivha kana goridhe mumba matenzi wenyu?"},{"book":"Genesisi","chapter":"44","verse":"9","text":"Kana mumwe upi zvake wavaranda venyu akawanikwa anayo, ngaafe; uye isu tose tichava nhapwa dzashe wangu.”"},{"book":"Genesisi","chapter":"44","verse":"10","text":"Iye akati, “Zvakanaka chaizvo, ngazvive sezvamataura. Ani naani anowanikwa anayo achava nhapwa yangu; vamwe mose hamungapiwi mhosva.”"},{"book":"Genesisi","chapter":"44","verse":"11","text":"Mumwe nomumwe wavo akakurumidza kuburutsa saga rake pasi uye akarizarura."},{"book":"Genesisi","chapter":"44","verse":"12","text":"Ipapo mutariri akatanga kutsvaka, akatanga kumukuru akapedzisira kumuduku wavose. Uye mukombe wakawanikwa musaga raBhenjamini."},{"book":"Genesisi","chapter":"44","verse":"13","text":"Ipapo, vakabvarura nguo dzavo. Ipapo vakatakudza mbongoro dzavo uye vakadzokera kuguta."},{"book":"Genesisi","chapter":"44","verse":"14","text":"Josefa akanga achiri mumba pakapinda Judha navanunʼuna vake, uye vakazviwisira pasi pamberi pake."},{"book":"Genesisi","chapter":"44","verse":"15","text":"Josefa akati kwavari, “Chiiko ichi chamaita? Hamuzivi kuti munhu akaita seni anogona kuziva zvinhu nokuvuka here?”"},{"book":"Genesisi","chapter":"44","verse":"16","text":"Judha akapindura akati, “Chiiko chatingataura kuna ishe wangu? Tingataureiko? Tingazvipembedza seiko? Mwari afukura mhosva yavaranda venyu. Zvino tava nhapwa dzashe wedu, isu pachedu naiye awanikwa ano mukombe.”"},{"book":"Genesisi","chapter":"44","verse":"17","text":"Asi Josefa akati, “Ngazvive kure neni kuti ndiite chinhu chakadai! Munhu awanikwa ano mukombe wangu chete ndiye achava nhapwa yangu. Imi mose, dzokerai kuna baba venyu norugare.”"},{"book":"Genesisi","chapter":"44","verse":"18","text":"Ipapo Judha akaenda kwaari akati, “Ndapota, ishe wangu, regai muranda wenyu ataure shoko rimwe kuna she wangu. Regai kutsamwira muranda wenyu, kunyange hazvo makaenzana naFaro pachake."},{"book":"Genesisi","chapter":"44","verse":"19","text":"Ishe wangu akabvunza varanda vake akati, ‘Muna baba kana mununʼuna here?’"},{"book":"Genesisi","chapter":"44","verse":"20","text":"Uye isu takapindura tikati, ‘Tina baba vava vatana, uye pano mukomana muduku akaberekwa pautana hwavo. Mukoma wake akafa, uye ndiye oga asara mwanakomana wamai vake, uye baba vake vanomuda.’"},{"book":"Genesisi","chapter":"44","verse":"21","text":"“Ipapo imi makati kuvaranda venyu, ‘Uyai naye kuno kwandiri kuti ndimuone, ini pachangu.’"},{"book":"Genesisi","chapter":"44","verse":"22","text":"Uye isu takati kuna she wangu, ‘Mukomana haangasiye baba vake; kana akavasiya, baba vake vangafa.’"},{"book":"Genesisi","chapter":"44","verse":"23","text":"Asi imi makati kuvaranda venyu, ‘Kunze kwokunge mauya nomununʼuna wenyu gotwe, hamungazooni chiso changu.’"},{"book":"Genesisi","chapter":"44","verse":"24","text":"Patakadzokera kumuranda wenyu, baba vangu, takavaudza zvakanga zvarehwa naishe wangu."},{"book":"Genesisi","chapter":"44","verse":"25","text":"“Ipapo baba vedu vakati, ‘Dzokerai mundotengazve zvimwe zvokudya zvishoma.’"},{"book":"Genesisi","chapter":"44","verse":"26","text":"Asi isu takati, ‘Hatigoni kuenda. Tichaenda bedzi kana mununʼuna wedu anesu. Hatigoni kuona chiso chomurume uyo kunze kwokunge mununʼuna wedu gotwe aenda nesu.’"},{"book":"Genesisi","chapter":"44","verse":"27","text":"“Muranda wenyu baba vangu vakati kwatiri, ‘Imi munoziva kuti mukadzi wangu akandiberekera vanakomana vaviri."},{"book":"Genesisi","chapter":"44","verse":"28","text":"Mumwe wavo akabva kwandiri, uye ndikati, “Zvirokwazvo akabvamburwa-bvamburwa.” Uye handina kuzomuona kubvira ipapo."},{"book":"Genesisi","chapter":"44","verse":"29","text":"Kana mukanditorera iyeyuwo uye kana zvakaipa zvikamuwira, muchaendesa musoro wangu wachena kuguva mukusuwa.’"},{"book":"Genesisi","chapter":"44","verse":"30","text":"“Saka zvino, kana mukomana akasava nesu pandinodzokera kumuranda wenyu, baba vangu, uye kana baba vangu, avo vakasunganidza upenyu hwavo kuupenyu hwomukomana,"},{"book":"Genesisi","chapter":"44","verse":"31","text":"vakaona kuti mukomana haapo, vachafa. Muranda wenyu achaendesa musoro wachena wababa vedu kuguva mukusuwa."},{"book":"Genesisi","chapter":"44","verse":"32","text":"Muranda wenyu akapa rubatso rwokuchengetedzeka kwomukomana kuna baba vangu. Ndakati, ‘Kana ndikasadzoka naye kwamuri, ndini ndichava nemhosva pamberi penyu, baba vangu, upenyu hwangu hwose!’"},{"book":"Genesisi","chapter":"44","verse":"33","text":"“Zvino, ndapota, regai henyu muranda wenyu asare kuno senhapwa yashe wangu pachinzvimbo chomukomana, uye murege mukomana adzokere namadzikoma ake."},{"book":"Genesisi","chapter":"44","verse":"34","text":"Ndingadzokera sei kuna baba vangu kana mukomana ndisinaye? Kwete! Musandirega ndichiona njodzi ichiuya pamusoro pababa vangu.”"}]}