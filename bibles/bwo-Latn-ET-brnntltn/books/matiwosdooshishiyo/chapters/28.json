{"data":[{"book":"Matiwos Dooshishiyo","chapter":"28","verse":"1","text":"Sambato b́ beshiyakon ik gawiyotsi shínts aawots Sanbata gudots guur goyoon Megdel dats ash wottsu Mariyamnat Mariyam k'oshun b́ dowu man s'ilosh boami."},{"book":"Matiwos Dooshishiyo","chapter":"28","verse":"2","text":"Mann, gawerawo datso ayidek't shek'e b́wutsi, melakiyo darotse oot'wat doowo bín is'eets shútso kukulshk'rat bí'abats be b́dek'i."},{"book":"Matiwos Dooshishiyo","chapter":"28","verse":"3","text":"Ik' melakiman shiitsonwere guumok'owa b́goliri b́teshi, b́tahonwe shetsok'o nas'a b́teshi."},{"book":"Matiwos Dooshishiyo","chapter":"28","verse":"4","text":"Kotirwotsu melakiyo bo shattsotse k'ewat duunok'o wotbowtsi,"},{"book":"Matiwos Dooshishiyo","chapter":"28","verse":"5","text":"Melakiyonmó máátswotssh hank'o bíet, «Itiyere shatk'ayere, jitetso Iyesusi it geyrwok'o danfee,"},{"book":"Matiwos Dooshishiyo","chapter":"28","verse":"6","text":"Bíwere hanoke aaliye shin b́ keewtsok'on k'azturee. Hanoke aaliye, b́ duukewoko waar s'iilere."},{"book":"Matiwos Dooshishiyo","chapter":"28","verse":"7","text":"Eshe kaari amr b́danifwotssh ‹K'irotse tuure! hamb, Gelil maantsan itiyere shino amree, manoke bín daatsitute!› err boosh keewwere, eshe itsh keewre.»"},{"book":"Matiwos Dooshishiyo","chapter":"28","verse":"8","text":"Maniyere hakon máátswots shatonat ayidek't een geneewoon doowokere kááron k'az boami, b́danifwotssh keewosh bowos'i."},{"book":"Matiwos Dooshishiyo","chapter":"28","verse":"9","text":"Iyesus weerindatse boon daatst «Jeeno itsh wotowe!» bíet. Bowere b́ maantsan t'int b́ tufo detsdek't bísh bosagadi."},{"book":"Matiwos Dooshishiyo","chapter":"28","verse":"10","text":"Manoor Iyesus, «Shatk'ayere! amr Gelil maants boametuwok'o ti eshwotssh keewwere, taan bo bek'etuweree bíyokne» bíet."},{"book":"Matiwos Dooshishiyo","chapter":"28","verse":"11","text":"Máátsmanotsu amoke bobefere kes'irwotsitse ik ikuwots kitots amt́ wotts jam keewman kahani naashwotssh bokeewi."},{"book":"Matiwos Dooshishiyo","chapter":"28","verse":"12","text":"Kahni naashwtsnat eenashwotsn ko'eyat boshiyeyakon kes'fwotssh ay ambaro imt hank'o boeti,"},{"book":"Matiwos Dooshishiyo","chapter":"28","verse":"13","text":"«Noo k'eyoke nobeferee b́ danifwots t'úwon waat úmp'dek't bo ami err ash ashuwotssh keewwere."},{"book":"Matiwos Dooshishiyo","chapter":"28","verse":"14","text":"Han dats k'eezirwo b́shishetkawotiyal no keewman jango bísh keewr itats gond keewo b́warawok'o woshitwone.»"},{"book":"Matiwos Dooshishiyo","chapter":"28","verse":"15","text":"Manoor kes'fwots ambaro k'a'údek't boosh keewetsok'o bok'ali, keewanu hambetsish b́ borfetso ayhudiyotsoke b́keeweyiri."},{"book":"Matiwos Dooshishiyo","chapter":"28","verse":"16","text":"B́ danif tatse ikwotswere Iyesus bo amish boosh b́kitstso, Geliln fa'a guromadan boami."},{"book":"Matiwos Dooshishiyo","chapter":"28","verse":"17","text":"Bín bobek'tsok'on bísh bosagadi, ik ikuwotsu amanobok'azi,"},{"book":"Matiwos Dooshishiyo","chapter":"28","verse":"18","text":"Iyesusu bowok t'int hank'o bíet, «Al jamo datsatsnowe daratsnowere taash imk'rere"},{"book":"Matiwos Dooshishiyo","chapter":"28","verse":"19","text":"Datsatsi ash jamok amr, nihon, naayonat shayiri S'ayno shútson boon gufr t danifwotsi woshweree."},{"book":"Matiwos Dooshishiyo","chapter":"28","verse":"20","text":"Taa itn tiazazts jaman bok'alitwok'o boosh daniwere! eshe taa datsu besho b́borfetso jam aawo itntoniye tfaooniyee.»"}]}