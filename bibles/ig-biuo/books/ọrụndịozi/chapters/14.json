{"data":[{"book":"Ọrụ Ndị Ozi","chapter":"14","verse":"1","text":"Nʼobodo Aikoniọm, Pọl na Banabas banyekwara nʼụlọ nzukọ ndị Juu, kwuo okwu nʼụzọ pụrụ iche nke mere nʼọtụtụ mmadụ, ndị Juu na ndị mba ọzọ kwenyekwara."},{"book":"Ọrụ Ndị Ozi","chapter":"14","verse":"2","text":"Ndị Juu, ndị na-anabataghị okwu ahụ, kpaliri ndị mba ọzọ mee ka mkpụrụobi ha jọọ njọ megide ụmụnna."},{"book":"Ọrụ Ndị Ozi","chapter":"14","verse":"3","text":"Otu ọ dị, ha nọgidere nʼebe ahụ ogologo oge, na-ekwusakwa okwu nke Onyenwe anyị na-atụghị egwu ọbụla. Onye nke gosikwara na ọ bụ okwu amara ya ka ha na-ekwu site nʼinye ha ike ịrụ ọrụ ịrịbama na ọrụ ebube dị iche iche."},{"book":"Ọrụ Ndị Ozi","chapter":"14","verse":"4","text":"Ma ndị obodo ahụ kewara abụọ, ụfọdụ nʼime ha dịnyere ndị Juu. Ụfọdụ dịnyekwara ndị ozi."},{"book":"Ọrụ Ndị Ozi","chapter":"14","verse":"5","text":"Mgbe ndị mba ọzọ, na ndị Juu, ha na ndị ndu ha, gbara izu ime ha ihe ihere, tụọkwa ha nkume."},{"book":"Ọrụ Ndị Ozi","chapter":"14","verse":"6","text":"Ndị ozi ahụ matara nzube ha site nʼebe ahụ gbapụ ọsọ gbaruo nʼakụkụ Laikonia, gbaba nʼime obodo Listra na Debi na obodo nta ndị ọzọ ndị dị nʼakụkụ ebe ahụ."},{"book":"Ọrụ Ndị Ozi","chapter":"14","verse":"7","text":"Nʼebe ahụ, ha gara nʼihu na-ekwusakwa oziọma ahụ."},{"book":"Ọrụ Ndị Ozi","chapter":"14","verse":"8","text":"Nʼobodo Listra, o nwere otu nwoke dara ngwụrọ site nʼoge a mụrụ ya. Nwoke a ejibeghị ụkwụ ya abụọ gaa ije mgbe ọbụla."},{"book":"Ọrụ Ndị Ozi","chapter":"14","verse":"9","text":"O gere ntị mgbe Pọl na-ekwu okwu. Onye legidere ya anya hụ na ọ nwere okwukwe nke a ga-eji mee ka a gwọọ ya,"},{"book":"Ọrụ Ndị Ozi","chapter":"14","verse":"10","text":"were oke olu sị, “Guzoro nʼụkwụ gị abụọ.” Nwoke ahụ wuliri elu malite ịga ije."},{"book":"Ọrụ Ndị Ozi","chapter":"14","verse":"11","text":"Mgbe igwe mmadụ ahụ hụrụ ihe Pọl mere, ha tiri mkpu nʼasụsụ Laikonia sị, “Ndị a bụ chi bịakwutere anyị nʼụdịdị mmadụ.”"},{"book":"Ọrụ Ndị Ozi","chapter":"14","verse":"12","text":"Banabas ka ha kpọrọ Zeus ma kpọkwa Pọl Hamis nʼihi na ọ bụ ya bụ onye ọka okwu.14:12 Ndị a bụ aha chi ndị obodo a. Aha ha ọzọ bụ Jupita na Mekuri."},{"book":"Ọrụ Ndị Ozi","chapter":"14","verse":"13","text":"Onye nchụaja Zeus, nke ụlọ arụsị ya dị nso nʼihu obodo, kpụtara oke ehi wetakwa okoko osisi dị iche iche. Ya na igwe mmadụ ahụ chọrọ ịchụ aja nye ha nʼọnụ ụzọ ama ha."},{"book":"Ọrụ Ndị Ozi","chapter":"14","verse":"14","text":"Mgbe ndị ozi ahụ, Banabas na Pọl nụrụ ihe ndị a, ha dọwara uwe ha, gbara ọsọ jekwuru igwe mmadụ ahụ na-eti mkpu,"},{"book":"Ọrụ Ndị Ozi","chapter":"14","verse":"15","text":"na-asị, “Ndị ikom, gịnị ka unu na-achọ ime? Lee, anyị bụkwa mmadụ dị ka unu. Ọ bụ oziọma ka anyị wetaara unu. Anyị chọrọ ka unu site nʼịsọpụrụ ihe ndị a na-abaghị uru, bịakwute Chineke dị ndụ. Onye kere eluigwe na ụwa, na oke osimiri na ihe niile dị nʼime ha."},{"book":"Ọrụ Ndị Ozi","chapter":"14","verse":"16","text":"Nʼoge gara aga, ọ hapụrụ mba niile ka ha na-eme ihe masịrị ha."},{"book":"Ọrụ Ndị Ozi","chapter":"14","verse":"17","text":"Nʼagbanyeghị nke a ọ hapụghị ị debere onwe ya ihe ndị ga-agbara ya akaebe, site nʼọrụ ọma ya niile. Dị ka inye unu mmiri ozuzo site nʼeluigwe, na mkpụrụ nke ala nʼoge ha. Ọ na-enyekwa unu nri na-emekwa ka obi na-atọ unu ụtọ.”"},{"book":"Ọrụ Ndị Ozi","chapter":"14","verse":"18","text":"Nʼagbanyeghị okwu ndị a, ọ rara ha ahụ igbochi igwe mmadụ ahụ ịchụrụ ha aja."},{"book":"Ọrụ Ndị Ozi","chapter":"14","verse":"19","text":"Ma ndị Juu sitere nʼAntiọk na Aikoniọm bịara kpalie obi igwe mmadụ ahụ. Nʼihi ya, ha tụrụ Pọl nkume, dọkpụrụ ya pụọ nʼobodo, chee na ọ nwụọla."},{"book":"Ọrụ Ndị Ozi","chapter":"14","verse":"20","text":"Ma mgbe ndị na-eso ụzọ bịara gbaa ya gburugburu, o bilitere, laghachikwa nʼime obodo ahụ. Ma nʼechi ya, ya na Banabas sooro gaa Debi."},{"book":"Ọrụ Ndị Ozi","chapter":"14","verse":"21","text":"Ha zisasịrị oziọma nʼime obodo ahụ, nke mere ka ọtụtụ mmadụ bụrụ ndị na-eso ụzọ ya. Ha lọghachiri nʼobodo Listra site ya gaa Aikoniọm na Antiọk."},{"book":"Ọrụ Ndị Ozi","chapter":"14","verse":"22","text":"Nʼebe ahụ ha gbara ndị na-eso ụzọ ume kasịekwa ha obi sị ha jidesie okwukwe ahụ ike. Ha sịrị, “Anyị ga-agabiga ọtụtụ mkpagbu dị iche iche tupu anyị abaa nʼalaeze Chineke.”"},{"book":"Ọrụ Ndị Ozi","chapter":"14","verse":"23","text":"Mgbe ha họpụtachara ndị okenye nʼime nzukọ niile. Ha sitere nʼobubu ọnụ na ekpere tinye ha nʼaka Onyenwe anyị, bụ onye ha kwenyere na ya."},{"book":"Ọrụ Ndị Ozi","chapter":"14","verse":"24","text":"Ha sitere nʼakụkụ Pisidia garuo Pamfilia."},{"book":"Ọrụ Ndị Ozi","chapter":"14","verse":"25","text":"Mgbe ha zisachara oziọma nʼobodo Pega, ha gbadara gaa Atalia."},{"book":"Ọrụ Ndị Ozi","chapter":"14","verse":"26","text":"Site nʼebe ahụ, ha sooro ụgbọ mmiri jeruo Antiọk bụ ebe a nọ nyefee ha nʼamara Chineke nʼihi ọrụ ndị a ha rụzuru."},{"book":"Ọrụ Ndị Ozi","chapter":"14","verse":"27","text":"Mgbe ha bịaruru, ha kpọkọtara nzukọ kọwara ha ihe niile Chineke sitere nʼaka ha mee, na otu o siri meghe ọnụ ụzọ nke okwukwe nye ndị mba ọzọ."},{"book":"Ọrụ Ndị Ozi","chapter":"14","verse":"28","text":"Ha na ndị na-eso ụzọ nọgidere nʼebe ahụ ruo oge dị anya."}]}