{"data":[{"book":"Yakobo","chapter":"3","verse":"1","text":"Abale anga, ambiri musakhale aphunzitsi chifukwa mumadziwa kuti aphunzitsife tidzaweruzidwa mowuma kuposa anthu ena onse."},{"book":"Yakobo","chapter":"3","verse":"2","text":"Tonsefe timapunthwa mʼnjira zambiri. Ngati wina salakwa poyankhula, ameneyo ndi munthu wangwiro, wodziwa kuyangʼanira bwino thupi lake lonse."},{"book":"Yakobo","chapter":"3","verse":"3","text":"Tikayika tizitsulo mʼkamwa mwa akavalo kuti atimvere, timatha kuwongolera thupi lake lonse."},{"book":"Yakobo","chapter":"3","verse":"4","text":"Taonani sitima zapamadzi. Ngakhale ndi zazikulu kwambiri ndipo zimakankhidwa ndi mphepo yamphamvu, zimawongoleredwa ndi tsigiro lalingʼono kulikonse kumene woyendetsayo akufuna kupita."},{"book":"Yakobo","chapter":"3","verse":"5","text":"Momwemonso, lilime ndi kachiwalo kakangʼono ka thupi koma limadzitama kuti nʼkuchita zikuluzikulu. Tangoganizirani za nkhalango yayikulu imene ingapse ndi kalawi kamoto koyamba mochepa."},{"book":"Yakobo","chapter":"3","verse":"6","text":"Lilime nalonso ndi moto, dziko la zoyipa pakati pa ziwalo za thupi. Limawononga munthu yense wathunthu. Limayika zonse za moyo wake pa moto, ndipo moto wake ndi wochokera ku gehena."},{"book":"Yakobo","chapter":"3","verse":"7","text":"Mitundu yonse ya nyama, ya mbalame, ya zokwawa ndi ya zolengedwa za mʼnyanja, zikuwetedwa ndipo munthu wakhala akuziweta,"},{"book":"Yakobo","chapter":"3","verse":"8","text":"koma palibe munthu amene angaweta lilime. Lilime ndipo silitha kupuma, ndi lodzaza ndi ululu wakupha."},{"book":"Yakobo","chapter":"3","verse":"9","text":"Ndi lilime lomwelo timatamanda Ambuye ndi Atate athu, komanso ndi lilime lomwelo timalalatira anthu, amene anapangidwa mʼchifanizo cha Mulungu."},{"book":"Yakobo","chapter":"3","verse":"10","text":"Mʼkamwa momwemo mutuluka matamando ndi kulalata. Abale anga, zisamatero ayi."},{"book":"Yakobo","chapter":"3","verse":"11","text":"Kodi madzi abwino ndi a mchere angatuluke pa kasupe mmodzi?"},{"book":"Yakobo","chapter":"3","verse":"12","text":"Abale anga, kodi mtengo wa mkuyu nʼkubala mphesa, kapena mtengo wampesa nʼkubala nkhuyu? Kasupe wa madzi a mchere sangatulutsenso madzi abwino."},{"book":"Yakobo","chapter":"3","verse":"13","text":"Ndani mwa inu amene ndi wanzeru ndi womvetsa zinthu? Mulekeni aonetse ndi makhalidwe ake abwino kuti nzeru ndiye zikutsogolera kudzichepetsa kwake ndi zochita zake"},{"book":"Yakobo","chapter":"3","verse":"14","text":"Koma ngati muli ndi mtima wakaduka ndi odzikonda, musadzitamandire kapena kukana choonadi."},{"book":"Yakobo","chapter":"3","verse":"15","text":"“Nzeru” zotere sizochokera kumwamba koma ndi za mʼdziko lapansi, si zauzimu koma ndi za ziwanda."},{"book":"Yakobo","chapter":"3","verse":"16","text":"Pakuti pamene pali kaduka ndi kudzikonda pomweponso pamakhala chisokonezo ndi zochitika zoyipa zonse."},{"book":"Yakobo","chapter":"3","verse":"17","text":"Koma nzeru imene imachoka kumwamba, poyamba ndi yangwiro, ndi yokonda mtendere, yoganizira za ena, yogonjera, yodzaza ndi chifundo ndi chipatso chabwino, yosakondera ndi yoona mtima."},{"book":"Yakobo","chapter":"3","verse":"18","text":"Anthu amtendere amene amadzala mtendere amakolola chilungamo."}]}