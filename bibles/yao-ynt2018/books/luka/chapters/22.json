{"data":[{"book":"Luka","chapter":"22","verse":"1","text":"Lyaŵandichile lyuŵa lyekulungwa lya mikate jangatajikwa chilungo lyalikuŵilanjikwa Pasaka."},{"book":"Luka","chapter":"22","verse":"2","text":"Achakulu ŵambopesi ni ŵakwiganya Malajisyo ŵaliji nkusosa itajile pakwaulaga Che Yesu nambo ŵaliji nkwajogopa ŵandu."},{"book":"Luka","chapter":"22","verse":"3","text":"Nipele Shetani ŵanjinjile che Yuda jwakuŵilanjikwa Isikaliote, jumo jwa achinduna kumi na mbili ŵala."},{"book":"Luka","chapter":"22","verse":"4","text":"Che Yuda ŵajawile ni kuŵechetesyana ni achakulu ŵambopesi ni achakulungwa ŵa ŵakulindilila Nyuumba ja Akunnungu itajile pakwakamusya kwakamula Che Yesu."},{"book":"Luka","chapter":"22","verse":"5","text":"Nombewo ŵasengwile ni kwilana nawo kuti chiŵape mbiya."},{"book":"Luka","chapter":"22","verse":"6","text":"Che Yuda ŵajitichisye ni kutanda kusosa lipesa lyambone lyakwakamusya kwakamula Che Yesu pangali kumanyilila ŵandu."},{"book":"Luka","chapter":"22","verse":"7","text":"Nipele, lyaiche lyuŵa lya mikate jangatajikwa chilungo. Iyoyo peyo ni lyuŵa lyalikusachilwa kusikita mwanangondolo jwa Pasaka."},{"book":"Luka","chapter":"22","verse":"8","text":"Che Yesu ŵaatumile che Petulo ni che Yohana achitiji, “Njaulangane nkatukulumichisye chakulya cha Pasaka kuti tulye.”"},{"book":"Luka","chapter":"22","verse":"9","text":"Nombewo ŵausisye Che Yesu, “Ana nkusaka tukachikolochesye kwapi?”"},{"book":"Luka","chapter":"22","verse":"10","text":"Ni ŵajanjile, “Mpilikanile! Pachinkajinjile pa musi po, chinkasimane ni jwannume ali atwichile lulo lwa meesi. Nkaakuye ŵelewo mpaka mu nyuumba jichakajinjile."},{"book":"Luka","chapter":"22","verse":"11","text":"Mwasalile asyene nyuumba jo, ‘Jwakwiganya akummusya, chili kwapi chuumba muchingalile chakulya cha Pasaka pamo ni ŵakulijiganya ŵangu?’"},{"book":"Luka","chapter":"22","verse":"12","text":"Nombewo chakannosye chuumba chachikulungwa cha penani chachili ni indu yose yaikusachilwa mu chuumba. Nkakulumisye mwelemo.”"},{"book":"Luka","chapter":"22","verse":"13","text":"Ŵajawile ni ŵaisimene indu yose ili mpela iŵatite pakusalilwa ni Che Yesu, nombewo ŵakulumisye chakulya cha Pasaka."},{"book":"Luka","chapter":"22","verse":"14","text":"Pakaiche katema, Che Yesu ŵatemi kulya pamo ni achinduna ŵakwe."},{"book":"Luka","chapter":"22","verse":"15","text":"Ŵasalile, “Najile kwannope kulya chakulya cha Pasaka pamo ni ŵanyamwe nganime kulagaswa."},{"book":"Luka","chapter":"22","verse":"16","text":"Pakuŵa ngunsalila kuti, nguulya sooni chakulya cha Pasaka mpaka pachiŵe isyene mu Umwenye wa Akunnungu.”"},{"book":"Luka","chapter":"22","verse":"17","text":"Nipele Che Yesu ŵajigele chikombe ni paŵamasile kwatogolela Akunnungu ŵatite, “Mpochele ni mpelegane mwachimisyene."},{"book":"Luka","chapter":"22","verse":"18","text":"Pakuŵa ngunsalila kuti, chitandile sambano ngaang'wa sooni divai mpaka pachiuiche Umwenye wa Akunnungu.”"},{"book":"Luka","chapter":"22","verse":"19","text":"Sooni ŵajigele nkate ni kwatogolela Akunnungu, ŵagaŵenye ni kwapa achitiji, “Chelechi ni chiilu changu chachikutyochekwa ligongo lyenu. Ntendeje yeleyi kwa kungumbuchila une.”"},{"book":"Luka","chapter":"22","verse":"20","text":"Iyoyo peyo paŵamasile kulya ni ŵajigele chikombe achitiji, “Achi chikombechi lili lilangano lya sambano lya Akunnungu lyalikutendekwa kwa miasi jangu jajikwitika kwa ligongo lyenu."},{"book":"Luka","chapter":"22","verse":"21","text":"“Nambo, nnole! Jwejula jwakung'alauka ali papapa akulya pamo ni une."},{"book":"Luka","chapter":"22","verse":"22","text":"Pakuŵa Mwana jwa Mundu chajaule kukuulagwa mpela iŵasachile Akunnungu, nambo ulaje uŵe kwa mundu jwakungalauka jo.”"},{"book":"Luka","chapter":"22","verse":"23","text":"Pelepo ŵatandite kuusyana achinsyene pe, ana ŵaani ŵelewo uchatende chele chinducho!"},{"book":"Luka","chapter":"22","verse":"24","text":"Gatyochele makani pasikati ja ŵakulijiganya gankati ŵaani jwali jwankulungwa kupunda ŵane."},{"book":"Luka","chapter":"22","verse":"25","text":"Che Yesu ŵaasalile, “Mamwenye ŵa pachilambo akwalamula ŵandu ŵao kwa machili, nombe ŵakwete ulamusi pachanya pao akuliŵilanga, ‘achambusanga ŵa ŵandu’."},{"book":"Luka","chapter":"22","verse":"26","text":"Nambo inaŵe yeleyo kukwenu, jwali jwankulungwa aŵeje nti jwannandi mwa wose ni jwali chilongola aŵeje nti jwakutumichila."},{"book":"Luka","chapter":"22","verse":"27","text":"Pakuŵa, ŵaani jwali jwankulungwa, jwatemi kulya pane jwakutumichila? Isyene ni jwejula jwatemi paasi kulya! Nambo une ndili pasikati jenu mpela jwakutumichila."},{"book":"Luka","chapter":"22","verse":"28","text":"“Ŵanyamwe ni untemiji pamo ni une katema kose kakulinjikwa kwangune."},{"book":"Luka","chapter":"22","verse":"29","text":"Mpela ila Atati ŵangu iŵatite pakuumba une ulamusi wa umwenye kulamula iyoyo peyo noneji ngumpa ulamusi wa kulamula."},{"book":"Luka","chapter":"22","verse":"30","text":"Kuti ndye ni kung'wa pamo ni une mu Umwenye wangu. Chintame mu itengu ya Umwenye nchilamulaga ngosyo kumi na mbili sya Ŵaisilaeli.”"},{"book":"Luka","chapter":"22","verse":"31","text":"Che Yesu ŵatite, “Che Simoni, che Simoni! Mpilikane! Shetani aŵendile luusa kwa Akunnungu ja kunlinga ŵanyamwe mpela mundu yakuti kupeta ngano alole iŵaga chimpunde kuŵa ŵakulupilichika."},{"book":"Luka","chapter":"22","verse":"32","text":"Nambo une nampopelele mmwe kuti chikulupi chenu chikapunguka. Nomwe pachimumujilile sooni, mwalimbisye mitima achinjenu.”"},{"book":"Luka","chapter":"22","verse":"33","text":"Che Petulo ŵajanjile, “Ambuje, une ndili chile kutaŵikwa pamo nomwe ni kuwa pamo nomwejo.”"},{"book":"Luka","chapter":"22","verse":"34","text":"Nambo Che Yesu ŵanjanjile, “Ngunsalila mwe che Petulo, lelo jino jikanaŵe kutongola tambala chimungane katatu kuti ngankuumanyilila une.”"},{"book":"Luka","chapter":"22","verse":"35","text":"Nipele Che Yesu ŵausisye ŵakulijiganya ŵao, “Panantumile pangali chilolo ni nsaku ni ilatu ine pala ana mwasoŵikwe ni chichi?” Ni ŵanjanjile, “Ngapagwa.”"},{"book":"Luka","chapter":"22","verse":"36","text":"Nombe Che Yesu ŵaasalile, “Nambo sambano, jwakwete chilolo ajigale ni nsaku iyoyo peyo. Ni jwanganakola lipanga, asumisye mwinjilo wao akasume limo."},{"book":"Luka","chapter":"22","verse":"37","text":"Ilembechekwe Mmalembo ga Akunnungu, ‘Ŵaŵalanjikwe ali jumo jwao pasikati ŵandu ŵa sambi.’ Ngunsalila yeleyi Malembelo gakusachilwa gaŵe isyene kwa une, pakuŵa uumi wangu ukuichila kumbesi.”"},{"book":"Luka","chapter":"22","verse":"38","text":"Ŵakulijiganya ŵatite, “Ambuje, nnole, apano tukwete mapanga gaŵilipe.” Nombewo ŵajanjile, “Ayaga!”"},{"book":"Luka","chapter":"22","verse":"39","text":"Che Yesu ŵatyosile ni kwaula pa chitumbi cha Miseituni mpela iŵatite pakusyoŵelela ni ŵakulijiganya ŵao ŵakuiye."},{"book":"Luka","chapter":"22","verse":"40","text":"Paŵaiche pelepo, ŵaasalile ŵanyawo, “Mpopele kuti nkajinjila nkulinjikwa.”"},{"book":"Luka","chapter":"22","verse":"41","text":"Nipele, ŵalesile ŵanyawo ni ŵajawile kwati mundu nkukombola kuponya liganga ni ŵatindiŵele ni kupopela."},{"book":"Luka","chapter":"22","verse":"42","text":"Ni ŵatiji, “Atati, mwasakaga mundyochesye achi chikombe cha malagasyo, nambo gankugasaka mmwe gapanganyikwe ni ngaŵa kwa kusaka kwangu.”"},{"book":"Luka","chapter":"22","verse":"43","text":"Pele katumetume jwa kwinani jwakopochele ni kwataga machili."},{"book":"Luka","chapter":"22","verse":"44","text":"Che Yesu ŵaliji mchipwetesi chachikulungwa ni ŵapundile kupopela kwannope. Chitukuta chatyosile ni chaliji mpela mandondwa ga miasi gagaliji nkwilima mpaka paasi.22:44 Malembo gamajinji ga kalakala nganigakola misitali ja 43-44."},{"book":"Luka","chapter":"22","verse":"45","text":"Paŵamasile kupopela, ŵajimwiche ni kwajaulila ŵakulijiganya ŵao ni ŵasimene nnugono ligongo ŵaliji nkusupuka."},{"book":"Luka","chapter":"22","verse":"46","text":"Ŵaasalile, “Ana ligongo chi nkugona? Njimuche ni kupopela kuti nkajinjila nkulinjikwa.”"},{"book":"Luka","chapter":"22","verse":"47","text":"Che Yesu paŵaliji nkuŵecheta, mpingo wa ŵandu waiche uchilongolelwaga ni che Yuda juŵaliji jumo jwa achinduna kumi na mbili. Che Yuda ŵajawile ni kwakomasya Che Yesu kwa kwanonyela."},{"book":"Luka","chapter":"22","verse":"48","text":"Nambo Che Yesu ŵansalile, “Che Yuda! Ana nkungalauka Mwana jwa Mundu kwa chikomasyo cha ngomo mmajeje?”"},{"book":"Luka","chapter":"22","verse":"49","text":"Ŵele ŵakulijiganya ŵa Che Yesu paŵaimanyi ichityochele ni ŵatite, “Ambuje, twakunule ni mapanga?”"},{"book":"Luka","chapter":"22","verse":"50","text":"Ni jumo jwao ŵankunwile kapolo jwa jwankulungwa jwambopesi ni kwakapa lipikanilo lya kundyo."},{"book":"Luka","chapter":"22","verse":"51","text":"Pelepo Che Yesu ŵaŵechete, “Nneche! Ikwanile.” Ni ŵalikwaiye lipikanilo lya jwele mundu jo ni kunnamya."},{"book":"Luka","chapter":"22","verse":"52","text":"Nipele Che Yesu ŵaasalile achakulu ŵambopesi ni achakulungwa ŵa ŵakulindilila nyuumba ja Akunnungu ni achachekulu uŵaikangene kukwakamula, “Ana nnyiche ni mapanga ni imbonga kukungamula mpela ndili jwachiswamba?"},{"book":"Luka","chapter":"22","verse":"53","text":"Panaliji pamo ni ŵanyamwe moŵa gose pa Nyuumba ja Akunnungu nganimungamula. Nambo aka ni katema kenu, katema ka jwaulamusi wa chipi.”"},{"book":"Luka","chapter":"22","verse":"54","text":"Nipele ŵankamwile ŵanjigele ni kwajausya ku nyuumba ja Jwankulu Jwambopesi. Che Petulo ŵankuiye chakunyuma kwakutalichila."},{"book":"Luka","chapter":"22","verse":"55","text":"Ŵakolesisye mooto pasikati lwani, ŵatemi pamo nombe che Petulo ŵaiche ni kutama pamo nawo."},{"book":"Luka","chapter":"22","verse":"56","text":"Kapolo jumo jwankongwe, paŵammweni che Petulo ali atemi chiŵandi ni mooto wo ŵaalolechesye kwannope ni kuti, “Ni mundu ju nombe ŵaliji pamo ni Che Yesu.”"},{"book":"Luka","chapter":"22","verse":"57","text":"Nambo che Petulo ŵakanile achitiji, “Mmwe jwankongwe, ngangummanyilila jwelejo!”"},{"book":"Luka","chapter":"22","verse":"58","text":"Kanyuma kanandi, mundu jwine ŵammweni che Petulo ni ŵatite, “Ni mmwe ŵakwe nndi jumo jwao.” Nambo che Petulo ŵanjanjile “Alakwe ngaŵa une!”"},{"book":"Luka","chapter":"22","verse":"59","text":"Mpela lisaa limo mmbujo, mundu jwine ŵaŵechete achitiji, “Isyene nguti, aju mundu ju nombe ŵaliji pamo nawo pakuŵa jwelejo nombe ali Mgalilaya.”"},{"book":"Luka","chapter":"22","verse":"60","text":"Nambo che Petulo ŵatite, “Alakwe, nganguchimanyilila chinkuŵecheta cho!” Papopo akanaŵe kumalisya kuŵecheta, tambala jatongwele."},{"book":"Luka","chapter":"22","verse":"61","text":"Ambuje ŵagalawiche ni kwalolechesya che Petulo, nombe che Petulo ŵagakumbuchile maloŵe ga Ambuje gaŵansalile, “Chilo cha lelo jino jikanaŵe kutongola tambala, chimungane katatu.”"},{"book":"Luka","chapter":"22","verse":"62","text":"Pelepo ŵakopweche paasa ni ŵalisile kwa nnope."},{"book":"Luka","chapter":"22","verse":"63","text":"Ŵandu uŵankamwile Che Yesu ŵala, ŵatandite kwatendela chanache ni kwagomba."},{"book":"Luka","chapter":"22","verse":"64","text":"Ŵantaŵile chiguo ku meeso ni ŵammusisye, “Nsagamukule, Ana ŵaani ŵangombile mmwe?”"},{"book":"Luka","chapter":"22","verse":"65","text":"Ŵammechetele maloŵe gamajinji ga kwatukana."},{"book":"Luka","chapter":"22","verse":"66","text":"Pakwachele, nkungulu wa achachekulu ni achakulu ŵambopesi ni ŵakwiganya Malajisyo ŵasimene pamo, ni ŵannyichenawo Che Yesu pankungulu wao wekulungwa wa Chiyahudi."},{"book":"Luka","chapter":"22","verse":"67","text":"Ni ŵausisye “Ntusalile! Ana mmwejo ni Kilisito Nkulupusyo?”"},{"book":"Luka","chapter":"22","verse":"68","text":"sooni, natamuno nammusyaga liusyo, ngamunyanga."},{"book":"Luka","chapter":"22","verse":"69","text":"Nambo chitandile sambano, Mwana jwa Mundu chatame kundyo kwa Akunnungu ŵaali ni Machili.”"},{"book":"Luka","chapter":"22","verse":"70","text":"Pelepo wose ŵammusisye, “Ni kuti mmwejo ni Mwana jwa Akunnungu?”"},{"book":"Luka","chapter":"22","verse":"71","text":"Nombewo ŵatite, “Ana umboni chi sooni utukusaka? Pakuŵa tupilikene twachinsyene achiŵechetaga pakang'wa jakwe asyene!”"}]}