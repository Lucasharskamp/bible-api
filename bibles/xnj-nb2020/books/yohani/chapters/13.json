{"data":[{"book":"Yohani","chapter":"13","verse":"1","text":"Yavili kwakona mselebuko wa pasaka kuhika, Yesu kuni amanyili lukumbi lwa kuwuka kwaki pamulima luhikili kuhamba kwa Dadi waki. Yesu avaganili neju vandu vaki vevavi pamulima na avaganili kwa uganu wangali mwishu."},{"book":"Yohani","chapter":"13","verse":"2","text":"Yavi lukumbi lwa chakulya cha kimihi. Setani amali kuyingi mumtima wa Yuda Isikalioti mwana wa Simoni, na kumpela maholo ga kumng'anamukila Yesu."},{"book":"Yohani","chapter":"13","verse":"3","text":"Yesu amanyili kuvya Dadi amgotolili vindu vyoha muuhotola waki, mewawa kuvya ahumili kwa Chapanga na iwuya kwa Chapanga."},{"book":"Yohani","chapter":"13","verse":"4","text":"Yesu akawuka pachakulya pala, akavika pamuhana nyula yaki ya kujihwika, akatola chitambala na kujikunga muchiwunu."},{"book":"Yohani","chapter":"13","verse":"5","text":"Kangi akasopa manji munkele livaha na kutumbula kuvasambisa vawuliwa vaki magendelu na kuhungula na chitambala chila cheajikungili muchiwunu."},{"book":"Yohani","chapter":"13","verse":"6","text":"Peamhikili Simoni Petili, Petili mwene akajova, “Bambu, veve yati ukunisanja magendelu nene?”"},{"book":"Yohani","chapter":"13","verse":"7","text":"Yesu akayangula, “Wimanya lepi chenihenga hinu, nambu yati wimanya mwanakandahi.”"},{"book":"Yohani","chapter":"13","verse":"8","text":"Petili akamjovela, “Veve ukunisanja lepi magendelu katu!” Yesu akamyangula, “Changali kukusanja magendelu gaku wivya lepi muwuliwa wangu kavili.”"},{"book":"Yohani","chapter":"13","verse":"9","text":"Simoni Petili akamyangula, “Bambu, unisanja, lepi magendelu gene, ndi pamonga na mawoko gangu mewawa na mutu.”"},{"book":"Yohani","chapter":"13","verse":"10","text":"Yesu akamjovela, “Mundu mweamali kusamba ndi amali kunyamba iganikiwa kusanja magendelu ndu. Nyenye munyambili nambu mwavoha lepi.”"},{"book":"Yohani","chapter":"13","verse":"11","text":"Yesu ammanyili yula mweakumng'anamukila, ndi mana ajovili, “Nyenye mnyambili, nambu mwavoha lepi.”"},{"book":"Yohani","chapter":"13","verse":"12","text":"Yesu peamali kuvasambisa magendelu na kuwala kavili nyula yaki, akatama, peatamili akavajovela, “Wu, mmanyili aga genivakitili?”"},{"book":"Yohani","chapter":"13","verse":"13","text":"Nyenye mukunikemela Muwula na Bambu mwijova chakaka, muni nene ndi chenivii."},{"book":"Yohani","chapter":"13","verse":"14","text":"Yakavyai nene mwenivii Bambu na Muwula nivasambisi nyenye magendelu, mewawa na nyenye yikuvagana musanjanayi magendelu nyenye mwavene."},{"book":"Yohani","chapter":"13","verse":"15","text":"Nivapeli luhumu, muni nyenye mewa muhengayi ngati chenivahengili."},{"book":"Yohani","chapter":"13","verse":"16","text":"Chakaka nikuvajovela, mtangatila mkulu lepi kuliku mtopeswa waki, mewawa mjumbi mkulu lepi kuliku mweamtumili yula."},{"book":"Yohani","chapter":"13","verse":"17","text":"Hinu, ndava muni mukugamanya mambu ago, yati mmotisiwa ngati mukugahenga."},{"book":"Yohani","chapter":"13","verse":"18","text":"Nijova lepi kuvavala mwavoha. Nivamanyili venivahagwili vala, nambu Mayandiku Gamsopi giganikiwa gatimilayi, mundu mwealili chakulya pamonga na nene aning'anamukili."},{"book":"Yohani","chapter":"13","verse":"19","text":"“Nene nivajovili mambu aga kwakona kuhumila, muni pegihumila muhotola kusadika, ‘Nene Ndi Mwene.’"},{"book":"Yohani","chapter":"13","verse":"20","text":"Chakaka nikuvajovela, yula mweakumpokela mundu yoyoha mwenimtumili, akunipokela nene, na mweakunipokela nene akumpokela mwene mweanitumili.”"},{"book":"Yohani","chapter":"13","verse":"21","text":"Peamali kujova genago, Yesu akaviniswa neju mumtima, akajova hotohoto, “Chakaka nikuvajovela mmonga winu yati akuning'anamukila!”"},{"book":"Yohani","chapter":"13","verse":"22","text":"Vawuliwa vakalolesana kuni nakuhotola kummanya akumjova yani."},{"book":"Yohani","chapter":"13","verse":"23","text":"Mmonga wa vawuliwa, Yesu mweamganili neju, atamili papipi na Yesu."},{"book":"Yohani","chapter":"13","verse":"24","text":"Hinu Simoni Petili akumkonya lihu muwuliwa yula “Amkotayi ijova kumvala yani.”"},{"book":"Yohani","chapter":"13","verse":"25","text":"Muwuliwa mwenuyu akahegelela papipi na Yesu, akamkota “Bambu ndi yani?”"},{"book":"Yohani","chapter":"13","verse":"26","text":"Yesu akayangula, “Mundu yula mwenikumpela chipandi cha libumunda chenijwigi munkele ndi mwenuyo.” Ndi akatola chipandi cha libumunda akachijwiga munkele na kumpela Yuda, mwana wa Simoni Isikalioti."},{"book":"Yohani","chapter":"13","verse":"27","text":"Yuda peamali kupokela chipandi chila, Setani akamuyingila. Hinu Yesu akamjovela “Chewigana kukita kita kanyata!”"},{"book":"Yohani","chapter":"13","verse":"28","text":"Nambu kawaka hati mmonga ya vala vevatamii pachakulya mweamanyili ndava kyani amjovili genago."},{"book":"Yohani","chapter":"13","verse":"29","text":"Ndava muni Yuda avi mvika lihaku la mashonga, vangi vaholali kuvya Yesu amjovili manya akagula vindu vyeviganikiwa pamselebuko wa Pasaka, amala avapelayi vangangu vindu."},{"book":"Yohani","chapter":"13","verse":"30","text":"Yuda peamali kutola chipandi chila cha libumunda, bahapo akahuma kuvala. Na yavili kilu."},{"book":"Yohani","chapter":"13","verse":"31","text":"Yuda peamali kuwuka, Yesu akajova, “Hinu ukulu wa Mwana wa Mundu ugubukuliwi, na ukulu wa Chapanga ugubukuliwi mugati yaki.”"},{"book":"Yohani","chapter":"13","verse":"32","text":"Ngati ukulu wa Chapanga ulangiswi mugati ya Mwana, hinu Chapanga yati akuulangisa ukulu wa Mwana mugati yaki mwene yati ikita ago kanyata."},{"book":"Yohani","chapter":"13","verse":"33","text":"“Nyenye vana vangu, nakona niviii pamonga na nyenye mulukumbi luhupi ndu. Yati mukunilonda, nambu nikuvajovela galagala genavajovili vachilongosi va Vayawudi kuvya, ‘Kwenihamba nene, nyenye nakuhotola kuhamba.’"},{"book":"Yohani","chapter":"13","verse":"34","text":"Nikuvapela muhilu wa mupya mgananayi. Mgananayi ngati nene chenavaganili nyenye."},{"book":"Yohani","chapter":"13","verse":"35","text":"Mukagananayi, vandu voha yati vimanya kuvya nyenye ndi vawuliwa vangu.”"},{"book":"Yohani","chapter":"13","verse":"36","text":"Simoni Petili akamkota, “Bambu, wihamba koki?”"},{"book":"Yohani","chapter":"13","verse":"37","text":"Petili akamkota kavili, “Bambu, Ndava kyani nihotola lepi kukulanda hinu? Nene nihotola kufwa ndava yaku!”"},{"book":"Yohani","chapter":"13","verse":"38","text":"Yesu akayangula, “Wu, uhotola chakaka kufwa ndava yangu? Chakaka nikukujovela, kwakona lijogolo kuvika ukunibela mala zidatu!”"}]}