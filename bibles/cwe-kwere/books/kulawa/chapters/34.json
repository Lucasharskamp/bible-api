{"data":[{"book":"Kulawa","chapter":"34","verse":"1","text":"Maabaho Mndewa Mulungu kamulongela Musa, “Songola vibawo vidi va mabwe vilingile fana viya va mwanduso, niye nizavandika mbuli ziya zonizandike muna ivibawo va mwanduso vouvibenile."},{"book":"Kulawa","chapter":"34","verse":"2","text":"Isasale igolo imitotondo ukwele kwiichisuili cha mulima wa Sinai uiting'hane na niye."},{"book":"Kulawa","chapter":"34","verse":"3","text":"Munhu yoyose sekeyeze hamwe na weye, hebu sekeyawoneke hanhu hohose kuna mulima, hebu ng'ombe na ng'hondolo sekewadimigwe kuna mulima.”"},{"book":"Kulawa","chapter":"34","verse":"4","text":"Ivo Musa kasongola vibawo vidi va mabwe fana viya va mwanduso. Igolo yake chilochilo kasegela, kakwela kumulima wa Sinai, fana Mndewa Mulungu viyamulagilize. Kuno kamha vibawo viya vidi va mabwe muna yamakono yake."},{"book":"Kulawa","chapter":"34","verse":"5","text":"Mndewa Mulungu kahumuluka muna diwingu, kema na Musa haja. Mndewa Mulungu kagong'onda zina jake."},{"book":"Kulawa","chapter":"34","verse":"6","text":"Maabaho Mndewa Mulungu kafosa haulongozi ha Musa, kagong'onda, “Mndewa Mulungu, Mndewa Mulungu, Mulungu nili na ubazi na unovu, nabule ludoko lwa himahima, nimema ulondo wa kufunya umoyo na kwaminika."},{"book":"Kulawa","chapter":"34","verse":"7","text":"Nolagusa ulondo wa kufunya umoyo kwa nyelesi maelufu, nolekelela ubananzi na uhasanyi, mbali sizaleka kuwatagusa wana na wazukulu wa nyelesi yetatu na yekane za wabananzi.”"},{"book":"Kulawa","chapter":"34","verse":"8","text":"Musa katumbala mavindi himahima mbaka chihanga chake chidalisa hasi na kamtambikila Mndewa Mulungu."},{"book":"Kulawa","chapter":"34","verse":"9","text":"Kalonga, “Weye Mndewa Mulungu, fana nikunogeza, nokupula uhite hamwe na cheye. Wanhu wano wana mizoyo midala, mbali uchilekelele wihi wetu na uhasanyi wetu, uchihokele fana wanhu wako mwenyewo.”"},{"book":"Kulawa","chapter":"34","verse":"10","text":"Mndewa Mulungu kamulongela Musa, “Sambi notenda lagano. Haulongozi ha wanhu wako nizatenda mauzauza yaja hayanalawilila muna iisi yose, hebu muna dikabila jojose. Wanhu wose womukala nawo wezawona sang'hano zangu ng'hulu. Mana nizatenda na weye mbuli za mauzauza na za kudumbiza."},{"book":"Kulawa","chapter":"34","verse":"11","text":"Yamha malagilizo yonikwing'ha diyelo. Nizawawinga haulongozi wako Waamoli na Wakanaani na Wahiti na Wapelizi na Wahivi na Wayebusi."},{"book":"Kulawa","chapter":"34","verse":"12","text":"Uiteganye sekeutende lagano na wanhu wokala muna iisi youhita, kwaviya dizakuwa mtego hagati yako."},{"book":"Kulawa","chapter":"34","verse":"13","text":"Kwizabomola milupango yawo na kuzibena mhanda zawo za kutambikila na mibiki ya milungu yawo ya Ashela."},{"book":"Kulawa","chapter":"34","verse":"14","text":"“Sekeutambikile milungu imwenga, kwaviya niye Mndewa Mulungu nomanyika kwa zina, ‘Yeli na migongo,’ niye ni Mulungu yeli na migongo."},{"book":"Kulawa","chapter":"34","verse":"15","text":"Sekeutende lagano jojose na wanhu wa isi iyo, kwaviya wanhu vondawasondelele milungu yawo fana munhu yoyotenda ugoni na vondawaitambikile, wezakugoneka. Weye kwizakuja ndiya zowotambikila milungu yawo,"},{"book":"Kulawa","chapter":"34","verse":"16","text":"na uhawasagula wandele wawo wawe wake wa wanago, na wandele wawo wotambikila milungu yawo, wezawasongeza wabwanga zenu wasondelele milungu yawo fana wanhu wowotenda ugoni."},{"book":"Kulawa","chapter":"34","verse":"17","text":"“Sekeuitendele nyang'hiti za milungu ya zuma."},{"book":"Kulawa","chapter":"34","verse":"18","text":"“Tenda Dugila da Magate Hayagumigwe Lusu. Kwa siku saba kwizakuja magate hayagumigwe lusu fana vinikulagilize lusita lwikigwe muna umwezi wa Abibu. Mana muna umwezi uwo kulavigwa muna iisi ya Misili."},{"book":"Kulawa","chapter":"34","verse":"19","text":"“Wana wa udele wose ni wangu, hamwe na wana wa udele wa chilume wa wanyama wako wose, ng'ombe na ng'hondolo."},{"book":"Kulawa","chapter":"34","verse":"20","text":"Mbali chaudele wa chihongwe kwizamkombola kwa kunilavila mwanang'hondolo, one humkombole, mbene isingo. Wakombole wanago wa udele wose wa chilume."},{"book":"Kulawa","chapter":"34","verse":"21","text":"“Siku sita kwizasang'hana usang'hano, mbali siku yesaba kwizahumula, hata ihawa lusita lwa kulima hebu kugobola kwizahumula."},{"book":"Kulawa","chapter":"34","verse":"22","text":"“Tenda Dugila da Majuma kwa kuhuna ngano yako mwanduso, na Dugila da Kuduganya Vinhu Vimugobole kuuhelelo wa mwaka."},{"book":"Kulawa","chapter":"34","verse":"23","text":"“Miyanza mitatu kwa mwaka chila mulume kolondeka kuiduganya haulongozi wangu, niye Mndewa Mulungu, Mulungu wa Isilaili."},{"book":"Kulawa","chapter":"34","verse":"24","text":"Nizawawinga wanhu wa zisi zimwenga haulongozi wako kuzongeza mhaka zenu. Habule munhu yoyose yondayaimelele mate isi yako lusita vondauiting'hane kunitambikila niye Mndewa Mulungu, Mulungu wenu, miyanza mitatu chila mwaka."},{"book":"Kulawa","chapter":"34","verse":"25","text":"“Sekeunilavile nhosa ya damu na lusu, hebu nhambiko ya Dugila da Pasaka sekeisigazigwe mbaka imitondo."},{"book":"Kulawa","chapter":"34","verse":"26","text":"“Ndiya ya mwanduso ya isi yako na ndiya inogile kwizaigala kuna ikaye ya Mndewa Mulungu, Mulungu wako."},{"book":"Kulawa","chapter":"34","verse":"27","text":"Maabaho Mndewa Mulungu kamulongela Musa, “Yandika malagilizo yano, mana kwa mbuli zino nitenda lagano na weye na Waisilaili.”"},{"book":"Kulawa","chapter":"34","verse":"28","text":"Musa kakala kuja na Mndewa Mulungu kwa siku malongo mane, imisi na ichilo, hadile chinhu hebu hang'wile mazi. Kandika muna ivibawo mbuli za lagano na ndagilizi longo."},{"book":"Kulawa","chapter":"34","verse":"29","text":"Musa viyahumuluke kuna mulima wa Sinai kuno kamha vibawo vidi va ukalangama muna umkono wake vandikigwe mbuli za lagano, havimanyile kuwa chihanga chake chikala chikwaka kwaviya kalonga na Mndewa Mulungu."},{"book":"Kulawa","chapter":"34","verse":"30","text":"Haluni na Waisilaili wose viwamuwonile Musa wadumba kumkwenhukila kwaviya chihanga chake chikala chokwaka."},{"book":"Kulawa","chapter":"34","verse":"31","text":"Mbali Musa kawatanga Haluni na walala wose wa Waisilaili wamkwenhukile, maabaho kalonga nawo."},{"book":"Kulawa","chapter":"34","verse":"32","text":"Hamwande Waisilaili wamkwenhukila, nayo kaweng'ha ndagilizi zose ziyeng'higwe na Mndewa Mulungu kuja mulima wa Sinai."},{"book":"Kulawa","chapter":"34","verse":"33","text":"Musa viyakomeleze kulonga nawo, kachigubika chihanga chake na chitambala."},{"book":"Kulawa","chapter":"34","verse":"34","text":"Chila lusita Musa viyahitile kulonga na Mndewa Mulungu, kasegeza ichitambala mbaka viyalawile kunze. Viyalawile kunze kawalongela Waisilaili mbuli zose ziyalagilizigwe,"},{"book":"Kulawa","chapter":"34","verse":"35","text":"Waisilaili wachiwona chihanga cha Musa chokwaka. Musa kaigubika na chitambala kaidi mbaka lusita viyahitile kulonga na Mndewa Mulungu."}]}