{"data":[{"book":"1 Corinthians","chapter":"4","verse":"1","text":"Goodou duguina gimaadou be digau hai hegau ni Christ, ala e hai mee gi nia agoago nngala a God."},{"book":"1 Corinthians","chapter":"4","verse":"2","text":"Deenei di mee humalia e hai gii hai go digau hai hegau: digaula e hai gi manawa dahi ang gi nadau dagi."},{"book":"1 Corinthians","chapter":"4","verse":"3","text":"Au e de hei eau maa goodou be di gowaa hai gabunga ga hagi aga au, gei au hogi hagalee hagi aga au."},{"book":"1 Corinthians","chapter":"4","verse":"4","text":"Dagu maanadu le e madammaa, gei di mee deenei hagalee hagamodongoohia bolo au ogu huaidu ai, go Dimaadua hua dela e hagi aga au."},{"book":"1 Corinthians","chapter":"4","verse":"5","text":"Malaa, goodou hudee hagi aga ina tangada i mua di madagoaa donu o di hagi aga. Di madagoaa o Tagi ma ga hanimoi, deelaa di madagoaa e huge nia mee huogodoo ala e nngala i lodo di bouli, mo di haga modongoohia aga nia hagamaanadu nngala ala i lodo nia daangada. Deelaa hogi di madagoaa o tangada nei mo tangada nei e kae dono hagaamu mai baahi o God."},{"book":"1 Corinthians","chapter":"4","verse":"6","text":"Ogu duaahina nei, gimaua mo Apollos gu hai hegau i nia mee aanei bolo gi iloo goodou tadinga nia helekai aanei: “Daudalia nnaganoho ala e donu.” Goodou hudee hilihili dangada, bolo ga hagahumalia tangada e dahi, ge e hagahuaidu tangada dela i golo."},{"book":"1 Corinthians","chapter":"4","verse":"7","text":"Ma koai ne hai goe gi aamua i digau ala i golo? Ma hagalee go God dela ne gowadu gi di goe nia mee huogodoo? Goe e mee di hagapuu gi nia mee ala ne gowadu dehuia behee?"},{"book":"1 Corinthians","chapter":"4","verse":"8","text":"Goodou gu hai mee gi godou mee ala nogo hiihai ginai? Goodou gu maluagina? Goodou guu hai nia king, ma e aha maa gimaadou digi hai nia king? Au bolo goodou gii hai nia king donu, gii mee labelaa gimaadou di hai nia king dalia goodou!"},{"book":"1 Corinthians","chapter":"4","verse":"9","text":"Au e hagamaanadu bolo God guu dugu gimaadou digau agoago hagau gi mugi muli loo, gadoo be digau gu hagahuaidu belee daaligi gii mmade i mua nia daangada, belee hai di mee haga mmada i mua digau di langi mo henuailala huogodoo."},{"book":"1 Corinthians","chapter":"4","verse":"10","text":"Nia daangada bolo gimaadou digau gu dadaulia idimaa, go Christ, gei goodou digau kabemee i baahi o Christ! Gimaadou digau paagege, gei goodou e maaloo! Gimaadou nia balu daangada hua, gei goodou digau hagalabagau!"},{"book":"1 Corinthians","chapter":"4","verse":"11","text":"Gaa dae mai gi dolomeenei, gei gimaadou e hihiigai gei e hieinu, e gahu i nia goloo mahaahaa, e dadaaligi, madau gowaa e noho gimaadou ai."},{"book":"1 Corinthians","chapter":"4","verse":"12","text":"Gimaadou e ngalua hagamahi gi madau lima ge e duadua. Di madagoaa gimaadou ma ga hagahuaidu, gei gimaadou e hagahumalia digaula. Digaula ma ga dadaaligi gimaadou, gei gimaadou e hagakono madau manawa.4.12 Nnegau 18.3"},{"book":"1 Corinthians","chapter":"4","verse":"13","text":"Gimaadou ma ga hagatee, gei gimaadou e helekai humalia gi digaula. Dangi nei gei gimaadou guu hai gadoo be tagabae geinga dela koia e huaidu i hongo henuailala, mo nia mee huogodoo o nia daangada ala e ginagina ai."},{"book":"1 Corinthians","chapter":"4","verse":"14","text":"Au e hihi adu nia mee aanei, hagalee bolo e haga langaadia goodou. Au e hiihai hua e aago goodou be agu dama hagaaloho."},{"book":"1 Corinthians","chapter":"4","verse":"15","text":"Ma e aha maa goodou godou gau madangaholu mana (10,000) e madamada humalia godou mouli ang gi Christ, di godou damana le e dahi hua. Idimaa i lodo godou mouli buni anga gi Jesus Christ, au guu hai di godou damana i dagu dugu adu di Longo Humalia."},{"book":"1 Corinthians","chapter":"4","verse":"16","text":"Deenei laa, au e dangi adu gi goodou bolo goodou gi kawe i di au.4.16 1 Corinthians 11.1; Philippians 3.17"},{"book":"1 Corinthians","chapter":"4","verse":"17","text":"I di hadinga deenei, au e hagau adu a Timothy gi godou baahi. Mee go dagu dama hagaaloho, gei e manawa dahi gi Christ. Go mee dela ga haga langahia adu gi goodou dogu ala mouli buni anga gi Jesus Christ dela e hai be agu agoago i lodo nia nohongo dabu huogodoo."},{"book":"1 Corinthians","chapter":"4","verse":"18","text":"Hunu gau i godou baahi guu hai digau hagamuamua, idimaa goodou gu hagamaanadu bolo au e hagalee gila adu."},{"book":"1 Corinthians","chapter":"4","verse":"19","text":"Maa Dimaadua ga hiihai, gei au ga limalima dogu hanadu, e halahala be ma nia mogobuna aha, ala e hai mee ginai digaula, mo nia helekai digaula ala e helekai ai."},{"book":"1 Corinthians","chapter":"4","verse":"20","text":"Idimaa, Teenua King o God la hagalee go nnelekai, gei go nia mogobuna maaloo."},{"book":"1 Corinthians","chapter":"4","verse":"21","text":"Dehee di godou mee dela e hiihai ginai? Au ne belee hanadu gi goodou mo dagu mee daaligi dangada, be hanadu i di hagataalunga o di aloho mo di hila gi lala?"}]}