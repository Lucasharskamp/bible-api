{"data":[{"book":"WAGALATIA","chapter":"5","verse":"1","text":"Kilisto katukombola, avo kaleni muilegehe, sambimuigele wenyego kabili mkifungo cha unyakadala wa Malagizo ga Musa."},{"book":"WAGALATIA","chapter":"5","verse":"2","text":"Tegelezeni! Nie, Paulo, nowalongela kamba muhatogola kwingizigwa kumbi, Kilisto kowa si kinhu kabisa kumwenu."},{"book":"WAGALATIA","chapter":"5","verse":"3","text":"Nolonga kabili ha kila munhu yotogola kwingila kumbi kamba kolondigwa yagagoge Malagizo gose ga Musa."},{"book":"WAGALATIA","chapter":"5","verse":"4","text":"Mweye mulondile kuwa wende wa Mulungu mkubitila kugagoga Malagizo ga Musa muisegeza wenyego kulawa ha Kilisto, muihonya ngekewa ya Mulungu."},{"book":"WAGALATIA","chapter":"5","verse":"5","text":"Kumwetu tweye, tamanilo jetu kamba Mulungu kotupeta kamba twabule uzenzeleganye hamoja na heyo. Vino vivo tubeta na mhiko ya Loho wa Mulungu yosang'hanika kubitila nhamanila yetu."},{"book":"WAGALATIA","chapter":"5","verse":"6","text":"Kwavija tuhailumba hamoja na Yesu Kilisto, kwingila kumbi ama kuleka kwingila kumbi si kinhu kipetigwa, ila kinhu kipetigwa nhamanila iwatenda mweye muwanogele wanhu wayagwe."},{"book":"WAGALATIA","chapter":"5","verse":"7","text":"Mkala mgendelela goya mkuilumba hamoja na Kilisto, avo yalihi yawagomese muleke kuigoga kweli ino?"},{"book":"WAGALATIA","chapter":"5","verse":"8","text":"Uswagizi uno haulawile ha Mulungu, ayo yawakemile mweye."},{"book":"WAGALATIA","chapter":"5","verse":"9","text":"Fundizo dino da uvwizi dilinga kamba mela dodo ditenda tonge jose dilulumuke."},{"book":"WAGALATIA","chapter":"5","verse":"10","text":"Nie sidungwadungwa mmoyo sama yenu mkuilumba hamoja na Mndewa kamba hamgelegeza mbali na vunigelegeza nie. Ila munhu yoyose yowatenda mweye muwegele kotagusigwa na Mulungu."},{"book":"WAGALATIA","chapter":"5","verse":"11","text":"Ila, ndugu zangu, habali nie ning'hali nigaya kamba ning'hali nipeta kamba wanhu wolondigwa wengile kumbi? Kamba ihawa vino basi ving'hwaso vilawilile sama ya usenga wangu wa mbuli ya msalaba wa Kilisto vihasegezwe."},{"book":"WAGALATIA","chapter":"5","verse":"12","text":"Nolonda kamba waja wowagudemeza, awo wolonda kuwabananga mweye mkuwengiza kumbi, waibanange wenyego."},{"book":"WAGALATIA","chapter":"5","verse":"13","text":"Mweye, ndugu zangu, mkemigwa giladi mkale muulegeho, ila sambimuugalule ulegeho uno kamba uwo nafasi ya kutenda gaja golusulukila lukuli, ila noge diwatende mweye muisang'hanikile wenyego kwa wenyego."},{"book":"WAGALATIA","chapter":"5","verse":"14","text":"Kwavija Malagizo gose ga Musa gavikizwa muindagizi imwe, ilonga, “Mnogele munhu wa mmabehi nagwe kamba vuukinogela gweye.”"},{"book":"WAGALATIA","chapter":"5","verse":"15","text":"Ila kamba muhaigagadula na kuija kamba wang'onyo wa kumuhulo, loleni sambimuibanange wenyego kwa wenyego."},{"book":"WAGALATIA","chapter":"5","verse":"16","text":"Avo nolonga, kaleni mkulongozigwa na Loho wa Mulungu, mkutenda hivo hamdaha kuziwinza sulukila za lukuli."},{"book":"WAGALATIA","chapter":"5","verse":"17","text":"Kwavija gaja gosulukilwa na lukuli goibamilila na gaja golondigwa na Loho wa Mulungu, na gaja gosulukilwa na Loho wa Mulungu goibamilila na gaja golondigwa na lukuli. Gano mabili goibamilila, giladi gawazuile kutenda gaja gamulonda."},{"book":"WAGALATIA","chapter":"5","verse":"18","text":"Ila kamba muhalongozwa na Loho wa Mulungu, hamuli hasi ya Malagizo ga Musa."},{"book":"WAGALATIA","chapter":"5","verse":"19","text":"Sang'hano za lukuli zizo zino, ugoni, unyolodosi, uvuludusi,"},{"book":"WAGALATIA","chapter":"5","verse":"20","text":"kutambikila miwegu, uhawi, kuihila, uhasanyi, migongo, lusango, ndwagi, kuuigola, kuibeza,"},{"book":"WAGALATIA","chapter":"5","verse":"21","text":"wivu, kukoligwa, kutenda sona za kuja na kung'wa ugimbi chaka, na vinhu vilingile kamba hivo. Nowalongela kamba viniwalongele haichanduso, kamba, awo wotenda mbuli kamba zino havidahika kuuhala Undewa wa Mulungu."},{"book":"WAGALATIA","chapter":"5","verse":"22","text":"Ila zino zizo mbuli zilawa Muloho wa Mulungu, noge, deng'ho, tindiwalo, mwazaganyo, moyo kunoga, unozi, kuwa bule uzenzeleganye,"},{"book":"WAGALATIA","chapter":"5","verse":"23","text":"uhozi, na kuizuila kutenda mbuli zihile. Haduhu malagizo mzimbuli kamba zino."},{"book":"WAGALATIA","chapter":"5","verse":"24","text":"Na awo wali wanhu wa Yesu Kilisto waluwamba lukuli mumsalaba hamoja na sulukila na ngelegeza zake zihile."},{"book":"WAGALATIA","chapter":"5","verse":"25","text":"Tuhakala mkumtamanila Loho wa Mulungu, vivija tutogole kulongozwa na Loho wa Mulungu."},{"book":"WAGALATIA","chapter":"5","verse":"26","text":"Avo sambituitope ama kuidwanza wenyego kwa wenyego ama kuiyonela migongo."}]}