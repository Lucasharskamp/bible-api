{"data":[{"book":"YOHANA","chapter":"3","verse":"1","text":"Kukala na munhu yokemigwa Nikodemo, imwe wa wakulu wa Ikitala Kikulu cha Isi ya Wayahudi, yakalile Mfalisayo."},{"book":"YOHANA","chapter":"3","verse":"2","text":"Kachola ha Yesu ikilo, kamulongela, “Mkulufunzi, tuvimanya kamba gweye kwa mkulufunzi ugaligwe na Mulungu. Kwavija haduhu munhu yondayadahe kutenda mizonza yuutenda kamba Mulungu hali hamoja na heyo.”"},{"book":"YOHANA","chapter":"3","verse":"3","text":"Yesu kamulongela, “Nokulongela ikweli, munhu kamba havumbuke mwanza wa ikabili hadaha kuwona Undewa wa Mulungu.”"},{"book":"YOHANA","chapter":"3","verse":"4","text":"Nikodemo kamuuza, “Vodahikaze munhu m'vyele kuleligwa kabili? Havidahika kwingila muinda ya mamaake na kuvumbuka mwanza wa ikabili!”"},{"book":"YOHANA","chapter":"3","verse":"5","text":"Yesu kamulongela, “Nokulongela ikweli, haduhu munhu yondayengile Muundewa wa Mulungu kamba havumbuke na mazi na Loho."},{"book":"YOHANA","chapter":"3","verse":"6","text":"Kivumbuke na lukuli chowa lukuli, na kivumbuke na Loho wa Mulungu chowa loho."},{"book":"YOHANA","chapter":"3","verse":"7","text":"Sambiukanganye kwavija nikulongela kamba mose molondigwa m'vumbuke kabili."},{"book":"YOHANA","chapter":"3","verse":"8","text":"Ubeho ucholaga kuulonda, na mweye mohulika kisindo chake, ila mweye hamuutanga kuulawa ama kuuchola. Vivo ili na waja wose wavumbuke Muloho wa Mulungu.”"},{"book":"YOHANA","chapter":"3","verse":"9","text":"Nikodemo kauza, “Yowaze mbuli ino?”"},{"book":"YOHANA","chapter":"3","verse":"10","text":"Yesu kamulongela, “Gweye kwa mkulufunzi muisi ya Islaeli, hugatangile gano?"},{"book":"YOHANA","chapter":"3","verse":"11","text":"Nokulongela ikweli, tolonga gaja tugamanyile na tosimulila gaja gatonile, ila haduhu munhu yoyose mmwanza wenu youtogola usenga wetu."},{"book":"YOHANA","chapter":"3","verse":"12","text":"Niwalongela mbuli za muulumwengu na hamzitogola, motogolaze kamba nihawalongela mbuli za kuulanga?"},{"book":"YOHANA","chapter":"3","verse":"13","text":"Haduhu munhu yoyose yakwelile kuulanga ila ayo yahumuluke kulawa kuulanga, nie, Mwana wa Munhu."},{"book":"YOHANA","chapter":"3","verse":"14","text":"“Kamba Musa viyamwinule nyoka kuluwala, vivija na Mwana wa Munhu kolondigwa yenuligwe,"},{"book":"YOHANA","chapter":"3","verse":"15","text":"giladi yoyose yondayamtogole yeng'higwe ugima wa digunge."},{"book":"YOHANA","chapter":"3","verse":"16","text":"Kwavija Mulungu kaunogela ulumwengu avo kamulava Mwanage imwe yeiyeka, giladi yoyose yondayamtogole sambiyadanganhike, ila yawe na ugima wa digunge."},{"book":"YOHANA","chapter":"3","verse":"17","text":"Kwavija Mulungu hamgalile Mwanage muulumwengu yeze kuutagusa ulumwengu, ila ulumwengu ukomboligwe kubitila heyo."},{"book":"YOHANA","chapter":"3","verse":"18","text":"“Awo womtogola Mwana hawatagusigwa. Ila awo woleka kumtogola wesha kutagusigwa, kwavija hawamtogole Mwana yeiyeka wa Mulungu."},{"book":"YOHANA","chapter":"3","verse":"19","text":"Na ino iyo nhaguso, mulangaza wiza muulumwengu, ila wanhu wanogelwa na ziza na kuwihila umulangaza, kwavija sang'hano zao ziha."},{"book":"YOHANA","chapter":"3","verse":"20","text":"Awo wose wotenda mbuli zihile wowihila mulangaza, na haweza kuna umulangaza kwavija hawalonda mbuli zao zihile zoneke."},{"book":"YOHANA","chapter":"3","verse":"21","text":"Waja wotenda mbuli zinogile wokwiza kuna umulangaza, giladi yoneke kamba sang'hano zao zitendeka kubitila Mulungu.”"},{"book":"YOHANA","chapter":"3","verse":"22","text":"Abaho Yesu na wanahina zake wachola ng'ambu ya Yudea, kakala hiko mkipigiti kidodo na kubatiza."},{"book":"YOHANA","chapter":"3","verse":"23","text":"Yohana na heyo kakala yobatiza ako Ainoni behi na Salimu, kwavija hanhu haja kukala na mazi bwando. Wanhu wamgendela na heyo kawabatiza."},{"book":"YOHANA","chapter":"3","verse":"24","text":"Mbuli zino zilawilila kipigiti Yohana hanageligwa mkifungo."},{"book":"YOHANA","chapter":"3","verse":"25","text":"Wanahina wa Yohana wasonga kuibamilila na Muyahudi imwe muimbuli ya nzoela ya kusuluza magulu na makono."},{"book":"YOHANA","chapter":"3","verse":"26","text":"Avo wachola ha Yohana wamulongela, “Mkulufunzi, munhu ija yakalile na gweye mwambu wa ikabili wa Ulwanda lwa Yolodani, ija iumulongile kamba iyo Kilisto, na heyo kobatiza, na wanhu wose womgendela.”"},{"book":"YOHANA","chapter":"3","verse":"27","text":"Yohana kawalongela, “Haduhu munhu yodaha kupata kinhu chochose kamba hagweleligwe na Mulungu."},{"book":"YOHANA","chapter":"3","verse":"28","text":"Mweye wenyego iwo wasindila zangu haja hanilongile, ‘Nie sili Kilisto, ila nitumigwa nimulongole.’"},{"book":"YOHANA","chapter":"3","verse":"29","text":"Mhambe mwenyego mulawilamhambe, mbwigaake mulawilamhambe kokwima na kumtegeleza mulawilamhambe, yahadihulika dizwi da mulawilamhambe kodeng'ha ng'hani. Avo sama ya kilamso kino ndeng'ha yangu ivikila."},{"book":"YOHANA","chapter":"3","verse":"30","text":"Vinoga heyo yabanze na nie nihungule.”"},{"book":"YOHANA","chapter":"3","verse":"31","text":"Ayo yezile kulawa uchana kawabanza wose. Ayo yezile kulawa muisi ka munhu wa muisi, na kolonga mbuli za muisi. Ila ayo yezile kulawa kuulanga kawabanza wose."},{"book":"YOHANA","chapter":"3","verse":"32","text":"Kolonga gaja gayonile na kugahulika, ila haduhu munhu yozitogola mbuli zake."},{"book":"YOHANA","chapter":"3","verse":"33","text":"Ila munhu yondayatogole mbuli zake kosindila kamba Mulungu iyo ikweli."},{"book":"YOHANA","chapter":"3","verse":"34","text":"Munhu yatumigwe na Mulungu kopeta mbuli za Mulungu, kwavija Mulungu komgwelela Loho wake bila mhima."},{"book":"YOHANA","chapter":"3","verse":"35","text":"Tata komnogela Mwana avo keka vinhu vose mmakono gake."},{"book":"YOHANA","chapter":"3","verse":"36","text":"Munhu yoyose yomtogola Mwana kana ugima wa digunge, ila yoyose yomulema Mwana hawona ugima kwavija lusango lwa Mulungu lowa hamoja na heyo."}]}