{"data":[{"book":"Mariko","chapter":"11","verse":"1","text":"Kane gichiegni chopo Jerusalem, ka gin e miech Bethfage kod Bethania manie Got Zeituni, Yesu nooro jopuonjrene ariyo"},{"book":"Mariko","chapter":"11","verse":"2","text":"kowachonegi niya, “Dhiuru e dala man nyimu cha, to ka udonjo e iye to ubiro nwangʼo nyathi kanyna mapok ngʼato oidho nyaka nene kotwe kanyo. Gonyeuru kendo ukele ka."},{"book":"Mariko","chapter":"11","verse":"3","text":"Kapo ngʼato openjou ni, ‘Angʼo momiyo utimo timni?’ To udwoke ni, ‘Ruoth dware, kendo obiro duoge bangʼ seche manok!’ ”"},{"book":"Mariko","chapter":"11","verse":"4","text":"Negidhi mi giyudo nyathi kanyna kotwe oko e yo matin e dhorangach. To kane oyudo gigonye,"},{"book":"Mariko","chapter":"11","verse":"5","text":"jomoko mane ochungʼ kanyo nopenjogi niya, “Utimo angʼono, ugonyo nyathi kanynano nangʼo?”"},{"book":"Mariko","chapter":"11","verse":"6","text":"To negidwokogi mana kaka Yesu nonyisogi mondo gidwokgi mi jogo noweyogi gidhi."},{"book":"Mariko","chapter":"11","verse":"7","text":"Kane gikelo nyathi kanyna ne Yesu, ne gipedho lepgi e ngʼeye mi Yesu obetie."},{"book":"Mariko","chapter":"11","verse":"8","text":"Ji mangʼeny bende nopedho lepgi e yo, to jomoko nopedho oboke mag yiende mane gingʼado e puothe."},{"book":"Mariko","chapter":"11","verse":"9","text":"Jogo mane otelo e nyim Yesu gi jopuonjrene, kod mago mane odongʼ chien, ne goyo koko niya,"},{"book":"Mariko","chapter":"11","verse":"10","text":"“Ogwedh pinyruoth mabiro mar Daudi kwarwa!”"},{"book":"Mariko","chapter":"11","verse":"11","text":"Yesu nodonjo Jerusalem mi odhi nyaka ei hekalu. Nowuotho e iye monono gik moko duto motimore, to nikech sa ne koro olewo, nowuok gi jopuonjrene apar gariyo mi odhi Bethania."},{"book":"Mariko","chapter":"11","verse":"12","text":"Kinyne kane oyudo gia Bethania, kech ne kayo Yesu."},{"book":"Mariko","chapter":"11","verse":"13","text":"Kane pod en gichien, noneno yadh ngʼowu moro ma ite odhukno mi odhi machiegni kode mondo oyudie olemo kuome ocham. Kane ochopo but yadhno ne ok oyudo gimoro kuome makmana ite kende, nikech ne ok en kinde ma ngʼowu chiekie."},{"book":"Mariko","chapter":"11","verse":"14","text":"Eka Yesu nowacho ni yadhno niya, “Ngʼato kik chak cham olemo mowuok kuomi kendo.” Jopuonjrene nowinje kowacho kamano."},{"book":"Mariko","chapter":"11","verse":"15","text":"Kane gichopo Jerusalem, Yesu nodonjo ei hekalu mi noriembo oko joma ne ngʼiewo kendo uso gik moko kanyo. Noloko mesni mag jowil pesa ataro kod kombe mag joma ne uso akuche,"},{"book":"Mariko","chapter":"11","verse":"16","text":"kendo ne ok oyiene ngʼato mondo otingʼ misigo mar ohala moro amora kakalogo e dier agola mar hekalu."},{"book":"Mariko","chapter":"11","verse":"17","text":"Yesu nochako puonjogi kowachonegi niya, “Donge ondiki ni: ‘Oda noluongi ni od lamo mar ogendini duto’?11:17 Isa 56:7 To un useloke ‘kar chokruok mar jomecho.’11:17 Jer 7:11”"},{"book":"Mariko","chapter":"11","verse":"18","text":"Jodolo madongo gi jopuonj chik nowinjo wachni mochako chano yo mar nege, nimar ne giluore nikech oganda duto nowuoro puonjne."},{"book":"Mariko","chapter":"11","verse":"19","text":"Ka piny koro noyuso, Yesu gi jopuonjre nowuok e dala maduongʼno mi gidhi e gwenge."},{"book":"Mariko","chapter":"11","verse":"20","text":"Kinyne gokinyi kane oyudo giwuotho negineno yiend ngʼowu mane Yesu okwongʼo cha kosetwo, chakre tiendene."},{"book":"Mariko","chapter":"11","verse":"21","text":"Petro noparo mowachoni Yesu niya, “Rabi! Ne yadh ngʼowu manyo ikwongʼo osetwo!”"},{"book":"Mariko","chapter":"11","verse":"22","text":"To Yesu nodwoko kowacho niya, “Beduru gi yie kuom Nyasaye."},{"book":"Mariko","chapter":"11","verse":"23","text":"Awachonu adier ni ka ngʼato owacho ne godni ni, ‘Dhiyo mondo inyumri e nam,’ ma ok obedo gi kiawa e chunye kata matin, to oyie ni gima owachono biro timore, to gima odwarono notimre kamano."},{"book":"Mariko","chapter":"11","verse":"24","text":"Kuom mano anyisou ni gimoro amora mukwayo kulamo, beduru gi yie ni useyude mi nobed maru adier."},{"book":"Mariko","chapter":"11","verse":"25","text":"To bende ka ichungʼ ilemo, to in-gi wach moro e kindi gi ngʼato, to nyaka iwene richone, eka mondo Wuonu manie polo bende oyie weyoni richoni. ["},{"book":"Mariko","chapter":"11","verse":"26","text":"To ka ok uweyo ni ji richogi, to Wuonu manie polo bende ok nowenu richou.]11:26 Loko moko mag Muma otiyo gi weche moko machal gi mantie e Mat 6:15.”"},{"book":"Mariko","chapter":"11","verse":"27","text":"Negichako gichopo Jerusalem kendo, to kane oyudo Yesu wuotho e laru mar hekalu, jodolo madongo gi jopuonj Chik, kaachiel gi jodongo nobiro ire."},{"book":"Mariko","chapter":"11","verse":"28","text":"Negipenje niya, “Itimo gigi gi teko mane, koso ngʼa momiyi teko mar timogi?”"},{"book":"Mariko","chapter":"11","verse":"29","text":"Yesu nodwokogi niya, “Abiro penjou penjo achiel. Dwokauru, to abiro nyisou teko ma atimogo gigi."},{"book":"Mariko","chapter":"11","verse":"30","text":"Uparo ni batiso Johana noa e polo koso noa kuom dhano? Nyisaneuru!”"},{"book":"Mariko","chapter":"11","verse":"31","text":"Negiwuoyo kuom wachni e kindgi giwegi kendo giwacho niya, “Ka wawacho ni, ‘Noa e polo,’ to obiro penjowa ni, ‘Ka en kamano to angʼo momiyo nutamoru yie kuome?’"},{"book":"Mariko","chapter":"11","verse":"32","text":"To ka wawacho ni, ‘Noa kuom dhano.’ ” (Negiluoro ji, nikech ji duto nokawo ni Johana ema janabi adier.)"},{"book":"Mariko","chapter":"11","verse":"33","text":"Omiyo negidwoko Yesu niya, “Ok wangʼeyo.”"}]}