{"data":[{"book":"Ntandiliko","chapter":"43","verse":"1","text":"Bahi indala nkuhalija kuva ing'ali nchilambo cha ku Kanaani."},{"book":"Ntandiliko","chapter":"43","verse":"2","text":"Pavihidile avila vilyo vivanasumile ku Misili, Isilaeli, yani Yakobo nkuvahaulila vana vake kuchidoni, “Hweneng'ana kavila ku Misili mukasume vilyo vinji.”"},{"book":"Ntandiliko","chapter":"43","verse":"3","text":"Henga Yuda nkunnyaulila atatake kuchidoni, “Ayula munu ánituhimya wachidoni, ‘Mukànaide na nnung'unwenu, nangu nanga pamumbengwona, wala kadiki.’"},{"book":"Ntandiliko","chapter":"43","verse":"4","text":"Wako ukàkubali nnung'unwetu kulongana na hwetu, bahi tuchituhwene tukasume vilyo."},{"book":"Ntandiliko","chapter":"43","verse":"5","text":"Henga ukànannuhusu kulongana na hwetu, bahi hwetu nanga patumbehwena unasuma vilyo, kwa kuva ayula munu átuhaulidile kuva, ‘Mukànaide na nnung'unwenu, nangu nanga pamumbengwona, wala kadiki.’ ”"},{"book":"Ntandiliko","chapter":"43","verse":"6","text":"Isilaeli nkuuja kuchidoni, “Mwadachi mùngupelekejijije ibaniki kwa kunnyaulila aneyo munu kuva mùvele na nnung'unwenu yunji?”"},{"book":"Ntandiliko","chapter":"43","verse":"7","text":"Nkunnyang'ula kuchidoni, “Ayula munu ànituujiha namene kwamba habali dyetu na alangavetu wachidoni, ‘Dachi, atata wenu àvechinkulama? Dachi, muniva na nnung'unwenu yunji?’ Na hwetu nkunnyang'ula kupapatana na chatuujije. Hwetu túmbemala dachi kuva achiatuhaulile tuhwene na nnung'unwenu?”"},{"book":"Ntandiliko","chapter":"43","verse":"8","text":"Bahi Yuda nkunnyaulila Isilaeli atatake kuchidoni, “Nnuhusu alongane na nangu uchinga tuuke uvino tuhwene tukasume vilyo ili hwetu na wako na vana vetu tunahwe na indala."},{"book":"Ntandiliko","chapter":"43","verse":"9","text":"Nangu nguchinilivikile nimwene poni kwakuwe. Wako uchiungudai nangu. Na nikànammuihe umwone kwa meho lako, likosa anelyo lììve lyang'une maisha langu lammalele."},{"book":"Ntandiliko","chapter":"43","verse":"10","text":"Kwikavele tukatima uvila, tukavele tupite myanda mivili vino.”"},{"book":"Ntandiliko","chapter":"43","verse":"11","text":"Anepo Isilaeli atata wao nkuvahaulila kuchidoni, “Ikàva ni lasima ììve uchocho, bahi tendanga uvila, tayanga mmagunila lenu dinujo dya vitukutuku vyambone namene vya nchilambo chetu koka mumpelekejije aneyo nkulu. Nnyakulile uchi kadiki na ubani kadiki na manemane na vitukutuku vinji vya kunung'ila na vilyo vya samani, malinga kungumanga na lozi."},{"book":"Ntandiliko","chapter":"43","verse":"12","text":"Uchocho, mpelekejije na madini lanji la dihela, myanda mivili ya àlalá matandi lavanammikidile mmagunila lenu, kwa kuva lasima muuihe, panjika láuihijwe kwa makosa."},{"book":"Ntandiliko","chapter":"43","verse":"13","text":"Ntwalange na nnung'unwenu, muhwene kwa aneyo munu upehi."},{"book":"Ntandiliko","chapter":"43","verse":"14","text":"Na Nnungu Avêle Na Dimongo Dyammalele43:14 Apano pàlembwije “El-Shadai.” Mana la El-Shadai lola chitabu cha Ntandiliko 17:1. an'jalilange mwenu, aneyo munu ammikilange chididi uchinga anneke Simeoni na Benjamini uchinga vauye pamo na mwenu. Ikàva lasima nangu kuvakoha anavangu, bahi nanga chinu!”"},{"book":"Ntandiliko","chapter":"43","verse":"15","text":"Bahi nkuditwalanga adila dinudyo na àlalá madini la dihela chalumo na Benjamini, nkuhwena ku Misili. Pavahwikile, nkuhwena unalilanguja kwanga Yusufu."},{"book":"Ntandiliko","chapter":"43","verse":"16","text":"Yusufu pammwene Benjamini alongènè navo, nkunnyaulila nkwímilila ing'ande yake kuchidoni, “Vapelekeje ava vanu kukaya kwangu, unsinje nnyama yumo na unkatapaje saana, kwa kuva ava vanu vàmbekulya na nangu chakulya cha muhi.”"},{"book":"Ntandiliko","chapter":"43","verse":"17","text":"Ayula nkwímilila nkutenda muchi chalaijijwe. Nkuvapelekeja avala vayeni kukaya kwanga Yusufu."},{"book":"Ntandiliko","chapter":"43","verse":"18","text":"Avala vanu pavawene kuva vàpelekwejije kukaya kwanga Yusufu, nkuyopa namene, nkuva uvatangola vene kwa vene kuchidoni, “Tùpelekejijwe akuno ing'anya ya àlalá madini la dihela lavanatuvikidile mmagunila letu patunaidile mwanda ntandi. Àtendile uchocho uchinga apate kutulambilila kuva tùivite madini la dihela, koka atukamule na kututenda kuva tuvatumwa vake na kutupakanyola punda vetu.”"},{"book":"Ntandiliko","chapter":"43","verse":"19","text":"Bahi nkummwenela ayula nkwímilila wa ing'ande ya Yusufu nkulonjela nawe vavèlè pannango,"},{"book":"Ntandiliko","chapter":"43","verse":"20","text":"nkunnyaulila kuchidoni, “Nkulu, mwanda ntandi hwetu twaniida apano unasuma vilyo."},{"book":"Ntandiliko","chapter":"43","verse":"21","text":"Patuchiuya kukaya, nkuhwika pachinu pakulala, hwetu nkuhungulanga magunila letu, nkukangana namene patulakojije madini la dihela la kila munu lavèlè chihi uchila nnigunila lyake. Hambi tùnidiuiha dihela anedyo."},{"book":"Ntandiliko","chapter":"43","verse":"22","text":"Na tùidile na dihela dinji dya kusumila vilyo, na nanga patummaite munu adivikîle dihela dyetu mmagunila letu.”"},{"book":"Ntandiliko","chapter":"43","verse":"23","text":"Ayula nkwímilila nkuvahaulila kuchidoni, “Munave na lipamba, wala munayope. Muhiu, Nnungu wenu, Nnungu wa atata wenu, njo ammuihijîje mwenu dihela mmagunila lenu. Nangu nanipwachela madini lenu la dihela.” Bahi nang'e nkuvapelekejija Simeoni, nnung'unwao."},{"book":"Ntandiliko","chapter":"43","verse":"24","text":"Ayula nkwímilila nkuvapelekeja anevo vanu muing'ande yanga Yusufu, nkuveng'a medi la kukalava mmadodo lao, na kuvaliha punda vao."},{"book":"Ntandiliko","chapter":"43","verse":"25","text":"Na vanang'o nkwandaa dinudyo dyao dya kumwing'a Yusufu, kwa kuva vánimala kuva vàmbekulya nawe chakulya cha muhi."},{"book":"Ntandiliko","chapter":"43","verse":"26","text":"Yusufu pakamwele pakaya, vanang'o nkumpelekejija adila dinudyo divananyakwile, nkuhunama mpaka pahi."},{"book":"Ntandiliko","chapter":"43","verse":"27","text":"Yusufu nkuvasalimila na kuvauja habali dyavo wachidoni, “Mwenu múnguhaulidile habali dya nsele, atata wenu. Achidachi? Dachi, mwomi?”"},{"book":"Ntandiliko","chapter":"43","verse":"28","text":"Vanang'o nkunnyang'ula kuchidoni, “Ntumishi wako, atata wetu, mwomi, àvele chihi nkwimuka.” Anepo nkuhunama muyo mwake."},{"book":"Ntandiliko","chapter":"43","verse":"29","text":"Yusufu palolite meho lake muyo nkumwona Benjamini, nnung'une, mwana wa anyokwe, nkuchidoni, “Dachi, ayu njo nnung'unwenu wachihwangwa umunanguhaulidile habali dyake?” Anepo nkuchidoni, “Nnungu akujalile mwanangu!”"},{"book":"Ntandiliko","chapter":"43","verse":"30","text":"Yusufu nkuuka pachinu anepo upehi, ing'anya pammwene nnung'une ntima wake wanimeta ing'anya ya kuntamwa namene. Yusufu nkuinjila kuchumba kwake nkutandilika kukuta."},{"book":"Ntandiliko","chapter":"43","verse":"31","text":"Pamalidile ukuta, nkukalava medi kumeho, nkulikamya, nkuhuma, nkulaija chakulya."},{"book":"Ntandiliko","chapter":"43","verse":"32","text":"Yusufu nkummikila paweka, na akuluvake navanang'o nkuvavikila paweka. Na Vamisili vanalile pamo na nang'e navanang'o nkuvavikila paweka, kwa kuva Vamisili vàona kuva, kulya chakulya pamo na Vaeblaniya nni najisi."},{"book":"Ntandiliko","chapter":"43","verse":"33","text":"Akuluvake Yusufu pavawene vapangwìjè kupapatana na vyaka vyao, kutandikila ntandi mpaka wa chihwangwa, nkulolana akuno uvakangana."},{"book":"Ntandiliko","chapter":"43","verse":"34","text":"Chakulya chítwaliwa pameza yanga Yusufu na kupelekejwa kwa akuluvake, henga Benjamini ápewije myanda nnyano kupunda achila chivapewije akuluvake. Bahi nkukumbila na kuhangalala pamo nanang'e."}]}