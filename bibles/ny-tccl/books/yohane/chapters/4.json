{"data":[{"book":"Yohane","chapter":"4","verse":"1","text":"Yesu atazindikira kuti Afarisi amva zoti Iye ankapeza ndi kubatiza ophunzira ambiri kupambana Yohane,"},{"book":"Yohane","chapter":"4","verse":"2","text":"(ngakhale kuti Yesuyo sankabatiza, koma ophunzira ake)."},{"book":"Yohane","chapter":"4","verse":"3","text":"Iye anachoka ku Yudeya ndi kubwereranso ku Galileya."},{"book":"Yohane","chapter":"4","verse":"4","text":"Ndipo Iye anayenera kudutsa mu Samariya."},{"book":"Yohane","chapter":"4","verse":"5","text":"Iye anafika mʼmudzi wa Asamariya wotchedwa Sukari, pafupi ndi malo amene Yakobo anapatsa mwana wake Yosefe."},{"book":"Yohane","chapter":"4","verse":"6","text":"Chitsime cha Yakobo chinali pamenepo ndipo Yesu atatopa ndi ulendo anakhala pansi pambali pa chitsimecho. Nthawi inali pafupifupi ora lachisanu ndi chimodzi masana."},{"book":"Yohane","chapter":"4","verse":"7","text":"Mayi wa Chisamariya atabwera kudzatunga madzi, Yesu anati kwa iye, “Kodi ungandipatse madzi akumwa.”"},{"book":"Yohane","chapter":"4","verse":"8","text":"(Ophunzira ake nʼkuti atapita mʼmudzi kukagula chakudya)."},{"book":"Yohane","chapter":"4","verse":"9","text":"Mayiyo anati kwa Iye, “Inu ndinu Myuda ndipo ine ndine Msamariya. Bwanji mukundipempha madzi akumwa?” (Popeza Ayuda ndi Asamariya sankayanjana)."},{"book":"Yohane","chapter":"4","verse":"10","text":"Yesu anamuyankha kuti, “Koma iwe ukanadziwa mphatso ya Mulungu ndi Iye amene akukupempha madzi akumwa, ukanamupempha ndipo akanakupatsa madzi amoyo.”"},{"book":"Yohane","chapter":"4","verse":"11","text":"Mayiyo anati, “Ambuye, Inu mulibe kanthu kotungira madzi ndipo chitsime ndi chakuya. Kodi madzi amoyowo mungawatenge kuti?"},{"book":"Yohane","chapter":"4","verse":"12","text":"Kodi Inu ndinu wamkulu kuposa kholo lathu Yakobo, amene anatipatsa chitsimechi ndipo iye ankamwanso monga anachita ana ake ndi ziweto zake?”"},{"book":"Yohane","chapter":"4","verse":"13","text":"Yesu anayankha kuti, “Aliyense amene amamwa madzi awa amamvanso ludzu,"},{"book":"Yohane","chapter":"4","verse":"14","text":"koma aliyense amene adzamwa madzi amene Ine ndidzamupatsa sadzamvanso ludzu. Ndithudi, madzi amene ndidzamupatsa adzakhala kasupe wamadzi wotumphukira ku moyo wosatha.”"},{"book":"Yohane","chapter":"4","verse":"15","text":"Mayiyo anati kwa Iye, “Ambuye, patseni madzi amenewo kuti ndisadzamvenso ludzu ndi kumabwerabe kuno kudzatunga madzi.”"},{"book":"Yohane","chapter":"4","verse":"16","text":"Iye anamuwuza kuti, “Pita kayitane mwamuna wako ndipo ubwere naye.”"},{"book":"Yohane","chapter":"4","verse":"17","text":"Iye anayankha kuti, “Ine ndilibe mwamuna.”"},{"book":"Yohane","chapter":"4","verse":"18","text":"Zoona nʼzakuti iwe wakhala pa banja ndi amuna asanu, ndipo mwamuna amene uli naye tsopano si wako. Zimene wanenazi ndi zoona.”"},{"book":"Yohane","chapter":"4","verse":"19","text":"Mayiyo anati, “Ambuye, ine ndazindikira kuti Inu ndinu mneneri."},{"book":"Yohane","chapter":"4","verse":"20","text":"Makolo athu ankapembedza mʼphiri ili koma inu Ayuda mumati malo amene tiyenera kupembedzera ali ku Yerusalemu.”"},{"book":"Yohane","chapter":"4","verse":"21","text":"Yesu anati, “Mayi inu khulupirira Ine. Nthawi ikubwera pamene inu simudzapembedza Atate mʼphiri ili kapena mu Yerusalemu."},{"book":"Yohane","chapter":"4","verse":"22","text":"Inu Asamariya mumapembedza chimene simukuchidziwa. Ife timapembedza chimene tikuchidziwa, pakuti chipulumutso nʼchochokera kwa Ayuda."},{"book":"Yohane","chapter":"4","verse":"23","text":"Koma nthawi ikubwera ndipo yafika kale tsopano pamene opembedza woona adzapembedza Atate mu mzimu ndi mʼchoonadi, pakuti opembedza otere ndiwo amene Atate akuwafuna."},{"book":"Yohane","chapter":"4","verse":"24","text":"Mulungu ndi Mzimu, ndipo omupembedza Iye ayenera kumupembedza mu mzimu ndi mʼchoonadi.”"},{"book":"Yohane","chapter":"4","verse":"25","text":"Mayiyo anati, “Ine ndikudziwa kuti Mesiya (wotchedwa Khristu) akubwera. Akabwera, Iye adzafotokoza zonse kwa ife.”"},{"book":"Yohane","chapter":"4","verse":"26","text":"Ndipo Yesu anamuwuza kuti, “Amene ndikukuyankhulane, ndine amene.”"},{"book":"Yohane","chapter":"4","verse":"27","text":"Pa nthawi yomweyo ophunzira ake anabwerera ndipo anadabwa kupeza Iye akuyankhula ndi mayi. Koma palibe amene anamufunsa kuti, “Kodi mukufuna chiyani?” kapena, “Nʼchifukwa chiyani mukuyankhula naye?”"},{"book":"Yohane","chapter":"4","verse":"28","text":"Kenaka mayiyo anasiya mtsuko wamadzi, nabwerera ku mzinda ndipo anati kwa anthu,"},{"book":"Yohane","chapter":"4","verse":"29","text":"“Tiyeni mukaone munthu amene wandiwuza ine zilizonse zimene ndinazichita. Kodi ameneyu sangakhale Khristu?”"},{"book":"Yohane","chapter":"4","verse":"30","text":"Iwo anatuluka mʼmudziwo ndi kupita kumene kunali Iye."},{"book":"Yohane","chapter":"4","verse":"31","text":"Pa nthawi imeneyi ndi kuti ophunzira ake akumukakamiza kuti, “Rabi idyani.”"},{"book":"Yohane","chapter":"4","verse":"32","text":"Koma Iye anawawuza kuti, “Ine ndili ndi chakudya choti ndidye chimene inu simukuchidziwa.”"},{"book":"Yohane","chapter":"4","verse":"33","text":"Ndipo ophunzira ake anafunsana wina ndi mnzake kuti, “Kodi alipo wina amene anamubweretsera Iye chakudya?”"},{"book":"Yohane","chapter":"4","verse":"34","text":"Yesu anati, “Chakudya changa ndikuchita chifuniro cha Iye amene anandituma Ine ndi kumaliza ntchito yake."},{"book":"Yohane","chapter":"4","verse":"35","text":"Kodi inu simunena kuti, ‘Kwatsala miyezi inayi ndipo kenaka kukolola?’ Ine ndikukuwuzani kuti, tsekulani maso anu ndipo muyangʼane mʼminda! Mbewu zacha kale kuti zikololedwe."},{"book":"Yohane","chapter":"4","verse":"36","text":"Ngakhale tsopano amene akukolola akulandira malipiro ake, ndipo akututa mbewu ku moyo wosatha kuti wofesa ndi wokolola asangalale pamodzi."},{"book":"Yohane","chapter":"4","verse":"37","text":"Nʼchifukwa chake mawu akuti, ‘Wina amafesa ndipo wina amakolola’ ndi woona."},{"book":"Yohane","chapter":"4","verse":"38","text":"Ine ndinakutumani kukakolola zimene simunagwirire ntchito. Ena anagwira ntchito yolemetsa ndipo inu mwatuta phindu la ntchito yawo.”"},{"book":"Yohane","chapter":"4","verse":"39","text":"Asamariya ambiri ochokera mʼmudziwo anakhulupirira Iye chifukwa cha umboni wa mayiyo wakuti, “Iye anandiwuza ine zonse ndinazichita.”"},{"book":"Yohane","chapter":"4","verse":"40","text":"Choncho Asamariya atabwera kwa Iye, anamuwumiriza Iye kuti akhale nawo, ndipo Iye anakhala nawo masiku awiri."},{"book":"Yohane","chapter":"4","verse":"41","text":"Ndipo chifukwa cha mawu ake, ena ambiri anakhulupirira."},{"book":"Yohane","chapter":"4","verse":"42","text":"Iwo anati kwa mayiyo, “Ife sitikukhulupirira chifukwa cha mawu ako okha, koma tsopano ife tadzimvera tokha, ndipo tikudziwa kuti munthu uyu ndithu ndi Mpulumutsi wa dziko lapansi.”"},{"book":"Yohane","chapter":"4","verse":"43","text":"Patatha masiku awiri Iye anachoka napita ku Galileya."},{"book":"Yohane","chapter":"4","verse":"44","text":"(Tsopano Yesu mwini ananena kale kuti mneneri salandira ulemu mʼdziko lake)."},{"book":"Yohane","chapter":"4","verse":"45","text":"Iye atafika ku Galileya, Agalileya anamulandira. Iwo anali ataona zonse zimene anazichita mu Yerusalemu pa phwando la Paska, pakuti iwonso anali komweko."},{"book":"Yohane","chapter":"4","verse":"46","text":"Iye anakafikanso ku Kana wa ku Galileya, kumene anasanduliza madzi kukhala vinyo. Ndipo kumeneko kunali nduna ina ya mfumu imene mwana wake wamwamuna anali chigonere akudwala ku Kaperenawo."},{"book":"Yohane","chapter":"4","verse":"47","text":"Munthu uyu atamva kuti Yesu wafika ku Galileya kuchokera ku Yudeya, anapita kwa Iye, namupempha kuti apite akachiritse mwana wakeyo, amene anali pafupi kufa."},{"book":"Yohane","chapter":"4","verse":"48","text":"Yesu anawawuza iwo kuti, “Anthu inu pokhapokha mutaona zizindikiro zodabwitsa, simudzakhulupirira.”"},{"book":"Yohane","chapter":"4","verse":"49","text":"Nduna ya mfumuyo inati, “Ambuye tiyeni mwana wanga asanafe.”"},{"book":"Yohane","chapter":"4","verse":"50","text":"Yesu anayankha kuti, “Pita. Mwana wako adzakhala ndi moyo.”"},{"book":"Yohane","chapter":"4","verse":"51","text":"Iye ali pa njira, antchito ake anakumana naye, namuwuza kuti mwana wanu uja wachira."},{"book":"Yohane","chapter":"4","verse":"52","text":"Iye atafunsa kuti ndi nthawi yanji imene mwana wake anapeza bwino, iwo anati kwa iye, “Malungo anamusiya iye dzulo pa ora lachisanu ndi chiwiri.”"},{"book":"Yohane","chapter":"4","verse":"53","text":"Ndipo bamboyo anazindikira kuti iyi inali nthawi yomweyo imene Yesu anati kwa iye, “Mwana wako adzakhala ndi moyo.” Choncho iye ndi onse a pa banja lake anakhulupirira."},{"book":"Yohane","chapter":"4","verse":"54","text":"Ichi ndiye chinali chizindikiro chodabwitsa chachiwiri chimene Yesu anachita atafika ku Galileya kuchokera ku Yudeya."}]}