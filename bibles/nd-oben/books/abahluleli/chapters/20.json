{"data":[{"book":"Abahluleli","chapter":"20","verse":"1","text":"Ngalesosikhathi bonke abako-Israyeli baphuma njengomuntu munye kusukela eDani kusiya eBherishebha kanye laselizweni leGiliyadi, babuthana phambi kukaThixo eMizipha."},{"book":"Abahluleli","chapter":"20","verse":"2","text":"Abakhokheli babantu bonke bezizwana zako-Israyeli bathatha izindawo zabo ebandleni labantu bakaNkulunkulu, amabutho azinkulungwane ezingamakhulu amane ehlome ngezinkemba."},{"book":"Abahluleli","chapter":"20","verse":"3","text":"(AbakoBhenjamini bezwa ukuthi abako-Israyeli babeye eMizipha.) Abako-Israyeli basebesithi, “Sitsheleni ukuthi into le embi yenzakale njani.”"},{"book":"Abahluleli","chapter":"20","verse":"4","text":"Ngakho umLevi, indoda yowesifazane lowo owayebulewe, wathi, “Mina lomkami weceleni safika eGibhiya koBhenjamini ukuba silale khona."},{"book":"Abahluleli","chapter":"20","verse":"5","text":"Ebusuku abantu beGibhiya bangivukela bahanqa indlu, behlose ukungibulala. Badlova umkami weceleni waze wafa."},{"book":"Abahluleli","chapter":"20","verse":"6","text":"Ngathatha umkami weceleni, ngamquma waba yiziqayiqa, ngathumela isiqa esisodwa esigabeni ngasinye selifa lako-Israyeli, ngoba amanyala lalesisenzo sokuxhwala basenzela ko-Israyeli."},{"book":"Abahluleli","chapter":"20","verse":"7","text":"Khathesi lonke lina abako-Israyeli, khulumani litsho isinqumo senu.”"},{"book":"Abahluleli","chapter":"20","verse":"8","text":"Abantu bonke basukuma njengomuntu munye, besithi, “Akakho kithi ozakuya ekhaya. Hathi, akakho kithi ozabuyela endlini yakhe."},{"book":"Abahluleli","chapter":"20","verse":"9","text":"Kodwa khathesi esizakwenza eGibhiya yilokhu: Sizakuyayihlasela ngokwenza inkatho."},{"book":"Abahluleli","chapter":"20","verse":"10","text":"Sizathatha abantu abalitshumi phakathi kwabalikhulu kuzozonke izizwana zako-Israyeli, labalikhulu kwabayinkulungwane, labayinkulungwane kwaba zinkulungwane ezilutshumi ukuba badingele ibutho ukudla. Ekufikeni kwalo ibutho eGibhiya koBhenjamini, lizabanika okubafaneleyo ngamanyala lokuxhwala abakwenze ko-Israyeli.”"},{"book":"Abahluleli","chapter":"20","verse":"11","text":"Ngakho bonke abantu bako-Israyeli bahlangana, bamanyana njengomuntu munye bamelana ledolobho."},{"book":"Abahluleli","chapter":"20","verse":"12","text":"Izizwana zako-Israyeli zathumela abantu kusosonke isizwana sakoBhenjamini, zisithi, “Yibudlova bani lobu obenziwayo phakathi kwenu na?"},{"book":"Abahluleli","chapter":"20","verse":"13","text":"Khathesi-ke, banikeleni labobantu baseGibhiya abagangileyo ukuze sibabulale siqede ububi ko-Israyeli."},{"book":"Abahluleli","chapter":"20","verse":"14","text":"Baqoqana eGibhiya bevela emadolobheni akibo ukuba balwe labako-Israyeli."},{"book":"Abahluleli","chapter":"20","verse":"15","text":"Ngasikhathi sinye abakoBhenjamini babutha izinkulungwane ezingamatshumi amabili lesithupha zabahlome ngezinkemba emadolobheni akibo, phezu kwabantu abangamakhulu ayisikhombisa abakhethwa kulabo abahlala eGibhiya."},{"book":"Abahluleli","chapter":"20","verse":"16","text":"Phakathi kwamabutho la kwakulabantu abakhethiweyo abangamakhulu ayisikhombisa ababengamanxele, bonke bengakhuthi abakunxwaneleyo ngesavutha."},{"book":"Abahluleli","chapter":"20","verse":"17","text":"Abako-Israyeli, ngaphandle kwabakoBhenjamini, babutha abantu abalwa ngezinkemba abazinkulungwane ezingamakhulu amane, bonke bengabantu bempi."},{"book":"Abahluleli","chapter":"20","verse":"18","text":"Abako-Israyeli baya eBhetheli babuza uNkulunkulu. Bathi, “Ngubani wethu ozahamba kuqala ukuyakulwa labakoBhenjamini?"},{"book":"Abahluleli","chapter":"20","verse":"19","text":"Kusisa ekuseni, abako-Israyeli bavuka bamisa izihonqo eduzane leGibhiya."},{"book":"Abahluleli","chapter":"20","verse":"20","text":"Abantu bako-Israyeli baphuma ukuyakulwa labakoBhenjamini bema ezindaweni ezilungele ukubahlasela eGibhiya."},{"book":"Abahluleli","chapter":"20","verse":"21","text":"AbakoBhenjamini baphuma eGibhiya babulala abako-Israyeli abazinkulungwane ezingamatshumi amabili lambili endaweni yokulwela mhlalokho."},{"book":"Abahluleli","chapter":"20","verse":"22","text":"Kodwa abantu bako-Israyeli banikana isibindi babuyela njalo ezindaweni zabo lapho ababekhona ngelanga lakuqala."},{"book":"Abahluleli","chapter":"20","verse":"23","text":"Abako-Israyeli bahamba bayakhala phambi kukaThixo kwaze kwaba kusihlwa, njalo babuza uThixo bathi, “Singahamba njalo yini siyekulwa labakoBhenjamini, abafowethu na?"},{"book":"Abahluleli","chapter":"20","verse":"24","text":"Abako-Israyeli basondela koBhenjamini ngosuku lwesibili."},{"book":"Abahluleli","chapter":"20","verse":"25","text":"Ngalesisikhathi, kwathi abakoBhenjamini sebephumile eGibhiya ukuba bamelane labo, babulala abanye njalo abazinkulungwane ezilitshumi lasificaminwembili, bonke behlome ngezinkemba."},{"book":"Abahluleli","chapter":"20","verse":"26","text":"Lapho-ke, abako-Israyeli bonke lebutho lonke baya eBhetheli, bahlala khona bekhala phambi kukaThixo. Ngalelolanga bazila kwaze kwaba kusihlwa, banikela leminikelo yokutshiswa kanye leminikelo yobudlelwano kuThixo."},{"book":"Abahluleli","chapter":"20","verse":"27","text":"Abako-Israyeli basebebuza uThixo. (Ngalezonsuku umtshokotsho wesivumelwano sikaNkulunkulu wawukhonapho,"},{"book":"Abahluleli","chapter":"20","verse":"28","text":"uloFinehasi indodana ka-Eliyazari, indodana ka-Aroni, ekhonza phambi kwawo.) Babuza bathi, “Singahamba njalo yini siyekulwa loBhenjamini umfowethu loba hatshi na?”"},{"book":"Abahluleli","chapter":"20","verse":"29","text":"Ngakho abako-Israyeli bacathama bezungeze iGibhiya."},{"book":"Abahluleli","chapter":"20","verse":"30","text":"Bahamba bayahlasela abakoBhenjamini ngosuku lwesithathu, balungela ukuhlasela iGibhiya njengebabekwenze kuqala."},{"book":"Abahluleli","chapter":"20","verse":"31","text":"AbakoBhenjamini baphuma babahlangabeza baholelwa kude ledolobho. Baqalisa ukubabulala abako-Israyeli njengakuqala, kwathi ababephosa babengamatshumi amathathu bafela egcekeni emgwaqweni oya eBhetheli lomunye oya eGibhiya."},{"book":"Abahluleli","chapter":"20","verse":"32","text":"Kwathi abakoBhenjamini besithi, “Siyabehlula njengakuqala,” abako-Israyeli bona besithi, “Kasihlehleleni emuva sibaholele kude ledolobho emigwaqweni.”"},{"book":"Abahluleli","chapter":"20","verse":"33","text":"Bonke abantu bako-Israyeli basuka ezindaweni zabo baya eBhali-Thamari, kwathi abako-Israyeli ababecatheme bahlasela bephuma endaweni yabo ngasentshonalanga kweGibhiya."},{"book":"Abahluleli","chapter":"20","verse":"34","text":"Izinkulungwane ezilitshumi zabantu bako-Israyeli abakhethiweyo bahlasela iGibhiya mathupha. Ukulwa kwakunzima kakhulu ngakho kwenza abakoBhenjamini bangananzeleli ukuthi ingozi yayisisondele."},{"book":"Abahluleli","chapter":"20","verse":"35","text":"UThixo wamnqoba uBhenjamini phambi kuka-Israyeli, njalo ngalelolanga abako-Israyeli babulala abakoBhenjamini abazinkulungwane ezingamatshumi amabili lanhlanu lekhulu (25,100), bonke behlome ngezinkemba."},{"book":"Abahluleli","chapter":"20","verse":"36","text":"Lapho-ke abakoBhenjamini babona ukuthi babenqotshiwe."},{"book":"Abahluleli","chapter":"20","verse":"37","text":"Abantu ababecatheme bagijimela eGibhiya ngokuphangisa, basabalala idolobho lonke balihlasela ngenkemba."},{"book":"Abahluleli","chapter":"20","verse":"38","text":"Abantu bako-Israyeli babehlele labacathamayo ukuthi benze iyezi elikhulu lentuthu phakathi kwedolobho,"},{"book":"Abahluleli","chapter":"20","verse":"39","text":"lapho-ke abantu bako-Israyeli babezaphendukela ekulweni empini."},{"book":"Abahluleli","chapter":"20","verse":"40","text":"Kodwa kwathi izikhatha zentuthu seziqalise ukuphakama edolobheni, abakoBhenjamini baphenduka babona intuthu yedolobho lonke iqonga isiya phezulu emkhathini."},{"book":"Abahluleli","chapter":"20","verse":"41","text":"Lapho-ke abako-Israyeli babaphendukela, abantu bakoBhenjamini batshaywa luvalo, ngoba babona ukuthi ingozi yayisibehlele."},{"book":"Abahluleli","chapter":"20","verse":"42","text":"Ngakho babaleka phambi kwabako-Israyeli beqonda enkangala kodwa behluleka ukuyibalekela impi. Abako-Israyeli abaphuma emizini bababulalela khonapho."},{"book":"Abahluleli","chapter":"20","verse":"43","text":"Babahanqa abakoBhenjamini, baxotshana labo, bababhuqela eduze leGibhiya kalula ngasempumalanga."},{"book":"Abahluleli","chapter":"20","verse":"44","text":"Kwafa abakoBhenjamini abazinkulungwane ezilitshumi lasificaminwembili, bonke bengamaqhawe."},{"book":"Abahluleli","chapter":"20","verse":"45","text":"Sebephenduke babaleka beqonda enkangala edwaleni laseRimoni, abako-Israyeli babulala abantu abazinkulungwane ezinhlanu kulandela imigwaqo. Baqhubeka bexotshana labakoBhenjamini baze bayafika eGidomu babulala abanye njalo abazinkulungwane ezimbili."},{"book":"Abahluleli","chapter":"20","verse":"46","text":"Ngalelolanga kwafa abakoBhenjamini abalwa ngenkemba abazinkulungwane ezingamatshumi amabili lanhlanu, bonke bengamaqhawe."},{"book":"Abahluleli","chapter":"20","verse":"47","text":"Kodwa abantu abangamakhulu ayisithupha baphenduka babalekela enkangala edwaleni laseRimoni, lapho abahlala khona izinyanga ezine."},{"book":"Abahluleli","chapter":"20","verse":"48","text":"Abantu bako-Israyeli babuyela koBhenjamini bahlasela imizi yonke ngenkemba, kubalwa izifuyo lakho konke okunye abakutholayo. Yonke imizi abafika kuyo bayithungela ngomlilo."}]}