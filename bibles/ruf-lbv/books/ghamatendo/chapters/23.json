{"data":[{"book":"Ghamatendo","chapter":"23","verse":"1","text":"Pauli kawatsodelela tsinenge iwanu wa libaratsa, kuya kalonga, “Ndughu tsangu, tsanimtumikila Imulungu kwa ghumoyo ghunoghile mbaka leloli.”"},{"book":"Ghamatendo","chapter":"23","verse":"2","text":"Imtambika mkulu Ananiya kawalaghitsa awala iwakalile habehi na Pauli wamtowe mlomo wake."},{"book":"Ghamatendo","chapter":"23","verse":"3","text":"Kuya Pauli kamlongela, “Imulungu katsokutowa ghweghwe mng'enye. Ghweghwe kwa hano kunihigha kwa ghamalaghitso, lekeni ghweghwe imwenyegho koghahinya ghamalaghitso kwa kuwalongela iwanu wanitowe!”"},{"book":"Ghamatendo","chapter":"23","verse":"4","text":"Awala iwemile habehi na Pauli walonga, “Ghweghwe, komligha mtambika mkulu we Imulungu!”"},{"book":"Ghamatendo","chapter":"23","verse":"5","text":"Pauli kedika, “Ndughu tsangu, simanyile bae ka yeye ka mtambika mkulu, kwaapfila yandikighwa, ‘uleke kumlonga pfihile imtawala we iwanu wako.’ ”"},{"book":"Ghamatendo","chapter":"23","verse":"6","text":"Kuya Pauli hayamanyile ka iwanu iwakalile hala, wamwenga tsawakala Masadukayo na wangi tsawakala Mafarisayo, kakemelela mne libaratsa lila, “Ndughu tsangu, nene na Mfarisayo, mwana wa Mfarisayo. Nene nohighighwa kwaapfila notoghola ka iwanu iwafile watsotsilihuka!”"},{"book":"Ghamatendo","chapter":"23","verse":"7","text":"Baha hayalongile apfo, Masadukayo na Mafarisayo wandusa kwisonga, baho mtingano ghwighola."},{"book":"Ghamatendo","chapter":"23","verse":"8","text":"Kwaapfila Masadukayo wolonga kuduhu ukutsilihuka kwe iwanu, kuduhu wamalaika wala muhe, ila Mafarisayo wotoghola ghose agho."},{"book":"Ghamatendo","chapter":"23","verse":"9","text":"Tsakulawila hengele kulu, na iwalangulitsi wa ghamalaghitso iwakalile Mafarisayo wema, walonga kwa ingupfu, “Ng'atukona bae ichinu chochose ichihile kwa imunu ayu. Lamda malaika we Imulungu au muhe kalonga naye.”"},{"book":"Ghamatendo","chapter":"23","verse":"10","text":"Hengele tsalikala kulu ng'ani, na ayula imkulu we asikali kapfuka iwanu wang'amghanile Pauli pfihindipfihindi. Apfo kalaghitsa iwanwele wahulumke, wamsole kwa ingupfu kulawa mne ghamoko ghawo, kuya wamghale mne liboma."},{"book":"Ghamatendo","chapter":"23","verse":"11","text":"Chilo chila Imtwatsa tsakema habehi na Pauli, kamlongela, “Uleke kupfuka! Ka pfauwalongele mbuli tsangu iwanu wa hano Yerusalemu, pfipfila kobamighwa uwalongele iwanu Roma.”"},{"book":"Ghamatendo","chapter":"23","verse":"12","text":"Nemitondo yake Wayahudi watingana, welaghana waleke ukuja wala ukunwa ichinu chochose mbaka hawatsomkoma Pauli."},{"book":"Ghamatendo","chapter":"23","verse":"13","text":"Na iwanu iwatendile apfo tsawakala wabita iwanu alubaini."},{"book":"Ghamatendo","chapter":"23","verse":"14","text":"Kuya waghenda kwe iwatambika wakulu ne iwabala, wawalongela, “Twilaha kuleka ukuja na ukunwa mbaka hatutsomkoma Pauli."},{"book":"Ghamatendo","chapter":"23","verse":"15","text":"Lelo mwemwe ne iwabala wa libaratsa mumlombe imkulu we asikali amghale Pauli kuna mwemwe, mtende ka mwobama kumanya pfinoghile mbuli tsake. Na twetwe twombeta mnzila tumkome ng'ana yapfike hano.”"},{"book":"Ghamatendo","chapter":"23","verse":"16","text":"Lekeni mwighwaghe Pauli tsakahulika imbuli ayo, apfo kaghenda mne liboma, kamlongela Pauli mbuli ayo."},{"book":"Ghamatendo","chapter":"23","verse":"17","text":"Kuya Pauli kamkema mkulu yumwe we asikali kamlongela, “Umghale imsongolo yuno kwa imkulu we asikali, kana chinu kobama yamlongele.”"},{"book":"Ghamatendo","chapter":"23","verse":"18","text":"Imkulu ayo kamsola imsongolo yula kamghala kwa imkulu we asikali, kamlongela, “Pauli, ayula mwohighwa tsakang'ema, kanilomba nikughalile imsongolo yuno kwaapfila kana chinu kobama yakulongele.”"},{"book":"Ghamatendo","chapter":"23","verse":"19","text":"Imkulu we asikali kamkinda ghumoko imsongolo yula, kaghenda naye hambalimbali, kamghutsa, “Kobama unongele choni?”"},{"book":"Ghamatendo","chapter":"23","verse":"20","text":"Kamwidika, “Wayahudi wobama wakulombe ilupfi umghale Pauli kuna libaratsa, wotenda ka wobama wamanye pfinoghile mbuli tsake."},{"book":"Ghamatendo","chapter":"23","verse":"21","text":"Lekeni uleke kutoghola kwaapfila Wayahudi kubita wanu alubaini wombeta. Tsawelaha waleke ukuja wala ukunwa mbaka wamkome. Sambi wobeta, wololesa pfautsolamla.”"},{"book":"Ghamatendo","chapter":"23","verse":"22","text":"Imkulu ayo kamlongela imsongolo ayo, “Uleke kumlongela imunu wowose ka kunongela imbuli ino.” Kuya kamleka yoke."},{"book":"Ghamatendo","chapter":"23","verse":"23","text":"Kuya kawakema iwakulu weli we asikali, kawalaghitsa, “Muwandae asikali miya mbili na iwadina farasi sabini na asikali iwokinda imighoha miya mbili, waghende Kaisariya saa tatu nechilo."},{"book":"Ghamatendo","chapter":"23","verse":"24","text":"Mumwikile Pauli iwafalasi, mumghale tseghamba kwa Felikisi imtawala wa Chiroma mne isi ya Yudeya.”"},{"book":"Ghamatendo","chapter":"23","verse":"25","text":"Kuya kandika pfino ibaluwa,"},{"book":"Ghamatendo","chapter":"23","verse":"26","text":"“Mbukwa ghwe imbala Felikisi. Nene Kilaudi Lisiya nokwandikila ghweghwe mtawala,"},{"book":"Ghamatendo","chapter":"23","verse":"27","text":"“Imunu yuno tsakaghoghighwa na Wayahudi na wabama wamkome, lekeni tsang'enda ne asikali kumkombola, kwaapfila tsanihulika yeye ka Mroma."},{"book":"Ghamatendo","chapter":"23","verse":"28","text":"Tsanibama nimanye womwing'a lighomba lyachi, apfo nimghala mne libaratsa lyawo."},{"book":"Ghamatendo","chapter":"23","verse":"29","text":"Tsambona wamwing'a lighomba kwaajili ya ghamalaghitso ghawo, lekeni tsakukala kuduhu totso ilimtenda yakomighwe au yohighwe."},{"book":"Ghamatendo","chapter":"23","verse":"30","text":"Kuya hanongelighwe Wayahudi wobama inzila ye kumkoma imunu yuno, bahala nimghala kuna ghweghwe. Pfipfila niwalaghitsa iwamwing'ile lighomba walonge mbuli tsake kuna ghweghwe.”"},{"book":"Ghamatendo","chapter":"23","verse":"31","text":"Apfo asikali wamsola Pauli ka pfawalaghitsighwe. Ichilo chichila wamghala Pauli mbaka Antipatiri."},{"book":"Ghamatendo","chapter":"23","verse":"32","text":"Litsuwa liwinzile wawaleka awala iwadina farasi waghende naye, na asikali iwoghenda kwa imighulu woya mne liboma."},{"book":"Ghamatendo","chapter":"23","verse":"33","text":"Iwadina farasi hawapfikile Kaisariya, wamwing'a ibaluwa ila imkulu ayo we isi, kuya wamwika Pauli hambele hake."},{"book":"Ghamatendo","chapter":"23","verse":"34","text":"Hayamalitse kuisoma, kawaghutsa imunu yuno kalawila isi yachi? Hawamlongele kolawa Kilikiya,"},{"book":"Ghamatendo","chapter":"23","verse":"35","text":"kalonga, “Nitsokutegheletsa baho iwakwing'ile lighomba hawatsokutsa hano.” Kuya kalaghitsa Pauli alolesighwe mne ing'anda ye undewa ya Herodi."}]}