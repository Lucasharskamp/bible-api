{"data":[{"book":"ମାତିଉ","chapter":"26","verse":"1","text":"ଇୟାୱିଜୁ ସିକିୟା ସିତି ୱିସ୍‌ତି ୱେନ୍‌କା ଜିସୁ ସିସୁରିଙ୍ଗ୍‌ ଇର୍ହାନ୍‌,"},{"book":"ମାତିଉ","chapter":"26","verse":"2","text":"“ମିର୍‌ ନେସ୍‌ନିଦେର୍‌, ନିସ୍ତାର୍‌ ପଣ୍ତୟ୍‌ ଆଦେଙ୍ଗ୍‌ ମାରି ରିନେନ୍‌ ମାନାତ୍‌ । ନାସ୍ତିୱାଲେ ମନୁସ୍ୟପୁତ୍ର କ୍ରୁସଦୁ ସାନି ଉଣ୍ତିଙ୍ଗ୍‌ ସପ୍ରେଆନାନ୍‌ ।”"},{"book":"ମାତିଉ","chapter":"26","verse":"3","text":"ଆୟା ସମୟ୍‍ତୁ ପେରି ଜାଜକର୍‌ ମାରି ଆଇ ଜିହୁଦି ନେତାର୍‌ ୱିଜେରିଙ୍ଗ୍‌ପେରି ଜାଜକ କୟାପାଦି ଇଲୁ ଦୁଆର୍‌ତୁ ଉନ୍‌ଡ୍ରେମାନୁ ଉଣ୍ତାତାର୍‍ ।"},{"book":"ମାତିଉ","chapter":"26","verse":"4","text":"ଜିସୁଙ୍ଗୁଁ ସାଲାକିଦାନ୍‍ ଆସ୍‌ସି ଡାକ୍‌ତେଙ୍ଗ୍‍ଁ ଇଜି ଉପାୟ୍‌ କିତାର୍‍ ।"},{"book":"ମାତିଉ","chapter":"26","verse":"5","text":"ମାତର୍‌ ୱାର୍‌ ଇର୍ହାର୍‌, “ଇୟା ପାଣି ମାପ୍‌ ପଣ୍ତୟ୍‌ ବେଡ଼ାଦୁ କିନିକା ନେଗେତ୍‌ସିଲେ । ନାସ୍ତିୱାଲେ ଲୋକୁ ଜାଟିଜଗଡ଼ାକିନାର୍‌ ।”"},{"book":"ମାତିଉ","chapter":"26","verse":"6","text":"ଅର୍‍ଲେନ୍‍ ଜିସୁ ବେତନିୟାଦୁ ଆଗ୍‍ଡ଼ିରାନ୍‍ କୁସ୍ଟରୋଗ୍‌ ବଗାତିମାର୍‍ଇ ସିମୋନ୍‍କା ଇଲୁଦୁ ମାର୍ହାନ୍‌ ।"},{"book":"ମାତିଉ","chapter":"26","verse":"7","text":"୨୬:୭ ଲୁକ ୭:୩୭,୩୮.ସିମୋନକା ଇଲୁଦୁ ଜିସୁ ଉନ୍‌ଣ୍ତେଙ୍ଗ୍‌ ବାସ୍‌ତି ମାରିଇୱାଲେ ଅରେତ୍‌ ଆଇମା ଉନ୍‌ଡ୍ରି ସାଟିଦୁ ନାଣ୍ତଦାରାଦି ବାସ୍‌ନା ନିୟୁ ବର୍ତି କିଜି ତାସି ୱାନି ତାଲା ମୁସ୍‌କୁ ୱାକ୍‌ତାତ୍‌ ।"},{"book":"ମାତିଉ","chapter":"26","verse":"8","text":"ସିସୁର୍‍ ଇକା ସୁଡ଼ୁଜି ରିସା ଆତାର୍‌ । ୱାର୍‌ ତାନିଙ୍ଗ୍‌ ଇର୍ହାର୍‌, “ନିସ ନାସ୍ଟୁକିତି ଏନ୍ଦା ?”"},{"book":"ମାତିଉ","chapter":"26","verse":"9","text":"“ଇୟା ବାସ୍‌ନା ନିୟୁ ନାଣ୍ତ ଡାବୁଙ୍ଗାଁ ପର୍‌ଦେଙ୍ଗ୍‌ ଆତାତ୍‌ମାନ୍ଦି ମାରି ଆୟା ଡାବୁଙ୍ଗୁଁ କାକୁର୍ତି ଲୋକାଙ୍ଗ୍‌ ସିଦେଙ୍ଗ୍‍ ଆତାତ୍‌ ମାନ୍ଦି ।”"},{"book":"ମାତିଉ","chapter":"26","verse":"10","text":"ୱାର୍‌ ଇନିକା ୱେର୍‌ସିନାର୍‌, ଜିସୁ ନେସ୍‌ତେଙ୍ଗ୍‌ ଆଟ୍‍ତାନ୍‍ନୋ ଇର୍ହାନ୍‌, “ଆୟା ଆଇମାଦିଙ୍ଗ୍‍ ଏନ୍ଦା ବାଦାକିଜିନିଦେର୍‌ ? ନା ଉଣ୍ତିଙ୍ଗ୍‌ ୱାଦ୍‌ ଉନ୍‌ଡ୍ରି ନେଗି ନି ସୁନ୍ଦର୍‌ ପାଣି କିତାମାନାତ୍‌ ।"},{"book":"ମାତିଉ","chapter":"26","verse":"11","text":"କାକୁର୍ତି ଲୋକାଙ୍ଗ୍‌ ମିୱାଲେ ୱିଜୁଦିନ୍‌ ପଇନିଦେର୍‌, ମାତର୍‌ ନାଙ୍ଗିଁ ୱିଜୁଦିନ୍‌ ପୟ୍‌ଇଦେର୍‌ ।"},{"book":"ମାତିଉ","chapter":"26","verse":"12","text":"ୱାଦ୍‌ ନା ମେନ୍ଦଲ୍‌ତୁ ଇୟା ବାସ୍‌ନା ନିୟୁ ୱାକ୍‌ସି ସିଜି ନା ମୁସ୍‍ନି ଉଣ୍ତିଙ୍ଗ୍‌ ତିଆର୍‌ କିତି ୱାଜା କିତାମାନାତ୍‌ ।”"},{"book":"ମାତିଉ","chapter":"26","verse":"13","text":"ନାନ୍ ମିଙ୍ଗିଁ ସତ୍‌ ୱେର୍‌ସିନା, ସାରା ଦୁନିଆଦି ଆମା ବାଡିଦୁ ଇୟା ନେଗିକାବୁର୍‌ ୱେର୍‌ନାର୍‌, ଇୟା ଆଇମା ଆମାକା କିତାମାନାତ୍‌, ତାନିଙ୍ଗ୍‌ ଏତ୍‌କିଜି ଆକାବା ପ୍ରଚାର୍‌ କିନାର୍‌ ।"},{"book":"ମାତିଉ","chapter":"26","verse":"14","text":"ନାସ୍ତିୱାଲେ ବାରଲୋକ୍‌ ସିସୁରି ଲୋଇରାନ୍‌ ଇସ୍କାରିୟୋତିୟ ଯିହୁଦା ଦର୍‌ତି ଅରେନ୍‍ ସିସୁ ପେରି ଜାଜକରି ଲାକ୍‌ତୁ ସୋର୍‌ର୍ହାନ୍‌ନୋ ୱେନ୍‌ବାତାନ୍‌,"},{"book":"ମାତିଉ","chapter":"26","verse":"15","text":"“ଜିସୁଙ୍ଗୁଁ ଆସିସ୍‌କିତି ସିତିଙ୍ଗ୍‌ ନାଙ୍ଗିଁ ଇନିକା ସିନିଦେର୍‌ ?” ୱାର୍‌ ୱାନିଙ୍ଗ୍‌ ତିରିସ୍‌ଗୋଟା ୱେଣ୍ତିଅଦ୍‌ଲିଙ୍ଗ୍‌ ଲେକିସ୍‌ତାସିତାର୍‌ ।"},{"book":"ମାତିଉ","chapter":"26","verse":"16","text":"ଆୟାନାଣ୍ତିରାନ୍‌ ଜିସୁଙ୍ଗୁଁ ୱାରି କିୟୁଦୁ ଆସିସ୍‌କିନି ଉଣ୍ତିଙ୍ଗ୍‌ ଜିହୁଦା ସାରି ପୟ୍‌ତାନ୍‌ ।"},{"book":"ମାତିଉ","chapter":"26","verse":"17","text":"“କମିର୍‌ସିଲି ରୁଟି” ପଣ୍ତୟ୍‌ତି ଆଗ୍‍ଡ଼ିରି ନାଣ୍ତିଙ୍ଗ୍‌ ସିସୁର୍‍ ଜିସୁଦି ଲାକ୍‌ତୁ ୱାତାରୋ ୱେନ୍‌ବାତାର୍‌, “ମାପ୍‌ ଏମେମାନୁ ନି ଉଣ୍ତିଙ୍ଗ୍‌ ନିସ୍ତାର୍‌ ପଣ୍ତୟ୍‌ତି ବଜି ତିଆର୍‌କିନାପ୍‌ ?”"},{"book":"ମାତିଉ","chapter":"26","verse":"18","text":"ଜିସୁ ୱେର୍‌ତାନ୍‌, “ଗାଡ଼୍‌ତୁ ସୋଲ୍‌ସ ଆୟା ପେରି ଲୋକ୍‌ତିଙ୍ଗ୍‌ ଇନିଦେର୍‌, ‘ଗୁରୁ ଇଜିନାନ୍‌,’ ନା ଦିନ୍‌ ଲାକ୍‌ତୁ ଆଜି ୱାଜିନାତ୍‍ । ୱାନି ସିସୁରି ୱାଲେ ମି ଇନ୍‌ଡ୍ର ୱାନ୍‌ ନିସ୍ତାର୍‌ ପଣ୍ତୟ୍‌ କିନାନ୍‌ ।”"},{"book":"ମାତିଉ","chapter":"26","verse":"19","text":"ଜିସୁ ୱେର୍‌ତି ଇସାବ୍‌ତାନ୍‌ ସିସୁର୍‍ ନିସ୍ତାର୍‌ ପଣ୍ତୟ୍‌ତି ବଜି ତିଆର୍‌ କିତାର୍‌ ।"},{"book":"ମାତିଉ","chapter":"26","verse":"20","text":"ୱେନ୍‌କା ମିଲ୍‌ମିଲିକା ଆତାତ୍‌ଆକା ଜିସୁ ନି ବାରଲୋକ୍‌ ସିସୁର୍‍ ଉନ୍‌ଣ୍ତେଙ୍ଗ୍‌ ବାସ୍‌ତାର୍‌ ।"},{"book":"ମାତିଉ","chapter":"26","verse":"21","text":"ଉଣୁଜିମାରିଇୱାଲେ ଜିସୁ ଇର୍ହାନ୍‌, “ନାନ୍ ମିଙ୍ଗିଁ ସତ୍‌ ଇଜିନା, ମି ଲୋଇରାନ୍‌ ଅରେନ୍‍ ନାଙ୍ଗିଁ ସାତ୍ରୁରି କିୟୁଦୁ ସର୍‌ପେ କିନାନ୍‌ ।”"},{"book":"ମାତିଉ","chapter":"26","verse":"22","text":"ସିସୁର୍‍ ନାଣ୍ତ ଦୁଃକ୍‌ ଆଜି ଅରେନ୍‍ ୱେନ୍‌କା ମାରି ଅରେନ୍‍ ଜିସୁଙ୍ଗୁଁ ୱେନ୍‌ବାତାର୍‌, “ପ୍ରବୁ, ନାନ୍ ଆକାନ୍‍ ନୋ ?”"},{"book":"ମାତିଉ","chapter":"26","verse":"23","text":"ଜିସୁ ଇର୍ହାନ୍‌, “ଏନ୍‌ ନା ୱାଲେ ଡୁବାଇତୁ ରୁଟି ମୁଡ଼ୁକୁନାନ୍‌, ୱାନ୍‌ ନାଙ୍ଗିଁ ସାତ୍ରୁରି କିୟୁଦୁ ସର୍‌ପେକିନାନ୍‌ ।"},{"book":"ମାତିଉ","chapter":"26","verse":"24","text":"ସାସ୍ତ୍ରଦୁ ରାସାତିମାନି ୱାଜା ମନୁସ୍ୟପୁତ୍ର ସାନିଦଣ୍ତବଗାନାନ୍‌, ମାତର୍‌ ମନୁସ୍ୟପୁତ୍ରଙ୍ଗ୍‌ ଏନ୍‌ ଆସିସ୍‌ କିନାସିନାନ୍‌, ୱାନି ଦଣ୍ଡ୍‌ ଏସ ବୟ୍‌ଙ୍କାର୍‌ ! ଏସ୍‌କାଙ୍ଗ୍‌ ଜନମ୍‌ ଆଇତିମାରିଙ୍ଗ୍‌ ୱାନି ଉଣ୍ତିଙ୍ଗ୍‌ ନେଗେନ୍‌ ଆତାତ୍‌ମାନ୍ଦି ।”"},{"book":"ମାତିଉ","chapter":"26","verse":"25","text":"ଆମା ଜିହୁଦା ୱାନିଙ୍ଗ୍‌ ସାତ୍ରୁରି କିୟୁଦୁ ସର୍‌ପେକିତାନ୍‌, ୱାନ୍‌ ଇର୍ହାନ୍‌, ଗୁରୁ, ୱାନ୍‌ ଇନିକା ନାନ୍ ?"},{"book":"ମାତିଉ","chapter":"26","verse":"26","text":"ୱାର୍‌ ଉଣି ବେଡ଼ାଦୁ ଜିସୁ ଉନ୍‌ଡ୍ରି ରୁଟି ତାତାନ୍‌ନୋ ମାପୁରୁଙ୍ଗ୍‌ ଦନ୍ୟବାଦ୍‌ ସିତାନ୍‌ ମାରି ଆକା ରୁକୁସି ସିସୁରିଙ୍ଗ୍‌ ସିଜି ଇର୍ହାନ୍‌, ଅସି ତିନ୍‍ଣ୍ତ୍ରୁ; “ଇକା ନା ମେନ୍ଧଲ୍‍ ।”"},{"book":"ମାତିଉ","chapter":"26","verse":"27","text":"ତାନେୱେନ୍‌କା ୱାନ୍‌ ଉଣି ଡୁବାଇ ଅତାନ୍‌ନୋ ମାପୁରୁଙ୍ଗ୍‌ ଦନ୍ୟବାଦ୍‌ ସିତାନ୍‌ ମାରି ଆକା ସିସୁରିଙ୍ଗ୍‌ ସିଜି ଇର୍ହାନ୍‌, ମିର୍‌ ୱିଜିଦେର୍‌ ଇବେଟ୍‌ତାନ୍‌ ଉଣ୍ତୁ । ୱାନ୍‌ ଇର୍ହାନ୍‌;"},{"book":"ମାତିଉ","chapter":"26","verse":"28","text":"ଇକା ନା ନେତେର୍‌ । ଲୋକା ପାପ୍‌ କେମା ଉଣ୍ତିଙ୍ଗ୍‌ ନାନ୍ ନା ଆମା ନେତେର୍‌ ୱାକ୍‌ସ ସିଦେଙ୍ଗ୍‍ ସଲ୍‌ସିନା, ଆମାକା ମାପୁରୁଦି ପୁନି ନିୟମ୍‌ତିଙ୍ଗ୍‌ ସିଲ୍‌ଡାକ୍‌ନାତ୍‍ ।"},{"book":"ମାତିଉ","chapter":"26","verse":"29","text":"ନାନ୍ ମିଙ୍ଗିଁ ୱେର୍‌ସିନା, “ଆମା ନାଣ୍ତିଙ୍ଗ୍‌ ନା ବୁବାଦି ରାଜିଦୁ ମି ୱାଲେ ପୁନି ଅଙ୍ଗୁର୍‍ରସ୍‍ ଉଣୁଇ ସାନ୍ଦି ନାନ୍ ମାରି ଏସ୍‌କାଙ୍ଗ୍‌ ଅଙ୍ଗୁର୍‍ରସ୍‍ ଉଣୁଏ ।”"},{"book":"ମାତିଉ","chapter":"26","verse":"30","text":"ୱାର୍‌ ଦନ୍ୟବାଦ୍‍ତି ପାଟା ପାରିତି ୱେନ୍‌କା ଜିତ ଗରନ୍‌ ମୁସ୍‌କୁ ସତାସର୍ହାର୍‌ ।"},{"book":"ମାତିଉ","chapter":"26","verse":"31","text":"ନାସ୍ତିୱାଲେ ଜିସୁ ୱାରିଙ୍ଗ୍‌ ଇର୍ହାନ୍‌, “ନେର୍‌ ନାଡ଼ା ମିର୍‌ ୱିଜିଦେର୍‌ ନାଙ୍ଗିଁ ଡ଼ିସ୍‌ନି ଉର୍‍କ୍‍ନିଦେର୍‌ । ସାସ୍ତ୍ରଦୁ ରାସାତାମାନାତ୍‌, ନାନ୍ ମେଣ୍ତେଙ୍ଗ୍‌ ସାରାକିନିୱାନିଙ୍ଗ୍‌ ସାୟାମାରାଗ୍‌ ଡାକ୍‌ତିଙ୍ଗ୍‌ ମାରି ମେଣ୍ଡେଙ୍ଗ୍‌ ଇନିଙ୍ଗାଁ ଆନିଙ୍ଗାଁ ଆନେସନେ ।"},{"book":"ମାତିଉ","chapter":"26","verse":"32","text":"୨୬:୩୨ ମାତିଉ ୨୮:୧୬.ମାତର୍‌ ନାନ୍ ମାରିଡ଼େସିନିଙ୍ଗିଁତି ୱେନ୍‌କା ମି ଆଗ୍‍ଡ଼ିନେ ଗାଲିଲି ରାଜିଦୁ ସନା ।”"},{"book":"ମାତିଉ","chapter":"26","verse":"33","text":"ପିତର୍‌ ଜିସୁଙ୍ଗୁଁ ଇର୍ହାନ୍‌, “ଆଇକାର୍‌ ୱିଜେରେ ନିଙ୍ଗିଁ ଡ଼ିସ୍‌ତି ସରିଙ୍ଗ୍ ବା ନାନ୍ ମୁଡ଼ୁକେ ସୋଲଏ ।”"},{"book":"ମାତିଉ","chapter":"26","verse":"34","text":"ଜିସୁ ପିତରତିଙ୍ଗ୍‌ ଇର୍ହାନ୍‌, ନାନ୍ ନିଙ୍ଗିଁ ସତ୍‍ ଇଜିନା, ନେର୍‌ ନାଡ଼ା କରୁ କେଡ଼େନି ଆଗ୍‍ଡ଼ିନେ ନିନୁ ନାଙ୍ଗିଁ ନେସେଏ ଇଜି ମୁନ୍‌ଡ୍ରି ଦେବେଙ୍ଗ୍‌ ଇନି ।"},{"book":"ମାତିଉ","chapter":"26","verse":"35","text":"ପିତର୍‌ ଇର୍ହାନ୍‌, “ନି ୱାଲେ ସାଦେଙ୍ଗ୍‌ ପଡ଼ାତିଙ୍ଗ୍‌ ବା ନାନ୍ ଏସ୍‌କାଙ୍ଗ୍‌ ନିଙ୍ଗିଁ ନେସ୍‍ଏ ଇଜି ଇନ୍‌ଏ ।” ଆଇ ସିସୁର୍‍ ୱିଜେରେ ବା ଆୟାୱାଜା ଇର୍ହାର୍‌ ।"},{"book":"ମାତିଉ","chapter":"26","verse":"36","text":"ତାନେୱେନ୍‌କା ଜିସୁ ନିଜେଦି ସିସୁରି ୱାଲେ ଗେତ୍‌ସିମାନି ଇନି ଉନ୍‌ଡ୍ରି ଡଡିଦୁ ସର୍ହାର୍‌ନୋ ୱାରିଙ୍ଗ୍‌ ଇର୍ହାନ୍‌, “ନାନ୍ ଆବେନୁ ସନାନୋ ପାର୍‌ତନା କିଜିମାନି ସାନ୍ଦି ମିର୍‌ ଇବେନୁ ବାସ୍‌ସୋ ମାନ୍‌ଡ୍ରୁ ।”"},{"book":"ମାତିଉ","chapter":"26","verse":"37","text":"ୱାନ୍‌ ପିତର୍‌ ମାରି ଜେବଦିରି ରିଏର୍‌ ମାରିସିରିଙ୍ଗ୍‌ ୱାନି ୱାଲେ ଅତାନ୍‍ । ନାସ୍ତିୱାଲେ ଜିସୁ ନାଣ୍ତ ଦୁଃକ୍‌ ମାରି ଦାନ୍ଦା ଆଜି,"},{"book":"ମାତିଉ","chapter":"26","verse":"38","text":"ୱାନ୍‌ ୱାରିଙ୍ଗ୍‌ ଇର୍ହାନ୍‌, “ଦୁଃକ୍‌ତାନ୍‌ ନା ଜିବନ୍‌ ସାନିୱାଜା ଆଜିନାତ୍‌, ଇବେନୁ ମିର୍‌ ନା ୱାଲେ କାପ୍‌କିଜ ମାନ୍‌ଡ୍ରୁ ।”"},{"book":"ମାତିଉ","chapter":"26","verse":"39","text":"ଜିସୁ କାଣ୍ତେକ୍‍ ଆକ ସର୍ହାନ୍‌ନୋ ବୁମିଦୁ ମକମ୍‌ ପାଡ଼ାକ୍‌ତାନ୍‌ନୋ ପାରାତାନା କିଜି କିଜି ଇର୍ହାନ୍‌, “ଏ ନା ବୁବା, ଜଦି ଆଦେଙ୍ଗ୍‌ଆଟ୍‌ନାତ୍‌, ଆର୍‌ତିଙ୍ଗ୍‌ ଇୟା ଦୁଃକ୍‌ବୋଗ୍‌ତି ଉଣି ଡୁବାଇ ନା ମାଣାନ୍‌ ଆକ ଅଆ, ମାତର୍‌ ନା ବଦା ସିଲେ । ନି ବଦା ପୁରା ଆପିତ୍‌ ।”"},{"book":"ମାତିଉ","chapter":"26","verse":"40","text":"ତାନେୱେନ୍‌କା ୱାନ୍‌ ମୁଏର୍‌ ସିସୁରି ଲାକ୍‌ତୁ ଡ଼େସି ୱାତାନ୍‌ନୋ ସୁଡ଼ୁତାନ୍‌, ୱାର୍‌ ସୁସ୍‌ତା ମାନାର୍‌ । ଜିସୁ ପିତରତିଙ୍ଗ୍‌ ଇର୍ହାନ୍‌, “ମିର୍‌ ଇନିକା ନା ୱାଲେ ଗନ୍‌ଟା ବା କାପ୍‌କିଦେଙ୍ଗ୍‌ ଆଟ୍‍ଇଜିନିଦେର୍‍ ?"},{"book":"ମାତିଉ","chapter":"26","verse":"41","text":"ପରିକାଦୁ ଏଣ୍ତେସ୍‌ ପଡ଼ାଇଦେର୍‌, ଇୟାଉଣ୍ତିଙ୍ଗ୍‌ କାପ୍‌କିଜ ପାରାତାନା କିଦୁ । ଇରିଙ୍ଗ୍‌ ମି ଆତ୍ମା ବଦାକିନାତ୍‍, ମାତର୍‌ ମେନ୍ଧଲ୍‍ ଲିଡ଼ଲାଡ଼ା ।”"},{"book":"ମାତିଉ","chapter":"26","verse":"42","text":"ଜିସୁ ମାରିଡ଼େସି ସର୍ହାନ୍‌ନୋ ପାର୍‌ତନା କିଜି ଇର୍ହାନ୍‌, “ଏ ନା ବୁବା, ଜଦି ଇୟା ଦୁଃକ୍‌ବୋଗ୍‌ତି ଉଣି ଡୁବାଇ ନା ମାଣାନ୍‌ କୁତ୍‌ସଅତେଙ୍ଗ୍‌ ଆଟ୍‍ଏର୍‍ ଆମାସାନ୍ଦି ନାନ୍ ତାନିଙ୍ଗ୍‌ ଉନ୍‌ଣ୍ତେଙ୍ଗ୍‌ ପଡ଼ାନାତ୍‌, ଆର୍‌ତିଙ୍ଗ୍‌ ନି ବଦା ପୁରା ଆପିତ୍‌ ।”"},{"book":"ମାତିଉ","chapter":"26","verse":"43","text":"ୱାନ୍‌ ୱାଜି ମାରିଡ଼େସି ସିସୁରିଙ୍ଗ୍‌ ସୁସ୍‌ତି ମାରିକା ସୁଡ଼ୁତାନ୍‌ । ୱାରି କାଣୁକୁ ରେସ ମାନ୍‌ଡ୍ରେଙ୍ଗ୍‌ ଆଟ୍‌ଏଜି ମାର୍ହାର୍‌ ।"},{"book":"ମାତିଉ","chapter":"26","verse":"44","text":"ଜିସୁ ୱାରିଙ୍ଗ୍‌ ଡ଼ିସ୍‌ସି କାଣ୍ତେକ୍‍ ଆକ ସୋଲ୍‌ସି ମୁନ୍‌ଡ୍ରି ଦେବେଙ୍ଗ୍‌ ବା ଆୟାୱାଜା ପାରାତାନା କିତାନ୍‌ ।"},{"book":"ମାତିଉ","chapter":"26","verse":"45","text":"ତାନେୱେନ୍‌କା ୱାନ୍‌ ସିସୁରି ଲାକ୍‌ତୁ ୱାଜି ଇର୍ହାନ୍‌, “ମିର୍‌ ଇୟାସାନ୍ଦି ଡରିତିଦେର୍‌ନୋ ରମ୍‌ଜିନିଦେର୍‌ ? ସୁଡ଼ୁଦୁ, ମନୁସ୍ୟପୁତ୍ର ପାପି ଲୋକା କିୟୁଦୁ ସର୍‌ପେଆନି ସାକ୍ତିଦି ବେଡ଼ା ୱାତାନି ।"},{"book":"ମାତିଉ","chapter":"26","verse":"46","text":"ନିଙ୍ଗ୍‍ଦୁ, ମାଡ୍‌ ସନାଟ୍‌; ସୁଡ଼ୁଦୁ, ଏନ୍‌ ନାଙ୍ଗିଁ ଶାତ୍ରୁରି କିୟୁଦୁ ସେରେପ୍‌ନା ସିନାନ୍‌, ୱାନ୍‌ ଲାକ୍‌ତୁ ୱାତାନ୍‍ନି ।”"},{"book":"ମାତିଉ","chapter":"26","verse":"47","text":"ଜିସୁ ଇୟା ମାଟା ୱେର୍‌ସିମାନି ବେଡ଼ାଦୁ, ୱାରି ବାରଲୋକ୍ ସିସୁରି ଲୋଇରାନ୍‌ ଜିହୁଦା ଦର୍‌ତି ସିସୁ ୱାତା ଇତାନ୍‌ । ୱାନି ୱାଲେ କାଣ୍ତା ନି ଡୁଡୁଙ୍ଗ୍‌କଣେଙ୍ଗ୍‌ ଆସ୍‌ସି ଗାଦି ଲୋକୁ ଆବେନୁ ଉଣ୍ତାତାର୍‌ । ୱାରିଙ୍ଗ୍‌ ପେରି ଜାଜକର୍‌ ନି ଦାର୍ମୁ ନେତାର୍‌ ପୋକ୍‌ତାମାର୍ହାର୍‌ ।"},{"book":"ମାତିଉ","chapter":"26","verse":"48","text":"ସାତ୍ରୁରି କିୟୁଦୁ ଆସ୍‌ସିସ୍‌ କିନିସିନି ଜିହୁଦା ୱାରିଙ୍ଗ୍‌ ଉନ୍‌ଡ୍ରି ସିନା ସିନି ଉଣ୍ତିଙ୍ଗ୍‌ ଟିକ୍‌ କିତାମାର୍ହାନ୍‌, ୱାନ୍‌ ୱାରିଙ୍ଗ୍‌ ଇର୍‌ଆ ମାର୍ହାନ୍‌, “ନାନ୍ ଆମାୱାନିଙ୍ଗ୍‌ ନଣ୍ତ୍‌ନା, ୱାନ୍‌ ଆୟାକାନ୍‌, ୱାନିଙ୍ଗ୍‌ ଆସ୍‌ତୁ ।”"},{"book":"ମାତିଉ","chapter":"26","verse":"49","text":"ଜିହୁଦା ଆୟାଦାପ୍ରେ ଜିସୁଦି ଲାକ୍‌ତୁ ୱାତାନ୍‌ନୋ, ଏ ଗୁରୁ, ମାଡ଼ିସ୍‍କିନିକା, ଇକା ଇନ୍‌ଞ୍ଜି ୱାନିଙ୍ଗ୍‌ ନଣ୍ତିତାନ୍‌ ।"},{"book":"ମାତିଉ","chapter":"26","verse":"50","text":"ଜିସୁ ୱାନିଙ୍ଗ୍‌ ଇର୍ହାନ୍‌, “ସଙ୍ଗ୍‍, ନି ପାଣି ବେଗି ୱିସ୍‌ଆ ।”"},{"book":"ମାତିଉ","chapter":"26","verse":"51","text":"ଜିସୁଦି ତରିଟି ଅରେନ୍‍ ଲୋକୁ ନିଜେଦି କାଣ୍ତା ସପ୍‌ତାନ୍‌ନୋ ୱିଜେରିଙ୍ଗ୍‌ପେରି ଜାଜକଦି ସାକର୍‌ତିଙ୍ଗ୍‌ କାତ୍‌ତାନ୍‌ । ଆୟା ଲୋକ୍‌ତି ଗିତଣି ତେୱିତାତ୍‌ ।"},{"book":"ମାତିଉ","chapter":"26","verse":"52","text":"ଜିସୁ ୱାନିଙ୍ଗ୍‌ ଇର୍ହାନ୍‌, “ନି କାଣ୍ତାଦିଙ୍ଗ୍‌ ତାନି ବାଡିଦୁ ଇଡିଆ । ଆମାକାର୍‌ କାଣ୍ତା ସୋପ୍‌ନାର୍‌ କାଣ୍ତାଦାନ୍‍ ସାନାର୍‍, ୱାର୍‌ କାଣ୍ତାଦାନ୍‌ନେ ସାନାର୍‍ ।"},{"book":"ମାତିଉ","chapter":"26","verse":"53","text":"ନିନୁ ଇନିକା ନେସ୍‌ଇ, ନାନ୍ ନା ବୁବେଙ୍ଗ୍‌ ସାକା ଲସ୍‌ତିଙ୍ଗ୍‌, ୱାନ୍‌ ନା ଉଣ୍ତିଙ୍ଗ୍‌ ଆୟାଦାପ୍ରେନେ ବାରଗୋଟା ସନ୍‌ୟ୍ୟଦଲ୍‌ତି ବାଦୁଲୁ ନାଣ୍ତ ମୁସ୍‌କୁପୁର୍‌ତି ଦୁତ୍‌କାଙ୍ଗ୍‌ ପୋକ୍‌ତେଙ୍ଗ୍‌ ଆଟ୍‍ନାନ୍‍ ?"},{"book":"ମାତିଉ","chapter":"26","verse":"54","text":"ମାତର୍‌ ଇୟାୱିଜୁ ଗଟାନାତ୍‌ ଇଜି ଦାର୍ମୁସାସ୍ତ୍ରଦୁ ଆମାକା ରାସ୍‌ତାମାନାତ୍‌, ଆକା ପୁରା ଆନାତ୍‌ ଏଣ୍ତେସ୍‌ ?”"},{"book":"ମାତିଉ","chapter":"26","verse":"55","text":"ଜିସୁ ତାନେୱେନ୍‌କା ଉଣ୍ତାତିମାରିଇ ଆୟା ଲୋକାଙ୍ଗ୍‌ ଇର୍ହାନ୍‌, “ନାନ୍ ଇନିକା ଅରେନ୍‍ ଉରୁକ୍‌ସିମାନି ଡଙ୍ଗାଁର୍‌ଏନ୍‌ ୱାଜା କାଣ୍ତା ନି ଡୁଡୁଙ୍ଗ୍‌ ଆସ୍‌ସି ନାଙ୍ଗିଁ ଆସ୍‌ତେଙ୍ଗ୍‌ ୱାତିମାନିଦେର୍‌ ? ନାନ୍ ୱିଜୁଦିନ୍‌ ମନ୍ଦିର୍‌ତୁ ବାସ୍‌ସି ସିକିୟା ସିଜିମାର୍‌ଆ, ନାସ୍ତିୱାଲେ ମିର୍‌ ନାଙ୍ଗିଁ ଆସ୍‍ଇତିଦେର୍‍ !"},{"book":"ମାତିଉ","chapter":"26","verse":"56","text":"ମାତର୍‌ ବାବବାଦିର୍ ସାସ୍ତ୍ରଦୁ ଆମା ଆମାକା ରାସାତାମାନାର୍‌, ଆୟାୱିଜୁ ପୁରାଆନିଉଣ୍ତିଙ୍ଗ୍‌ ଇକା ଗଟାତାମାନାତ୍‌ ।”"},{"book":"ମାତିଉ","chapter":"26","verse":"57","text":"ଆମାକାର୍‌ ଜିସୁଙ୍ଗୁଁ ଆସ୍‌ତାମାର୍ହାର୍‌, ୱାର୍‌ ୱାନିଙ୍ଗ୍‌ ୱିଜେରିଙ୍ଗ୍‌ପେରି ଜାଜକ କୟାପାରି ଇନ୍‌ଡ୍ର ଅତାର୍‍ । ଆୟା ବାଡିଦୁ ଦାର୍ମୁଗୁରୁ ନି ଦାର୍ମୁ ନେତାର୍‌ ଉନ୍‌ଡ୍ରେମାନୁ ଆତାମାର୍ହାର୍‌ ।"},{"book":"ମାତିଉ","chapter":"26","verse":"58","text":"ପିତର୍‌ କାଣ୍ତେକ୍‌ ଆକ ମାନ୍‌ଞ୍ଜି ଜିସୁଦି ୱେନ୍‌କା ସୋଲ୍‌ସିମାର୍ହାନ୍‌ ମାରି ୱାନ୍‌ ୱିଜେରିଙ୍ଗ୍‌ପେରି ଜାଜକ କୟାପାରି ଇଲୁଦି ଦୁଆର୍‌ ସାନ୍ଦି ସର୍ହାନ୍‌ । ଇୟାୱିଜୁ ଗଟ୍‌ନାଦି ଅବସ୍ତା ଇନିକା ଆନାତ୍‌, ଆକା ସୁଡ଼ୁନି ଉଣ୍ତିଙ୍ଗ୍‌ ପିତର୍‌ ଲୋଇ ସୋର୍ହାନ୍‌ନୋ ମନ୍ଦିର୍‌ କାପ୍‍କିନିୱାରି ୱାଲେ ବାସ୍‌ତାନ୍‌ !"},{"book":"ମାତିଉ","chapter":"26","verse":"59","text":"ପେରି ଜାଜକର୍‌ ନି ଜିହୁଦିର୍‌ ପେରିମିଟିଙ୍ଗ୍‌ତି ୱିଜେରେ ଜିସୁଙ୍ଗୁଁ ସାନିଦଣ୍ତ ସିନିଉଣ୍ତିଙ୍ଗ୍ ୱାନି ବିରଦ୍‌ତାନ୍‌ ମିସ୍‌ସାକି ପୟ୍‌ଦେଙ୍ଗ୍‌ ତେରେପେତେଆତାର୍‌ ।"},{"book":"ମାତିଉ","chapter":"26","verse":"60","text":"ମାତର୍‌ ଗାଦି ଲୋକୁ ଜିସୁଦି ବିରଦ୍‌ତାନ୍‌ ମିସ୍‌ ମାଟା ଇର୍ହାର୍‌ । ମାତର୍‌ ଆୟାୱାଜା ଇନି ପାରାମାଣ୍‌ ପୟ୍‌ଏତାର୍‌ । ସାରାସାରିୱେନ୍‌କା ରିଏର୍‌ ନିଙ୍ଗିଁତାର୍‍ ।"},{"book":"ମାତିଉ","chapter":"26","verse":"61","text":"ୱାର୍‌ ଇର୍ହାର୍‌, “ଇୟାକାନ୍‌ ଇର୍‌ଆ ମାର୍ହାନ୍‌, ନାନ୍ ମାପୁରୁଦି ମନ୍ଦିର୍‌ତିଙ୍ଗ୍‌ ରୁକୁନାନୋ ମୁନେଟି ୱେନ୍‌କା ତାନିଙ୍ଗ୍‌ ମାରିଡ଼େସି ତିଆର୍‌ କିଦେଙ୍ଗ୍‌ ଆଟ୍‍ନା ।”"},{"book":"ମାତିଉ","chapter":"26","verse":"62","text":"ୱିଜେରିଙ୍ଗ୍‌ପେରି ଜାଜକ ନିଲ୍‌ତାନ୍‌ନୋ ଜିସୁଙ୍ଗୁଁ ୱେନ୍‌ବାତାନ୍‌, “ନିନ୍‌ ଏନ୍ଦା ଇନିକା ଇନ୍‍ଇଜିନି ? ଇୟା ମାଟାଦିଙ୍ଗ୍‌ ରୁକୁତେଙ୍ଗ୍‌ ନିନୁ ଇନିକା ୱେର୍‌ନିକା ମାନାତ୍‌ ?”"},{"book":"ମାତିଉ","chapter":"26","verse":"63","text":"ମାତର୍‌ ଜିସୁ ଆଲେତାତେବାତାନ୍‌ । ୱିଜେରିଙ୍ଗ୍‌ପେରି ଜାଜକ ୱାନିଙ୍ଗ୍‌ ଇର୍ହାନ୍‌, “ଜିବନ୍‌ମାନି ମାପୁରୁଦି ଦର୍‌ତାନ୍‌ ନାନ୍ ନିଙ୍ଗିଁ ପାର୍‌ମାଣ୍‌ ସିଜି ୱେନ୍‌ବାଜିନା, ସତ୍‌ତାନ୍‌ ଇନ୍‌ଆଁ, ନିନ୍‌ ଇନିକା ମାପୁରୁଦି ମାରିନ୍‌ କ୍ରିସ୍ତ ଅର୍ତ ମସିହ ?”"},{"book":"ମାତିଉ","chapter":"26","verse":"64","text":"ଜିସୁ ୱାନିଙ୍ଗ୍‌ ଇର୍ହାନ୍‌, “ନିନ୍‌ ଟିକ୍‌ ୱେର୍‌ତିମାନି । ମାତର୍‌ ନାନ୍ ମିଙ୍ଗିଁ ୱିଜେରିଙ୍ଗ୍‌ ଇଜିନା, ମନୁସ୍ୟପୁତ୍ର ୱିଜୁ ସାକ୍ତିମାନିୱାରି ଉଣି ତରିନ୍‌ ବାସ୍‌ତିମାନିକା ସୁଣି, ମାରି ୱାନିଙ୍ଗ୍‌ ମୁସ୍‌କୁପୁର୍‌ତାନ୍‌ ମେଗେମାଲାଦି ୱାଲେ ରେତାଜି ୱାନିକା ନିନ୍‌ ସୁଡ଼୍‌ନି ।”"},{"book":"ମାତିଉ","chapter":"26","verse":"65","text":"ଇକା ୱେର୍‌ଆନ୍‌ନୋ ୱିଜେରିଙ୍ଗ୍‌ ପେରି ଜାଜକ ନିଜେଦି ଆଙ୍ଗିଁଦିଙ୍ଗ୍‌ କିସ୍‌ସି ପୋକ୍‌ସି ଇର୍ହାନ୍‌, “ଇକାନ୍‌ ମାପୁରୁଙ୍ଗ୍‌ ନିନ୍ଦାକିତାନ୍‌ । ମାରି ଆଇ ସାକି ଦର୍‌କାର୍‌ ସିଲେ । ଇୟାଦାପ୍ରେନେ ଇୟାୱାନି ମାପୁରୁଙ୍ଗ୍‌ ନିନ୍ଦା ତୋ ମିର୍‌ ୱେର୍‌ଇଦେର୍‌ ।"},{"book":"ମାତିଉ","chapter":"26","verse":"66","text":"ଇୟା ବିସୟ୍‌ତାନ୍‌ ମି ବଦା ଇନିକା ?”"},{"book":"ମାତିଉ","chapter":"26","verse":"67","text":"ତାନେୱେନ୍‌କା ୱାର୍‌ ଜିସୁଦି ମକମ୍‌ତୁ ପୁସ୍‌କାଡ଼ାମ୍‌ପୁସ୍‌ସି ୱାନିଙ୍ଗ୍‌ ଡାକ୍‌ତାର୍‌; ମାରି ଏନ୍‌ ଏନ୍‌ ୱାନିଙ୍ଗ୍‌ ସାପାଡ଼ା ଡାକ୍‌ସି ଇର୍ହାର୍‌,"},{"book":"ମାତିଉ","chapter":"26","verse":"68","text":"“ଇକାନ୍‌ କ୍ରିସ୍ତ ! ନିନ୍‌ ପରା ବାବବାଦି, ମାଙ୍ଗିଁ ୱେର୍‌ଆ ତୋ, ଏନ୍‌ ନିଙ୍ଗିଁ ଡାକ୍‌ତାନ୍‌ !”"},{"book":"ମାତିଉ","chapter":"26","verse":"69","text":"ୱିଜେରିଙ୍ଗ୍‌ପେରି ଜାଜକରି ଆତ୍‍ରେରି ଦୁଆର୍‌ତୁ ପିତର୍‌ ବାସ୍‌ତି ମାରିଇୱାଲେ ଅରେତ୍‌ ସାକର୍‌ ଆଇମା ଲାକ୍‌ତୁ ୱାଜି ଇର୍ହାତ୍‌, “ନିନ୍‌ ବା ଗାଲିଲିଦି ଜିସୁଦି ୱାଲେମାରିଇ ।”"},{"book":"ମାତିଉ","chapter":"26","verse":"70","text":"ମାତର୍‌ ପିତର୍‌ ୱିଜେରି ଆଗ୍‌ଡ଼ି ଇୟା ମାଟା ନେସ୍‍ଏଜି ଇର୍ହାନ୍‌, “ନିନ୍‌ ଇନିକା ଇଜିନି, ନାନ୍ ନେସ୍‌ଏଜିନା ।”"},{"book":"ମାତିଉ","chapter":"26","verse":"71","text":"ଇକା ଇନ୍‌ଞ୍ଜି ୱାନ୍‌ ଆୟା ଦୁଆର୍‌ତି କେର୍‌ପି ଲାକ୍‌ତୁ ସୋର୍ହାନ୍‌ । ମାରି ଅରେତ୍‌ ସାକର୍‌ ଆଇମା ୱାନିଙ୍ଗ୍‌ ସୁଡ଼ୁଜି ଆବେନୁ ମାନି ଲୋକାଙ୍ଗ୍‌ ଇର୍ହାତ୍‌, “ଇୟାକାନ୍‌ ନାଜରିୟତିୟ ଜିସୁଦି ୱାଲେ ମାର୍ହାନ୍‌ ।”"},{"book":"ମାତିଉ","chapter":"26","verse":"72","text":"ପିତର୍‌ ମାରିଡ଼େସି ନେସ୍‍ଏଜି ଇର୍ହାନ୍‌, “ପାର୍‌ମାଣ୍‌ କିଜି ୱେର୍‌ସିନା, ଆୟା ଲୋକ୍‌ତିଙ୍ଗ୍‌ ନାନ୍ ନେସେଏ ।”"},{"book":"ମାତିଉ","chapter":"26","verse":"73","text":"ଏସ ସମୟ୍ ୱେନ୍‌କା ଆବେନୁ ନିର୍‌ଇମାରିଇ ଲୋକୁ ପିତରତି ଲାକ୍‌ତୁ ୱାଜି ଇର୍ହାର୍‌, “ନିନୁ ସତେନେ ୱାରି ଲୋଇରାନ୍‌ ଅରେନ୍‍ । ନି ୱାର୍‌ଗିନିମାଣୁକୁ ଇକା ଜାଣାପଡ଼ାଜିନାତ୍‌ ।”"},{"book":"ମାତିଉ","chapter":"26","verse":"74","text":"ପିତର୍‌ ଇର୍ହାନ୍‌, “ପାର୍‌ମାଣ୍‌ କିଜି ୱେର୍‌ସିନା, ନା ମାଟା ସତ୍‍ନେ । ଆକା ଆଏତିଙ୍ଗ୍‍ ମାପୁରୁ ନାଙ୍ଗିଁ ଦଣ୍ଡ୍‌ ସିପିନ୍‌ । ଆୟା ଲୋକ୍‌ତିଙ୍ଗ୍‌ ନାନ୍ ନେସେଏ ।”"},{"book":"ମାତିଉ","chapter":"26","verse":"75","text":"ମାରି ଜିସୁ ଇନିକା ଇର୍‌ଆ ମାର୍ହାନ୍‌, “ପିତର୍‌ ମନ୍‌ତୁ ଏତ୍‌କିତାନ୍‌ କର୍‌ରୁ କେଡ଼େନି ଆଗ୍‍ଡ଼ିନେ ନାଙ୍ଗିଁ ନେସେଏ ଇଜି ନିନୁ ମୁନ୍‌ଡ୍ରି ଦେବେଙ୍ଗ୍‌ ଇନି ।” ୱାନ୍‌ ଆତେରେ ସର୍ହାନ୍‌ନୋ ନାଣ୍ତବର୍‌କୁକ୍‌ସି ଆଡ଼୍‍ବାତାନ୍‍ ।"}]}