{"data":[{"book":"ΠΡΟΣ ΓΑΛΑΤΑΣ","chapter":"1","verse":"1","text":"Παῦλος ἀπόστολος οὐκ ἀπ᾿ ἀνθρώπων, οὐδὲ δι᾿ ἀνθρώπου, ἀλλὰ διὰ Ἰησοῦ Χριστοῦ, καὶ Θεοῦ πατρὸς τοῦ ἐγείραντος αὐτὸν ἐκ νεκρῶν,"},{"book":"ΠΡΟΣ ΓΑΛΑΤΑΣ","chapter":"1","verse":"2","text":"καὶ οἱ σὺν ἐμοὶ πάντες ἀδελφοί, ταῖς ἐκκλησίαις τῆς Γαλατίας·"},{"book":"ΠΡΟΣ ΓΑΛΑΤΑΣ","chapter":"1","verse":"3","text":"χάρις ὑμῖν καὶ εἰρήνη ἀπὸ Θεοῦ πατρός, καὶ Κυρίου ἡμῶν Ἰησοῦ Χριστοῦ,"},{"book":"ΠΡΟΣ ΓΑΛΑΤΑΣ","chapter":"1","verse":"4","text":"τοῦ δόντος ἑαυτὸν ὑπὲρ τῶν ἁμαρτιῶν ἡμῶν, ὅπως ἐξέληται ἡμᾶς ἐκ τοῦ ἐνεστῶτος αἰῶνος πονηροῦ, κατὰ τὸ θέλημα τοῦ Θεοῦ καὶ πατρὸς ἡμῶν·"},{"book":"ΠΡΟΣ ΓΑΛΑΤΑΣ","chapter":"1","verse":"5","text":"ᾧ ἡ δόξα εἰς τοὺς αἰῶνας τῶν αἰώνων. Ἀμήν."},{"book":"ΠΡΟΣ ΓΑΛΑΤΑΣ","chapter":"1","verse":"6","text":"Θαυμάζω ὅτι οὕτω ταχέως μετατίθεσθε ἀπὸ τοῦ καλέσαντος ὑμᾶς ἐν χάριτι Χριστοῦ εἰς ἕτερον εὐαγγέλιον·"},{"book":"ΠΡΟΣ ΓΑΛΑΤΑΣ","chapter":"1","verse":"7","text":"ὃ οὐκ ἔστιν ἄλλο, εἰ μή τινές εἰσιν οἱ ταράσσοντες ὑμᾶς καὶ θέλοντες μεταστρέψαι τὸ εὐαγγέλιον τοῦ Χριστοῦ."},{"book":"ΠΡΟΣ ΓΑΛΑΤΑΣ","chapter":"1","verse":"8","text":"Ἀλλὰ καὶ ἐὰν ἡμεῖς ἢ ἄγγελος ἐξ οὐρανοῦ εὐαγγελίζηται ὑμῖν παρ᾿ ὃ εὐηγγελισάμεθα ὑμῖν, ἀνάθεμα ἔστω."},{"book":"ΠΡΟΣ ΓΑΛΑΤΑΣ","chapter":"1","verse":"9","text":"Ὡς προειρήκαμεν, καὶ ἄρτι πάλιν λέγω, εἴ τις ὑμᾶς εὐαγγελίζεται παρ᾿ ὃ παρελάβετε, ἀνάθεμα ἔστω."},{"book":"ΠΡΟΣ ΓΑΛΑΤΑΣ","chapter":"1","verse":"10","text":"Ἄρτι γὰρ ἀνθρώπους πείθω ἢ τὸν Θεόν; Ἢ ζητῶ ἀνθρώποις ἀρέσκειν; Εἰ γὰρ ἔτι ἀνθρώποις ἤρεσκον, Χριστοῦ δοῦλος οὐκ ἂν ἤμην."},{"book":"ΠΡΟΣ ΓΑΛΑΤΑΣ","chapter":"1","verse":"11","text":"Γνωρίζω δὲ ὑμῖν, ἀδελφοί, τὸ εὐαγγέλιον τὸ εὐαγγελισθὲν ὑπ᾿ ἐμοῦ, ὅτι οὐκ ἔστι κατὰ ἄνθρωπον."},{"book":"ΠΡΟΣ ΓΑΛΑΤΑΣ","chapter":"1","verse":"12","text":"Οὐδὲ γὰρ ἐγὼ παρὰ ἀνθρώπου παρέλαβον αὐτό, οὔτε ἐδιδάχθην, ἀλλὰ δι᾿ ἀποκαλύψεως Ἰησοῦ Χριστοῦ."},{"book":"ΠΡΟΣ ΓΑΛΑΤΑΣ","chapter":"1","verse":"13","text":"Ἠκούσατε γὰρ τὴν ἐμὴν ἀναστροφήν ποτε ἐν τῷ Ἰουδαϊσμῷ, ὅτι καθ᾿ ὑπερβολὴν ἐδίωκον τὴν ἐκκλησίαν τοῦ Θεοῦ, καὶ ἐπόρθουν αὐτήν·"},{"book":"ΠΡΟΣ ΓΑΛΑΤΑΣ","chapter":"1","verse":"14","text":"καὶ προέκοπτον ἐν τῷ Ἰουδαϊσμῷ ὑπὲρ πολλοὺς συνηλικιώτας ἐν τῷ γένει μου, περισσοτέρως ζηλωτὴς ὑπάρχων τῶν πατρικῶν μου παραδόσεων."},{"book":"ΠΡΟΣ ΓΑΛΑΤΑΣ","chapter":"1","verse":"15","text":"Ὅτε δὲ εὐδόκησεν ὁ Θεὸς ὁ ἀφορίσας με ἐκ κοιλίας μητρός μου καὶ καλέσας διὰ τῆς χάριτος αὐτοῦ,"},{"book":"ΠΡΟΣ ΓΑΛΑΤΑΣ","chapter":"1","verse":"16","text":"ἀποκαλύψαι τὸν υἱὸν αὐτοῦ ἐν ἐμοὶ ἵνα εὐαγγελίζωμαι αὐτὸν ἐν τοῖς ἔθνεσιν, εὐθέως οὐ προσανεθέμην σαρκὶ καὶ αἵματι·"},{"book":"ΠΡΟΣ ΓΑΛΑΤΑΣ","chapter":"1","verse":"17","text":"οὐδὲ ἀνῆλθον εἰς Ἱεροσόλυμα πρὸς τοὺς πρὸ ἐμοῦ ἀποστόλους, ἀλλ᾿ ἀπῆλθον εἰς Ἀραβίαν, καὶ πάλιν ὑπέστρεψα εἰς Δαμασκόν."},{"book":"ΠΡΟΣ ΓΑΛΑΤΑΣ","chapter":"1","verse":"18","text":"Ἔπειτα μετὰ ἔτη τρία ἀνῆλθον εἰς Ἱεροσόλυμα ἱστορῆσαι Πέτρον, καὶ ἐπέμεινα πρὸς αὐτὸν ἡμέρας δεκαπέντε."},{"book":"ΠΡΟΣ ΓΑΛΑΤΑΣ","chapter":"1","verse":"19","text":"Ἕτερον δὲ τῶν ἀποστόλων οὐκ εἶδον, εἰ μὴ Ἰάκωβον τὸν ἀδελφὸν τοῦ Κυρίου."},{"book":"ΠΡΟΣ ΓΑΛΑΤΑΣ","chapter":"1","verse":"20","text":"Ἃ δὲ γράφω ὑμῖν, ἰδοὺ ἐνώπιον τοῦ Θεοῦ ὅτι οὐ ψεύδομαι."},{"book":"ΠΡΟΣ ΓΑΛΑΤΑΣ","chapter":"1","verse":"21","text":"Ἔπειτα ἦλθον εἰς τὰ κλίματα τῆς Συρίας καὶ τῆς Κιλικίας."},{"book":"ΠΡΟΣ ΓΑΛΑΤΑΣ","chapter":"1","verse":"22","text":"Ἤμην δὲ ἀγνοούμενος τῷ προσώπῳ ταῖς ἐκκλησίαις τῆς Ἰουδαίας ταῖς ἐν Χριστῷ·"},{"book":"ΠΡΟΣ ΓΑΛΑΤΑΣ","chapter":"1","verse":"23","text":"μόνον δὲ ἀκούοντες ἦσαν ὅτι Ὁ διώκων ἡμᾶς ποτέ, νῦν εὐαγγελίζεται τὴν πίστιν ἥν ποτε ἐπόρθει."},{"book":"ΠΡΟΣ ΓΑΛΑΤΑΣ","chapter":"1","verse":"24","text":"Καὶ ἐδόξαζον ἐν ἐμοὶ τὸν Θεόν."}]}