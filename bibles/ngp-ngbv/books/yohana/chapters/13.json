{"data":[{"book":"Yohana","chapter":"13","verse":"1","text":"Neinda disigala zuwa dimwenga kubula zuwa dya Pasaka. Yesu nakamanya isa yakwe ibula ya kuhalawa mwe isi na kuita kwa Ise. Naho naakawaunga wadya wandile wakwe mwe isi. Mazuwa yose naakawaunga."},{"book":"Yohana","chapter":"13","verse":"2","text":"Yesu na wanamp'hina wakwe nawanda mwe nk'hande ya nekilo. Mwavu nakamwingila kale Yuda mwana wa Simoni Isikaliyote mo umoyo uleke amsezenge Yesu."},{"book":"Yohana","chapter":"13","verse":"3","text":"Yesu nakamanya kugamba Tate kaika kila kint'hu mwo udahi wakwe. Nakamanya keza kulawa kwa Mnungu naho naauye uko kwa Mnungu."},{"book":"Yohana","chapter":"13","verse":"4","text":"Niyo akimaala hadya andile niyo aita kunk'handa no kuhambula isuke yakwe yandile mnanga mwe kitambala kituhu, niyo akekaka mwe kigudi."},{"book":"Yohana","chapter":"13","verse":"5","text":"Yesu niyo agela mazi mwe dikalai, no kukonga kuwasunt'ha wanamp'hina wakwe iviga hamwenga na kuwahangusa na kitambala chandile mwe kigudi."},{"book":"Yohana","chapter":"13","verse":"6","text":"Niyo abula kwa Simoni Petulo, mna Simoni niyo amuuza, “Zumbe, weye unisunt'he iviga vangu?”"},{"book":"Yohana","chapter":"13","verse":"7","text":"Yesu niyo amhitula, “Haukudaha kukombaganya ivi haluse imbuli ino hudamanya, mna nouwize ubunk'hule mwa mazuwa yakwiza.”"},{"book":"Yohana","chapter":"13","verse":"8","text":"Petulo niyo amgambila Yesu, “Weye hukudaha kunisunt'ha miye iviga vangu.” Yesu niyo amhitula, “Hinakusunt'hile iviga vako, hukudaha kunda mwanamp'hina ywangu.”"},{"book":"Yohana","chapter":"13","verse":"9","text":"Simoni Petulo niyo amhitula, “Zumbe usekunisunt'ha iviga vangu du mna hata mikono hamwenga no mtwi wangu.”"},{"book":"Yohana","chapter":"13","verse":"10","text":"Yesu niyo agamba, “Ahakile kale hakuungwa kuhaka umwili mna ahaka iviga du. Kwaviya kasunt'hika kale umwili wakwe. Nyuwe msunt'hika mna hiyo wose.”"},{"book":"Yohana","chapter":"13","verse":"11","text":"Yesu nakamanya yudya akuunga amsezenge nivo vilekile akalonga, “Hiyo wose msunt'hike.”"},{"book":"Yohana","chapter":"13","verse":"12","text":"Yeu eze ajinke kuwasunt'ha iviga vawe niyo avala idya isuke yakwe na kuuya hadya hant'hu hakwe andile nakekala no na kuwauza wanamp'hina wakwe, “Togoleni, mwakombaganya ayo nimidamanyileni?”"},{"book":"Yohana","chapter":"13","verse":"13","text":"“Mwanitanga miye Mhinizi hamwenga na Zumbe, naho mwadamanya vedi ivo mkudamanya, kwaviya ivo niivo nili."},{"book":"Yohana","chapter":"13","verse":"14","text":"Miye ni Zumbe na Mhinizi ywenyu naho hiwasunt'ha iviga vyenyu nyuwe nanywe mwaungwa msunt'hane iviga."},{"book":"Yohana","chapter":"13","verse":"15","text":"Hidamanya mliganyizo vileke nyuwe nanywe mdamanye enga viya miye niwa damanyileni."},{"book":"Yohana","chapter":"13","verse":"16","text":"Namigambilani ikindedi, mtumwa hiyo mkulu kujink'ha zumbe ywakwe, naho mwigala ulosi hiyo mkulu kujink'ha yudya amwigale."},{"book":"Yohana","chapter":"13","verse":"17","text":"Naho ivo mmanyize kindedi neinde vedi mdamanye enga ivo mmanyize."},{"book":"Yohana","chapter":"13","verse":"18","text":"“Hikulonga kwa nyuwe nyose, hiwamanya wadya niwasagule, mna vileke yadya yawandikwe yakint'he, kugamba, ‘Yumwenga kikudya hamwenga kanihituka no kunitendela vihile!’"},{"book":"Yohana","chapter":"13","verse":"19","text":"Namigambilani, mbuli ino ikei kulaila vileke inalaila mhuwile kugamba, ‘Miye ni Yehe.’"},{"book":"Yohana","chapter":"13","verse":"20","text":"Nawagambilani kindedi, yudya akumhokela yudya ni mwigale anihokela miye, na akunihokela miye amhokela yudya anigale miye.”"},{"book":"Yohana","chapter":"13","verse":"21","text":"Yesu eze ajink'he kulonga ivi, niyo abanika mnyunk'humilo mo umoyo wakwe. Niyo awagamba, “Namigambilani ikindedi yumwenga ywenyu naanisezenge.”"},{"book":"Yohana","chapter":"13","verse":"22","text":"Wanamp'hina wakwe niyo wakaulana woho wenye, wakauzana uyo akulongigwa ni ani?"},{"book":"Yohana","chapter":"13","verse":"23","text":"Mwanamp'hina yumwenga, yudya naakaungiswa na Yesu nakeekala hagihi na Yesu."},{"book":"Yohana","chapter":"13","verse":"24","text":"Simoni Petulo niyo amhungila mkono akamgamba, “Muuze Zumbe uyo akulongigwa ni ani?”"},{"book":"Yohana","chapter":"13","verse":"25","text":"Niyo yudya mwanamp'hina asogelesa hagihi na Yesu na kumuuza, “Zumbe, mnt'hu uyo ni ani?”"},{"book":"Yohana","chapter":"13","verse":"26","text":"Yesu niyo amhitula, “Uyo huunga nchank'hize mkate mwe kaziga, na kumwink'ha ni yehe.” Niyo aguha kabesu ko mkate na kukachank'hiza mwe kaziga na kumwink'ha Yuda mwana Simoni Isikaliyote."},{"book":"Yohana","chapter":"13","verse":"27","text":"Yuda eze ajink'he kuudya udya mkate Mwavu niyo amwingila. Yesu naye niyo amgamba, “Tenda nguvu idyo ukudamanya.”"},{"book":"Yohana","chapter":"13","verse":"28","text":"Naho hahali hata mnt'hu yumwenga akombaganye, nii Yesu nakalonga viya kwa Yuda."},{"book":"Yohana","chapter":"13","verse":"29","text":"Kwaviya Yuda andaga akatoza mkoba wa matundu, wanamp'hina watuhu nawakafanyanya kugamba Yesu nakamsigila aite kokuguha vint'hu nevikaungigwa kwa mbuli ye zuwa dya kinyemi ye Pasaka hegu kuwenk'ha wakiwa."},{"book":"Yohana","chapter":"13","verse":"30","text":"Yuda niyo ahokela umkate nakufosa kuse, naho neinda nekilo."},{"book":"Yohana","chapter":"13","verse":"31","text":"Yuda eze afose Yesu niyo agamba, “Haluse elo Mwana ywa Mnungu katogolwa na Mnungu Katogolwa mndani mwakwe."},{"book":"Yohana","chapter":"13","verse":"32","text":"Uneva ukulu wa Mnungu ugubulwa mndani mwo Mwana, Ivo Mnungu na alagise ukulu wo Mwana mndani mwakwe mwenye Naho naatende ivo nguzu."},{"book":"Yohana","chapter":"13","verse":"33","text":"Wana wangu, heninde na nyuwe lupisi lutali mna nomnizungule, nawagambila viya niwagambile wakulu wa Wayahudi, ‘Hamkudaha kuita kudya huunga nite miye.’"},{"book":"Yohana","chapter":"13","verse":"34","text":"Naho ivi haluse nawenk'hani sigilizi mp'hya, ‘Muungane enga viya miye niwaungile, kila yumwenga amuunge miyawe.’"},{"book":"Yohana","chapter":"13","verse":"35","text":"Mnaungana, kila yumwenga naamanye kugamba muwanamp'hina wangu.”"},{"book":"Yohana","chapter":"13","verse":"36","text":"Simoni Petulo niyo amuuza Yesu, “Zumbe waitahi?”"},{"book":"Yohana","chapter":"13","verse":"37","text":"Petulo niyo amuuza, “Zumbe, nii hikudaha kukutimila ivi haluse, miye nadaha kubanika kwa mbuli yako weye.”"},{"book":"Yohana","chapter":"13","verse":"38","text":"Yesu niyo amhitula, “Kindedi weye wadaha kubanika kwa mbuli yangu miye? Nakugambila ikindedi, iviya zogolo dikei kuila, diyelo naulonge nk'hanana nt'hatu kugamba hunimanyize!”"}]}