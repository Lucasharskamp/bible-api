{"data":[{"book":"Keessa Deebii","chapter":"1","verse":"1","text":"Dubbiin kun dubbii Museen yeroo isaan gammoojjii gama baʼa Yordaanositti, Arabbaa fuullee Suufitti argamu sana keessa, Phaaraanii fi Toofel, Laabaan, Haxerootii fi Diizaahaab gidduu turanitti Israaʼeloota hundatti dubbatee dha."},{"book":"Keessa Deebii","chapter":"1","verse":"2","text":"Kooreebii karaa Tulluu Seeʼiiriin Qaadesh Barnee gaʼuuf guyyoota kudha tokko fudhata."},{"book":"Keessa Deebii","chapter":"1","verse":"3","text":"Museenis waggaa afurtamaffaa keessa guyyaa tokkoffaa jiʼa kudha tokkoffaatti waan Waaqayyo waaʼee isaanii isa ajaje hunda Israaʼelootatti hime."},{"book":"Keessa Deebii","chapter":"1","verse":"4","text":"Kunis erga inni Sihoon mootii Amoorotaa kan Heshboon bulchaa ture moʼatee Oogi mootii Baashaan kan Ashtaaroti bulchaa ture illee Edreyiitti moʼatee booddee dha."},{"book":"Keessa Deebii","chapter":"1","verse":"5","text":"Baʼa Yordaanositti biyya Moʼaab keessatti Museen akkana jedhee seera kana ibsuu jalqabe:"},{"book":"Keessa Deebii","chapter":"1","verse":"6","text":"Waaqayyo Waaqni keenya Kooreebitti akkana nuun jedhe; “Isin tulluu kana bira yeroo dheeraa turtaniirtu."},{"book":"Keessa Deebii","chapter":"1","verse":"7","text":"Qubata buqqisaa kaʼaatii gara biyya gaaraa Amoorotaatti deemsa keessan itti fufaa; ergasiis saboota naannoo Arabbaatti argaman hunda keessa, biyya tulluuwwanii keessa, biyyoota gama dhiʼaatiin cina tulluuwwaniitti argaman keessa, Negeebii fi qarqara galaanaa, biyya Kanaʼaanotaatii fi Libaanoon keessa hamma laga Efraaxiis guddichaatti argaman keessa deemaa."},{"book":"Keessa Deebii","chapter":"1","verse":"8","text":"Kunoo, ani biyya kana isiniif kenneera. Biyya Waaqayyo abbootii keessaniif jechuunis Abrahaamiif, Yisihaaqiif, Yaaqoobii fi sanyii isaanii warra isaaniin duubaatiif kennuuf kakate sanatti galaatii dhaalaa.”"},{"book":"Keessa Deebii","chapter":"1","verse":"9","text":"Ani yeroo sanatti akkanan isiniin jedhe; “Ani kophaa koo isin baachuu hin dandaʼu."},{"book":"Keessa Deebii","chapter":"1","verse":"10","text":"Waaqayyo Waaqni keessan isin baayʼiseera; kunoo, isin harʼa akkuma urjiiwwan samii baayʼattaniirtu."},{"book":"Keessa Deebii","chapter":"1","verse":"11","text":"Waaqayyo Waaqni abbootii keessanii yeroo kuma isin haa baayʼisu; akkuma abdii kenne sanattis isin haa eebbisu!"},{"book":"Keessa Deebii","chapter":"1","verse":"12","text":"Ani garuu akkamitti kophaa koo rakkina keessan, baʼaa keessanii fi wal mormii keessan baachuu dandaʼaa?"},{"book":"Keessa Deebii","chapter":"1","verse":"13","text":"Tokkoo tokkoo gosoota keessanii keessaa namoota ogeeyyii, hubattootaa fi kabajamoo filadhaa; anis isin irratti bulchitoota isaan nan taasisa.”"},{"book":"Keessa Deebii","chapter":"1","verse":"14","text":"Isinis, “Wanni ati dhiʼeessite gaarii dha” jettanii naaf deebiftan."},{"book":"Keessa Deebii","chapter":"1","verse":"15","text":"Ani hangafoota gosoota keessanii jechuunis namoota ogeeyyii fi kabajamoo fudhadhee akka isaan ajajjuuwwan kumaa, ajajjuuwwan dhibbaa, ajajjuuwwan shantamaatii fi ajajjuuwwan kudhanii taʼanii isin irratti aangoo qabaatan nan muude."},{"book":"Keessa Deebii","chapter":"1","verse":"16","text":"Anis yeroo sanatti akkana jedhee abbootii murtii keessan nan ajaje; “Mormii obboloota keessan gidduutti kaʼu dhagaʼaa; yoo wal mormiin kaʼu sun Israaʼeloota obboloota gidduutti yookaan nama Israaʼel tokkoo fi alagaa tokko gidduutti taʼe murtii qajeelaa kennaa."},{"book":"Keessa Deebii","chapter":"1","verse":"17","text":"Murtii kennuu keessatti nama wal hin caalchisinaa; guddaas xinnaas wal qixxee dhagaʼaa. Sababii murtiin kan Waaqaa taʼeef eenyuun iyyuu hin sodaatinaa. Waan humna keessanii ol taʼe natti fidaa; anis nan ilaalaa.”"},{"book":"Keessa Deebii","chapter":"1","verse":"18","text":"Ani yeroo sanatti waan isin gochuu qabdan hunda isin ajajeera."},{"book":"Keessa Deebii","chapter":"1","verse":"19","text":"Nus ergasii akkuma Waaqayyo Waaqni keenya nu ajajetti Kooreebii kaanee gammoojjii guddaa fi sodaachisaa isin argitan sana keessa dabarree gara biyya gaaraa Amoorotaa dhaqne; akkasiinis Qaadesh Barnee geenye."},{"book":"Keessa Deebii","chapter":"1","verse":"20","text":"Anis akkana isiniin jedhe; “Isin biyya gaaraa Amoorotaa kan Waaqayyo Waaqni keenya nuu kennu geessaniirtu."},{"book":"Keessa Deebii","chapter":"1","verse":"21","text":"Kunoo, Waaqayyo Waaqni keessan biyyattii isiniif kenneera. Dhaqaatii akkuma Waaqayyo Waaqni abbootii keessanii isinitti hime sanatti ishee dhaalaa; hin sodaatinaa; abdiis hin kutatinaa.”"},{"book":"Keessa Deebii","chapter":"1","verse":"22","text":"Ergasiis hundi keessan na bira dhuftanii, “Akka isaan biyyattii nuu basaasaniif duraan dursinee namoota erganna; isaanis waaʼee karaa achi nu geessuutii fi magaalaawwan nu itti dhufnuu oduu nuu fidu” jettan."},{"book":"Keessa Deebii","chapter":"1","verse":"23","text":"Yaadni sunis gaarii natti fakkaate; ani kudha lamaan keessan jechuunis tokkoo tokkoo gosaa keessaa nama tokko nan filadhe."},{"book":"Keessa Deebii","chapter":"1","verse":"24","text":"Isaanis kaʼanii biyya gaaraatti ol baʼanii Sulula Eshkool gaʼanii biyyattii basaasan."},{"book":"Keessa Deebii","chapter":"1","verse":"25","text":"Ija biyyattii keessaas waa fidanii dhufanii, “Biyyi Waaqayyo Waaqni keenya nuuf kennu kun gaarii dha” jedhanii nutti himan."},{"book":"Keessa Deebii","chapter":"1","verse":"26","text":"Isin garuu dhaquu diddanii ajaja Waaqayyo Waaqa keessaniitti finciltan."},{"book":"Keessa Deebii","chapter":"1","verse":"27","text":"Dunkaana keessan keessattis akkana jettanii guungumtan; “Waaqayyo nu jibba; kanaafuu biyya Gibxiitii nu baasuun isaatuu akka isaan nu balleessaniif harka Amoorotaatti dabarsee nu kennuuf."},{"book":"Keessa Deebii","chapter":"1","verse":"28","text":"Egaa nu eessa dhaquu dandeenya? Obboloonni keenya, ‘Jarri nu caalaa jajjaboo fi hojjaan isaanii dhedheeraa dha; magaalaawwan isaaniis gurguddaa fi dallaawwan samii gaʼaniin marfamaniiru; kana biratti immoo ilmaan Anaaq argineerra’ jedhanii nu sodaachisan.”"},{"book":"Keessa Deebii","chapter":"1","verse":"29","text":"Anis akkanan isiniin jedhe; “Hin rifatinaa; isaan hin sodaatinaa."},{"book":"Keessa Deebii","chapter":"1","verse":"30","text":"Waaqayyo Waaqni keessan kan fuula keessan dura deemu kun akkuma ija keessan duratti biyya Gibxi keessatti isinii godhe sana isiniif ni lola;"},{"book":"Keessa Deebii","chapter":"1","verse":"31","text":"gammoojjii keessattis akkasuma. Hamma as geessanittis karaa deemtan hundatti akkamitti akka Waaqayyo Waaqni keessan akkuma abbaan ilma isaa baatutti isin baate argitaniirtu.”"},{"book":"Keessa Deebii","chapter":"1","verse":"32","text":"Taʼus isin Waaqayyo Waaqa keessan"},{"book":"Keessa Deebii","chapter":"1","verse":"33","text":"isa iddoo isin qubattan barbaaduu fi daandii isin deemuu qabdan isin argisiisuudhaaf jedhee halkan ibiddaan, guyyaa immoo duumessaan isin dura deemee isin qajeelchaa ture hin amananne."},{"book":"Keessa Deebii","chapter":"1","verse":"34","text":"Waaqayyos yommuu waan isin jettan dhagaʼetti dheekkamee akkana jedhee kakate:"},{"book":"Keessa Deebii","chapter":"1","verse":"35","text":"“Dhaloota hamaa kana keessaa namni tokko iyyuu biyya gaarii ani akka abbootii keessaniif kennu kakuu gale sana hin argu;"},{"book":"Keessa Deebii","chapter":"1","verse":"36","text":"Kaaleb ilma Yefunee sana malee kan argu hin jiru. Inni biyya sana ni arga; sababii inni garaa guutuudhaan Waaqayyo duukaa buʼeef ani lafa inni miilla isaa irra dhaabbate sana isaa fi sanyii isaatiif nan kenna.”"},{"book":"Keessa Deebii","chapter":"1","verse":"37","text":"Sababii keessaniif Waaqayyo natti illee dheekkamee akkana jedhe; “Ati iyyuu itti hin galtu."},{"book":"Keessa Deebii","chapter":"1","verse":"38","text":"Gargaaraan kee Iyyaasuun ilmi Nuuni garuu itti gala. Inni waan Israaʼeloota biyyattii dhaalchisuuf isa jajjabeessi."},{"book":"Keessa Deebii","chapter":"1","verse":"39","text":"Daaʼimman isin ni boojiʼaman jettan, ilmaan keessan kanneen waan tolaa fi hamaa gargar baasanii hin beekne biyya sanatti ni galu. Ani isaaniifan kenna; isaanis ni dhaalu."},{"book":"Keessa Deebii","chapter":"1","verse":"40","text":"Isin garuu duubatti deebiʼaatii daandii gara Galaana Diimaatti geessu qabadhaatii gammoojjiitti qajeelaa.”"},{"book":"Keessa Deebii","chapter":"1","verse":"41","text":"Isinis, “Nu Waaqayyotti cubbuu hojjenneerra. Dhaqnee akkuma Waaqayyo Waaqni keenya nu ajajetti lolla” jettanii deebiftan. Biyya gaaraa dhaquun waan salphaa isinitti fakkaatee akkasiin tokkoon tokkoon keessan miʼa lolaa qabattanii kaatan."},{"book":"Keessa Deebii","chapter":"1","verse":"42","text":"Waaqayyo garuu, “ ‘Waan ani isin wajjin hin jirreef lolaaf hin baʼinaa. Isin diinota keessaniin ni moʼatamtu’ jedhii isaanitti himi” naan jedhe."},{"book":"Keessa Deebii","chapter":"1","verse":"43","text":"Anis akkasuman isinitti hime; isin garuu na hin dhageenye. Ajaja Waaqayyootti finciltanii of tuulummaa keessaniin biyya gaaraatti duultan."},{"book":"Keessa Deebii","chapter":"1","verse":"44","text":"Amooronni gaarran irra jiraatan isinitti dhufan; isaanis akkuma tuuta kanniisaatti baʼanii isin gugsan; Seeʼiirii hamma Hormaatti isin dhaʼan."},{"book":"Keessa Deebii","chapter":"1","verse":"45","text":"Isin deebitanii dhuftanii fuula Waaqayyoo duratti boossan; inni garuu booʼicha keessan hin dhageenye; gurra isaas isiniif hin kennine."},{"book":"Keessa Deebii","chapter":"1","verse":"46","text":"Akka yeroo isin achi jiraattaniitti, guyyoonni isin Qaadesh keessa jiraattan baayʼee dha."}]}