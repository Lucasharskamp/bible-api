{"data":[{"book":"Asomafoɔ","chapter":"11","verse":"1","text":"Asomafoɔ ne agyidifoɔ a wɔwɔ Yudea nyinaa tee sɛ amanamanmufoɔ no nso agye Onyankopɔn asɛm no adi."},{"book":"Asomafoɔ","chapter":"11","verse":"2","text":"Petro kɔɔ Yerusalem no, Yudafoɔ agyidifoɔ no ne no nyaa akasakasa kaa sɛ,"},{"book":"Asomafoɔ","chapter":"11","verse":"3","text":"“Woakɔ wɔn a wɔnnyɛ twetiatwafoɔ no nkyɛn ne wɔn akɔdidi.”"},{"book":"Asomafoɔ","chapter":"11","verse":"4","text":"Petro bɔɔ wɔn biribiara a ɛsii no ho amaneɛ sɛ,"},{"book":"Asomafoɔ","chapter":"11","verse":"5","text":"“Na merebɔ mpaeɛ wɔ Yopa na menyaa anisoadehunu. Mehunuu biribi a ɛte sɛ ntoma kɛseɛ a wɔakyekyere nʼafannan sɛ ɛfiri ɔsoro resiane ba fam reba abɛsi me ho."},{"book":"Asomafoɔ","chapter":"11","verse":"6","text":"Mehwɛɛ mu no, mehunuu ntɔteboa ahodoɔ, mmoa a wɔwea ne wiram nnomaa."},{"book":"Asomafoɔ","chapter":"11","verse":"7","text":"Afei, nne bi ka kyerɛɛ me sɛ, ‘Petro! Sɔre! Kum na we!’"},{"book":"Asomafoɔ","chapter":"11","verse":"8","text":"“Mebuaa sɛ, ‘Dabi, Awurade! Mennii biribiara a ɛho nteɛ da.’"},{"book":"Asomafoɔ","chapter":"11","verse":"9","text":"“Ɛnne no ka kyerɛɛ me bio sɛ, ‘Biribiara a Onyankopɔn ate ho no, nka sɛ ɛho nte.’"},{"book":"Asomafoɔ","chapter":"11","verse":"10","text":"Saa anisoadehunu yi baa mprɛnsa, na ɛsane kɔɔ ɔsoro."},{"book":"Asomafoɔ","chapter":"11","verse":"11","text":"“Saa ɛberɛ no ara mu, nnipa baasa a wɔasoma wɔn firi Kaesarea no bɛduruu efie a na mete mu no mu."},{"book":"Asomafoɔ","chapter":"11","verse":"12","text":"Honhom Kronkron ka kyerɛɛ me sɛ, menntwentwɛn me nan ase na me ne wɔn nkɔ. Saa agyidifoɔ baasa yi a wɔfiri Yopa no kaa me ho kɔɔ Kaesarea maa yɛn nyinaa kɔɔ Kornelio efie."},{"book":"Asomafoɔ","chapter":"11","verse":"13","text":"Ɔkaa sɛdeɛ ɔhunuu ɔsoro ɔbɔfoɔ wɔ ne fie maa ɔbɔfoɔ no ka kyerɛɛ no sɛ, ‘Soma kɔ Yopa kɔfrɛ ɔbarima bi a ne din de Simon Petro no."},{"book":"Asomafoɔ","chapter":"11","verse":"14","text":"Ɔno na ɔbɛka nsɛm a ɛbɛgye wo ne wo fiefoɔ nyinaa nkwa akyerɛ mo.’"},{"book":"Asomafoɔ","chapter":"11","verse":"15","text":"“Ɛberɛ a mehyɛɛ aseɛ kasaeɛ no, Honhom Kronkron baa wɔn so sɛdeɛ yɛn nso ahyɛaseɛ no, ɛbaa yɛn so no ara pɛ."},{"book":"Asomafoɔ","chapter":"11","verse":"16","text":"Ɛhɔ ara mekaee asɛm a Awurade kaa sɛ, ‘Yohane de nsuo na ɛbɔɔ asu na mo de, wɔde Honhom Kronkron na ɛbɛbɔ mo asu’ no."},{"book":"Asomafoɔ","chapter":"11","verse":"17","text":"Sɛ Onyankopɔn ama wɔn akyɛdeɛ a ɛberɛ a yɛgyee Awurade Yesu Kristo diiɛ no ɔmaa yɛn bi no a, ɛnneɛ me sɛɛ ne hwan a mɛsi Onyankopɔn kwan.”"},{"book":"Asomafoɔ","chapter":"11","verse":"18","text":"Wɔtee saa asɛm yi no, wɔgyaee wɔn nsɛmmisa no yii Awurade ayɛ sɛ, “Afei, deɛ Onyankopɔn ama ho kwan ama amanamanmufoɔ anya adwensakyera a ɛde wɔn bɛkɔ nkwagyeɛ mu.”"},{"book":"Asomafoɔ","chapter":"11","verse":"19","text":"Wɔkumm Stefano no, wɔtaa agyidifoɔ no maa wɔbɔ hweteeɛ, Wɔn mu bi kyinkyini kɔduruu Foinike, ne Kipro, ne Antiokia a na wɔreka asɛmpa no kyerɛ Yudafoɔ nko ara."},{"book":"Asomafoɔ","chapter":"11","verse":"20","text":"Agyidifoɔ bi a wɔfiri Kipro ne Kirene kɔɔ Antiokia kɔkaa asɛmpa a ɛfa Awurade Yesu Kristo ho no kyerɛɛ amanamanmufoɔ no."},{"book":"Asomafoɔ","chapter":"11","verse":"21","text":"Esiane sɛ na Awurade ka wɔn ho no enti, nnipa pii gyee asɛm no diiɛ maa wɔdane baa Awurade nkyɛn."},{"book":"Asomafoɔ","chapter":"11","verse":"22","text":"Saa asɛm yi trɛ kɔduruu Yerusalem asafo no mu enti, wɔsomaa Barnaba kɔɔ Antiokia."},{"book":"Asomafoɔ","chapter":"11","verse":"23","text":"Ɔduruu hɔ a ɔhunuu sɛdeɛ Onyankopɔn ahyira wɔn no, nʼani gyeeɛ maa ɔhyɛɛ wɔn nkuran sɛ, wɔmfiri wɔn akoma nyinaa mu nnye Awurade nni na wɔnni no nokorɛ nso."},{"book":"Asomafoɔ","chapter":"11","verse":"24","text":"Esiane sɛ na Barnaba yɛ onipa pa a Honhom Kronkron ahyɛ no ma na ɔwɔ gyidie enti, ɛmaa nnipa bebree nam ne so de wɔn ho maa Awurade."},{"book":"Asomafoɔ","chapter":"11","verse":"25","text":"Barnaba kɔɔ Tarso kɔhwehwɛɛ Saulo."},{"book":"Asomafoɔ","chapter":"11","verse":"26","text":"Ɔhunuu no no, ɔde no baa Antiokia. Wɔn baanu tenaa hɔ afe, kyerɛkyerɛɛ nnipa bebree. Antiokia ha na wɔtoo asuafoɔ no din sɛ “Akristofoɔ.”"},{"book":"Asomafoɔ","chapter":"11","verse":"27","text":"Saa ɛberɛ korɔ yi ara mu, adiyifoɔ bi firi Yerusalem kɔɔ Antiokia."},{"book":"Asomafoɔ","chapter":"11","verse":"28","text":"Wɔn mu baako a wɔfrɛ no Agabo a Honhom Kronkron ahyɛ no ma no sɔre gyina hyɛɛ nkɔm sɛ, ɛkɔm kɛseɛ bɛba asase nyinaa so. Saa ɛkɔm yi sii ɛberɛ a na Klaudio di adeɛ no."},{"book":"Asomafoɔ","chapter":"11","verse":"29","text":"Asuafoɔ no yɛɛ adwene sɛ biribiara a obi wɔ no wɔde bɛba na wɔde akɔboa anuanom a wɔwɔ Yudea no."},{"book":"Asomafoɔ","chapter":"11","verse":"30","text":"Akyɛdeɛ a wɔn nsa kaeɛ no, wɔde somaa Barnaba ne Saulo maa wɔde kɔmaa asafo no mu mpanimfoɔ."}]}