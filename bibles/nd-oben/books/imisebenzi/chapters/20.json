{"data":[{"book":"Imisebenzi","chapter":"20","verse":"1","text":"Kwathi umsindo usuphelile uPhawuli wabiza abafundi, wathi esebaqinisile wabavalelisa waqonda eMasedoniya."},{"book":"Imisebenzi","chapter":"20","verse":"2","text":"Wahamba wadabula kulowomango, ekhuluma amazwi amanengi okukhuthaza abantu, wacina esefike eGrisi"},{"book":"Imisebenzi","chapter":"20","verse":"3","text":"lapho ahlala khona okwezinyanga ezintathu. AmaJuda abumba icebo ngaye eselungele ukuwela aye e-Asiriya yikho wacabanga ukuthi abuyele ngendlela yaseMasedoniya."},{"book":"Imisebenzi","chapter":"20","verse":"4","text":"Wayephelekezelwa nguSophatha indodana kaPhirusi waseBheriya, lo-Aristakhasi, loSekhundu waseThesalonika, loGayiyasi waseDebhe, loThimothi laye, kwasekusiba nguThikhikhasi loThrofimasi abesifunda sase-Ezhiya."},{"book":"Imisebenzi","chapter":"20","verse":"5","text":"Amadoda la asandulela ayasimelela eTrowasi."},{"book":"Imisebenzi","chapter":"20","verse":"6","text":"Kodwa sawela ulwandle sisuka eFiliphi ngemva koMkhosi weSinkwa esingelaMvubelo, kwathi ngemva kwensuku ezinhlanu sahlangana labanye eTrowasi lapho esahlala khona insuku eziyisikhombisa."},{"book":"Imisebenzi","chapter":"20","verse":"7","text":"Ngosuku lokuqala lweviki sahlangana ukuhlephuna isinkwa. UPhawuli watshumayela ebantwini, kwathi ngoba efuna ukusuka kusisa, wakhuluma kwaze kwaba phakathi kobusuku."},{"book":"Imisebenzi","chapter":"20","verse":"8","text":"Endlini ephezulu lapho esasihlanganele khona kwakulezibane ezinengi."},{"book":"Imisebenzi","chapter":"20","verse":"9","text":"Kwakulejaha elalithiwa nguYuthikhasi lihlezi ewindini, labanjwa yibuthongo uPhawuli elokhu ekhuluma engaqedi. Lathi selijumekile, lawela phansi lisuka esitezi sesithathu labuthwa selifile."},{"book":"Imisebenzi","chapter":"20","verse":"10","text":"UPhawuli wehla, wazilahla phezu kwejaha lelo waligona wathi, “Lingethuki, liyaphila!”"},{"book":"Imisebenzi","chapter":"20","verse":"11","text":"Wasebuyela phezulu esitezi wahlephuna isinkwa wadla. Esekhulume kwaze kwasa, wasuka."},{"book":"Imisebenzi","chapter":"20","verse":"12","text":"Abantu balisa ekhaya ijaha liphila, bona baduduzeka kakhulu."},{"book":"Imisebenzi","chapter":"20","verse":"13","text":"Sathungamela ukuya emkhunjini sagwedla sisiya e-Asosi lapho esasizathatha khona uPhawuli awele lathi. Lokhu wayekulungiselele ngoba wayezahamba ngenyawo esiya khonale."},{"book":"Imisebenzi","chapter":"20","verse":"14","text":"Wathi ngokuhlangana lathi e-Asosi samngenisa saqonda eMithilene."},{"book":"Imisebenzi","chapter":"20","verse":"15","text":"Ngosuku olulandelayo sawela sisuka lapho sayafika eKhiyosi. Kwathi ngosuku olulandelayo sachaphela eSamosi, ngosuku olulandelayo sayafika eMilethusi."},{"book":"Imisebenzi","chapter":"20","verse":"16","text":"UPhawuli wayezimisele ukuwela edlule eceleni kwe-Efesu engafuni ukuchitha isikhathi esifundeni sase-Ezhiya, ngoba wayejahe ukuyafika eJerusalema, nxa kusenzeka kube ngosuku lwePhentekhosti."},{"book":"Imisebenzi","chapter":"20","verse":"17","text":"EseMilethusi uPhawuli wathumela ilizwi e-Efesu ebiza abadala bebandla."},{"book":"Imisebenzi","chapter":"20","verse":"18","text":"Sebefikile wathi kubo, “Liyakwazi ukuthi ngaphila njani ngesikhathi sonke ngilani, kusukela ngosuku engafika ngalo esifundeni sase-Ezhiya."},{"book":"Imisebenzi","chapter":"20","verse":"19","text":"Ngayikhonza iNkosi ngokuzithoba okukhulu langezinyembezi, loba ngangilingwa kabuhlungu ngamacebo amaJuda."},{"book":"Imisebenzi","chapter":"20","verse":"20","text":"Liyakwazi ukuthi kangizange ngithikaze ukutshumayela loba yikuphi obekungaba luncedo kini kodwa ngalifundisa obala njalo ngingena izindlu ngezindlu."},{"book":"Imisebenzi","chapter":"20","verse":"21","text":"Ngitshumayele kumaJuda lakumaGrikhi ukuthi kumele baphendukele kuNkulunkulu ngokuphenduka, bakholwe eNkosini yethu uJesu."},{"book":"Imisebenzi","chapter":"20","verse":"22","text":"Okwamanje ngiqhutshwa nguMoya ukuthi ngiye eJerusalema loba ngingazi ukuthi kuzakwenzakalani kimi khonale."},{"book":"Imisebenzi","chapter":"20","verse":"23","text":"Ngazi kuphela ukuthi kuwo wonke amadolobho uMoya oNgcwele ungixwayisa ukuthi ukubotshwa lobunzima kungimelele."},{"book":"Imisebenzi","chapter":"20","verse":"24","text":"Kodwa eyami impilo ngiyibona ingasilutho kimi, injongo yami emqoka yikuqeda loluhambo lokufeza lumsebenzi engiwuphiwe yiNkosi uJesu, umsebenzi wokufakaza ivangeli lomusa kaNkulunkulu."},{"book":"Imisebenzi","chapter":"20","verse":"25","text":"Khathesi ngiyazi ukuthi kakho kini engihambe ngitshumayela khona umbuso ozaphinda angibone futhi."},{"book":"Imisebenzi","chapter":"20","verse":"26","text":"Ngakho ngiyafakaza kini lamuhla ukuthi kangilacala ngegazi labantu bonke."},{"book":"Imisebenzi","chapter":"20","verse":"27","text":"Ngoba kangingabazanga ukutshumayela kini yonke intando kaNkulunkulu."},{"book":"Imisebenzi","chapter":"20","verse":"28","text":"Zigcineni lina kanye lawo wonke umhlambi uMoya oNgcwele olenze laba ngabathungameli. Wobani ngabelusi bebandla likaNkulunkulu, owalithenga ngegazi lakhe."},{"book":"Imisebenzi","chapter":"20","verse":"29","text":"Ngiyazi ukuthi nxa sengisukile lapha, impisi eziphangayo zizakuza phakathi kwenu ziwungenele umhlambi."},{"book":"Imisebenzi","chapter":"20","verse":"30","text":"Laphakathi kwenu kuzavela abantu abazalihlanekela iqiniso ukuze abanye abafundi babalandele."},{"book":"Imisebenzi","chapter":"20","verse":"31","text":"Ngakho lihlale liqaphele! Khumbulani ukuthi okweminyaka emithathu kangizange ngiphumule ukuxwayisa omunye lomunye wenu ubusuku lemini ngezinyembezi."},{"book":"Imisebenzi","chapter":"20","verse":"32","text":"Khathesi ngilinikela kuNkulunkulu laselizwini lomusa wakhe elilamandla okulakha lokulipha ilifa phakathi kwabo bonke abangcwelisiweyo."},{"book":"Imisebenzi","chapter":"20","verse":"33","text":"Kangihawukelanga siliva samuntu, loba igolide kumbe izembatho."},{"book":"Imisebenzi","chapter":"20","verse":"34","text":"Lina ngokwenu liyakwazi ukuthi izandla zami lezi zagcwalisa zonke izinswelo zami lezabakhula bami."},{"book":"Imisebenzi","chapter":"20","verse":"35","text":"Kukho konke engakwenzayo ngalibonisa ukuthi ngalindlela yokusebenza nzima kumele sisize ababuthakathaka, sikhumbula amazwi eNkosi uJesu athi, ‘Kubusiseke kakhulu ukupha ukwedlula ukwamukela.’ ”"},{"book":"Imisebenzi","chapter":"20","verse":"36","text":"Esekutshilo lokhu waguqa phansi kanye labo bonke, wakhuleka."},{"book":"Imisebenzi","chapter":"20","verse":"37","text":"Bonke bakhala lapho bemgona lokumanga."},{"book":"Imisebenzi","chapter":"20","verse":"38","text":"Okwabadanisa kakhulu kwaba yilizwi lakhe lokuthi babengasayikuphinde babubone njalo ubuso bakhe. Basebemphelekezela emkhunjini."}]}