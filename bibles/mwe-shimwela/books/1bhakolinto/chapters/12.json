{"data":[{"book":"1 Bhakolinto","chapter":"12","verse":"1","text":"Ashaalongo ajangu, ga kalama kopoka kuka Mbumu jwa Ukonjelo, ngunapinga mmumanyanje ukoto."},{"book":"1 Bhakolinto","chapter":"12","verse":"2","text":"Mmumanyinji kuti, nkanabhe tapulwanga mwashinkpuganywanga, nikwiikaguya yanamu ikabheleketa."},{"book":"1 Bhakolinto","chapter":"12","verse":"3","text":"Bhai ngunakummalanjilanga kuti, mundu jojowe alongoywa naka Mbumu jwa Ukonjelo akakombola bheleketa, “A Yeshu bhashiloshwa,” nkali bheleketa “A Yeshu ni Bhakulungwa,” ikabhe kwa Mmbumu jwa Ukonjelo."},{"book":"1 Bhakolinto","chapter":"12","verse":"4","text":"Bhai ishipagwa kalama ya namuna yaigwinji, ikabheje ashoya ni Mbumu jumope jula."},{"book":"1 Bhakolinto","chapter":"12","verse":"5","text":"Na kabhili gapali maengo gamagwinji ga tenda, ikabheje Bhakulungwa bhamope bhala."},{"book":"1 Bhakolinto","chapter":"12","verse":"6","text":"Numbe ishipagwa namuna yaigwinji ya kamula maengo, ikabheje a Nnungu ni bhamope, bhaatenda maengo gowe ku bhandu bhowe."},{"book":"1 Bhakolinto","chapter":"12","verse":"7","text":"Ikabheje kila mundu anapegwa nng'ibhulo naka Mbumu kwa pwaida ja bhowe."},{"book":"1 Bhakolinto","chapter":"12","verse":"8","text":"Pabha mundu jumo anapegwa lilobhe lya lunda, na juna lumanyio, malinga shaapinga Mbumujo."},{"book":"1 Bhakolinto","chapter":"12","verse":"9","text":"Mbumu jojo anakumpa juna ngulupai, na juna kalama ya lamya."},{"book":"1 Bhakolinto","chapter":"12","verse":"10","text":"Juna anapegwa mashili ga itendi ya ilapo, na juna kalama ja londola, na juna anakombola kuapulanya kalama ika Mbumu na ili nngabha ika Mbumu, na juna bheleketa ibheleketo ya ambi, na juna kulombola ibheleketo ya ambiyo."},{"book":"1 Bhakolinto","chapter":"12","verse":"11","text":"Gowego maengo gaka Mbumu jumo pejo, akumpa kila mundu kalama ilekanila malinga shaapinga nnyene."},{"book":"1 Bhakolinto","chapter":"12","verse":"12","text":"Malinga pushili shiilu shimo shishikola ibhalo yaigwinji, nkali ibhalo ishulwisheyo shiilu ni shimo, nneyo peyo shibhali a Kilishitu."},{"book":"1 Bhakolinto","chapter":"12","verse":"13","text":"Pabha uwe tubhaga Bhayaudi eu Bhagiliki eu bhatumwa eu bhangwana, tubhowe tushibhatishwa naka Mbumu jumo pejo, nkupinga tubhe shiilu shimo, na tubhowe tushipegwa Mbumu jumo pejo."},{"book":"1 Bhakolinto","chapter":"12","verse":"14","text":"Bhai, shiilu shangali shibhalo shimo, ikabhe ibhalo yaigwinji."},{"book":"1 Bhakolinto","chapter":"12","verse":"15","text":"Monaga lukongono lubheleketaga, “Pabha nne nngabha nkono, bhai nne nngabha jwa shiilu,” Bhuli! Kwa lyene ligongolyo ngulukanabhe lwa shiilu? Ng'oo!"},{"book":"1 Bhakolinto","chapter":"12","verse":"16","text":"Monaga likutu likabhelekete, “Pabha nne nngabha liyo, nne nngabha jwa shiilu,” bhuli, kwa bheleketa nneyo, ngulikanabhe lya shiilu? Ng'oo!"},{"book":"1 Bhakolinto","chapter":"12","verse":"17","text":"Monaga shiilu showe shikaliji liyo, kukapali kupilikana? Monaga shiilu showe shikaliji likutu, tukanushiye shanabhuli?"},{"book":"1 Bhakolinto","chapter":"12","verse":"18","text":"Ikabheje, a Nnungu bhashikwiibhika nshiilu ibhalo ya lekanila malinga shibhapinjile."},{"book":"1 Bhakolinto","chapter":"12","verse":"19","text":"Monaga yowe ikaliji shibhalo shimo, shiilu shikapali kwai?"},{"book":"1 Bhakolinto","chapter":"12","verse":"20","text":"Bhai nnaino shiilu ni shimo, ikabheje ibhalo yaigwinji."},{"book":"1 Bhakolinto","chapter":"12","verse":"21","text":"Bhai, liyo likaulugulila nkono “Ngakuupinga ugwe,” wala ntwe ukakugalugulila makongono “Ngakumpinganga mmanganya.”"},{"book":"1 Bhakolinto","chapter":"12","verse":"22","text":"Nkali nneyo, inabhoneka kuti, ibhalo ya shiilu iganishiywa yangali ya mmbone, mbena ni ya mmbone kaje."},{"book":"1 Bhakolinto","chapter":"12","verse":"23","text":"Na ibhalo ya shiilu ituganishiya yangali ishima ila, ni itukwigoya kwa kaje, ibhalo ya shiilu ikabhonekana kuti ya mmbone, inagoywa kwa kaje,"},{"book":"1 Bhakolinto","chapter":"12","verse":"24","text":"pabha ibhalo yetu ina ili ya mmbone ikagoywa kwa kaje. A Nnungu bhayene, bhashikushilundanya shiilu ukoto na kushikuya shibhalo shangali sha mmbone shila,"},{"book":"1 Bhakolinto","chapter":"12","verse":"25","text":"nkupinga ganapagwe malekano nshiilu, ikabhe ibhalo yowe ikulupalilane."},{"book":"1 Bhakolinto","chapter":"12","verse":"26","text":"Monaga shibhalo shimo shiulalaga, ibhalo yowe shiipotekwe. Shibhalo shimo shikuywaga ibhalo yowe shiangalale."},{"book":"1 Bhakolinto","chapter":"12","verse":"27","text":"Bhai, mmanganya mmowe shiilu shimo sha a Kilishitu, kila jumo jwenunji ni shibhalo sha shiilusho."},{"book":"1 Bhakolinto","chapter":"12","verse":"28","text":"A Nnungu bhashibhika nnikanisha, bhantai mitume, bhabhili, ashinkulondola bha a Nnungu, bhatatu, bhaajiganya na bhananji, bha tenda ilapo na bha bhalamyanga bhalwelenji na bhana bhajangutilanga, na bhana ashikalongolele na bhana bha bheleketanga shibheleketo shijeni."},{"book":"1 Bhakolinto","chapter":"12","verse":"29","text":"Bhuli bhowe ashimitume? Bhowe ashinkulondola bha a Nnungu? Bhowe bhaajiganya? Bhowe bhaatendanga ilapo?"},{"book":"1 Bhakolinto","chapter":"12","verse":"30","text":"Bhuli bhowe bhaalamyanga? Bhuli, bhowe bhabheleketanga shibheleketo shijeni? Bhuli, bhowe bhalombolanga shibheleketo shijeni?"},{"book":"1 Bhakolinto","chapter":"12","verse":"31","text":"Bhai nkolanje shilokoli sha kola kalama ya punda. Numbe nne shininnanguyanje mpanda gwa mmbone, kupunda jowe."}]}