{"data":[{"book":"ଏବ୍ରି","chapter":"7","verse":"1","text":"ଇୟା ମଲ୍‍କିସେଦକ ସାଲେମତି ରାଜା ମାରି ପେରି ମାପୁରୁଦି ଜାଜକ ମାର୍ହାନ୍ । ଅବ୍ରାହାମ ନି ୱାନି ସାଙ୍ଗର୍‌ ଏସ୍ତିୱାଲେ ନାଲ୍‌ଏର୍‌ ରାଜାରିଙ୍ଗ୍ ଆରାକିଜି ଜୁଦ୍ଧଦାନ୍ ୱାଜିମାର୍‌ଇ ବେଡ଼ାଦୁ, ନାସ୍ତିୱାଲେ ମଲ୍‍କିସେଦକ ୱାନିଙ୍ଗ୍‌ ବେଟ୍ଆଜି ଆସିର୍ବାଦ୍‌ କିତାମାର୍ହାନ୍ ।"},{"book":"ଏବ୍ରି","chapter":"7","verse":"2","text":"ମାରି ଅବ୍ରାହାମ ୱାନିଙ୍ଗ୍‌ ଜୁଦ୍ଧଦୁଜିଣାତି ସମ୍ପତିଦି ଏକ ଦସମାଂସ ସିତାମାରାନ୍ । ମଲ୍‍କିସେଦକଦି ଦରୁଦି ଆଗ୍‌ଡ଼ିରି ଅର୍ତ ଆଜିନାତ୍ “ଦାର୍ମୁଦି ରାଜା” ୱାନ୍‌ ସାଲେମତି ରାଜାଦି ଅର୍ତ ଆଜିନାତ୍‌ “ସାନ୍ତି ରାଜା ।”"},{"book":"ଏବ୍ରି","chapter":"7","verse":"3","text":"ମଲ୍‍କିସେଦକଦି ବୁବା କି ୟାୟା ମାରି କୁଟୁମ୍‌ ନି ୱାନି ଜନମ୍‌ ମାରି ଜିବନ୍‍ତି ବିସୟ୍‌ତାନ୍ ଇନିକା ବା ଜାଣା ସିଲେତ୍‌ । ୱାନ୍‌ ମାପୁରୁଦି ମାରିନ୍ ୱାଜା; ୱିଜୁଦିନ୍‍ ଜାଜକ ଆଜି ତେବାଜି ୱାତାମାନାନ୍‌ ।"},{"book":"ଏବ୍ରି","chapter":"7","verse":"4","text":"ଅଡ଼୍‌ବିଜ ସୁଡ଼ୁଦୁ, ଇୟା ଲୋକ୍‌ ଏଣ୍ତେସ୍‌ ପେରିକାନ୍‌ । ମା ୱେଙ୍ଗିଁତି ପୁର୍ବେଦିଡକ୍‌ରା ଅବ୍ରାହାମ ଜୁଦ୍ଧଦୁଜିଣାତି ସମ୍ପତିଦି ଏକ ଦସମାଂସ ୱାନିଙ୍ଗ୍‌ ସିତାମାର୍‌ଆନ୍ ।"},{"book":"ଏବ୍ରି","chapter":"7","verse":"5","text":"ଲେବିରି ଆମା କୁଟୁମ୍‌ତିକାର୍‍ ଜାଜକ ପାଣି କିନାର୍, ୱାର୍‌ ମୋସାଦି ନିୟମ୍‌ତି ଇସାବ୍‌ତାନ୍‌ ଇସ୍ରାଏଲତି ତଡ଼ାନ୍‌କା ମାଣୁକୁ ଦସମାଂସ ଦାନ ଲସ୍‌ନାର୍, ଇସ୍ରାଏଲତିଲୋକୁ ଅବ୍ରାହାମଦି କୁଟୁମ୍‌ ମାରି ଲେବିରି ନିଜେ ଜାତିଆତିଙ୍ଗ୍ ବା ୱାରିମାଡ଼ାନ୍‍କୁ ଇୟା ଦସ୍‌ବାଗ୍‌ ଲସ୍‌ସିମାର୍ହାର୍‌ ।"},{"book":"ଏବ୍ରି","chapter":"7","verse":"6","text":"ମଲ୍‍କିସେଦକ ଲେବି କୁଟୁମ୍‌ତିକାନ୍‌ ଆଏତିଙ୍ଗ୍‌ ବା, ୱାନ୍‌ ମାପୁରୁଦି ପାର୍‌ମାଣ୍‌ତି ଅବ୍ରାହାମଦିମାଡ଼ାନ୍ ଏକ ଦସମାଂସ ଦାନ ପୋଇଜି ୱାନିଙ୍ଗ୍‌ ଆସିର୍ବାଦ୍‌ କିତାମାର୍ହାନ୍ ।"},{"book":"ଏବ୍ରି","chapter":"7","verse":"7","text":"ଆସିର୍ବାଦ୍‌ କିନି ଲୋକୁ ଆସିର୍ବାଦ୍‌ ପୋଇନି ଲୋକାମାଣୁକୁ ଏନ୍‌ ପେରିକାନ୍, ଇବେନୁ ଇନିକା ଅଡ଼୍‌ବିନିକା ସିଲେତ୍‌ ।"},{"book":"ଏବ୍ରି","chapter":"7","verse":"8","text":"ଏକ ଦସମାଂସ ଦାନ ଲସ୍‌ନି ଯାଜକର୍ ସାତିୱାଜା ଲୋକୁ, ମାତର୍‍ ମଲ୍‌କିସେଦକ ସାସ୍ତ୍ରଦି ବାକ୍ୟ ଇସାବ୍‍ତାନ୍‍ ୱାନ୍‌ ଇଲେଇବା ଜିବନ୍‌ମାନାନ୍‌ ।"},{"book":"ଏବ୍ରି","chapter":"7","verse":"9","text":"ମାରି ଅବ୍ରାହାମ ମଲ୍‍କିସେଦକଦିଙ୍ଗ୍‌ ଦସବାଗ୍‍ତାନ୍‍ ଉନ୍‌ଡ୍ରି ବାଗ୍ ଦାନ ସିତିୱାଲେ, ଏମେ ଲେବିଦି କୁଟୁମ୍‌ତି ଯାଜକର୍ ଇଲେଇ ଦସମାଂସ ଦାନ୍ ଲସ୍‌ସିନାର୍, ଆୟା ଲେବି ବା ମଲ୍‍କିସେଦକଦିଙ୍ଗ୍‌ ଆୟା ଦାନ୍‌ ସିତାମାରାନ୍ ଇଜି ଇନ୍‌ଡ୍ରେଙ୍ଗ୍‌ ଆଟ୍‍ନିକା ।"},{"book":"ଏବ୍ରି","chapter":"7","verse":"10","text":"ଲେବି ନାସ୍ତିୱାଲେ ଜନମ୍‌ ଆଏନ୍ ମାରାନ୍ ସତ୍‌, ମାତର୍‌ ଅବ୍ରାହାମ ମଲ୍‍କିସେଦକଦିଙ୍ଗ୍ ବେଟ୍‌ ଆତିୱାଲେ ପୁର୍ବେଦିଡକ୍‌ରାଦାଦା ଅବ୍ରାହାମଦି କୁଟୁମ୍‌ତି ୱାଜା ଲେବି ୱାନି ମେନ୍ଦଲ୍‌ତୁ ମାର୍‌ଆନ୍ ଇଜି ଇରିଙ୍ଗ୍‍ବା ବୁଲ୍‌ ଆଏତ୍‍ ।"},{"book":"ଏବ୍ରି","chapter":"7","verse":"11","text":"ଇୟା ଲେବିୟରି ଜାଜକଦି ମାନାଜି ଇସ୍ରାଏଲ ଜାତିଦିଙ୍ଗ୍‍ ୱାନି ନିୟମ୍‌ ସିଆୟ୍‍ ଆତାମାର୍ହାତ୍‍ । ଲେବିୟରି ପାଣି ଜଦି ସାରାସାରି ଆତାତ୍‍ମାନ୍ଦି, ଆର୍‌ତିଙ୍ଗ୍‌ ହାରୋଣଦି ଉତରାଦିକାରି ଇୟା ଲେବିୟ ଜାଜକରିଙ୍ଗ୍ ଡ଼ିସ୍‍ସି ସିଜି, ମଲ୍‍କିସେଦକଦି ଉତରାଦିକାରି ୱାଜା ଆଇକାନ୍‍ ଅରେନ୍‌ ଜାଜକ ୱାଦେଙ୍ଗ୍‌ ଇନିକା ଦରକାର୍ ମାର୍ହାତ୍ ।"},{"book":"ଏବ୍ରି","chapter":"7","verse":"12","text":"ଜାଜକ କୁଟୁମ୍‍ତି ବାଦ୍‍ଲେ ଆତିଙ୍ଗ୍‌ ନିୟମ୍‍ତୁ ବା ବାଦ୍‍ଲେ ଆନି ଦରକାର୍ ।"},{"book":"ଏବ୍ରି","chapter":"7","verse":"13","text":"ଏମେୱାନି ବିସୟ୍‌ତାନ୍‌ ମାପ୍‍ ଇୟାୱିଜୁ ମାଟା ଇଜିନାପ୍‍, ମା ଆୟା ପ୍ରବୁ ଜିସୁ ଆଇ ଉନ୍‍ଡ୍ରି କୁଟୁମ୍‌ ମାର୍ହାନ୍; ଆୟା କୁଟୁମ୍‌ତୁ ଏନ୍‍ ଏସାଙ୍ଗ୍ ଯାଜକ ପାଣି କିଏର୍‌ ।"},{"book":"ଏବ୍ରି","chapter":"7","verse":"14","text":"ଇକା ଟିକ୍‍ ଜେ, ୱାନ୍‌ ଜିହୁଦା କୁଟୁମ୍‌ତୁ ଜନମ୍‍ ଆତା ମାର୍ହାନ୍ ମାରି ଯାଜକ ଆନି ଉଣ୍ତିଙ୍ଗ୍ ମୋସା ଇୟା କୁଟୁମ୍‌ତି ଦରୁ ରାସ୍ଏନ୍‍ ।"},{"book":"ଏବ୍ରି","chapter":"7","verse":"15","text":"ଇବେନୁ ଟିକ୍ ବୁଜାଜିନାତ୍‌ ଜେ, ମଲ୍‍କିସେଦକଦି ୱାଜା ଆଇ ଅରେନ୍ ଜାଜକ ୱାତାନ୍‌ ।"},{"book":"ଏବ୍ରି","chapter":"7","verse":"16","text":"ମାତର୍‌ ୱାନ୍‌ ଲୋକ୍‌ ତିଆର୍‌କିତି ନିୟମ୍‌ ମାରି ପଦ୍‌ତି ମାଡ଼ାନ୍ ଜାଜକ ଆଏନ୍ ମାର୍ହାନ୍; ୱିଜ୍‍ଇ ଜିବନ୍‌ତି ସାକ୍ତି ପାଣି ୱାନ୍‌ ଯାଜକ ଆତାମାର୍ହାନ୍‍ ।"},{"book":"ଏବ୍ରି","chapter":"7","verse":"17","text":"ଇରିଙ୍ଗ୍‌ ଦର୍ମସାସ୍ତ୍ରଦୁ ରାସାତା ମାନାତ୍, “ନିନୁ ମଲ୍‍କିସେଦକଦି ଉତରାଦିକାରି ୱାଜା ୱିଜୁଦିନ୍‌ତି ଯାଜକ ଆନି ।”"},{"book":"ଏବ୍ରି","chapter":"7","verse":"18","text":"ଇବେନୁ ପାଡ଼୍‍ଇ ନିୟମ ସାକ୍ତିସିଲେତ୍ ମାରି ଦରକାର୍‌ ସିଲେତାତ୍‌ଆକା ତାନିଙ୍ଗ୍‌ ଡ଼ିସ୍‍ତା ସିତାର୍‍ ।"},{"book":"ଏବ୍ରି","chapter":"7","verse":"19","text":"ଇରିଙ୍ଗ୍‌ ମୋସା ସିତିମାନି ନିୟମ୍‍ତାନ୍‍ ଇନି ବିସୟ୍‌ ପୁରା ପୋଇଦେଙ୍ଗ୍ ଆଟ୍ଏତାର୍‌ । ଇଲେଇ ମାଙ୍ଗିଁ ଉନ୍‍ଡ୍ରି ସାହାସ୍‍ତି ଆସା ସିତାମାନାନ୍‌; ଆୟାମାଡ଼ାନ୍ ମାପୁ ମାପୁରୁଦି ଲାକୁତୁଆନି ଉଣ୍ତିଙ୍ଗ୍‌ ଆଟ୍‌ତାମାନାନ୍ ।"},{"book":"ଏବ୍ରି","chapter":"7","verse":"20","text":"ନାଣ୍ତଦାନ୍ ନାଣ୍ତ ମା ଉଣ୍ତିଙ୍ଗ୍‌ ମାପୁରୁଦି ପାର୍‌ମାଣ୍‌ ବା ମାନାତ୍ । ହାରଣଦି କୁଟୁମ୍‌ତିକାର୍‍ ଯାଜକ ପଦଦୁ ଆସ୍‌କିଆୟା ଆତିୱାଲେ ଇୟାୱାଜା ଇନି ପାର୍‌ମାଣ୍‌ ସିଆୟ୍‌ଏତ୍‌ ମାରାତ୍ ।"},{"book":"ଏବ୍ରି","chapter":"7","verse":"21","text":"ମାତର୍‌ କ୍ରିସ୍ତ ଯାଜକ ଆନି ବେଡ଼ାଦୁ ମାପୁରୁ ପାର୍‌ମାଣ୍‌ କିଜି ୱାନିଙ୍ଗ୍‌ ୱେର୍‌ତାମାର୍ହାର୍‌,"},{"book":"ଏବ୍ରି","chapter":"7","verse":"22","text":"ଇୟା ମାଟା ଉଣ୍ତିଙ୍ଗ୍ ଜିସୁ ଉଡ୍ରି ପେରି ନିୟମ୍‌ତି ପୁରା ସିତାମାନାନ୍‌ ।"},{"book":"ଏବ୍ରି","chapter":"7","verse":"23","text":"କେବଲ୍‌ ପାଡ଼ିଇ ନିୟମ୍‌ତୁ ବା ଆଇ ଯାଜକର୍‌ ସାତିସରିୱାଜା ଆତିମାନିଙ୍ଗ୍‌ ୱାର୍‌ ସାତି ୱେନ୍‌କା ଆଇକାର୍‌ ଜାଜକ ଆନାର୍; ଆଦେଙ୍ଗ୍‌ ୱାର୍‌ ଇସାପ୍‍ତୁ ନାଣ୍ତ ମାନାର୍‌ ।"},{"book":"ଏବ୍ରି","chapter":"7","verse":"24","text":"ମାତର୍‌ ଜିସୁ ୱିଜୁଦିନ୍ ଜିବନ୍‌ମାନାନ୍‌ । ୱାନି ଜାଜକ ପାଣି ବା ୱିଜୁଦିନ୍‌ ।"},{"book":"ଏବ୍ରି","chapter":"7","verse":"25","text":"ଆଦେଙ୍ଗ୍‌ ଏମେକାର୍‌ ୱାନି ମାଡ଼ାନ୍ ମାପୁରୁଦି ଲାକୁତୁ ସନାର୍, ୱାରିଙ୍ଗ୍ ରକିୟା କିଦେଙ୍ଗ୍‌ ୱାନ୍‌ ଇଲେଇ ମାରି ୱିଜୁଦିନ୍ ଡାଟ୍‌ ମାନାନ୍‌, ମାତର୍‌ ୱାରି ଉଣ୍ତିଙ୍ଗ୍‌ ମାପୁରୁଦି ଲାକୁତୁ ପାର୍‌ତନା କିଦେଙ୍ଗ୍‌ ୱାନ୍‌ ୱିଜୁଦିନ୍ ଜିତାମାନାନ୍‍ ।"},{"book":"ଏବ୍ରି","chapter":"7","verse":"26","text":"ଆର୍‌ତିଙ୍ଗ୍‌ ମା ୱିଜୁ ଉଣା ପୁରା କିଦେଙ୍ଗ୍‌ ଜିସୁନେ ଅରେନ୍ ମାତ୍ର ପେରିଯାଜକ । ୱାନ୍‌ ପବିତ୍ର, ପାପ୍‌ଦସ୍‍ ସିଲିକାନ୍‍, ପାପି ଲୋକାମାଣୁକୁ ଆକମାନିକାନ୍‍, ମୁସ୍‌କୁପୁର୍‌ତୁ ପରିକାନ୍‌ ଆତାନ୍‌ ।"},{"book":"ଏବ୍ରି","chapter":"7","verse":"27","text":"ୱାନ୍‌ ଆଇଆଇ ପେରିଜାଜକରି ୱାଜା ଆଏନ୍; ୱାରି ୱାଜା ୱାନିଙ୍ଗ୍‌ ଆଗ୍‍ଡ଼ି ନିଜେଦି ପାପ୍‌ ଉଣ୍ତିଙ୍ଗ୍‌ ମାରି ୱେନ୍‌କା ଆଇୱାରି ପାପ୍‌ ଉଣ୍ତିଙ୍ଗ୍‌ ୱିଜୁଦିନ୍ ପୁଜା ସିଦେଙ୍ଗ୍‌ ପୋଡ଼ାଏତ୍ । ୱାନ୍‌ ନିଜେଦିଙ୍ଗ୍ ପୁଜା ସିଜି ଉଡ୍ରେ ଦେବାନେ ଆଇ ଆଇ ବଲିସିଜି ପାଣି କିତାମାର୍ହାନ୍ ।"},{"book":"ଏବ୍ରି","chapter":"7","verse":"28","text":"ମୋସାଦି ନିୟମ୍‍ ଇସାବ୍‍ତାନ୍‍ ବାସେଆତି ପେରିଜାଜକରି ଦୋସ୍‌ ଦୁର୍ବଳ ମାନାତ୍; ମାତର୍‌ ନିୟମ୍‍ ତିଆର୍‌କିତି ୱେନ୍‍କାରି ବେଡ଼ାଦୁ ମାପୁରୁ ନିଜେଦି ବାଦ୍‌ ମାରି ପାର୍‌ମାଣ୍‌ ଇସାବ୍‌ତାନ୍‌ ୱାନି ଏମେ ମାରିନ୍‍ତିଙ୍ଗ୍‌ ପେରିଜାଜକ ୱାଜା ବାସେ କିତାନ୍, ୱାନ୍‌ ୱିଜୁଦିନ୍‌ତିଙ୍ଗ୍‌ ଉଣ୍ତିଙ୍ଗ୍‌ ପୁରା ଆତାମାନାନ୍ ।"}]}