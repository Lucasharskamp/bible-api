{"data":[{"book":"2 Samueri","chapter":"10","verse":"1","text":"Nokufamba kwenguva mambo wavaAmoni akafa, mwanakomana wake Hanuni akamutevera paumambo."},{"book":"2 Samueri","chapter":"10","verse":"2","text":"Dhavhidhi akafunga kuti, “Ndichaitira Hanuni mwanakomana waNahashi tsitsi, sokundiitira tsitsi kwakaita baba vake.” Naizvozvo Dhavhidhi akatuma nhume kundobata Hanuni maoko pamusoro pababa vake."},{"book":"2 Samueri","chapter":"10","verse":"3","text":"machinda avaAmoni akati kuna Hanuni mambo wavo, “Munofunga here imi kuti Dhavhidhi ari kuremekedza baba venyu nokutumira kwaaita vanhu vake kuzochema nemi? Dhavhidhi haana kuvatuma here kuti vazoongorora guta nokurisora kuti vagoriparadza?”"},{"book":"2 Samueri","chapter":"10","verse":"4","text":"Naizvozvo Hanuni akabata vanhu vaDhavhidhi, akavaveura rumwe rutivi rwendebvu, akacheka zvipfeko zvavo napakati kumagaro, ndokuvadzinga."},{"book":"2 Samueri","chapter":"10","verse":"5","text":"Zvino Dhavhidhi akati audzwa nezvazvo, akatuma nhume kundosangana navarume ava, nokuti vakanga vanyadziswa zvikuru. Mambo akati, “Chimbogarai henyu paJeriko kudzamara ndebvu dzenyu dzakura, mugozouya.”"},{"book":"2 Samueri","chapter":"10","verse":"6","text":"Zvino vaAmoni pavakaziva kuti vakanga vonhuhwa pamberi paDhavhidhi, vakatenga varwi vetsoka zviuru makumi maviri zvavaAramu kubva kuBheti Rehobhi neZobha, pamwe chete namambo weMaaka navarume chiuru chimwe, uye navarume zviuru gumi nezviviri vaibva kuTobhi."},{"book":"2 Samueri","chapter":"10","verse":"7","text":"Paakazvinzwa, Dhavhidhi akatumira Joabhu navarume vose veboka ravarwi."},{"book":"2 Samueri","chapter":"10","verse":"8","text":"VaAmoni vakabuda pasuo reguta ravo ndokubva vazvironga kuti varwe, uye vaAramu veZobha neRehobhi navarume veTobhi neveMaaka vakanga vari voga mubani."},{"book":"2 Samueri","chapter":"10","verse":"9","text":"Joabhu akaona kuti akanga akombwa navarwi mberi neshure; naizvozvo akasarudza dzimwe mhare dzavaIsraeri ndokuvaendesa kundorwisa vaAramu."},{"book":"2 Samueri","chapter":"10","verse":"10","text":"Akaisa vamwe vose pasi paAbhishai mukoma wake ndokuvatuma kundorwisa vaAmoni."},{"book":"2 Samueri","chapter":"10","verse":"11","text":"Joabhu akati, “Kana vaAramu vakandikurira iwe wozouya kuzondinunura; asi kana vaAmoni vakakukurira ipapo ini ndichauya kuzokununura."},{"book":"2 Samueri","chapter":"10","verse":"12","text":"Iva nesimba tirwire vanhu vedu namaguta aMwari wedu takashinga. Jehovha achaita zvinomufadza.”"},{"book":"2 Samueri","chapter":"10","verse":"13","text":"Zvino Joabhu navarwi vake vakaenda kundorwisa vaAramu, ivo vakatiza pamberi pake."},{"book":"2 Samueri","chapter":"10","verse":"14","text":"VaAmoni pavakaona vaAramu vachitiza, vakatiza pamberi paAbhishai, ndokupinda muguta. Saka Joabhu akadzoka kundorwisa vaAmoni akasvika kuJerusarema."},{"book":"2 Samueri","chapter":"10","verse":"15","text":"VaAramu vakati vaona kuti vakundwa navaIsraeri, vakaunganazve."},{"book":"2 Samueri","chapter":"10","verse":"16","text":"Hadhadhezeri akakokera vaAramu kubva mhiri kwoRwizi; vakaenda kuHeramu vachitungamirirwa naShobhaki mutungamiri wehondo yaHadhadhezeri."},{"book":"2 Samueri","chapter":"10","verse":"17","text":"Dhavhidhi akati azvinzwa, akaunganidza vaIsraeri vose, vakayambuka Jorodhani vakaenda kuHeramu. VaAramu vakazvigadzirira kuti vasangane naDhavhidhi uye vakarwa naye."},{"book":"2 Samueri","chapter":"10","verse":"18","text":"Asi vakatiza pamberi pavaIsraeri, Dhavhidhi akauraya mazana manomwe avachairi vengoro dzamabhiza nezviuru makumi mana zvavarwi vetsoka. Akabaya Shobhaki mutungamiri wehondo yavo, akafira ipapo."},{"book":"2 Samueri","chapter":"10","verse":"19","text":"Madzimambo ose akanga ari varanda vaHadhadhezeri akati aona kuti akundwa navaIsraeri, akayanana navaIsraeri uye akava pasi pavo."}]}