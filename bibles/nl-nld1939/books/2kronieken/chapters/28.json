{"data":[{"book":"2 Kronieken","chapter":"28","verse":"1","text":"Achaz was twintig jaar, toen hij koning werd, en heeft zestien jaar in Jerusalem geregeerd. Hij deed niet wat recht was in de ogen van Jahweh, en volgde het voorbeeld van zijn vader David niet."},{"book":"2 Kronieken","chapter":"28","verse":"2","text":"Hij volgde het wangedrag van de koningen van Israël en liet zelfs gegoten beelden van de Báals vervaardigen."},{"book":"2 Kronieken","chapter":"28","verse":"3","text":"Hij offerde in het Ben-Hinnomdal, en liet daar zijn zonen verbranden volgens de afschuwelijke gebruiken der volken, die Jahweh voor de Israëlieten had uitgedreven."},{"book":"2 Kronieken","chapter":"28","verse":"4","text":"Ook offerde en brandde hij wierook op hoogten en heuvels en onder elke groene boom."},{"book":"2 Kronieken","chapter":"28","verse":"5","text":"Daarom leverde Jahweh, zijn God, hem over aan den koning van Aram, die hem versloeg en velen van zijn volk gevangen naar Damascus bracht. Ook werd hij overgeleverd aan den koning van Israël, die hem een gevoelige nederlaag toebracht;"},{"book":"2 Kronieken","chapter":"28","verse":"6","text":"op één dag werden er door Pékach, den zoon van Remaljáhoe, in Juda honderd twintigduizend dappere mannen vermoord, omdat zij Jahweh, den God hunner vaderen, hadden verlaten."},{"book":"2 Kronieken","chapter":"28","verse":"7","text":"Bovendien doodde Zikri, een held uit Efraïm, den prins Maäsejáhoe, den hofmaarschalk Azrikam, en Elkana, den plaatsvervanger des konings."},{"book":"2 Kronieken","chapter":"28","verse":"8","text":"Verder namen de Israëlieten van hun broeders tweehonderdduizend vrouwen, jongens en meisjes gevangen, en bemachtigden een rijke buit, die ze naar Samaria brachten."},{"book":"2 Kronieken","chapter":"28","verse":"9","text":"Maar nu was er in Samaria een profeet van Jahweh, Oded genaamd. Deze ging het leger, dat daar zijn intocht zou houden, tegemoet, en sprak tot hen: Omdat Jahweh de God uwer vaderen, op Juda vertoornd was, heeft Hij hen in uw handen overgeleverd. Gij hebt echter onder hen gemoord met een woede, die ten hemel om wraak roept."},{"book":"2 Kronieken","chapter":"28","verse":"10","text":"En nu denkt gij, Juda en Jerusalem te kunnen vertrappen als uw slaven en slavinnen. Maar rust er ook op u dan geen schuld tegenover Jahweh, uw God?"},{"book":"2 Kronieken","chapter":"28","verse":"11","text":"Luistert dus naar mij, en laat de gevangenen, die gij uw broeders ontroofd hebt, weer vrij; anders zal de toorn van Jahweh tegen u ontbranden!"},{"book":"2 Kronieken","chapter":"28","verse":"12","text":"Nu traden ook enigen van de voornaamste Efraïmieten voor het terugkerende leger; het waren Azarjáhoe, de zoon van Jehochanan, Berekjáhoe, de zoon van Mesjillemot, en Jechizki-jáhoe, de zoon van Sjalloem, en Amasa, de zoon van Chadlai."},{"book":"2 Kronieken","chapter":"28","verse":"13","text":"En ze zeiden tot hen: Brengt de gevangenen niet hierheen! Zijt gij van plan, onze schuld tegenover Jahweh nog te vergroten door een nieuwe zonde en een nieuwe schuld? Onze schuld is al groot genoeg, om de Toorn tegen Israël te laten ontbranden."},{"book":"2 Kronieken","chapter":"28","verse":"14","text":"Daarop lieten de soldaten de gevangenen vrij, ten aanschouwen van de voormannen en het gehele vergaderde volk."},{"book":"2 Kronieken","chapter":"28","verse":"15","text":"En de zojuist met name genoemde mannen boden zich aan, om de gevangenen te helpen; die onvoldoende gekleed waren, verstrekten zij kleding en schoeisel uit de buit; ze gaven hun te eten en te drinken, zalfden hen, lieten de meest vermoeiden op ezels zetten, en begeleidden hen tot Jericho, de Palmenstad, in de buurt van hun landgenoten. Toen keerden ze naar Samaria terug."},{"book":"2 Kronieken","chapter":"28","verse":"16","text":"In die tijd liet koning Achaz aan de koningen van Assjoer verzoeken, of zij hem helpen wilden."},{"book":"2 Kronieken","chapter":"28","verse":"17","text":"Want de Edomieten waren opgerukt, hadden Juda verslagen en krijgsgevangenen gemaakt;"},{"book":"2 Kronieken","chapter":"28","verse":"18","text":"ook de Filistijnen hadden een inval gedaan in de steden van de Kustvlakte en de Négeb van Juda, en Bet-Sjémesj, Ajjalon, Gederot, Soko met onderhorigheden, Timna met onderhorigheden, en Gimzo met onderhorigheden veroverd, en zich zelf daar gevestigd."},{"book":"2 Kronieken","chapter":"28","verse":"19","text":"Jahweh immers had Juda vernederd, om koning Achaz van Juda te straffen, die in Juda een tuchteloosheid had ontketend, en van Jahweh was afgevallen."},{"book":"2 Kronieken","chapter":"28","verse":"20","text":"Maar inplaats van hem te helpen, rukte koning Tiglat-Pilnéser van Assjoer tegen hem op, en dreef hem in het nauw."},{"book":"2 Kronieken","chapter":"28","verse":"21","text":"En al plunderde Achaz ook de tempel van Jahweh en de paleizen van koning en vorsten, en al gaf hij dat ook aan den koning van Assjoer, het hielp hem niets."},{"book":"2 Kronieken","chapter":"28","verse":"22","text":"Ja, toen hij in het nauw werd gedreven, viel diezelfde koning Achaz altijd maar verder van Jahweh af."},{"book":"2 Kronieken","chapter":"28","verse":"23","text":"Hij droeg offers op ter ere van de goden van Damascus, die hem nog wel verslagen hadden, en zeide: De goden van de koningen van Aram hebben hen geholpen; laat ook ik hun dus een offer brengen, dan helpen ze ook mij. Maar zij hebben hem en heel Israël enkel nog dieper doen vallen."},{"book":"2 Kronieken","chapter":"28","verse":"24","text":"Achaz liet alle benodigdheden van het Godshuis bijeenbrengen en er het goud van afsnijden. Hij sloot de poorten van de tempel van Jahweh, en liet altaren oprichten op elke straathoek in Jerusalem;"},{"book":"2 Kronieken","chapter":"28","verse":"25","text":"en in de andere steden van Juda liet hij offerhoogten aanleggen, om ter ere van vreemde goden te offeren. Zo tergde hij Jahweh, den God zijner vaderen."},{"book":"2 Kronieken","chapter":"28","verse":"26","text":"Zijn verdere geschiedenis en daden, de vroegere zowel als de latere, staan opgetekend in het boek der koningen van Juda en Israël."},{"book":"2 Kronieken","chapter":"28","verse":"27","text":"Achaz ging bij zijn vaderen te ruste; hij werd te Jerusalem in de stad begraven, maar niet in de graven der koningen van Israël bijgezet. Zijn zoon Ezekias volgde hem op."}]}