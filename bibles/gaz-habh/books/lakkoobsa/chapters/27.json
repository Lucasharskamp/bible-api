{"data":[{"book":"Lakkoobsa","chapter":"27","verse":"1","text":"Balbala Minaasee ilma Yoosef keessaas intallan Zelofehaad ilma Heefer, ilma Giliʼaad, ilma Maakiirii fi ilma Minaaseetu dhiʼaate. Maqaan intallan sanaas Mahilaa, Nohii, Hoglaa, Miilkaa fi Tiirzaa dha."},{"book":"Lakkoobsa","chapter":"27","verse":"2","text":"Isaanis balbala dunkaana wal gaʼii dura, fuula Musee fi Eleʼaazaar lubichaa dura, fuula hooggantootaatii fi waldaa hundaa dura dhaabatanii akkana jedhan;"},{"book":"Lakkoobsa","chapter":"27","verse":"3","text":"“Abbaan keenya Gammoojjii keessatti duʼe. Inni hooggantoota Qooraahi kanneen Waaqayyotti fincilan sana keessa hin turre. Garuu inni cubbudhuma ofii isaatiin duʼe. Ilmaanis hin qabu ture."},{"book":"Lakkoobsa","chapter":"27","verse":"4","text":"Maaliif maqaan abbaa keenyaa sababii inni ilma hin qabneef balbala isaa keessaa bada? Firoota abbaa keenyaa gidduutti dhaala nuu kenni.”"},{"book":"Lakkoobsa","chapter":"27","verse":"5","text":"Museen dubbii isaanii sana fuula Waaqayyoo duratti dhiʼeesse;"},{"book":"Lakkoobsa","chapter":"27","verse":"6","text":"Waaqayyos akkana jedheen;"},{"book":"Lakkoobsa","chapter":"27","verse":"7","text":"“Wanni intallan Zelofehaad jedhan kun sirrii dha. Atis firoota abbaa isaanii gidduutti dhaala kenniif; dhaala abbaa isaaniis isaaniif dabarsi."},{"book":"Lakkoobsa","chapter":"27","verse":"8","text":"“Israaʼelootaan akkana jedhi; ‘Yoo namni utuu ilma hin dhalchin duʼe, dhaala isaa intala isaatiif dabarsaa."},{"book":"Lakkoobsa","chapter":"27","verse":"9","text":"Yoo inni intalas qabaachuu baate dhaala isaa obboloota isaatiif kennaa."},{"book":"Lakkoobsa","chapter":"27","verse":"10","text":"Yoo inni obboloota qabaachuu baate dhaala isaa obboloota abbaa isaatiif kennaa."},{"book":"Lakkoobsa","chapter":"27","verse":"11","text":"Yoo abbaan isaa obboloota qabaachuu baate immoo dhaala isaa balbala isaa keessaa fira aanteef kennaa; firri sun haa dhaalu. Kunis akkuma Waaqayyo Musee ajaje sanatti saba Israaʼeliif sirna seera qabeessa haa taʼu.’ ”"},{"book":"Lakkoobsa","chapter":"27","verse":"12","text":"Waaqayyo Museedhaan akkana jedhe; “Tulluu Abaariim kanatti ol baʼiitii biyya ani saba Israaʼeliif kenne ilaali."},{"book":"Lakkoobsa","chapter":"27","verse":"13","text":"Erga biyya sana argitee booddee atis akkuma obboleessa kee Aroon gara saba keetiitti walitti qabamta;"},{"book":"Lakkoobsa","chapter":"27","verse":"14","text":"yeroo waldaan Gammoojjii Siin keessatti natti finciletti isin lachanuus ajaja kootti finciltanii turtaniitii. Isin bishaanota sana biratti fuula isaanii duratti qulqullina koo hin mulʼifne.” Bishaanonni kunneenis bishaanota Mariibaa Qaadesh kan Gammoojjii Siin keessa jiranii dha."},{"book":"Lakkoobsa","chapter":"27","verse":"15","text":"Museenis Waaqayyoon akkana jedhe;"},{"book":"Lakkoobsa","chapter":"27","verse":"16","text":"“Waaqayyo Waaqni hafuurota nama hundaa waldaa kana irratti nama tokko haa muudu;"},{"book":"Lakkoobsa","chapter":"27","verse":"17","text":"namichi kunis akka sabni Waaqayyoo akkuma hoolota tiksee hin qabnee hin taaneef kan isaan dura gad baʼuu fi ol galu, kan gad isaan baasuu fi ol isaan galchuu dha.”"},{"book":"Lakkoobsa","chapter":"27","verse":"18","text":"Waaqayyo Museedhaan akkana jedhe; “Iyyaasuu ilma Nuuni, namicha hafuurri keessa jiru sana fuudhii harka kee isa irra kaaʼi."},{"book":"Lakkoobsa","chapter":"27","verse":"19","text":"Akka inni fuula Eleʼaazaar lubichaatii fi fuula waldaa Israaʼel hundaa dura dhaabatu godhi; fuuluma isaanii durattis isa muudi."},{"book":"Lakkoobsa","chapter":"27","verse":"20","text":"Akka sabni Israaʼel hundi isaaf ajajamuuf aangoo kee irraa kenniif."},{"book":"Lakkoobsa","chapter":"27","verse":"21","text":"Innis fuula Eleʼaazaar lubichaa kan fuula Waaqayyoo duratti Uriimiidhaan gaafatee murtii isaaf kennuu dura dhaabachuu qaba. Innii fi waldaan Israaʼelootaa hundi ajaja isaatiin baʼu; ajajuma isaatiinis galu.”"},{"book":"Lakkoobsa","chapter":"27","verse":"22","text":"Museen akkuma Waaqayyo isa ajaje sana godhe. Innis Iyyaasuu geessee akka inni fuula Eleʼaazaar lubichaatii fi fuula waldaa Israaʼel hundaa dura dhaabatu godhe."},{"book":"Lakkoobsa","chapter":"27","verse":"23","text":"Ergasiis akkuma Waaqayyo karaa Museetiin ajaje sana harka ofii isaa isa irra kaaʼee isa muude."}]}