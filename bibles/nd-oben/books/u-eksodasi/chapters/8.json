{"data":[{"book":"U-Eksodasi","chapter":"8","verse":"1","text":"UThixo wathi kuMosi, “Buyela njalo kuFaro uthi kuye, ‘UThixo uthi, Vumela abantu bami bahambe bayengikhonza."},{"book":"U-Eksodasi","chapter":"8","verse":"2","text":"Ungala ngizathumela uhlupho lwamaxoxo elizweni lakho."},{"book":"U-Eksodasi","chapter":"8","verse":"3","text":"Umfula uNayili uzagcwala amaxoxo. Azangena esigodlweni sakho lasendlini yakho yokulala, lasembhedeni wakho; angene lezindlini zezikhulu zakho lezabantu bakho. Azagcwala ezindaweni zenu zokuphekela, lasemiganwini yenu yokuvubela izinkwa."},{"book":"U-Eksodasi","chapter":"8","verse":"4","text":"Amaxoxo la azakuba phezu kwakho laphezu kwabantu bakho kanye lezikhulu zakho.’ ”"},{"book":"U-Eksodasi","chapter":"8","verse":"5","text":"UThixo wasesithi kuMosi, “Tshela u-Aroni akhombele intonga emifuleni, lasezifudlaneni lasezizibeni zonke zaseGibhithe ukuze kube lamaxoxo ezindaweni zonke zelizwe.”"},{"book":"U-Eksodasi","chapter":"8","verse":"6","text":"U-Aroni welulela isandla sakhe emanzini eGibhithe, amaxoxo agcwala ilizwe lonke."},{"book":"U-Eksodasi","chapter":"8","verse":"7","text":"Kodwa-ke izanuse lazo zenzanjalo ngemilingo yazo yensitha, zenza kwaba lamaxoxo elizweni lonke leGibhithe."},{"book":"U-Eksodasi","chapter":"8","verse":"8","text":"UFaro wabiza uMosi lo-Aroni wathi kubo, “Ncengani uThixo asuse amaxoxo kimi lebantwini bami, lami ngizavumela abantu bakhe ukuba bahambe bayenikela imihlatshelo kuThixo.”"},{"book":"U-Eksodasi","chapter":"8","verse":"9","text":"UMosi wathi, kuFaro “Ngikutshiya kuwe ukuba ubeke isikhathi sokuthi ngikukhulekele wena lezikhulu zakho labantu bakho ukuze lina lezindlu zenu lilanyulelwe emaxoxweni, ngaphandle kwalawo azasala kuNayili.”"},{"book":"U-Eksodasi","chapter":"8","verse":"10","text":"UFaro wathi, “Kwenze kusasa.”"},{"book":"U-Eksodasi","chapter":"8","verse":"11","text":"Amaxoxo azasuka kini lezindlini zenu lezezikhulu labantu benu abesesala emfuleni uNayili kuphela.”"},{"book":"U-Eksodasi","chapter":"8","verse":"12","text":"UMosi lo-Aroni basuka kuFaro. UMosi wakhala kuThixo ukuba asuse amaxoxo ayewathumele kuFaro."},{"book":"U-Eksodasi","chapter":"8","verse":"13","text":"UThixo wenza lokho uMosi ayekucelile. Amaxoxo afa ezindlini lemagumeni lemasimini."},{"book":"U-Eksodasi","chapter":"8","verse":"14","text":"Bawabuthelela aba zinqwabanqwaba; ilizwe lonke lanuka phu ngamaxoxo."},{"book":"U-Eksodasi","chapter":"8","verse":"15","text":"Kodwa uFaro ebona ukuthi udubo soluphungukile womisa inhliziyo yakhe wala ukulalela uMosi lo-Aroni njengokwakuvele kukhulunywe nguThixo."},{"book":"U-Eksodasi","chapter":"8","verse":"16","text":"UThixo wasesithi kuMosi, “Tshela u-Aroni uthi, ‘Phakamisa intonga yakho utshaye uthuli lomhlabathi,’ uthuli luzaphenduka lube zintwala elizweni lonke laseGibhithe.”"},{"book":"U-Eksodasi","chapter":"8","verse":"17","text":"Benza njengokulaywa kwabo, kwathi u-Aroni eselule isandla sakhe ephethe intonga watshaya uthuli, intwala zahlasela abantu lezifuyo zabo. Uthuli lonke eGibhithe lwaphenduka lwaba zintwala."},{"book":"U-Eksodasi","chapter":"8","verse":"18","text":"Izanuse lazo zazama ukwenza intwala ngemilingo yazo, kodwa zehluleka."},{"book":"U-Eksodasi","chapter":"8","verse":"19","text":"izanuse zathi kuFaro, “Lokhu kungumunwe kaNkulunkulu.” Kodwa inhliziyo kaFaro yayilukhuni, kabalalelanga njengoba uThixo wayevele etshilo."},{"book":"U-Eksodasi","chapter":"8","verse":"20","text":"UThixo wasesithi kuMosi, “Kusasa ubovuka ekuseni kakhulu uhlangabeze uFaro lapho esiya emanzini. Ubokuthi kuye, ‘Vumela abantu bami bahambe bayengikhonza."},{"book":"U-Eksodasi","chapter":"8","verse":"21","text":"Ungala, ngizathumela umtshitshi wempukane kuwe, ebantwini bakho lezindlini zenu. Izindlu zabantu baseGibhithe zizagcwala impukane lomhlabathi ugcwale zona."},{"book":"U-Eksodasi","chapter":"8","verse":"22","text":"Kodwa ngalolosuku akuyikuba njalo eGosheni lapho okuhlala khona abantu bami. Akuyikuba lemitshitshi yempukane khona. Ngakho uzakwazi ukuthi mina nginguThixo womhlaba wonke."},{"book":"U-Eksodasi","chapter":"8","verse":"23","text":"Ngizakwenza kube lomahluko phakathi kwabantu bami labantu bakho. Lesisimangaliso sizakwenzakala kusasa.’ ”"},{"book":"U-Eksodasi","chapter":"8","verse":"24","text":"UThixo wenza njengoba wayetshilo. Umtshitshi wempukane ezinengi okwesabeka kakhulukazi zagcwala esigodlweni sikaFaro lasezindlini zezikhulu zakhe, lakulo lonke ilizwe laseGibhithe; zalitshabalalisa."},{"book":"U-Eksodasi","chapter":"8","verse":"25","text":"UFaro wabiza uMosi lo-Aroni. Wathi kubo, “Hambani liyehlabela uNkulunkulu wenu likhonapha kulelilizwe.”"},{"book":"U-Eksodasi","chapter":"8","verse":"26","text":"UMosi waphendula wathi, “Lokho akulunganga. Imihlatshelo yethu esinikela ngayo kuThixo uNkulunkulu wethu iyanengeka ebantwini beGibhithe. Singanikela ngeminikelo abayizondayo kambe kabayikusitshaya ngamatshe na?"},{"book":"U-Eksodasi","chapter":"8","verse":"27","text":"Kumele sithathe uhambo lwezizinsuku ezintathu siye enkangala siyemhlabela khonale uThixo uNkulunkulu wethu njengokusilaya kwakhe.”"},{"book":"U-Eksodasi","chapter":"8","verse":"28","text":"UFaro wathi, “Ngizalivumela lihambe liyenikela imihlatshelo kuThixo uNkulunkulu wenu enkangala, kodwa lingayi khatshana. Khathesi ngikhulekelani.”"},{"book":"U-Eksodasi","chapter":"8","verse":"29","text":"UMosi waphendula wathi, “Ngizakuthi ngisanda kusuka ngikhuleke kuThixo, njalo kusasa umtshitshi wempukane uzasuka kuFaro, ezikhulwini zakhe lebantwini bakhe. Kodwa uFaro kangasikhohlisi futhi asuke angasavumeli abantu ukuba bahambe bayenikela imihlatshelo kuThixo.”"},{"book":"U-Eksodasi","chapter":"8","verse":"30","text":"Emva kwalokho uMosi wasuka kuFaro wasekhuleka kuThixo."},{"book":"U-Eksodasi","chapter":"8","verse":"31","text":"UThixo wenza lokho okwakucelwe nguMosi, umtshitshi wempukane wanyamalala kuFaro lezikhulu zakhe labantu bakhe, akwaze kwasala leyodwa."},{"book":"U-Eksodasi","chapter":"8","verse":"32","text":"Kodwa langalesosikhathi uFaro wenza inhliziyo yakhe yaba lukhuni kazabavumela abako-Israyeli ukuba bahambe."}]}