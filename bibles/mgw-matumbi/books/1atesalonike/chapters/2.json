{"data":[{"book":"1 Atesalonike","chapter":"2","verse":"1","text":"Mwalongo bitu, mutangite panga mwanja witu kasinu utimisite galu' gatugabinile."},{"book":"1 Atesalonike","chapter":"2","verse":"2","text":"Kati mwamutangite, twatiteselwa no tukanilwa ku'lu' ku Filipi. Pamope no panga twaabile muiku'balo yambone, Nnu'ngu' aatupangiye tukombwe kumwalya Abali Inannoga pangali bwoga."},{"book":"1 Atesalonike","chapter":"2","verse":"3","text":"Kwa mwanjaa makowe gatugakong'ondelya kwinu gabu'kanali na ubu'su' au ulau, wala tupalali kunkonga mundu ywoywoti."},{"book":"1 Atesalonike","chapter":"2","verse":"4","text":"Ila tuala kwa mwanjaa Nnu'ngu' aatituyi'ki'tya, ngatupeya lyengo lyo ala Abali Inannoga. Tupalali kwapulaisa bandu ila Nnu'ngu', ywapekeseni gagabile mumyoyo yitu."},{"book":"1 Atesalonike","chapter":"2","verse":"5","text":"Mutangite panga tulongelageli makowe ga kuntebeya, ata go ku'pi'ya li'nga tupate kili'be. Nnu'ngu' nga nkong'ondeli witu."},{"book":"1 Atesalonike","chapter":"2","verse":"6","text":"Wala tupalageli lumbilwa na bandu, ata mwenga, ata bandu bi'ngi' boti."},{"book":"1 Atesalonike","chapter":"2","verse":"7","text":"Pamope no panga tulu'e wesa panga twaigombo kwinu kwa mwanjaa twenga twatumilwe ba Kilisitu, lakini twatitu'lya kasinu kati mau' ywayongeya no lela bana bake."},{"book":"1 Atesalonike","chapter":"2","verse":"8","text":"Twendakumpenda muno, ata tuyi'ki'ti kumpeyanga Abali Inannoga ya Nnu'ngu' bai lili, lakini ata tama kwo yangatiyana mumakowe goti kwa kitumbu sa kumpenda muno."},{"book":"1 Atesalonike","chapter":"2","verse":"9","text":"Mwalongo bangu', mwendaku'mbu'kya kasana no angaika kwitu palu' patwaabile pamope na mwenga katuala Abali Inannoga yaibu'ka kwa Nnu'ngu'. Tupangage mengo kilo na muntwekati li'nga twaakane kumpeya kigombo sa ageni."},{"book":"1 Atesalonike","chapter":"2","verse":"10","text":"Mwenga, pamope na Nnu'ngu', mwendakong'ondelya panga twaatami na mwenga mwa aumini kwa upeleteu, aki na pangali makosa."},{"book":"1 Atesalonike","chapter":"2","verse":"11","text":"Kai', mutangite panga tumpangyage mwaboti kati mu'lu' tati' mwabaapangya bana babe,"},{"book":"1 Atesalonike","chapter":"2","verse":"12","text":"twaatikwasenga na kwapembeya li'nga batame mumaisa gapendi Nnu'ngu'. Nnu'ngu' ywembe ngaywankema li'nga muyingi muukulungwa wake na muutukupu wake."},{"book":"1 Atesalonike","chapter":"2","verse":"13","text":"Kai', tubile na kitumbu si'ngi' sa kunsukulu Nnu'ngu' masu'ba goti. Patwanneti liyi'gi'yo lya Nnu'ngu' mwalipokili kati liyi'gi'yo lya mundu, ila liyi'gi'yo lya kakape lya Nnu'ngu' lyalipanga kasi nkati yinu mwamuliu'bi'lya."},{"book":"1 Atesalonike","chapter":"2","verse":"14","text":"Mwalongo bitu, mulandana na bandu babamwu'bi'lya Yesu Kilisitu bu'ka kumakanisa ga Nnu'ngu' gagabile kunkoa wa Yudea. Muteselwa nyinyonyo na bandu ba kasinu kati bembe baatesilwe na Ayahudi ayabe."},{"book":"1 Atesalonike","chapter":"2","verse":"15","text":"Ayahudi bo nga balu' babammulige Bwana Yesu na alondoli ba Nnu'ngu' ba kwai'mbu'. Kai', ngabaatutesike twenga. Bandu bo bampanga Nnu'ngu' abe na nyongo na nga andumu ba bandu boti,"},{"book":"1 Atesalonike","chapter":"2","verse":"16","text":"ata baapayite kutukanikiya kwaalya bandu ba mataipwa gi'ngi' li'nga bakosopolelwe. Amo ngabayendelya yongekeya masambi gabe masu'ba goti. Lakini nambi'yambi', nyongo ya Nnu'ngu' yaulukile."},{"book":"1 Atesalonike","chapter":"2","verse":"17","text":"Mwalongo bitu, talukana kwitu na mwenga kwai kwa masu'ba masene bai, kai' kwa yi'ga bai, lakini kwa loo twai pamope. Kwa masu'ba ago goti, twaai na kilu'lu' so bonagana na mwenga, na twaatikasana panga nyo."},{"book":"1 Atesalonike","chapter":"2","verse":"18","text":"Kwa kitumbu so, tupalage isa kasinu, ata nenga na Pauli mbalage isa mala yambone, lakini Ibilisi aatitukanikiya."},{"book":"1 Atesalonike","chapter":"2","verse":"19","text":"Mwenga nga mau'bi'lyo gitu, pulaa yitu, na nga kitumbu situ satwalu'a kwipunia paaisa Bwana witu Yesu."},{"book":"1 Atesalonike","chapter":"2","verse":"20","text":"Kakape, twenga twendakwipuna no pulaika kwa kitumbu sinu mwenga."}]}