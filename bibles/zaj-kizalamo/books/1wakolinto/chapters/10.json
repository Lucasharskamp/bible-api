{"data":[{"book":"1WAKOLINTO","chapter":"10","verse":"1","text":"Ndugu zangu, nolonda mkumbuke kamba wahenga zetu wose wakala hasi ya wimilizi wa dija idiwingu, na wose waikanhiza Ibahali Indung'hu."},{"book":"1WAKOLINTO","chapter":"10","verse":"2","text":"Wose wakala wabatizigwe mgati ya dija idiwingu na ija ibahali giladi wawe wanahina wa Musa."},{"book":"1WAKOLINTO","chapter":"10","verse":"3","text":"Wose waja mandia gagaja ga muloho,"},{"book":"1WAKOLINTO","chapter":"10","verse":"4","text":"na kung'wa ung'waji uuja wa muloho, kwavija wang'wa mazi galawile mdidibwe dija da muloho ditembele hamoja na hewo, na dibwe dija dikala Kilisto."},{"book":"1WAKOLINTO","chapter":"10","verse":"5","text":"Ila hata avo wanhu bwando mmwanza wao Mulungu hanogelwe na hewo, avo mitufi yao ipwililika muluwala."},{"book":"1WAKOLINTO","chapter":"10","verse":"6","text":"Avo mbuli zino zose zizo kilingilo chetu tweye cha kutuzuma sambitusulukile vinhu vihile kamba viwatendile hewo,"},{"book":"1WAKOLINTO","chapter":"10","verse":"7","text":"na vivija sambitutambikile miwegu kamba viwakalile wotenda wanhu wayagwe mmwanza wao, kamba viyandikigwe Mzinyandiko Zing'alile, “Wanhu wakala hasi woja na kung'wa, abaho, wenuka wacheze.”"},{"book":"1WAKOLINTO","chapter":"10","verse":"8","text":"Na sambitutende ugoni kamba wayagwe mmwanza wao viwatendile, na sama ya mbuli ino wanhu alufu malongo mabili na ndatu (23,000) mmwanza wao wadanganhika mdizua dimwe."},{"book":"1WAKOLINTO","chapter":"10","verse":"9","text":"Sambitumgeze Mndewa,10:9 Mndewa mnyandiko ziyagwe zomkema Kilisto. kamba wayagwe mmwanza wao viwatendile, na sama ya mbuli ino wadanganhika mkulumizwa na nyoka."},{"book":"1WAKOLINTO","chapter":"10","verse":"10","text":"Na sambimtwanganike kamba wanhu wayagwe mmwanza wao viwatendile, na sama ya mbuli ino wakomigwa na msenga wa Mulungu wa kuulanga wa ubananzi."},{"book":"1WAKOLINTO","chapter":"10","verse":"11","text":"Mbuli zino zose ziwalawilila wahenga zetu kamba vilingilo ha wanhu wayagwe, na mbuli zino zandikigwa kamba nzuma kumwetu tweye. Kwavija tokala mkipigiti kino kili behi na isota."},{"book":"1WAKOLINTO","chapter":"10","verse":"12","text":"Avo kamba muhagiza mwima goya, mteganye sambimugwe."},{"book":"1WAKOLINTO","chapter":"10","verse":"13","text":"Haduhu ving'hwaso viwapatile mweye ila vija viwapataga wanhu wose. Na Mulungu haisemwaga kilagano chake, hawaleka mweye mpate ving'hwaso kubita vija vumdaha. Ila muhapata ving'hwaso, Mulungu kotenda nzila ya kulawila, giladi mdahe kuvihuma."},{"book":"1WAKOLINTO","chapter":"10","verse":"14","text":"Avo, mbwiga zangu wanogelwa, ikimbileni nhambiko ya miwegu."},{"book":"1WAKOLINTO","chapter":"10","verse":"15","text":"Nolonga na wanhu wali na nzewele, lamuleni wenyego gano gonilonga."},{"book":"1WAKOLINTO","chapter":"10","verse":"16","text":"Tuhamuheweza Mulungu sama ya kikasi kuna imeza ya Mndewa, hatuilumba hamoja na mulopa wa Kilisto? Na tuhaumogola umkate, hatuilumba hamoja na lukuli lwa Kilisto?"},{"book":"1WAKOLINTO","chapter":"10","verse":"17","text":"Kwavija kuna mkate umwe, tweye tose hata kamba twa bwando, twa lukuli lumwe, kwavija tweye tose tuja mkate umwe."},{"book":"1WAKOLINTO","chapter":"10","verse":"18","text":"Wagelegezeni wanhu wa Islaeli, awo woja vinhu vilavigwe nhosa. Wabule uhamoja na ikilingo cha kulavila nhosa?"},{"book":"1WAKOLINTO","chapter":"10","verse":"19","text":"Kinilonda kulonga icho kino. Kinhu kilavigwa nhosa ha miwegu kina unozi? Ama miwegu ina unozi?"},{"book":"1WAKOLINTO","chapter":"10","verse":"20","text":"Si vivo, ila nhosa ya wamhazi yolavigwa ha vinyamkela sio ha Mulungu, na nie silonda mweye muwe na uhamoja na vinyamkela."},{"book":"1WAKOLINTO","chapter":"10","verse":"21","text":"Hamdaha kung'wela kikasi king'welagwa mmandia ga Mndewa kuno mking'wela kikasi king'welagwa mnhambiko ya vinyamkela. Vivija hamdaha kuja mmeza ya mandia ga Mndewa kuno muja mmeza ya mnhambiko ya vinyamkela."},{"book":"1WAKOLINTO","chapter":"10","verse":"22","text":"Ama tolonda tuwinule wivu wa Mndewa? Tweye tuna mhiko kubanza heyo?"},{"book":"1WAKOLINTO","chapter":"10","verse":"23","text":"Mweye molonga, “Vinhu vose havigomeswe,” ila nie nolonga, “Sio kila kinhu kinoga.” Mweye molonga, “Vinhu vose havigomeswe,” ila nie nolonga, “Sio kila kinhu chozenga.”"},{"book":"1WAKOLINTO","chapter":"10","verse":"24","text":"Munhu yoyose sambiyagese mbuli zake mwenyego yeiyeka, ila yagese na mbuli za wayage."},{"book":"1WAKOLINTO","chapter":"10","verse":"25","text":"Dieni kinhu chochose kiguzigwa hasoko, sambimwinule mbuza kulawa muudaho wenu wa kusambula gehile na ganogile."},{"book":"1WAKOLINTO","chapter":"10","verse":"26","text":"Kwavija Nyandiko Zing'alile zolonga, “Isi na vose viimemeze va Mndewa.”"},{"book":"1WAKOLINTO","chapter":"10","verse":"27","text":"Kamba Mmhazi yahawagoneka mkaje mandia, na mweye mtogola kuchola, dieni chochose chondayawagomele sambimwinule mbuza kulawa muudaho wenu wa kusambula gehile na ganogile."},{"book":"1WAKOLINTO","chapter":"10","verse":"28","text":"Ila kamba munhu yahawalongela kamba, “Nyama ino ilavigwa nhosa ha miwegu,” sambimuije nyama ija, sama ya ija yawalongele na sama ya udaho wa kusambula gehile na ganogile,"},{"book":"1WAKOLINTO","chapter":"10","verse":"29","text":"kinilonga nie, udaho wa ija imunhu iyagwe wa kusambula gehile na ganogile na sio udaho wenu mweye."},{"book":"1WAKOLINTO","chapter":"10","verse":"30","text":"Kamba nihamuheweza Mulungu sama ya mandia, habali nidununzwe sama ya mandia ganimuhewezela Mulungu?"},{"book":"1WAKOLINTO","chapter":"10","verse":"31","text":"Avo muhaja ama muhang'wa ama muhatenda kinhu chochose, tendeni gose muyenzi ya Mulungu."},{"book":"1WAKOLINTO","chapter":"10","verse":"32","text":"Sambimsongeze king'hwaso ha munhu yoyose, ha Wayahudi ama ha Wagiliki ama ha wanhu wamtogole Mulungu,"},{"book":"1WAKOLINTO","chapter":"10","verse":"33","text":"kamba nie vinigeza kuwatendela ganogile wanhu wose, mmbuli zose vinitendile. Kwavija nie sizahile nhogolwa yangu mwenyego, ila nhogolwa ya wanhu bwando, giladi wakomboligwe."}]}