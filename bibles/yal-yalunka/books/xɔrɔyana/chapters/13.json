{"data":[{"book":"Xɔrɔyana","chapter":"13","verse":"1","text":"Alatala yi a fala Musa xa, a naxa,"},{"book":"Xɔrɔyana","chapter":"13","verse":"2","text":"“Dii xɛmɛ singene birin nasariɲan n xa. N gbeen nan dii singene birin na Isirayila kaane yɛ, muxune nun subene.”"},{"book":"Xɔrɔyana","chapter":"13","verse":"3","text":"Musa yi a fala yamaan xa, a naxa, “Lɔxɔni ito xa rabira ɛ ma, ɛ mini lɔxɔni Misiran yi konyiyani! Amasɔtɔ Alatala ɛ raminixi a sɛnbɛn nan na. Ɛ nama buru ratexin don."},{"book":"Xɔrɔyana","chapter":"13","verse":"4","text":"Ɛ minima nɛn to, Abiba kiken na."},{"book":"Xɔrɔyana","chapter":"13","verse":"5","text":"Alatala na ɛ rafa Kanan kaane bɔxɔn ma, Xitine nun Amorine nun Xiwine e nun Yebusune yamanana, a bata yi a kɔlɔ bɔxɔn naxan ma fe ra ɛ benbane xa, a xa a so ɛ yii, kumin nun nɔnɔn gbo bɔxɔn naxan yi, ɛ na so mɛnni, ɛ sanli ito rabama nɛn Alatala xa kikeni ito ra."},{"book":"Xɔrɔyana","chapter":"13","verse":"6","text":"Buru ratetaren donma nɛn xii solofere bun ma, xii soloferede lɔxɔni, sanla yi raba Alatala xa."},{"book":"Xɔrɔyana","chapter":"13","verse":"7","text":"Ɛ buru ratetaren donma nɛn xii solofere bun ma, donse nama taran ɛ yii buru rate seen13.7 buru rate sena: Lɛbɛnna na a ra naxan burun nagboma ayi.  naxan yi. Buru rate se yo nama taran ɛ yamanani mumɛ!”"},{"book":"Xɔrɔyana","chapter":"13","verse":"8","text":"“Ɛ na yɛbama nɛn ɛ diine xa na lɔxɔni, ɛ naxa, ‘Alatala naxan ligaxi en xa, a en namini Misiran yamanani, na nan ma fe a ra.’"},{"book":"Xɔrɔyana","chapter":"13","verse":"9","text":"Sanli ito na nan ma fe rabirama ɛ ma, alo ɛ na taxamasenna xidi ɛ yiin na hanma ɛ sa ɛ tigi ra, alogo Alatalaa sariyan xa lu ɛ dɛ. Bayo Alatala nan ɛ raminixi Misiran yi a sɛnbɛni."},{"book":"Xɔrɔyana","chapter":"13","verse":"10","text":"Ɛ xa yamarini ito suxu a waxatini ɲɛɛ yo ɲɛɛ.”"},{"book":"Xɔrɔyana","chapter":"13","verse":"11","text":"“Alatala na ɛ raso Kanan bɔxɔni, a a so ɛ yii alo a kɔlɔ ɛ xa kii naxan yi e nun ɛ benbane,"},{"book":"Xɔrɔyana","chapter":"13","verse":"12","text":"ɛ xa dii singene birin nasariɲan Alatala xa saraxana nde ra. Xuruseene dii xɛmɛ singene birin, Alatala nan gbeen ne ra."},{"book":"Xɔrɔyana","chapter":"13","verse":"13","text":"Xa sofanla dii xɛmɛ singen na a ra, ɛ xa a xunba yɛxɛɛ diin na hanma sii diina. Koni, xa ɛ mi a xunba, ɛ xa a kɔɛɛn gira, ɛ a faxa. Ɛ mɔn xa ɛ dii xɛmɛ singene birin xunba saraxana nde ra."},{"book":"Xɔrɔyana","chapter":"13","verse":"14","text":"Ɛ diine na ɛ maxɔdin waxati famatɔne yi, e naxa, ‘Ito bunna nanse ra?’ Ɛ xa e yabi, ɛ naxa, ‘Alatala sɛnbɛn nan en naminixi Misiran yi konyiyani."},{"book":"Xɔrɔyana","chapter":"13","verse":"15","text":"Bayo Firawona yi tondixi en beɲinɲɛ en siga, koni Alatala yi dii singene birin faxa Misiran yamanani, muxun nun subena. Nanara, en xuruse dii xɛmɛ singene birin bama saraxan na Alatala xa, en yi en ma dii xɛmɛ singene birin xunba.’"},{"book":"Xɔrɔyana","chapter":"13","verse":"16","text":"A luma nɛn alo i na taxamasenna xidi i yiin na hanma i tigi ra, amasɔtɔ Alatala sɛnbɛn nan en naminixi Misiran yi.”"},{"book":"Xɔrɔyana","chapter":"13","verse":"17","text":"Firawona to tin yamaan xa siga, Ala mi e ramini Filisitine yamanan kira yisoxin xɔn, bayo Ala a fala nɛn, a naxa, “E na yɛngɛn to, e nɔɛ e miriyane maxɛtɛ nɛn, e xɛtɛ Misiran yi.”"},{"book":"Xɔrɔyana","chapter":"13","verse":"18","text":"Koni Ala yi ti yamaan yɛɛ ra tonbon yi kiraan xɔn, Gbala Baan binni. Isirayila kaane yi keli Misiran yi, e yitɔnxi yɛngɛ so xinla ma."},{"book":"Xɔrɔyana","chapter":"13","verse":"19","text":"Musa yi Yusufu xɔnne tongo, bayo Yusufu bata yi Isirayila kaane rakɔlɔ, a naxa, “Ala a ɲɔxɔ luma ɛ xɔn nɛn yati! Ɛ na keli be, ɛ n xɔnne xali.”"},{"book":"Xɔrɔyana","chapter":"13","verse":"20","text":"E yi keli Sukɔti taani, e yi sa daaxadeni tɔn Etama yi tonbonna danna ra."},{"book":"Xɔrɔyana","chapter":"13","verse":"21","text":"Alatala yi tima nɛn e yɛɛ ra yanyin na kunda yiyani naxan yi kiraan yitama e ra. Kɔɛɛn na, a ti e yɛɛ ra tɛɛ dɛgɛn yiyani a e kirani yalan, alogo e xa sigan ti kɔɛɛn nun yanyin na."},{"book":"Xɔrɔyana","chapter":"13","verse":"22","text":"Kundana, xanamu, tɛɛ dɛgɛn mi yi kelima yamaan yɛɛ ra yanyin nun kɔɛɛn na."}]}