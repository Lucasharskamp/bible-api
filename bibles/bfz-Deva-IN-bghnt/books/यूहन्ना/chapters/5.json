{"data":[{"book":"यूहन्ना","chapter":"5","verse":"1","text":"इना गल्ला ते बाद यहूदिया रा एक त्योआर ऊआ और यीशु यरूशलेमो खे गये।"},{"book":"यूहन्ना","chapter":"5","verse":"2","text":"यरूशलेमो रे पेडा रे फाटको (प्रवेश द्वार) रे नेड़े एक कुण्ड ए, जेतेखे इब्रानी पाषा रे बैतसैदा बोलोए और तिदे पाँज बरंडे ए।"},{"book":"यूहन्ना","chapter":"5","verse":"3","text":"इना रे बऊत लंगड़े, बमार, अन्दे और सूके रे अंग वाल़े पाणिए रे ईलणे री उम्मीदा दे पड़े रे रओ थे।"},{"book":"यूहन्ना","chapter":"5","verse":"4","text":"कऊँकि ठराए रे बखतो रे परमेशरो रे स्वर्गदूत कुण्डो रे उतरी की पाणिए खे ईलाया करो थे, पाणी ईलदे ई जो कोई पईले उतरो था, से ठीक ऊई जाओ था, चाए तेसरी कोई बी बमारी कऊँ नि ओ।"},{"book":"यूहन्ना","chapter":"5","verse":"5","text":"तेती एक मांणू था, जो ठती साला ते बमार था।"},{"book":"यूहन्ना","chapter":"5","verse":"6","text":"यीशुए तेसखे पड़ेया रा देखी की और ये जाणी की कि से बऊत दिना ते एड़िया ई दशा रे ए, तेसते पूछेया, “क्या तूँ ठीक ऊणा चाएया?”"},{"book":"यूहन्ना","chapter":"5","verse":"7","text":"तिने बमारे बोलेया, “ओ प्रभु! मेरी मताद करने खे कोई मांणू निए कि जेबे पाणी ईलाया जाओ, तो माखे कुण्डो रे उतारो, पर मेरे पऊँछणे ते पईले ई कोई दूजा मांते पईले ई उतरी जाओआ।”"},{"book":"यूहन्ना","chapter":"5","verse":"8","text":"यीशुए तेसखे बोलेया, “उठ और आपणा मांजा चकी की चल-फिर।”"},{"book":"यूहन्ना","chapter":"5","verse":"9","text":"से मांणू तेबुई ठीक ऊईगा और आपणा मांजा चकी की चलणे-फिरने लगेया। से आरामो रा दिन था।"},{"book":"यूहन्ना","chapter":"5","verse":"10","text":"तेबे यहूदी अगुवे तेसखे, जो ठीक ऊई रा था, बोलणे लगे, “आज तो आरामो रा दिन ए, मूसे रा बिधानो रे मुताबिक ताखे मांजा चकणा ठीक निए।”"},{"book":"यूहन्ना","chapter":"5","verse":"11","text":"तिने तिना खे जवाब दित्तेया, “जिने आऊँ ठीक कित्तेया, तिने ई माखे बोलेया, ‘आपणा मांजा चकी की चल-फिर।’ ”"},{"book":"यूहन्ना","chapter":"5","verse":"12","text":"तिने तेसते पूछेया, “से कुण मांणू ए, जिने ताखे बोलेया, ‘आपणा मांजा चकी की चल-फिर?’ ”"},{"book":"यूहन्ना","chapter":"5","verse":"13","text":"पर जो ठीक ऊईगा था, से नि जाणो था कि से कुण ए, कऊँकि तेते जगा रे पीड़ ऊणे री बजअ ते यीशु तेथा ते आटी गे थे।"},{"book":"यूहन्ना","chapter":"5","verse":"14","text":"इना गल्ला ते बाद से यीशुए खे मन्दरो रे आँगणो रे मिलेया। यीशुए तेसखे बोलेया, “देख, तूँ ठीक ऊईगा रा, दुबारा पाप नि करना, एड़ा नि ओ कि इजी ते जादा मुसीबत तां पाँदे पड़ी जाओ।”"},{"book":"यूहन्ना","chapter":"5","verse":"15","text":"तिने मांणूए जायी की यहूदी अगुवे गे बताई ता कि जिने आऊँ ठीक करी राखेया से यीशु ए।"},{"book":"यूहन्ना","chapter":"5","verse":"16","text":"इजी बजअ ते यहूदी अगुवे यीशुए खे सताणे लगे, कऊँकि सेयो एड़े काम आरामो रे दिने करो थे।"},{"book":"यूहन्ना","chapter":"5","verse":"17","text":"तेबे यीशुए तिना खे बोलेया, “मेरा पिता परमेशर एबुए तक काम करोआ और आऊँ बी काम करूँआ।”"},{"book":"यूहन्ना","chapter":"5","verse":"18","text":"इजी री बजअ ते यहूदी अगुवे ओर बी जादा तिना खे काणे री कोशिश करने लगे, कऊँकि से ना बस आरामो रे दिनो री बिधि-बिदान तोड़ोआ, बल्कि परमेशरो खे आपणा पिता बोली की आपणे आपू खे परमेशरो जेड़ा मानोआ।"},{"book":"यूहन्ना","chapter":"5","verse":"19","text":"तेबे यीशुए तिना खे बोलेया, “आऊँ तुसा खे सच-सच बोलूँआ कि आँऊ आपणे आपू ते कुछ नि करी सकदा, बस से जो पिते खे करदा ऊआ देखूँआ, कऊँकि जो-जो काम से करोआ, आँऊ बी तिंयाँ ई करोआ।"},{"book":"यूहन्ना","chapter":"5","verse":"20","text":"कऊँकि पिता मांते ते प्यार राखोआ और जो-जो काम से आपू करोआ, तिना सबी खे से माखे दखाओआ और तेस इना ते बी बड़े काम माखे दखाणे, ताकि तुसे हैरान ओ।"},{"book":"यूहन्ना","chapter":"5","verse":"21","text":"कऊँकि जिंयाँ पिता मरे रेया खे उठाल़ोआ और जिऊँदा करोआ, तिंयाँ ई आँऊ बी जिना खे चाओआ, जिऊँदा करूँआ।"},{"book":"यूहन्ना","chapter":"5","verse":"22","text":"पिता केसी रा बी न्याय नि करदा, पर न्याय करने रा सारा काम मांगे गे सम्बाल़ी ता रा।"},{"book":"यूहन्ना","chapter":"5","verse":"23","text":"ताकि सब लोक जिंयाँ पिते रा आदर करोए, तिंयाँ ई मेरा बी आदर करो, जो मेरा आदर नि करदा, से पिते रा आदर पनि करदा, जिने से पेजी राखेया।"},{"book":"यूहन्ना","chapter":"5","verse":"24","text":"आऊँ तुसा खे सच-सच बोलूँआ कि जो मेरा वचन सुणी की मेरे पेजणे वाल़े रा विश्वास करोआ, अनन्त जीवन तेसरा ईए और तेस पाँदे दण्डो री आज्ञा नि ऊँदी, बल्कि से मौता ते पार ऊई की जीवनो रे जाई चुकेया रा।"},{"book":"यूहन्ना","chapter":"5","verse":"25","text":"“आऊँ तुसा खे सच-सच बोलूँआ कि से बखत आओआ, और एबुए, जिदे मरे रेया लोका, परमेशरो रे पुत्रो री आवाज सुणनी और जिना सुणनी, सेयो सदा खे जिऊँदे ऊई जाणे।"},{"book":"यूहन्ना","chapter":"5","verse":"26","text":"कऊँकि जिंयाँ पिता आपणे आपू रे जीवन राखोआ, तिंयाँ ई तिने माखे बी अक्क देई राखेया कि आपणे आपू रे जीवन राखूँ,"},{"book":"यूहन्ना","chapter":"5","verse":"27","text":"बल्कि पिते माखे लोका रा न्याय करने रा अक्क बी देई राखेया, कऊँकि आँऊ माणूं रा पुत्र ए।"},{"book":"यूहन्ना","chapter":"5","verse":"28","text":"इजी ते हैरान नि ओ, कऊँकि से बखत आऊणा, जेबे जितणे बी कब्रा रे ए, मेरी आवाज सुणी की जिऊँदे ऊई जाणे।"},{"book":"यूहन्ना","chapter":"5","verse":"29","text":"जिने-जिने खरा करी राखेया सेयो दुबारा जीवन पाणे खे उठणे और जिने बुराई करी राखी, सेयो दण्ड पाणे खे दुबारा उठणे।"},{"book":"यूहन्ना","chapter":"5","verse":"30","text":"“आऊँ आपणे आपू ते कुछ नि करी सकदा, जेड़ा पिते ते सुणूँआ, तेड़ा ई न्याय करूँआ और मेरा न्याय सच्चा ए, कऊँकि आऊँ आपणी इच्छा नि, पर आपणे पेजणे वाल़े री इच्छा चाऊँआ।"},{"book":"यूहन्ना","chapter":"5","verse":"31","text":"जे आऊँ आपू ई आपणी गवाई देऊँ, तो मेरी गवाई सच्ची निए।"},{"book":"यूहन्ना","chapter":"5","verse":"32","text":"एक ओर ए जो मेरी गवाई देओआ और आऊँ जाणूंआ कि मेरी जो गवाई से देओआ, से सच्ची ए।"},{"book":"यूहन्ना","chapter":"5","verse":"33","text":"तुसे यूहन्ना बपतिस्मा देणे वाल़े गे आपणे लोक पूछणे खे पेजे और तिने सच्चाईया री गवाई दित्ती।"},{"book":"यूहन्ना","chapter":"5","verse":"34","text":"पर आऊँ आपणे बारे रे मांणूआ री गवाई नि चांदा, तेबे बी आऊँ इना गल्ला इजी खे बोलूँआ, ताकि तुसा खे उद्धार मिलो।"},{"book":"यूहन्ना","chapter":"5","verse":"35","text":"यूहन्ना बपतिस्मा देणे वाल़ा बल़दा और चमकदे ऊए दिऊए जेड़ा था और तुसा खे कुछ देरा खे तेसरी जोतिया रे मग्न ऊणा अच्छा लगेया।"},{"book":"यूहन्ना","chapter":"5","verse":"36","text":"“पर जो मांगे गवाई ए, से यूहन्ना बपतिस्मा देणे वाल़े री गवाईया ते बड़ी ए। कऊँकि जो काम पिते मांगे पूरा करने खे सम्बाल़ी राखेया, मतलब-येई काम जो आऊँ करूँआ, सेयो मेरे गवा ए कि पिते आऊँ पेजी राखेया।"},{"book":"यूहन्ना","chapter":"5","verse":"37","text":"और पिते जिने आऊँ पेजी राखेया, तिने ई मेरी गवाई देई राखी, तुसे ना कदी तेसरी आवाज सुणी राखी और ना कदी तेसरा रूप देखी राखेया"},{"book":"यूहन्ना","chapter":"5","verse":"38","text":"और तेसरे वचनो खे मनो रे नि बठयाल़दे, कऊँकि जो तिने पेजी राखेया, तुसे तेसरा विश्वास नि करदे।"},{"book":"यूहन्ना","chapter":"5","verse":"39","text":"तुसे पवित्र शास्त्रो रे टोल़ोए, कऊँकि तुसे समजोए कि तुसा खे अनन्त जीवन तिदे मिलोआ और ये सेईए, जो मेरी गवाई देओआ।"},{"book":"यूहन्ना","chapter":"5","verse":"40","text":"“तेबे बी तुसे अनन्त जिन्दगी पाणे खे मांगे नि आऊणा चांदे।"},{"book":"यूहन्ना","chapter":"5","verse":"41","text":"आऊँ मांणूआ ते आदर नि चांदा।"},{"book":"यूहन्ना","chapter":"5","verse":"42","text":"पर आऊँ तुसा खे जाणूंआ कि तुसा रे परमेशरो रा प्यार निए।"},{"book":"यूहन्ना","chapter":"5","verse":"43","text":"आऊँ आपणे पिता परमेशरो रे नाओं ते आयी रा और तुसे माखे नि मानदे, जे कोई दूजा आपणे ई नाओं ते आओ, तो तुसा से मानी लणा।"},{"book":"यूहन्ना","chapter":"5","verse":"44","text":"तुसे जो एकी-दूजे ते आदर चाओए और से आदर जो एक मात्र परमेशरो री तरफा ते ए, चांदे नि, किंयाँ विश्वास करी सकोए?"},{"book":"यूहन्ना","chapter":"5","verse":"45","text":"ये नि समजो कि मां पिते सामणे तुसा पाँदे दोष लगाणा, तुसा पाँदे तो दोष लगाणे वाल़ा अया, मतलब-मूसा, जेस पाँदे तुसे उम्मीद राखी री ए।"},{"book":"यूहन्ना","chapter":"5","verse":"46","text":"कऊँकि जे तुसे मूसे रा विश्वास करदे, तो मेरा बी विश्वास करदे, कऊँकि तिने मेरे बारे रे लिखी राखेया।"},{"book":"यूहन्ना","chapter":"5","verse":"47","text":"पर जे तुसे तेसरी लिखी री गल्ला रा विश्वास नि करदे, तो मेरी गल्ला रा किंयाँ करना?”"}]}