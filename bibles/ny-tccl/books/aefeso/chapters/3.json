{"data":[{"book":"Aefeso","chapter":"3","verse":"1","text":"Nʼchifukwa chake ine Paulo, ndili wamʼndende wa Khristu Yesu chifukwa cha inu anthu a mitundu ina."},{"book":"Aefeso","chapter":"3","verse":"2","text":"Ndithudi, inu munamva za ntchito yachisomo cha Mulungu imene anandipatsa chifukwa cha inu,"},{"book":"Aefeso","chapter":"3","verse":"3","text":"ndicho chinsinsi chimene chinawululidwa kwa ine mwa vumbulutso, monga ndinakulemberani kale mwachidule."},{"book":"Aefeso","chapter":"3","verse":"4","text":"Pamene mukuwerenga izi, inu mudzazindikira za chidziwitso changa pa chinsinsi cha Khristu,"},{"book":"Aefeso","chapter":"3","verse":"5","text":"chimene sichinawululidwe kwa anthu amibado ina monga momwe tsopano chawululidwa ndi Mzimu wa Mulungu mwa atumwi oyera ndi aneneri."},{"book":"Aefeso","chapter":"3","verse":"6","text":"Chinsinsicho nʼchakuti, kudzera mu Uthenga Wabwino anthu a mitundu ina ndi olowamʼmalo pamodzi ndi Aisraeli, ndi ziwalo za thupi limodzi, ndi olandira nawo pamodzi malonjezo a mwa Khristu Yesu."},{"book":"Aefeso","chapter":"3","verse":"7","text":"Mwachisomo cha Mulungu ndi mphamvu zake, ine ndinasanduka mtumiki wa Uthenga Wabwinowu."},{"book":"Aefeso","chapter":"3","verse":"8","text":"Ngakhale ndili wamngʼono kwambiri pakati pa anthu onse a Mulungu, anandipatsa chisomo chimenechi cholalikira kwa anthu a mitundu ina chuma chopanda malire cha Khristu."},{"book":"Aefeso","chapter":"3","verse":"9","text":"Ndinasankhidwa kuti ndifotokoze momveka bwino kwa munthu aliyense za chinsinsi chimenechi, chinsinsi chimene kuyambira kale chinali chobisika mwa Mulungu amene analenga zinthu zonse."},{"book":"Aefeso","chapter":"3","verse":"10","text":"Cholinga chake tsopano nʼchakuti, kudzera mwa mpingo, mafumu ndi a ulamuliro onse a kumwamba adziwe nzeru zochuluka za Mulungu."},{"book":"Aefeso","chapter":"3","verse":"11","text":"Chimenechi chinali chikonzero chamuyaya cha Mulungu, chimene chinachitika kudzera mwa Khristu Yesu Ambuye athu."},{"book":"Aefeso","chapter":"3","verse":"12","text":"Mwa Khristu ndi mwa chikhulupiriro chathu mwa Iye, timayandikira kwa Mulungu momasuka ndi molimbika mtima."},{"book":"Aefeso","chapter":"3","verse":"13","text":"Choncho, ine ndikukupemphani kuti musakhumudwe popeza ndikusautsidwa chifukwa cha inu pakuti masautso angawa ndi ulemerero wanu."},{"book":"Aefeso","chapter":"3","verse":"14","text":"Nʼchifukwa chake ine ndikugwada pamaso pa Atate,"},{"book":"Aefeso","chapter":"3","verse":"15","text":"amene banja lililonse kumwamba ndi pa dziko lapansi limatchulidwa ndi dzina lawo."},{"book":"Aefeso","chapter":"3","verse":"16","text":"Ndikupemphera kuti kuchokera mʼchuma cha ulemerero wake alimbikitse moyo wanu wa mʼkati ndi mphamvu za Mzimu wake,"},{"book":"Aefeso","chapter":"3","verse":"17","text":"kuti Khristu akhazikike mʼmitima mwanu mwachikhulupiriro. Ndipo ndikukupemphererani kuti muzikike ndi kukhazikika mʼchikondi"},{"book":"Aefeso","chapter":"3","verse":"18","text":"kuti mukhale ndi mphamvu, kuti pamodzi ndi anthu oyera mtima onse muthe kuzindikira kupingasa, kutalika ndi kukwera komanso kuzama kwake kwa chikondi cha Khristu."},{"book":"Aefeso","chapter":"3","verse":"19","text":"Ndikukupemphererani kuti mudziwe chikondi chija cha Khristu chopitirira nzeru za anthu, kuti mudzazidwe kwathunthu ndi moyo wa Mulungu mwini."},{"book":"Aefeso","chapter":"3","verse":"20","text":"Tsopano kwa Iye amene angathe kuchita zochuluka kuposa zimene tingapemphe, kapena kuganiza molingana ndi mphamvu zake zimene zikugwira ntchito mwa ife,"},{"book":"Aefeso","chapter":"3","verse":"21","text":"Iyeyo akhale ndi ulemu mu mpingo ndi mwa Khristu Yesu pa mibado yonse mpaka muyaya. Ameni."}]}