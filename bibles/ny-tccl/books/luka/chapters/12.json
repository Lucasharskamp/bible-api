{"data":[{"book":"Luka","chapter":"12","verse":"1","text":"Nthawi yomweyo, anthu miyandamiyanda atasonkhana, ndi kumapondanapondana, Yesu anayamba kuyankhula poyamba kwa ophunzira ake, nati, “Chenjereni ndi yisiti wa Afarisi, amene ndi chinyengo."},{"book":"Luka","chapter":"12","verse":"2","text":"Palibe chinthu chophimbika chimene sichidzawululika, kapena chobisika chimene sichidzadziwika."},{"book":"Luka","chapter":"12","verse":"3","text":"Chimene mwanena mu mdima chidzamveka dzuwa likuwala, ndipo zimene mwanongʼona mʼkhutu mʼchipinda chamʼkati, zidzayankhulidwa pa denga la nyumba."},{"book":"Luka","chapter":"12","verse":"4","text":"“Ine ndikuwuzani, abwenzi anga, musachite mantha ndi amene amapha thupi chifukwa akatero sangachitenso kanthu."},{"book":"Luka","chapter":"12","verse":"5","text":"Koma Ine ndidzakuonetsani amene muyenera kumuopa: Wopani Iye, amene pambuyo pakupha thupi, ali ndi mphamvu yakukuponyani ku gehena. Inde, Ine ndikuwuzani, muopeni Iye."},{"book":"Luka","chapter":"12","verse":"6","text":"Kodi atimba asanu samagulidwa ndi ndalama ziwiri? Ngakhale zili chomwecho palibe imodzi ya izo imene imayiwalika ndi Mulungu."},{"book":"Luka","chapter":"12","verse":"7","text":"Ndithudi, tsitsi lonse la mʼmutu mwanu ndi lowerengedwa. Musachite mantha; inu ndi oposa kwambiri mpheta zambiri."},{"book":"Luka","chapter":"12","verse":"8","text":"“Ine ndikukuwuza kuti, aliyense amene avomereza Ine pamaso pa anthu, Mwana wa Munthu adzamuvomerezanso pamaso pa angelo a Mulungu."},{"book":"Luka","chapter":"12","verse":"9","text":"Koma iye amene andikana Ine pamaso pa anthu adzakanidwanso pamaso pa angelo a Mulungu."},{"book":"Luka","chapter":"12","verse":"10","text":"Ndipo aliyense amene ayankhulira Mwana wa Munthu mawu oyipa adzakhululukidwa, koma iye wochitira mwano Mzimu Woyera sadzakhululukidwa."},{"book":"Luka","chapter":"12","verse":"11","text":"“Akadzakutengerani ku masunagoge pamaso pa oweruza ndi a maulamuliro, musadere nkhawa mmene mudzadzitchinjirizire nokha kapena chimene mudzayankhule,"},{"book":"Luka","chapter":"12","verse":"12","text":"pakuti Mzimu Woyera nthawi imeneyo adzakuphunzitsani zoyenera kunena.”"},{"book":"Luka","chapter":"12","verse":"13","text":"Munthu wina mʼgulu la anthu anati kwa Iye, “Aphunzitsi, muwuzeni mʼbale wanga andigawireko chuma chamasiye.”"},{"book":"Luka","chapter":"12","verse":"14","text":"Yesu anayankha kuti, “Munthu iwe, ndani anandiyika Ine kukhala woweruza kapena wogawa chuma pakati panu?”"},{"book":"Luka","chapter":"12","verse":"15","text":"Kenaka Iye anawawuza kuti, “Chenjerani! Khalani tcheru ndi makhalidwe onse adyera; moyo wa munthu sukhala chifukwa cha kuchuluka kwa zimene ali nazo.”"},{"book":"Luka","chapter":"12","verse":"16","text":"Ndipo Iye anawawuza fanizo ili, “Munda wa munthu wina wachuma unabereka kwambiri."},{"book":"Luka","chapter":"12","verse":"17","text":"Iye anaganiza kuti, ‘Ndichite chiyani? Ndilibe malo osungiramo mbewu zanga.’"},{"book":"Luka","chapter":"12","verse":"18","text":"“Ndipo Iye anati, ichi ndi chimene ndidzachite: Ndidzaphwasula nkhokwe zanga zonse ndi kumanga zokulirapo, ndipo ndidzasungira mʼmenemo mbewu ndi katundu."},{"book":"Luka","chapter":"12","verse":"19","text":"Ndipo ndidzawuza moyo wanga kuti, ‘Uli nazo zinthu zabwino zambiri zimene zikhalepo zaka zambiri, usapupulume; idya, imwa ndi kukondwera.’ ”"},{"book":"Luka","chapter":"12","verse":"20","text":"“Koma Mulungu anati kwa iye, ‘Iwe wopusa! Usiku womwe uno moyo wako udzachotsedwa kwa iwe, ndipo ndi ndani amene adzatenge zimene iwe wadzikonzera?’"},{"book":"Luka","chapter":"12","verse":"21","text":"“Umu ndi mmene zidzakhalire ndi aliyense amene amadziwunjikira chuma, koma si wachuma pamaso pa Mulungu.”"},{"book":"Luka","chapter":"12","verse":"22","text":"Kenaka Yesu anati kwa ophunzira ake, “Choncho Ine ndikuwuzani kuti musadere nkhawa za moyo wanu, zimene mudzadya; kapena za thupi lanu, zimene mudzavala."},{"book":"Luka","chapter":"12","verse":"23","text":"Moyo uposa chakudya, ndi thupi liposa chovala."},{"book":"Luka","chapter":"12","verse":"24","text":"Taonani makwangwala: iwo safesa kapena kukolola, alibe nyumba zosungamo zinthu kapena nkhokwe; komabe, Mulungu amawadyetsa. Koposa kotani inu amene ndi ofunikira kuposa mbalame."},{"book":"Luka","chapter":"12","verse":"25","text":"Ndi ndani wa inu akhoza kuwonjeza ora pa moyo wake chifukwa cha kudandaula?"},{"book":"Luka","chapter":"12","verse":"26","text":"Popeza simungathe kuchita kanthu kakangʼono aka, nʼchifukwa chiyani mumadandaula ndi zinazi?"},{"book":"Luka","chapter":"12","verse":"27","text":"“Taonani mmene maluwa amakulira. Iwo sagwira ntchito kapena kusoka zovala. Koma Ine ndikuwuzani kuti, ngakhale Solomoni muulemelero wake wonse sanavalepo ngati limodzi la awa."},{"book":"Luka","chapter":"12","verse":"28","text":"Ngati umu ndi mmene Mulungu amavekera udzu wakuthengo, umene lero ulipo ndipo mawa uponyedwa pa moto, nanga Iye adzakuvekani inu motani. Haa! Inu achikhulupiriro chochepa!"},{"book":"Luka","chapter":"12","verse":"29","text":"Ndipo musayike mtima wanu pa zimene mudzadye kapena kumwa; musade nazo nkhawa."},{"book":"Luka","chapter":"12","verse":"30","text":"Pakuti anthu akunja amathamanga kufunafuna zinthu zotere, ndipo Atate amadziwa kuti mumazifuna zimenezi."},{"book":"Luka","chapter":"12","verse":"31","text":"Koma funafunani ufumu wake, ndipo mudzapatsidwa zonsezi."},{"book":"Luka","chapter":"12","verse":"32","text":"“Musachite mantha, inu kagulu kankhosa, pakuti zinakondweretsa Atate anu kuti akupatseni ufumu."},{"book":"Luka","chapter":"12","verse":"33","text":"Gulitsani zonse zimene muli nazo, ndipo ndalama zake mupereke kwa osauka. Dzipezereni zikwama zandalama zimene sizidzatha, ndi kudzikundikira chuma chomwe sichidzatha kumwamba, kumene mbala sizingafikeko, ndipo dzimbiri silingawononge."},{"book":"Luka","chapter":"12","verse":"34","text":"Popeza kumene kuli chuma chanu, mtima wanunso udzakhala komweko.”"},{"book":"Luka","chapter":"12","verse":"35","text":"“Khalani okonzekeratu ndipo nyale zanu ziziyaka,"},{"book":"Luka","chapter":"12","verse":"36","text":"ngati anthu oyembekezera kubwera kwa mbuye wawo kuchokera kuphwando la ukwati, kuti pamene afika ndi kugogoda akhoza nthawi yomweyo kumutsekulira chitseko."},{"book":"Luka","chapter":"12","verse":"37","text":"Zidzakhala bwino kwa antchitowo amene mbuye wawo pobwera adzawapeze akudikira. Zoonadi, Ine ndikuwuzani kuti adzakonzekera kuwatumikira, adzakhala nawo pa tebulo ndipo adzabwera ndi kuwatumikira."},{"book":"Luka","chapter":"12","verse":"38","text":"Zidzakhala bwino kwa antchitowo amene mbuye wawo adzawapeze ali okonzeka, ngakhale iye atabwera pa ora lachiwiri kapena lachitatu usiku."},{"book":"Luka","chapter":"12","verse":"39","text":"Koma zindikirani izi: Ngati mwini nyumba akanadziwa ora limene mbala ibwera, sakanalola kuti nyumba yake ithyoledwe."},{"book":"Luka","chapter":"12","verse":"40","text":"Inunso muyenera kukhala okonzeka, chifukwa Mwana wa Munthu adzabwera pa ora limene simukumuyembekezera Iye.”"},{"book":"Luka","chapter":"12","verse":"41","text":"Petro anafunsa kuti, “Kodi mukunena fanizoli kwa ife, kapena kwa aliyense?”"},{"book":"Luka","chapter":"12","verse":"42","text":"Ambuye anayankha kuti, “Kodi tsono woyangʼanira wokhulupirika ndi wanzeru ndani? Kodi ndi amene mbuye wake wamuyika kukhala oyangʼanira antchito ake kuti aziwapatsa ndalama yachakudya pa nthawi yake yoyenera?"},{"book":"Luka","chapter":"12","verse":"43","text":"Zidzamukhalira bwino wantchito amene mbuye wake adzamupeza akuchita zimene pamene iye abwera."},{"book":"Luka","chapter":"12","verse":"44","text":"Zoonadi, Ine ndikukuwuzani kuti adzamuyika kukhala woyangʼanira katundu wake yense."},{"book":"Luka","chapter":"12","verse":"45","text":"Koma tiyerekeze kuti wantchitoyo aziganiza mu mtima mwake kuti, ‘Bwana wanga akuchedwa kwambiri kubwera,’ ndipo kenaka ndi kuyamba kumenya antchito aamuna ndi aakazi ndi kudya, kumwa ndi kuledzera."},{"book":"Luka","chapter":"12","verse":"46","text":"Mbuye wake adzabwera tsiku limene iye sakumuyembekezera ndi ora limene iye sakudziwa. Iye adzamulanga ndi kumusiya kumalo kumene kuli osakhulupirira."},{"book":"Luka","chapter":"12","verse":"47","text":"“Wantchito amene amadziwa chifuniro cha mbuye wake koma wosakonzeka kapena wosachita chimene mbuye wake akufuna adzakwapulidwa zikwapu zambiri."},{"book":"Luka","chapter":"12","verse":"48","text":"Koma wantchito amene sadziwa koma nʼkuchita zinthu zoyenera chilango, adzakwapulidwa zikwapu zochepa. Aliyense amene anapatsidwa zambiri, adzayenera kubwezanso zambiri; ndipo amene anamusungitsa zambiri, adzamulamula kuti abweze zambirinso.”"},{"book":"Luka","chapter":"12","verse":"49","text":"“Ine ndabwera kudzayatsa moto pa dziko lapansi, ndipo ndikanakonda ukanayaka kale."},{"book":"Luka","chapter":"12","verse":"50","text":"Koma Ine ndiyenera kubatizidwa, ndipo ndikusautsika mu mtima mpaka utachitika!"},{"book":"Luka","chapter":"12","verse":"51","text":"Kodi mukuganiza kuti Ine ndinabwera kudzabweretsa mtendere pa dziko lapansi? Ayi, Ine ndikukuwuzani kuti, ndinabweretsa kugawikana."},{"book":"Luka","chapter":"12","verse":"52","text":"Kuyambira tsopano mpaka mʼtsogolo mʼbanja limodzi mudzakhala anthu asanu ndipo adzawukirana wina ndi mnzake, atatu kuwukira awiri, ndipo awiri kuwukira atatu."},{"book":"Luka","chapter":"12","verse":"53","text":"Anthu adzawukirana. Abambo kudzawukira mwana wawo wamwamuna, mwana wawoyo adzawukira abambo ake. Amayi adzawukira mwana wawo wamkazi, mwana wawoyo adzawukira amayi ake. Amayi adzawukira mpongozi wawo wamkazi, mpongoziyo adzawukira amayiwo.”"},{"book":"Luka","chapter":"12","verse":"54","text":"Iye anati kwa gulu la anthu, “Pamene mukuona mtambo ukukwera kummawa, nthawi yomweyo inu mumati, ‘kugwa mvula,’ ndipo imagwadi."},{"book":"Luka","chapter":"12","verse":"55","text":"Ndipo pamene mphepo yakummwera ikuwomba, inu mumati ‘kutentha’ ndipo kumaterodi."},{"book":"Luka","chapter":"12","verse":"56","text":"Achiphamaso inu! Inu mumadziwa kutanthauzira maonekedwe a dziko lapansi ndi thambo. Zikutheka bwanji kuti simukudziwa kumasulira kwa nthawi ino?"},{"book":"Luka","chapter":"12","verse":"57","text":"“Bwanji simukuzindikira nokha zoyenera kuchita?"},{"book":"Luka","chapter":"12","verse":"58","text":"Pamene mukupita kwa woweruza ndi amene munalakwirana naye, yesetsani kwambiri kuti muyanjane naye mʼnjiramo, chifukwa mukapanda kutero akhoza kukutengerani ku bwalo la milandu ndipo woweruzayo adzakuperekani kwa woyangʼanira ndende, ndipo woyangʼanira ndendeyo adzakuponyani mʼndende."},{"book":"Luka","chapter":"12","verse":"59","text":"Ine ndikuwuzani kuti, simudzatulukamo mpaka mutalipira ndalama zonse.”"}]}