{"data":[{"book":"2 कुरिन्थियों","chapter":"3","verse":"1","text":"क्या आसे फेर आपणी बडयाईया करने लगे? या आसा खे कईया लोका जेड़े सपारीशा री चिट्ठिया तुसा गे ल्याऊणिया या तुसा ते लणियां ए?"},{"book":"2 कुरिन्थियों","chapter":"3","verse":"2","text":"तुसे आपू ई आसा खे चिट्ठिया जेड़े ए जो आसा खे सपारिश करोए और तुसा खे सब मांणू पछयाणोए और पढ़ोए।"},{"book":"2 कुरिन्थियों","chapter":"3","verse":"3","text":"ये सामणे ए कि तुसे मसीह री चिट्ठिया जेड़े ए, जो मसीहे आसे रे जरिए लखाई। ये चिट्ठी स्याईया ते निए, बल्कि जिऊँदे परमेशरो री पवित्र आत्मा ते, पात्थरो री पट्टिया पाँदे नि, बल्कि दिलो रे मासो री पट्टिया पाँदे लिखी राखी।"},{"book":"2 कुरिन्थियों","chapter":"3","verse":"4","text":"आसे मसीह रे जरिए परमेशरो पाँदे एड़ा ई परोसा राखूँए।"},{"book":"2 कुरिन्थियों","chapter":"3","verse":"5","text":"आसे ये नि बोलदे कि आसा गे कुछ करने री काबलियत ए। पर म्हारी काबलियत परमेशरो री तरफा ते ए।"},{"book":"2 कुरिन्थियों","chapter":"3","verse":"6","text":"तिने आसे नई वाचा रा काम करने जोगे सेवक बणाए। ये वाचा लिखी रे बिधानो री नि बल्कि आत्मा री ए। कऊँकि बिधान मौता खे जन्म देओआ पर आत्मा जिन्दगी देओई।"},{"book":"2 कुरिन्थियों","chapter":"3","verse":"7","text":"जे मौता रा से बिधान, जेतेरे अक्षर पात्थरा पाँदे खणे थे, एथो तक तेजोमय ऊई की मूसे रे मुंओ पाँदले तेजो री बजअ ते जो कटदा बी जाओ था, इस्राएली तेसरे मुंओ पाँदे देखी नि सको थे।"},{"book":"2 कुरिन्थियों","chapter":"3","verse":"8","text":"तो आत्मा री वाचा ओर बी तेजोमय कऊँ नि ऊणी?"},{"book":"2 कुरिन्थियों","chapter":"3","verse":"9","text":"कऊँकि जेबे दोषी ठईराणे वाल़ी वाचा तेजोमय थी, तो परमेशरो रे सामणे तर्मी ठईराणे वाल़ी नई वाचा ओर बी तेजोमय कऊँ नि ऊणी?"},{"book":"2 कुरिन्थियों","chapter":"3","verse":"10","text":"सच तो ए कि जो तेजोमय था से बी तेसा नई वाचा रे तेजो री तुलना रे तेजोमय नि ठईरेया।"},{"book":"2 कुरिन्थियों","chapter":"3","verse":"11","text":"जेबे मूसे रा बिधान इतणी तेजोमय थी जो थोड़े ई बखतो खे थी तो नई वाचा रा तेज कितणा जादा ऊणा जो सदा खे ए?"},{"book":"2 कुरिन्थियों","chapter":"3","verse":"12","text":"तो एड़ी उम्मीद राखी कि आसे इम्मता साथे बोलूँए।"},{"book":"2 कुरिन्थियों","chapter":"3","verse":"13","text":"आसे मूसे जेड़े नि, जिने आपणे मुंओ पाँदे पड़दा पाया था ताकि इस्राएली लोक तेस कटणे वाल़े तेजो रे अंतो खे नि देखो।"},{"book":"2 कुरिन्थियों","chapter":"3","verse":"14","text":"पर इस्राएली लोक बिना दमाको रे ऊईगे। आजो तक पुराणी वाचा खे पढ़दे बखते तिना रे दिलो पाँदे तेड़ा ई पड़दा पड़े रा रओआ। ये पड़दा सिर्फ मसीह पाँदे विश्वास करने तेई उठाया जाई सकोआ।"},{"book":"2 कुरिन्थियों","chapter":"3","verse":"15","text":"और आजो तक जेबे कदी मूसे री कताब पढ़ी जाओई, तो तिना रे दिलो पाँदे पड़दा पड़े रा रओआ और सेयो इजी खे पूरिया तरअ ते समजी नि सकदे।"},{"book":"2 कुरिन्थियों","chapter":"3","verse":"16","text":"पर जेबे कदी तिना रा दिल प्रभु यीशुए री तरफा खे फिरना, तेबे से पड़दा उठी जाणा।"},{"book":"2 कुरिन्थियों","chapter":"3","verse":"17","text":"प्रभु और पवित्र आत्मा एक ईए और जेती केथी प्रभुए रा आत्मा ए, तेती बिधानो ते आजादी ए।"},{"book":"2 कुरिन्थियों","chapter":"3","verse":"18","text":"पर जेबे आसा सबी रे क्वाड़े मुंओ पाँदो ते प्रभुए रा प्रताप ईंयां सामणे आओआ, जिंयाँ शीशे रे, तो प्रभुए रे पवित्र आत्मा रे जरिए आसे तेसी तेजस्वी रूपो रे अंश-अंश करी की बदलदे जाऊँए।"}]}