{"data":[{"book":"Mwanduso","chapter":"40","verse":"1","text":"Viyafosile yayo mwikagoya ving'waji na mokaji magate wa mfalume wa Misili wamuhasanya mfalume wa Misili."},{"book":"Mwanduso","chapter":"40","verse":"2","text":"Mfalume kawawonela ludoko walangulizi wake waidi, mwikagoya ving'waji na mokaji magate"},{"book":"Mwanduso","chapter":"40","verse":"3","text":"na kawaguma muna ichifungo muna ikaye ya mkulu wa wakalizi, hanhu hoyafungigwe Yosefu."},{"book":"Mwanduso","chapter":"40","verse":"4","text":"Wanhu wawo wakala muna ichifungo kwa lusita, na mkulu wa wakalizi kamwing'ha ukulu Yosefu yawalolese."},{"book":"Mwanduso","chapter":"40","verse":"5","text":"Ikala chilo chimwe, mwikagoya ving'waji na mokaji magate wa mfalume wa Misili wowafungigwe muna ichifungo walota nzozi, chila imwe kalota nzozi mbasakanyo na miyage, nzozi zikala na fambulo mbasakanyo."},{"book":"Mwanduso","chapter":"40","verse":"6","text":"Yosefu viyezile imitondo, kawawona kuwa wawa luholozi."},{"book":"Mwanduso","chapter":"40","verse":"7","text":"Yosefu kawauza wakulu wawo wa mfalume wowakalile hamwe nayo mwiichifungo mwiikaye ya mwenevale wake, “Habali diyelo muna vihanga va luholozi?”"},{"book":"Mwanduso","chapter":"40","verse":"8","text":"Nawo wamwidika, “Chilota nzozi na habule yodaha kuchifambulila nzozi zetu.”"},{"book":"Mwanduso","chapter":"40","verse":"9","text":"Mwikagoya ving'waji wa mfalume kamulongela Yosefu, “Muna inzozi yangu niwona kuzubuku da mzabibu haulongozi wangu,"},{"book":"Mwanduso","chapter":"40","verse":"10","text":"nawo ukala na matambi matatu. Lusita viusukile mayani, maluwa yake yapumbuluka na vilobota vake viwa zabibu zivile."},{"book":"Mwanduso","chapter":"40","verse":"11","text":"Mmakono yangu nikala nokwamhilila nhungo ya mfalume. Baho nisola zabibu nizikamula muna inhungo na nimwing'ha mfalume.”"},{"book":"Mwanduso","chapter":"40","verse":"12","text":"Yosefu kamulongela, “Dino niijo fambulo jake, matambi matatu ni siku nhatu."},{"book":"Mwanduso","chapter":"40","verse":"13","text":"Zahafika siku nhatu, mfalume kezakulava muna ichifungo na kukubweleza kaidi muna ukulu wako. Kwizamwing'ha mfalume nhungo fana viukalile kotenda baho haumwanduso."},{"book":"Mwanduso","chapter":"40","verse":"14","text":"Mbali ung'humbuke baho chila chinhu vondachihite goya kumwako, na nolamba unitendele yanogile na unitambule baho haulongozi wa mfalume na unitaze nilawe muna ichifungo chino."},{"book":"Mwanduso","chapter":"40","verse":"15","text":"Kwaviya niye nitolosigwa kulawa isi ya Waebulaniya na hano sitendile chochose chinitendeze nigumigwe muna ichifungo.”"},{"book":"Mwanduso","chapter":"40","verse":"16","text":"Mkulu wa mokaji magate viyawone fambulo ijo dinoga da mwikagoya ving'waji, kamulongela Yosefu, “Iviya naniye nilota nzozi, nikala niitwikile vigelo vitatu va magate mditwi jangu."},{"book":"Mwanduso","chapter":"40","verse":"17","text":"Muna ichigelo cha uchanyha kukala na ndiya mbasakanyo zibanikigwe kwa ichimu cha mfalume, mbali udege wazija muna ichigelo uchanyha mditwi jangu.”"},{"book":"Mwanduso","chapter":"40","verse":"18","text":"Yosefu kamwidika, “Dino niijo fambulo jake: Vigelo vitatu ni siku nhatu."},{"book":"Mwanduso","chapter":"40","verse":"19","text":"Muna zisiku nhatu mfalume kezakulava mchifungo, na kukuchinja ditwi jako. Kezakutumbika muna umbiki na ndege wezakuja nyama yako.”"},{"book":"Mwanduso","chapter":"40","verse":"20","text":"Siku ya tatu, ikala siku ya kufikiza kwelekigwa mfalume. Mfalume kawekila dugila wakulu wake wose, kamulava muna ichifungo mwikagoya ving'waji na mokaji magate mkulu na kaweka haulongozi wa wakulu wake."},{"book":"Mwanduso","chapter":"40","verse":"21","text":"Mfalume kambweleza mwikagoya ving'waji muna ukulu wake wa kung'wiza, muladi yamwing'he nhungo mfalume muna yamakono."},{"book":"Mwanduso","chapter":"40","verse":"22","text":"Mbali mokaji magate mkulu katumbikigwa fana viyalongile Yosefu."},{"book":"Mwanduso","chapter":"40","verse":"23","text":"Mbali mwikagoya ving'waji, hamkumbuke bule Yosefu kamzimiza."}]}