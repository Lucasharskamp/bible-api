{"data":[{"book":"Dɨboboniba","chapter":"7","verse":"1","text":"Moses Ikiavɨra Itir Godɨn Purirpenim asaragha gɨfa. Egha aruer kamra, a olivɨn borem isa Purirpenim ko an aven itir biziba, ko ofa gamir dakozim ko an biziba bar, dagh ingegha, da isa God ganɨngizɨ, da God baghavɨra iti."},{"book":"Dɨboboniba","chapter":"7","verse":"2-3","text":"Ezɨ Israelian anababar gumazir dapaniba, kar gumazir dapanir faragha gumazamizibar ziaba osirigha me mengeziba, me uan ofaba inigha Ikiavɨra Itir God bagha izi. Me 6plan karisba ko 12plan bulmakauba inigha Ikiavɨra Itir Godɨn Purirpenimɨn boroghɨn izi. Gumazir dapaniba vaghvagha bulmakaun vamɨra inigha ize. Egha gumazir dapanir pumuning uaning inigha karisɨn vamɨra inigha ize. Me bar da inigha iza ofa damuasa da arɨki."},{"book":"Dɨboboniba","chapter":"7","verse":"4-5","text":"Ezɨ Ikiavɨra Itir God kamaghɨn Moses mɨgei, “Nɨ ofan kaba, me dama da inigh na bativamin Purirpenimɨn ingangarim bagh, da isɨ Livain ikɨziba vaghvagh uan ingangariba bagh biziba atersɨ, da tuiragh me danɨng.”"},{"book":"Dɨboboniba","chapter":"7","verse":"6","text":"Ezɨ Moses bulmakauba ko karisba isa Livaibagh anɨngi."},{"book":"Dɨboboniba","chapter":"7","verse":"7","text":"A karisɨn pumuning ko bulmakaun 4pla isa Gersonɨn ikɨzim ganɨngi, eghtɨ me dar ingangaribar amuam."},{"book":"Dɨboboniba","chapter":"7","verse":"8","text":"Egha 4plan karisba ko 8plan bulmakauba Merarin ikɨzim ganɨngi, eghtɨ me dar ingangaribar amuam. Aronɨn otarim Itamar, me damuamin ingangaribar faragh mangɨ men ganam."},{"book":"Dɨboboniba","chapter":"7","verse":"9","text":"Moses fo, Kohatɨn ikɨzim, me damuamin ingangarim, me Godɨn bizir zuruziba uan dɨpɨzibar da ateram. Kamaghɨn amizɨ, a karis ko bulmakaun tam me ganɨngizir puvatɨ."},{"book":"Dɨboboniba","chapter":"7","verse":"10","text":"Me olivɨn borem isa ofa gamir dakozim gingegha God ganɨdima, an an bizimra otozir dughiamɨn, gumazir dapaniba uaghan uan ofaba inigha ofa gamir dakozimɨn boroghɨn izegha ofabar amuasava ami."},{"book":"Dɨboboniba","chapter":"7","verse":"11","text":"Ezɨ Ikiavɨra Itir God kamaghɨn Moses mɨgei, “Nɨ kamaghɨn 12plan gumazir dapanibav kɨm suam: Gumazir dapaniba vaghvagh aruebar vaghvagh uan ofaba isɨ God danɨng mangɨtɨ 12plan arueba gɨvagham. Me bar kamaghɨra ofa gamir dakozimɨn God danɨngɨsɨ, ofaba inigh izɨ.”"},{"book":"Dɨboboniba","chapter":"7","verse":"12-83","text":"Ezɨ gumazir dapaniba vaghvagha, uan ofaba aruebar vaghvagha God bagha da isa izi."},{"book":"Dɨboboniba","chapter":"7","verse":"84-85","text":"Gumazir dapanir 12plan kaba, ofa gamir dakozim God baghvɨra a danɨngasa, inigha izezir ofa damuamin biziba, ofa gamir gumaziba bar moghɨra da mengezɨ, dar dɨbobonim kamaghɨn ghu: 12plan silvan itarir ekiaba ko 12plan silvan itarir doziba. Dar osɨmtɨzim bar moghɨra, 28 kilogrem."},{"book":"Dɨboboniba","chapter":"7","verse":"86","text":"Egha me 12plan golɨn itariba inigha ize. Dar osɨmtɨzim, bar moghɨra 1,320 grem. Ezɨ pauran mughuriar aghuim zuim dagh izɨfa."},{"book":"Dɨboboniba","chapter":"7","verse":"87","text":"Egha me 12plan bulmakaun apuriba, ko 12plan sipsipɨn apuriba, ko 12plan sipsipɨn nguzir azenir vamɨra itiba, ofan bar isia mɨghɨribar amuasa da inigha ize. Egha uaghan da sara wit tuamin ofaba isa asɨzir kaba koma ofa gami. Egha uaghan arazir kuraba gɨn amadir ofabar mɨn, me 12plan memen apuriba inigha ize."},{"book":"Dɨboboniba","chapter":"7","verse":"88","text":"Egha God ko navir vamɨran ikiamin ofa damuasa, 24plan bulmakaun apuriba, ko 60plan sipsipɨn apuriba, ko 60plan memen apuriba, ko 60plan sipsipɨn nguzir azenir vamɨra itiba, me bar moghɨra da inigha ize. Me faraghavɨra ofa gamir dakozim gamizɨ, a Ikiavɨra Itir God baghavɨra itir bizimɨn oto, egha gɨn me ofan avɨrir kaba bar dagh ami."},{"book":"Dɨboboniba","chapter":"7","verse":"89","text":"Ezɨ Moses Ikiavɨra Itir God ko mɨkɨmasa, a bativamin Purirpenimɨn aven ghu. Egha Ikiavɨra Itir Godɨn tiarim barazima, an Akar Dɨkɨrɨzir Gavgavimɨn Boksiamɨn asuam gisɨn itir enselɨn bar gavgavimningɨn tongɨra otogha Moses mɨgei. Boksiar kamɨn asuam, kar arazir kuraba gɨn amangamin danganim."}]}