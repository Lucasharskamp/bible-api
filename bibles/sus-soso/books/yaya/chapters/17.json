{"data":[{"book":"Yaya","chapter":"17","verse":"1","text":"Isa to gɛ na fee falade, a naxa a ya rate koore, a a fala, «N Baba Ala, waxati bara a li. I xa i xa Di xa xunnakeli makɛnɛn, alako i xa Di fan xa i xa nɔrɛ makɛnɛn."},{"book":"Yaya","chapter":"17","verse":"2","text":"I bara mangɛya fi a ma duniɲa mixie birin xun na, alako a xa abadan kisi fi mixi birin ma, i naxee fixi a ma."},{"book":"Yaya","chapter":"17","verse":"3","text":"Abadan kisi findixi yi nan na: E xa i kolon, i tan keren naxan findixi Ala yɛtɛ ra, e man xa i xa Mixi Sugandixi Isa kolon i xa xɛɛra ra."},{"book":"Yaya","chapter":"17","verse":"4","text":"N bara i xa nɔrɛ makɛnɛn duniɲa ma, n gɛ wali ra i n ti naxan na."},{"book":"Yaya","chapter":"17","verse":"5","text":"N Baba Ala, yakɔsi, n nɔrɔ i fɛ ma, alɔ n nu nɔrɔxi i fɛ ma ki naxɛ, beenun duniɲa xa daa.»"},{"book":"Yaya","chapter":"17","verse":"6","text":"«N bara i xa fe masen mixie bɛ, i naxee fixi n ma duniɲa. I xa mixie nan e ra i naxee taxuxi n na. E bara i xui ratinmɛ."},{"book":"Yaya","chapter":"17","verse":"7","text":"E bara a kolon fa, a i naxan birin soxi n yi ra, a fatanxi i tan nan na,"},{"book":"Yaya","chapter":"17","verse":"8","text":"barima n bara i xui radangi e ma, e fan bara la a ra. E bara a kolon yati, a n kelixi i tan nan ma, e la a ra, a i tan nan n xɛɛxi."},{"book":"Yaya","chapter":"17","verse":"9","text":"N mu dubama duniɲa bɛ. N dubama i xa mixie nan bɛ, i naxee taxuxi n na."},{"book":"Yaya","chapter":"17","verse":"10","text":"Naxee birin findixi n gbe ra, i gbe na e ra. Naxee birin findixi i gbe ra, n gbe na e ra. N ma fe itema nɛ e tan saabui ra."},{"book":"Yaya","chapter":"17","verse":"11","text":"N mu fa luma duniɲa sɔnɔn. N fafe i yire nɛ yi ki, kɔnɔ e tan luma be nɛ. N Baba Sɛniyɛnxi, e makanta i xili sɛnbɛ ra, i naxan fixi n ma, alako e fan xa findi keren na alɔ won tan findixi keren na ki naxɛ."},{"book":"Yaya","chapter":"17","verse":"12","text":"N to nu e ya ma, n bara e kanta i xili sɛnbɛ ra, i naxan fixi n ma. N to e makanta, mixi keren mu lɔɛ e ya ma fo gbaloe ragataxi naxan keren bɛ, alako Kitaabui sɛbɛli xa kamali."},{"book":"Yaya","chapter":"17","verse":"13","text":"Kɔnɔ n to fafe i yire nɛ yi ki, n yi fee falama duniɲa ma, alako n ma sɛɛwɛ xa lu e bɛ, a xa lu e bɔɲɛ ma a kamalixi ra."},{"book":"Yaya","chapter":"17","verse":"14","text":"N to i xa masenyi fala e bɛ, duniɲa bara e xɔn, barima e tondixi birade duniɲa fe fɔxɔ ra alɔ n fan to mu tinxi birade duniɲa fe fɔxɔ ra."},{"book":"Yaya","chapter":"17","verse":"15","text":"N mu i maxandima xɛ i xa e tongo duniɲa ma. N i maxandife nɛ i xa e ratanga Sentanɛ ma."},{"book":"Yaya","chapter":"17","verse":"16","text":"E mu birama duniɲa fe fɔxɔ ra, alɔ n fan to mu luma na fe mɔɔli kui."},{"book":"Yaya","chapter":"17","verse":"17","text":"I xa e sa i yɛtɛ nan sagoe nɔndi kui. I xui nan findixi nɔndi ra."},{"book":"Yaya","chapter":"17","verse":"18","text":"N bara e xɛɛ duniɲa, alɔ i fan n xɛɛ ki naxɛ."},{"book":"Yaya","chapter":"17","verse":"19","text":"N bara n yɛtɛ sa i sagoe e bɛ, alako e tan fan, e xa sa i sagoe nɔndi kui.»"},{"book":"Yaya","chapter":"17","verse":"20","text":"«N mu dubama na mixie gbansan xa bɛ. N man dubama mixie bɛ naxee fama danxaniyade n ma e saabui ra."},{"book":"Yaya","chapter":"17","verse":"21","text":"N dubama nɛ e bɛ alako e xa findi keren na, alɔ n nun i tan n Baba Ala findixi keren na ki naxɛ. N man dubama e bɛ alako e xa findi keren na won fɔxɔ ra, won birin xa findi keren na. Na kui, duniɲa nɔma a kolonde a i tan nan n xɛɛxi."},{"book":"Yaya","chapter":"17","verse":"22","text":"I bara xunnakeli naxan fi n ma, n fan bara a fi e ma, alako e fan xa findi keren na, alɔ won tan findixi keren na ki naxɛ."},{"book":"Yaya","chapter":"17","verse":"23","text":"N tan na e i, i fan na n i, alako e xa kerenɲa xa kamali. Na kui, duniɲa a kolonma nɛ a i tan nan n xɛɛxi, a i man e tan xanuxi alɔ i n fan xanuxi ki naxɛ.»"},{"book":"Yaya","chapter":"17","verse":"24","text":"«N Baba Ala, beenun duniɲa xa daa, i nu bara nɔrɛ fi n ma i xa xanunteya xa fe ra. A xɔli n ma n ma mixie, i naxee fixi n ma, nee fan xa lu n sɛɛti ma ariyanna, e xa n ma nɔrɛ to."},{"book":"Yaya","chapter":"17","verse":"25","text":"N Baba, i tinxin. N i kolon. Duniɲa tan mu i kolon, kɔnɔ e a kolon a i tan nan n xɛɛxi."},{"book":"Yaya","chapter":"17","verse":"26","text":"N bara e rakolon i xa fe ra, n man nde sama nɛ a fari, alako xanunteya xa lu e bɔɲɛ ma i n xanuxi naxan na, alɔ n fan na e bɔɲɛ i ki naxɛ.»"}]}