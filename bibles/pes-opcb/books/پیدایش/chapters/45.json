{"data":[{"book":"پیدایش","chapter":"45","verse":"1","text":"یوسف دیگر نتوانست نزد کسانی که در حضورش بودند، خودداری کند، پس فریاد زد: «همه از اینجا خارج شوید!» وقتی همه رفتند و او را با برادرانش تنها گذاشتند او خود را به ایشان شناساند."},{"book":"پیدایش","chapter":"45","verse":"2","text":"سپس با صدای بلند گریست، به طوری که مصری‌ها شنیدند و این خبر به دربار فرعون رسید."},{"book":"پیدایش","chapter":"45","verse":"3","text":"او به برادرانش گفت: «من یوسف هستم. آیا پدرم هنوز زنده است؟» اما برادرانش که از ترس، زبانشان بند آمده بود، نتوانستند جواب بدهند."},{"book":"پیدایش","chapter":"45","verse":"4","text":"یوسف گفت: «جلو بیایید!» پس به او نزدیک شدند و او دوباره گفت: «منم، یوسف، برادر شما که او را به مصر فروختید."},{"book":"پیدایش","chapter":"45","verse":"5","text":"حال از این کار خود ناراحت نشوید و خود را سرزنش نکنید، چون این خواست خدا بود. او مرا پیش از شما به مصر فرستاد تا جان مردم را در این زمان قحطی حفظ کند."},{"book":"پیدایش","chapter":"45","verse":"6","text":"از هفت سال قحطی، دو سال گذشته است. طی پنج سال آینده کشت و زرعی نخواهد شد."},{"book":"پیدایش","chapter":"45","verse":"7","text":"اما خدا مرا پیش از شما به اینجا فرستاد تا برای شما بر روی زمین نسلی باقی بگذارد و جانهای شما را به طرز شگفت‌انگیزی رهایی بخشد."},{"book":"پیدایش","chapter":"45","verse":"8","text":"آری، خدا بود که مرا به مصر فرستاد، نه شما. در اینجا هم خدا مرا مشاور فرعون و سرپرست خانه او و حاکم بر تمامی سرزمین مصر گردانیده است."},{"book":"پیدایش","chapter":"45","verse":"9","text":"«حال، نزد پدرم بشتابید و به او بگویید که پسر تو، یوسف عرض می‌کند: ”خدا مرا حاکم سراسر مصر گردانیده است. بی‌درنگ نزد من بیا"},{"book":"پیدایش","chapter":"45","verse":"10","text":"و در زمین جوشن ساکن شو تا تو با همهٔ فرزندان و نوه‌هایت و تمامی گله و رمه و اموالت نزدیک من باشی."},{"book":"پیدایش","chapter":"45","verse":"11","text":"من در آنجا از تو نگهداری خواهم کرد، زیرا هنوز پنج سالِ دیگر از این قحطی باقیست. اگر نزد من نیایی تو و همۀ فرزندان و بستگانت از گرسنگی خواهید مُرد.“"},{"book":"پیدایش","chapter":"45","verse":"12","text":"«همهٔ شما و برادرم بنیامین شاهد هستید که این من هستم که با شما صحبت می‌کنم."},{"book":"پیدایش","chapter":"45","verse":"13","text":"پدرم را از قدرتی که در مصر دارم و از آنچه دیده‌اید آگاه سازید و او را هر چه زودتر نزد من بیاورید.»"},{"book":"پیدایش","chapter":"45","verse":"14","text":"آنگاه یوسف، بنیامین را در آغوش گرفته و با هم گریستند."},{"book":"پیدایش","chapter":"45","verse":"15","text":"بعد سایر برادرانش را بوسید و گریست. آنگاه جرأت یافتند با او صحبت کنند."},{"book":"پیدایش","chapter":"45","verse":"16","text":"طولی نکشید که خبر آمدن برادران یوسف به گوش فرعون رسید. فرعون و تمامی درباریانش از شنیدن این خبر خوشحال شدند."},{"book":"پیدایش","chapter":"45","verse":"17","text":"پس فرعون به یوسف گفت: «به برادران خود بگو که الاغهای خود را بار کنند و به کنعان بروند."},{"book":"پیدایش","chapter":"45","verse":"18","text":"و پدر و همهٔ خانواده‌های خود را برداشته به مصر بیایند. من حاصلخیزترین زمینِ مصر را به ایشان خواهم داد تا از محصولاتِ فراوانِ آن بهره‌مند شوند."},{"book":"پیدایش","chapter":"45","verse":"19","text":"برای آوردن پدرت و زنان و کودکان، چند ارابه به آنها بده که با خود ببرند."},{"book":"پیدایش","chapter":"45","verse":"20","text":"به ایشان بگو که دربارهٔ اموال خود نگران نباشند، زیرا حاصلخیزترین زمین مصر به آنها داده خواهد شد.»"},{"book":"پیدایش","chapter":"45","verse":"21","text":"یوسف چنانکه فرعون گفته بود، ارابه‌ها و آذوقه برای سفر به ایشان داد."},{"book":"پیدایش","chapter":"45","verse":"22","text":"او همچنین به هر یک از آنها یک دست لباس نو هدیه نمود، اما به بنیامین پنج دست لباس و سیصد مثقال نقره بخشید."},{"book":"پیدایش","chapter":"45","verse":"23","text":"برای پدرش ده بارِ الاغ از بهترین کالاهای مصر و ده بارِ الاغ غله و خوراکی‌های دیگر به جهت سفرش فرستاد."},{"book":"پیدایش","chapter":"45","verse":"24","text":"به این طریق برادران خود را مرخص نمود و به ایشان تأکید کرد که در بین راه با هم دعوا نکنند."},{"book":"پیدایش","chapter":"45","verse":"25","text":"آنها مصر را به قصد کنعان ترک گفته، نزد پدر خویش بازگشتند."},{"book":"پیدایش","chapter":"45","verse":"26","text":"آنگاه نزد یعقوب شتافته، به او گفتند: «یوسف زنده است! او حاکم تمام سرزمین مصر می‌باشد.» اما یعقوب چنان حیرت‌زده شد که نتوانست سخنان ایشان را قبول کند."},{"book":"پیدایش","chapter":"45","verse":"27","text":"ولی وقتی چشمانش به ارابه‌ها افتاد و پیغام یوسف را به او دادند، روحش تازه شد"},{"book":"پیدایش","chapter":"45","verse":"28","text":"و گفت: «باور می‌کنم! پسرم یوسف زنده است! می‌روم تا پیش از مردنم او را ببینم.»"}]}