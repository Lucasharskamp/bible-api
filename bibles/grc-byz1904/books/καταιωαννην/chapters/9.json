{"data":[{"book":"ΚΑΤΑ ΙΩΑΝΝΗΝ","chapter":"9","verse":"1","text":"Καὶ παράγων εἶδεν ἄνθρωπον τυφλὸν ἐκ γενετῆς."},{"book":"ΚΑΤΑ ΙΩΑΝΝΗΝ","chapter":"9","verse":"2","text":"καὶ ἠρώτησαν αὐτὸν οἱ μαθηταὶ αὐτοῦ λέγοντες· ῥαββί, τίς ἥμαρτεν, οὗτος ἢ οἱ γονεῖς αὐτοῦ, ἵνα τυφλὸς γεννηθῇ;"},{"book":"ΚΑΤΑ ΙΩΑΝΝΗΝ","chapter":"9","verse":"3","text":"ἀπεκρίθη Ἰησοῦς· οὔτε οὗτος ἥμαρτεν οὔτε οἱ γονεῖς αὐτοῦ, ἀλλ᾽ ἵνα φανερωθῇ τὰ ἔργα τοῦ Θεοῦ ἐν αὐτῷ."},{"book":"ΚΑΤΑ ΙΩΑΝΝΗΝ","chapter":"9","verse":"4","text":"ἐμὲ δεῖ ἐργάζεσθαι τὰ ἔργα τοῦ πέμψαντός με ἕως ἡμέρα ἐστίν· ἔρχεται νὺξ ὅτε οὐδεὶς δύναται ἐργάζεσθαι."},{"book":"ΚΑΤΑ ΙΩΑΝΝΗΝ","chapter":"9","verse":"5","text":"ὅταν ἐν τῷ κόσμῳ ὦ, φῶς εἰμι τοῦ κόσμου."},{"book":"ΚΑΤΑ ΙΩΑΝΝΗΝ","chapter":"9","verse":"6","text":"ταῦτα εἰπὼν ἔπτυσε χαμαὶ καὶ ἐποίησε πηλὸν ἐκ τοῦ πτύσματος, καὶ ἐπέχρισε τὸν πηλὸν ἐπὶ τοὺς ὀφθαλμοὺς τοῦ τυφλοῦ"},{"book":"ΚΑΤΑ ΙΩΑΝΝΗΝ","chapter":"9","verse":"7","text":"καὶ εἶπεν αὐτῷ· ὕπαγε νίψαι εἰς τὴν κολυμβήθραν τοῦ Σιλωάμ, ὃ ἑρμηνεύεται ἀπεσταλμένος. ἀπῆλθεν οὖν καὶ ἐνίψατο, καὶ ἦλθε βλέπων."},{"book":"ΚΑΤΑ ΙΩΑΝΝΗΝ","chapter":"9","verse":"8","text":"Οἱ οὖν γείτονες καὶ οἱ θεωροῦντες αὐτὸν τὸ πρότερον ὅτι τυφλὸς ἦν, ἔλεγον· οὐχ οὗτός ἐστιν ὁ καθήμενος καὶ προσαιτῶν;"},{"book":"ΚΑΤΑ ΙΩΑΝΝΗΝ","chapter":"9","verse":"9","text":"ἄλλοι ἔλεγον ὅτι οὗτός ἐστιν· ἄλλοι δὲ ὅτι ὅμοιος αὐτῷ ἐστιν. ἐκεῖνος ἔλεγεν ὅτι ἐγώ εἰμι."},{"book":"ΚΑΤΑ ΙΩΑΝΝΗΝ","chapter":"9","verse":"10","text":"ἔλεγον οὖν αὐτῷ· πῶς ἀνεῴχθησάν σου οἱ ὀφθαλμοί;"},{"book":"ΚΑΤΑ ΙΩΑΝΝΗΝ","chapter":"9","verse":"11","text":"ἀπεκρίθη ἐκεῖνος καὶ εἶπεν· ἄνθρωπος λεγόμενος Ἰησοῦς πηλὸν ἐποίησε καὶ ἐπέχρισέ μου τοὺς ὀφθαλμοὺς καὶ εἶπέ μοι· ὕπαγε εἰς τὴν κολυμβήθραν τοῦ Σιλωὰμ καὶ νίψαι· ἀπελθὼν δὲ καὶ νιψάμενος ἀνέβλεψα."},{"book":"ΚΑΤΑ ΙΩΑΝΝΗΝ","chapter":"9","verse":"12","text":"εἶπον οὖν αὐτῷ· ποῦ ἐστιν ἐκεῖνος; λέγει· οὐκ οἶδα."},{"book":"ΚΑΤΑ ΙΩΑΝΝΗΝ","chapter":"9","verse":"13","text":"Ἄγουσιν αὐτὸν πρὸς τοὺς Φαρισαίους, τόν ποτε τυφλόν."},{"book":"ΚΑΤΑ ΙΩΑΝΝΗΝ","chapter":"9","verse":"14","text":"ἦν δὲ σάββατον ὅτε τὸν πηλὸν ἐποίησεν ὁ Ἰησοῦς καὶ ἀνέῳξεν αὐτοῦ τοὺς ὀφθαλμούς."},{"book":"ΚΑΤΑ ΙΩΑΝΝΗΝ","chapter":"9","verse":"15","text":"πάλιν οὖν ἠρώτων αὐτὸν καὶ οἱ Φαρισαῖοι πῶς ἀνέβλεψεν. ὁ δὲ εἶπεν αὐτοῖς· πηλὸν ἐπέθηκέ μου ἐπὶ τοὺς ὀφθαλμούς, καὶ ἐνιψάμην, καὶ βλέπω."},{"book":"ΚΑΤΑ ΙΩΑΝΝΗΝ","chapter":"9","verse":"16","text":"ἔλεγον οὖν ἐκ τῶν Φαρισαίων τινές· οὗτος ὁ ἄνθρωπος οὐκ ἔστι παρὰ τοῦ Θεοῦ, ὅτι τὸ σάββατον οὐ τηρεῖ. ἄλλοι ἔλεγον· πῶς δύναται ἄνθρωπος ἁμαρτωλὸς τοιαῦτα σημεῖα ποιεῖν; καὶ σχίσμα ἦν ἐν αὐτοῖς."},{"book":"ΚΑΤΑ ΙΩΑΝΝΗΝ","chapter":"9","verse":"17","text":"λέγουσι τῷ τυφλῷ πάλιν· σὺ τί λέγεις περὶ αὐτοῦ, ὅτι ἤνοιξέ σου τοὺς ὀφθαλμούς; ὁ δὲ εἶπεν ὅτι προφήτης ἐστίν."},{"book":"ΚΑΤΑ ΙΩΑΝΝΗΝ","chapter":"9","verse":"18","text":"οὐκ ἐπίστευσαν οὖν οἱ Ἰουδαῖοι περὶ αὐτοῦ ὅτι τυφλὸς ἦν καὶ ἀνέβλεψεν, ἕως ὅτου ἐφώνησαν τοὺς γονεῖς αὐτοῦ τοῦ ἀναβλέψαντος"},{"book":"ΚΑΤΑ ΙΩΑΝΝΗΝ","chapter":"9","verse":"19","text":"καὶ ἠρώτησαν αὐτοὺς λέγοντες· οὗτός ἐστιν ὁ υἱὸς ὑμῶν, ὃν ὑμεῖς λέγετε ὅτι τυφλὸς ἐγεννήθη; πῶς οὖν ἄρτι βλέπει;"},{"book":"ΚΑΤΑ ΙΩΑΝΝΗΝ","chapter":"9","verse":"20","text":"ἀπεκρίθησαν δὲ αὐτοῖς οἱ γονεῖς αὐτοῦ καὶ εἶπον· οἴδαμεν ὅτι οὗτός ἐστιν ὁ υἱὸς ἡμῶν καὶ ὅτι τυφλὸς ἐγεννήθη·"},{"book":"ΚΑΤΑ ΙΩΑΝΝΗΝ","chapter":"9","verse":"21","text":"πῶς δὲ νῦν βλέπει οὐκ οἴδαμεν, ἢ τίς ἤνοιξεν αὐτοῦ τοὺς ὀφθαλμοὺς ἡμεῖς οὐκ οἴδαμεν· αὐτὸς ἡλικίαν ἔχει, αὐτὸν ἐρωτήσατε, αὐτὸς περὶ ἑαυτοῦ λαλήσει."},{"book":"ΚΑΤΑ ΙΩΑΝΝΗΝ","chapter":"9","verse":"22","text":"ταῦτα εἶπον οἱ γονεῖς αὐτοῦ, ὅτι ἐφοβοῦντο τοὺς Ἰουδαίους· ἤδη γὰρ συνετέθειντο οἱ Ἰουδαῖοι ἵνα, ἐάν τις αὐτὸν ὁμολογήσῃ Χριστόν, ἀποσυνάγωγος γένηται."},{"book":"ΚΑΤΑ ΙΩΑΝΝΗΝ","chapter":"9","verse":"23","text":"διὰ τοῦτο οἱ γονεῖς αὐτοῦ εἶπον ὅτι ἡλικίαν ἔχει, αὐτὸν ἐρωτήσατε."},{"book":"ΚΑΤΑ ΙΩΑΝΝΗΝ","chapter":"9","verse":"24","text":"ἐφώνησαν οὖν ἐκ δευτέρου τὸν ἄνθρωπον ὃς ἦν τυφλός, καὶ εἶπον αὐτῷ· δὸς δόξαν τῷ Θεῷ· ἡμεῖς οἴδαμεν ὅτι ὁ ἄνθρωπος οὗτος ἁμαρτωλός ἐστιν."},{"book":"ΚΑΤΑ ΙΩΑΝΝΗΝ","chapter":"9","verse":"25","text":"ἀπεκρίθη οὖν ἐκεῖνος καὶ εἶπεν· εἰ ἁμαρτωλός ἐστιν οὐκ οἶδα· ἓν οἶδα, ὅτι τυφλὸς ὢν ἄρτι βλέπω."},{"book":"ΚΑΤΑ ΙΩΑΝΝΗΝ","chapter":"9","verse":"26","text":"εἶπον δὲ αὐτῷ πάλιν· τί ἐποίησέ σοι; πῶς ἤνοιξέ σου τοὺς ὀφθαλμούς;"},{"book":"ΚΑΤΑ ΙΩΑΝΝΗΝ","chapter":"9","verse":"27","text":"ἀπεκρίθη αὐτοῖς· εἶπον ὑμῖν ἤδη, καὶ οὐκ ἠκούσατε· τί πάλιν θέλετε ἀκούειν; μὴ καὶ ὑμεῖς θέλετε αὐτοῦ μαθηταὶ γενέσθαι;"},{"book":"ΚΑΤΑ ΙΩΑΝΝΗΝ","chapter":"9","verse":"28","text":"ἐλοιδόρησαν αὐτὸν καὶ εἶπον· σὺ εἶ μαθητὴς ἐκείνου· ἡμεῖς δὲ τοῦ Μωϋσέως ἐσμὲν μαθηταί."},{"book":"ΚΑΤΑ ΙΩΑΝΝΗΝ","chapter":"9","verse":"29","text":"ἡμεῖς οἴδαμεν ὅτι Μωϋσεῖ λελάληκεν ὁ Θεός· τοῦτον δὲ οὐκ οἴδαμεν πόθεν ἐστίν."},{"book":"ΚΑΤΑ ΙΩΑΝΝΗΝ","chapter":"9","verse":"30","text":"ἀπεκρίθη ὁ ἄνθρωπος καὶ εἶπεν αὐτοῖς· ἐν γὰρ τούτῳ θαυμαστόν ἐστιν, ὅτι ὑμεῖς οὐκ οἴδατε πόθεν ἐστί, καὶ ἀνέῳξέ μου τοὺς ὀφθαλμούς."},{"book":"ΚΑΤΑ ΙΩΑΝΝΗΝ","chapter":"9","verse":"31","text":"οἴδαμεν δὲ ὅτι ἁμαρτωλῶν ὁ Θεὸς οὐκ ἀκούει, ἀλλ᾽ ἐάν τις θεοσεβὴς ᾖ καὶ τὸ θέλημα αὐτοῦ ποιῇ, τούτου ἀκούει."},{"book":"ΚΑΤΑ ΙΩΑΝΝΗΝ","chapter":"9","verse":"32","text":"ἐκ τοῦ αἰῶνος οὐκ ἠκούσθη ὅτι ἤνοιξέ τις ὀφθαλμοὺς τυφλοῦ γεγεννημένου."},{"book":"ΚΑΤΑ ΙΩΑΝΝΗΝ","chapter":"9","verse":"33","text":"εἰ μὴ ἦν οὗτος παρὰ Θεοῦ, οὐκ ἠδύνατο ποιεῖν οὐδέν."},{"book":"ΚΑΤΑ ΙΩΑΝΝΗΝ","chapter":"9","verse":"34","text":"ἀπεκρίθησαν καὶ εἶπον αὐτῷ· ἐν ἁμαρτίαις σὺ ἐγεννήθης ὅλος, καὶ σὺ διδάσκεις ἡμᾶς; καὶ ἐξέβαλον αὐτὸν ἔξω."},{"book":"ΚΑΤΑ ΙΩΑΝΝΗΝ","chapter":"9","verse":"35","text":"Ἤκουσεν ὁ Ἰησοῦς ὅτι ἐξέβαλον αὐτὸν ἔξω, καὶ εὑρὼν αὐτὸν εἶπεν αὐτῷ· σὺ πιστεύεις εἰς τὸν υἱὸν τοῦ Θεοῦ;"},{"book":"ΚΑΤΑ ΙΩΑΝΝΗΝ","chapter":"9","verse":"36","text":"ἀπεκρίθη ἐκεῖνος καὶ εἶπε· καὶ τίς ἐστι, Κύριε, ἵνα πιστεύσω εἰς αὐτόν;"},{"book":"ΚΑΤΑ ΙΩΑΝΝΗΝ","chapter":"9","verse":"37","text":"εἶπε δὲ αὐτῷ ὁ Ἰησοῦς· καὶ ἑώρακας αὐτὸν καὶ ὁ λαλῶν μετὰ σοῦ ἐκεῖνός ἐστιν."},{"book":"ΚΑΤΑ ΙΩΑΝΝΗΝ","chapter":"9","verse":"38","text":"ὁ δὲ ἔφη· πιστεύω, Κύριε· καὶ προσεκύνησεν αὐτῷ."},{"book":"ΚΑΤΑ ΙΩΑΝΝΗΝ","chapter":"9","verse":"39","text":"καὶ εἶπεν ὁ Ἰησοῦς· εἰς κρῖμα ἐγὼ εἰς τὸν κόσμον τοῦτον ἦλθον, ἵνα οἱ μὴ βλέποντες βλέπωσι καὶ οἱ βλέποντες τυφλοὶ γένωνται."},{"book":"ΚΑΤΑ ΙΩΑΝΝΗΝ","chapter":"9","verse":"40","text":"καὶ ἤκουσαν ἐκ τῶν Φαρισαίων ταῦτα οἱ ὄντες μετ᾽ αὐτοῦ, καὶ εἶπον αὐτῷ· μὴ καὶ ἡμεῖς τυφλοί ἐσμεν;"},{"book":"ΚΑΤΑ ΙΩΑΝΝΗΝ","chapter":"9","verse":"41","text":"εἶπεν αὐτοῖς ὁ Ἰησοῦς· εἰ τυφλοὶ ἦτε, οὐκ ἂν εἴχετε ἁμαρτίαν· νῦν δὲ λέγετε ὅτι βλέπομεν· ἡ οὖν ἁμαρτία ὑμῶν μένει."}]}