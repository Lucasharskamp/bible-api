{"data":[{"book":"Yakobo","chapter":"1","verse":"1","text":"Une che Yakobo, jwakutumichila jwa Akunnungu ni jwa Ambuje Che Yesu Kilisito, ngunnembela mwanya ŵandu ŵa Akunnungu wose ŵampwilingene ku chilambo kose, ngunkomasya."},{"book":"Yakobo","chapter":"1","verse":"2","text":"Achalongo achinjangu, nnyiwone ili yakusengwa pe, pankukola masauko gagali gose."},{"book":"Yakobo","chapter":"1","verse":"3","text":"Nchimanyililaga kuti kulinjikwa kwa chikulupi chenu kukunnyichisya upililiu."},{"book":"Yakobo","chapter":"1","verse":"4","text":"Nkole usyene wakuti kupililila kwenu kukupanganya masengo mu nkati mwenu mpaka kumbesi, kuti nkule ni kuŵa ŵamalilwe mpela yakuti pakusaka Akunnungu, pangapunguchilwa ni chindu chachili chose."},{"book":"Yakobo","chapter":"1","verse":"5","text":"Nambo mundu jwalijose mu mpingo wenu, lwansoŵaga lunda ŵapopelele Akunnungu ŵakwapa ŵandu wose mwamujinji ni kwa ntima wambone nombejo chachipegwa."},{"book":"Yakobo","chapter":"1","verse":"6","text":"Nambo apopeleje ali akwete chikulupi pangali lipamba lyalili lyose. Pakuŵa mundu jwali ni lipamba ali mpela litumbela lya mu bahali lyalikujigalikwa ni mbungo ni kwauswa akuno ni akunokuno."},{"book":"Yakobo","chapter":"1","verse":"7","text":"Mundu jwati yeleyo akaganisya kuti chapochele chachili chose kutyochela kwa Ambuje."},{"book":"Yakobo","chapter":"1","verse":"8","text":"Jwelejo ali mundu jwagalaukagalauka ni ngakukombola kulamula chindu chakupanganya."},{"book":"Yakobo","chapter":"1","verse":"9","text":"Nambo nlongo jwakulupilile jwaali jwakulaga akusachilwa asengwe, katema Akunnungu pakunkwesya."},{"book":"Yakobo","chapter":"1","verse":"10","text":"Nlongo jwakulupilile jwaali jwachipanje akusachilwa asengwe, katema Akunnungu paakuntulusya. Pakuŵa jwachipanje chasoŵe mpela uluŵa lwa mwikonde."},{"book":"Yakobo","chapter":"1","verse":"11","text":"Lyuŵa likukopochela ni kuŵala nnope ni kuumusya masamba, uluŵa wakwe ukugwa ni usalale wakwe ukusoŵa. Iyoyo peyo jwachipanje nombejo chawe mmasengo gakwe."},{"book":"Yakobo","chapter":"1","verse":"12","text":"Jwana upile mundu jwakupililila nkulinjikwa, pakuŵa amalaga kupunda kulinjikwa chapegwe chindu mpela singwa ja umi, Ambuje jiŵalanjile ŵakwanonyela."},{"book":"Yakobo","chapter":"1","verse":"13","text":"Mundu alinjikwaga akajila, “Ngulinjikwa ni Akunnungu.” Pakuŵa Akunnungu ngakunlinga mundu kwa kutenda yangalumbana, nombe Akunnungu ngakulinjikwa kwa kutendelwa yangalumbana."},{"book":"Yakobo","chapter":"1","verse":"14","text":"Nambo mundu akulinjikwa pakukwekwelemwa ni kutanjikwa ni tama jakwe atende yangalumbana."},{"book":"Yakobo","chapter":"1","verse":"15","text":"Mwajilechelelaga tama jintawale jikwichisya sambi ni sambi syapundaga sikwichisya chiwa."},{"book":"Yakobo","chapter":"1","verse":"16","text":"Achalongo achinjangu ŵakunonyelwa nkalambuchikwa."},{"book":"Yakobo","chapter":"1","verse":"17","text":"Kila ntuuka wambone ni waumalilwe ukutyochela kwinani kwa Atati Akunnungu ŵaŵagumbile lulanga, jwangakugalaukagalauka, nombewo ngakulosya chimanyisyo chachili chose kuti chagalauche."},{"book":"Yakobo","chapter":"1","verse":"18","text":"Kwa unonyelo wakwe nsyene ŵatuŵeleche kwa litala lya liloŵe lya usyene, kuti tuŵeje mpela milimbu mu yepanganyikwe yakwe yose."},{"book":"Yakobo","chapter":"1","verse":"19","text":"Achalongo achinjangu ŵakunonyelwa, mmanyilile chindu chi, yakuti mundu jwalijose aŵe jwachitema kupilikana, nambo ngasaŵa jwachitema kuŵecheta namose kutumbila."},{"book":"Yakobo","chapter":"1","verse":"20","text":"Pakuŵa ŵandu ŵaali ni lutumbilo ngakukombola kupanganya yambone paujo pa Akunnungu."},{"book":"Yakobo","chapter":"1","verse":"21","text":"Kwayele, nneche masyoŵelo genu gangalumbana ni ipanganyo yenu yangalumbana. Mpochele kwa kulitulusya liloŵe lyalipandikwe mmitima jenu lyalikukombola kunkulupusya."},{"book":"Yakobo","chapter":"1","verse":"22","text":"Nkalilambusya mwachinsyene, nambo mmeje ŵandu ŵakupanganyichisya masengo Liloŵe lya Akunnungu, ngaŵa ŵakupilikanila pe."},{"book":"Yakobo","chapter":"1","verse":"23","text":"Pakuŵa naga mundu ali jwakupilikanila pe Liloŵe lya Akunnungu nombe ngaŵa ŵakulipanganya lyalipikene, chalandane ni mundu jwakulilola ku meeso mu lindala."},{"book":"Yakobo","chapter":"1","verse":"24","text":"Ni paakumalisya kulilola yatite ni kutyoka, kwakamo akuliŵalila yatite pakuŵa."},{"book":"Yakobo","chapter":"1","verse":"25","text":"Nambo mundu jwakugalolechesya uchenene malajisyo ga usyene gagakwalechelesya ŵandu, ni akwendelechela kugapanganyichisya masengo, pangapikanila pe ni kugaliŵalila, jwele mundu jo chapegwe upile mu indu yose yakuipanganya."},{"book":"Yakobo","chapter":"1","verse":"26","text":"Mundu aganisyaga kuti akwajogopa ni kwapopelela Akunnungu, nambo ngakusiŵila lulimi lwakwe, kwapopelela kwao Akunnungu nganikukola mate ni akulilambusya nsyene."},{"book":"Yakobo","chapter":"1","verse":"27","text":"Litala lya kwapopelela Akunnungu lyalili lyambone lyangali chileŵo paujo pao lili ali: Kwakamuchisya ŵamalekwa ni ŵawililwe ni achiŵankwawo ni nkalisakasya kwa indu yangalumbana ya pachilambo."}]}