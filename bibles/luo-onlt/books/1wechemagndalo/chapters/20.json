{"data":[{"book":"1 Weche Mag Ndalo","chapter":"20","verse":"1","text":"E kinde chakruok oro, e ndalo ma ruodhi thoro wuok kadhi kedo, Joab nowuok gi jolwenjgo momanore gi gige lweny. Ne omuko moketho piny jo-Amon bangʼe odhi Raba ma olwore gi jolweny, Daudi to nodongʼ Jerusalem. Joab nomonjo Raba moweyo kokethe chuth."},{"book":"1 Weche Mag Ndalo","chapter":"20","verse":"2","text":"Daudi nogolo osimbo ewi ruodhgi, ma pek mar dhahabu molosego nonwangʼ ni dirom kilo piero adek gangʼwen, kendo nochom kuome kite ma nengogi tek mi nosidhe ewi Daudi. Nokawo gik mangʼeny mane oyako e dala maduongʼno"},{"book":"1 Weche Mag Ndalo","chapter":"20","verse":"3","text":"kendo nodaro joma nodak kanyo moketogi e tich mar tiyogi musmende, kod tindo mag chuma kod ledhi. Daudi notimo mano ne mier duto mag jo-Amon. Bangʼe Daudi gi jolweny mage duto nodok Jerusalem."},{"book":"1 Weche Mag Ndalo","chapter":"20","verse":"4","text":"E kinde mamoko lweny nowuok Gezer e kindgi gi jo-Filistia. E ndalogo Sibekai ma ja-Hushath nonego Sipai mane en achiel kuom nyikwa Refai omiyo nolo jo-Filistia."},{"book":"1 Weche Mag Ndalo","chapter":"20","verse":"5","text":"E lweny machielo gi jo-Filistia, Elhanan wuod Jair nonego Lami ma owadgi Goliath ja-Giti mane ni kod tongʼ ma bonde romo gi lodi."},{"book":"1 Weche Mag Ndalo","chapter":"20","verse":"6","text":"Lweny machielo nochako owuok Gath, kama ne nitie ngʼat marabet mane nigi lith lwedo auchiel gi lith tielo auchiel koni gi koni, lith lwetene gi mag tiendene koriw to ne romo piero ariyo gangʼwen. En bende ne en nyakwar Rafa."},{"book":"1 Weche Mag Ndalo","chapter":"20","verse":"7","text":"To kane othiano ni jo-Israel, Jonathan wuod Shimea ma owadgi Daudi nonege."},{"book":"1 Weche Mag Ndalo","chapter":"20","verse":"8","text":"Magi ne nyikwa Rafa ja-Gath mane Daudi gi joge onego."}]}