{"data":[{"book":"Gaalu Sɛʋɛi","chapter":"16","verse":"1","text":"Kolé, Yiseɠaal ná-doun zunui, Keɠate ná-pɛlɛyeɠei wu, Levi ná-bolodai zu zunui ta ɠɛni de, é Luɓɛn ná-bolodai zu zunu saʋagɔ ʋɛɛni ɓɔɠɔ ʋa, Datan ta Aɓilame, Eliyaɓe ná-doun zunuiti, ta Won, Pelɛte ná-doun zunui,"},{"book":"Gaalu Sɛʋɛi","chapter":"16","verse":"2","text":"ti wuzeɠeni Moize laalɔɠɔma, ti Izilayɛle nuiti nu unfelegɔ puulɔɔlugɔ (250) ʋɛɛni ɓɔɠɔ ʋa, niiti ti ɠɛni ga nuɓusɛiti ta-ɠundiɠiiti, ti ɠɛni ga ɓalaa nuiti tɛnɛ nuiti maaɓɔgiti su, ti ga nuiti unfemai ti ʋɛ."},{"book":"Gaalu Sɛʋɛi","chapter":"16","verse":"3","text":"Ti ɠaalɛɛni ba Moize ta Aalɔnni daalɔɠɔma, ti ɠɛ ti ma: «É kula ɠɛa! Nuɓusɛi kpein ka ɲadegai, Ɠɔoɠɔ GALAGI ɠa ade pɛ ba. Zobogi ɓɛgele ɠa é wo ya, ga wo zei Ɠɔoɠɔ GALAGI ná-bɛbɛi ɠa ɲii?»"},{"book":"Gaalu Sɛʋɛi","chapter":"16","verse":"4","text":"Siɛgi zu Moize naama yelilomaiti mɛnini da, é laaʋɛɛni zooi ma."},{"book":"Gaalu Sɛʋɛi","chapter":"16","verse":"5","text":"Naa ʋolu é ɓɔɛni Kolé ʋɔ, ta polu nuiti, é ɠɛ ma: «Lina sobu, Ɠɔoɠɔ GALAGI ɠa naa lɛ, nii é ga nɔnɔi ta nii ɲadegai, a zoo maaɓuɠazu ba, nii é yiimazeɠezu la."},{"book":"Gaalu Sɛʋɛi","chapter":"16","verse":"6","text":"Wɛlɛ nii wo ʋaazu kɛɛzu, Kolé ta polu nuiti kpein ta ansanse gala liɠiiti seɠe,"},{"book":"Gaalu Sɛʋɛi","chapter":"16","verse":"7","text":"ti ti laave ga abulekaiti, ti ansansegi ʋu ga, Ɠɔoɠɔ GALAGI ɠaazu. Nii Ɠɔoɠɔ GALAGI a yiimazeɠe la, naa ɠa ɲadegai. É kula ɠɛa, Levi ma zuwuzuiti!»"},{"book":"Gaalu Sɛʋɛi","chapter":"16","verse":"8","text":"Moize ɠɛni Kolé ma mɔnɔ: «À woilo gòoi ma ga pagɔ, Levi nuiti!"},{"book":"Gaalu Sɛʋɛi","chapter":"16","verse":"9","text":"Naa ɠa wo ɠaazu ga faa go ɓaa, ga Izilayɛle ná-GALAGI yiimazeɠe ga woye yɛ, Izilayɛle nuɓusɛiti saama, é zobo fe wo ʋɛ, wo maaɓuɠa ba, wo ɗa botii ɠɛ Ɠɔoɠɔ GALAGI ná-seɠe ʋɛlɛ ɲadegai wu, wo lo nuɓusɛiti untuɠɔ, wo botii ɠɛ tɔun bɛ?"},{"book":"Gaalu Sɛʋɛi","chapter":"16","verse":"10","text":"É ma zobogi veeʋɛ wo ʋɛ ga wo ɗa maaɓuɠa ba, wa è-ɠɛɛleaiti, Levi nuiti. Naa ɠa wo zalaɠa ɠula nui losuʋɛ ɠaiziɛzu mɔnɔ?"},{"book":"Gaalu Sɛʋɛi","chapter":"16","verse":"11","text":"Naa ɠa é kɛa ɗa-o, ɗa-nuiti-yo, wo gilia ba, wo wuzeɠe Ɠɔoɠɔ GALAGI laalɔɠɔma! Mazɔlɔɔ Aalɔn ɠa ga ɓɛ, wo ʋa ɠɛ unsuyelii losu daalɔɠɔma?»"},{"book":"Gaalu Sɛʋɛi","chapter":"16","verse":"12","text":"Moize nu leʋeni ga ti Datan loli ta Aɓilame, Eliyaɓe ná-doun zunuiti. Kɛlɛ ti ɠɛni ma: «Gi la liizu!"},{"book":"Gaalu Sɛʋɛi","chapter":"16","verse":"13","text":"È gi ɠula zou ʋagɔi ʋa, ʋɛ nɔnɔi ta kɔin gulɔi ʋooʋaai ná, é ʋa ga giye teʋebai zu ga gi za, faa go ɠana ɓaa? Ɗa ɠɛɛzu mɔnɔ, è zei gi unda ɓaa?"},{"book":"Gaalu Sɛʋɛi","chapter":"16","verse":"14","text":"È la ʋaani ga giye zou zu, ʋɛ nɔnɔi ta kɔin gulɔi ʋooʋaai ná! È la kpalagaa veeni gi ya, ɓaa kpelea ga gɔnɔ. Ɗa niima nuiti kpein kaazu ga gaazuɠole nuiti? Ɓa-o, gi la liizu pɛ!»"},{"book":"Gaalu Sɛʋɛi","chapter":"16","verse":"15","text":"Moize wola yiiɠaawanani, é ɠɛ Ɠɔoɠɔ GALAGI ma: «Mina yeezei ta-vebɛ zalaɠai wu! Gè la tanɔpɛ kɔli kulani zea, folo ɠila ɓalaa, anɛɛ soovale gila kpalaa, gè la dɛ faa ɲɔu ɠɛɛni ga taɠila ɓalaa!»"},{"book":"Gaalu Sɛʋɛi","chapter":"16","verse":"16","text":"Moize ɠɛni Kolé ma: «Ɗa-o, è ʋolu nuiti-yo, é ɓɔ Aalɔn ʋa, à ɠula kɛlɛma lina Ɠɔoɠɔ GALAGI ɠakala."},{"book":"Gaalu Sɛʋɛi","chapter":"16","verse":"17","text":"Wo ɠilagilagi, ansanse gala liɠii zeɠe, è ansansegi ʋu su, è ʋa Ɠɔoɠɔ GALAGI ɠakala. Wa ʋa ga ansanse gala liɠi unfelegɔ puulɔɔlugɔ (250), ɗa-o, Aalɔn-o, wo ɠilagilagi ɠa nɔnɔi zo ya.»"},{"book":"Gaalu Sɛʋɛi","chapter":"16","verse":"18","text":"Ti ɠilagilagi, ti ta-ansanse gala liɠii zeɠeni, ti abulekaiti pu su, ti ansansegi ʋu ga. Ti pɛ ti loni GALA daaɠomi seɠe ʋɛlɛi laaʋɛ, Moize ɓalaagi ta Aalɔn."},{"book":"Gaalu Sɛʋɛi","chapter":"16","verse":"19","text":"Kolé bɛbɛi ɠaalɛɛni ba ti laalɔɠɔma GALA daaɠomi seɠe ʋɛlɛi laaʋɛ."},{"book":"Gaalu Sɛʋɛi","chapter":"16","verse":"20","text":"Ɠɔoɠɔ GALAGI ɠɛni Moize ta Aalɔn ma:"},{"book":"Gaalu Sɛʋɛi","chapter":"16","verse":"21","text":"«À ɠula niima nuɓusɛiti saama, nà ti undaaʋilisu ɠaniɠanigi nɔ!»"},{"book":"Gaalu Sɛʋɛi","chapter":"16","verse":"22","text":"Kɛlɛ Moize ta Aalɔn ti laaʋɛɛni zooi ma, ti maanɛɛnɛi wo, ti ɠɛ ma: «Ee, GALA! GALAGI nii deve kpɛtɛaniiti kpein zɛnvui ma, ɗa ʋaazu bɛbɛi kpein sosu ga nu ɠilagi ná-kotoi?»"},{"book":"Gaalu Sɛʋɛi","chapter":"16","verse":"23","text":"Ɠɔoɠɔ GALAGI ɠɛni Moize ma:"},{"book":"Gaalu Sɛʋɛi","chapter":"16","verse":"24","text":"«Ɓɔɛ nuɓusɛiti pɔ, è devei ve ti ya ga ti maaɠooza Kolé ta Datan ta Aɓilameni ta-zeɠe ɠotaiti ba.»"},{"book":"Gaalu Sɛʋɛi","chapter":"16","verse":"25","text":"Moize wuzeɠeni zooi ma. Izilayɛle ɠundiɠiiti ti ʋilɛni polu, ti li Datan ta Aɓilame ʋɔ bɛ."},{"book":"Gaalu Sɛʋɛi","chapter":"16","verse":"26","text":"É ɠɛni nuɓusɛiti ma: «À maaɠooza kotoba nui tɛiti ta-zeɠe ɠotaiti ba. À mina vɔɔɠu ti-yeaɠɔligi tanɔpɛ ba, ni wo la wɔinni, wo undaa ʋa ʋili ta-ɠotoiti faa zu!»"},{"book":"Gaalu Sɛʋɛi","chapter":"16","verse":"27","text":"Naazu, ti maaɠoozani Kolé ta Datan ta Aɓilameni ta-zeɠe ɠotaiti ba."},{"book":"Gaalu Sɛʋɛi","chapter":"16","verse":"28","text":"Moize ɠɛni ma: «Nii ɠa wa kwɛɛ da ga Ɠɔoɠɔ GALAGI ɠa é tèʋega, ga gè kɛɛwotii niiti kɛ, gè la faa nɔpɛ kɛɛzu ɓɔɠɔ ʋɛ ɠana nɔ."},{"book":"Gaalu Sɛʋɛi","chapter":"16","verse":"29","text":"Ni niima nuɓusɛiti ta zaana ga nu zaa ʋele nɔ, eɠɛʋelei deveai la nuɓusɛi ma ga é za, naazu Ɠɔoɠɔ GALAGI laade é ʋa vali mà, é ʋa tèʋe."},{"book":"Gaalu Sɛʋɛi","chapter":"16","verse":"30","text":"Kɛlɛ ni Ɠɔoɠɔ GALAGI a fai ta ɠɛɛna, nii kɛɠala la dɛ ɠɛɛni, ni zooi a laalaona, é ti ɓɔle ta ti-yeaɠɔligiti kpein, ti ma vului yei gɔvɛalaazu, wa kwɛɛ naazu ga nui niiti ti ɲɛɛɠulaʋɛ Ɠɔoɠɔ GALAGI zu.»"},{"book":"Gaalu Sɛʋɛi","chapter":"16","verse":"31","text":"Moize ɓeni nɔ ga woo ɠaaɓela, zooi ʋalini ga Datan ta Aɓilameni kɔɠɔwu."},{"book":"Gaalu Sɛʋɛi","chapter":"16","verse":"32","text":"Zooi laalaoni, é ti ɓɔle, ta ta-ʋɛlɛyeɠeiti, ta Kolé ná-nuiti, ta ti-ɠɔligiti."},{"book":"Gaalu Sɛʋɛi","chapter":"16","verse":"33","text":"Naama nuiti ti yeini gɔvɛalaazu ga ti ma vului, ta tɔnɔiti kpein. Zooi laaɠuluni ti ma ʋolu. Pele ɠana ti ɠaalani da, nuɓusɛiti saama."},{"book":"Gaalu Sɛʋɛi","chapter":"16","verse":"34","text":"Ta-ɓee wooi mɛnigai ma, Izilayɛle nuiti kpein ti ɠɛni loni ná maaɠoolii zu, ti ɓizɛni, ti ɗa kpeei loo, ti ɠɛ ma: «Ade ɓizɛ, zooi mina ade ɓɔle, ada ɓalaa!»"},{"book":"Gaalu Sɛʋɛi","chapter":"16","verse":"35","text":"Abui ɠulani Ɠɔoɠɔ GALAGI ʋɔ bɛ, é zunu unfelegɔ puulɔɔlugɔiti (250) gala, niiti ansansegi ɠɛni ti ya."}]}