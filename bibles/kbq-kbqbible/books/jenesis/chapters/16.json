{"data":[{"book":"Jenesis","chapter":"16","verse":"1","text":"Abramu nenaro agi'a Saraikino, mofavre onte narvo a' mani'ne. Hagi Isipi mopareti Sarai'a eri'za mofa'a Haga avregeno eri'zama'a enerino mani'ne."},{"book":"Jenesis","chapter":"16","verse":"2","text":"Sarai'a amanage huno Abramuna asami'ne, Kama antahio. Ra Anumzamo'a mofavre kuni'a erigige'na mofavre kaseontoanki, vunka eri'za a'ni'ane umasegeno agripinti mago'a mofavrezaga eri fore hunamino, huno higeno Abramu'a a'amofonke antahino ana hu'ne."},{"book":"Jenesis","chapter":"16","verse":"3","text":"Hagi Abramu'ma Kenani mopare 10ni'a zagegafu manitegeno, Hagana Isipiti'ma avre'nea eri'za mofara Abramuna nenaro'za hanie huno Sarai'a avre ami'ne."},{"book":"Jenesis","chapter":"16","verse":"4","text":"Higeno Abramu'a Hagana anteno masegeno, Haga'ma keno antahino'ma hiana amu'enema nehuno'a, kva'a Saraina ke azanava hu'ne."},{"book":"Jenesis","chapter":"16","verse":"5","text":"Hagi Sarai'a amanage huno Abramuna kesu'ne, Kagra haviza hu'nankeno eri'za a'mo'a antahi haviza hunenanteno avesinonante. E'i ana knazamo'a nagritetira kagrite vugahie. Nagra eri'za a'nia avre kamugenka antenka mase'nankeno amu'ene huteno antahi haviza hunenante. Kagra havizana hu'nampi, Nagra havizana hu'nofi, Ra Anumzamoke nerageno refko hurantegahie."},{"book":"Jenesis","chapter":"16","verse":"6","text":"Hianagi Abramu'a amanage huno Saraina asami'ne, Antahio, knareki kagri eri'za a' mani'neanki kagri'ma kavesisaniaza hunto, huno higeno Sarai'a tusiza huno Hagana azanava higeno koro freno vu'ne."},{"book":"Jenesis","chapter":"16","verse":"7","text":"Freno Suri kumatega nevia kamofo kampui ti me'nere ka'ma mopafi umani'ne. Anante Ra Anumza'mofo ankeromo eme negeno,"},{"book":"Jenesis","chapter":"16","verse":"8","text":"anage hu'ne, Hagaga, Sarai eri'za a'moka igati ne-enka, iga vu'za nehane? huno higeno, Saraima eri'zama'ama eri nentoa a'mofo kvafinti fre'na e'noe."},{"book":"Jenesis","chapter":"16","verse":"9","text":"Higeno Ra Anumzamofo ankeromo'a amanage huno asami'ne, Rukrahe hunka vunka, umani'nenka ke'amofo amage antenka eri'zama'a omerinto,"},{"book":"Jenesis","chapter":"16","verse":"10","text":"huno nehuno anage hu'ne, Nagra kazeri ra ha'nena kagehe'za ohampriga'a vahe fore hugahaze."},{"book":"Jenesis","chapter":"16","verse":"11","text":"Ra Anumzamofo ankeromo'a mago'ene huno, Kamu'ene hunankeno kna kavenesigenka ke hankeno Anumzamo'a antahi'negu ne'mofavre kasentenka ana mofavremofo agi'a Ismaeli'e hunka antegahane. 16:11 Ana agimofo agafa'a Anumzamo keti'a nentahie, huno agi ante'ne."},{"book":"Jenesis","chapter":"16","verse":"12","text":"Hagi mofavre ka'amo'a ra huteno, afi' donki afu kna huno manigahie. Hagi agra mika vahera nezmahenke'za agrira ahegahaze. Afu agna'zanena fru huno omanigosie."},{"book":"Jenesis","chapter":"16","verse":"13","text":"Hanki Haga'a ke humia Ra Anumzamofo agi neheno amanage hu'ne, Kagra nenagana Anumzane, na'ankure nagra kagoanagi ofri mani'noe."},{"book":"Jenesis","chapter":"16","verse":"14","text":"Ana hu'negu ana tinkerimofo agi'a Bir Lahai Roie hu'ne.16:14 Kasefa huno mani'nea Anumzamofo tinkerie hu'ne.  Ana tinkerimo'a Beretine, Kadesine amunozanifi me'neankino, menina me'ne."},{"book":"Jenesis","chapter":"16","verse":"15","text":"Hanki Haga'a ne' kasentegeno, Abramu'a ana mofavre agi'a Ismaeli'e huno agi'a ante'ne."},{"book":"Jenesis","chapter":"16","verse":"16","text":"Abramu'a 86'a zagegafu manitegeno Haga'a Ismaelina kasente'ne."}]}