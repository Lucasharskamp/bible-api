{"data":[{"book":"Sams-Zgame","chapter":"77","verse":"1","text":"Anumzamofontega ranke hu'na nagra krafagea hugahue. Nazama hinogura ranke hu'na krafa hanugeno Anumzamo'a antahi namigahie."},{"book":"Sams-Zgame","chapter":"77","verse":"2","text":"Hazenkefima unefre'na, Ra Anumzamofonku hake'noe. Kinagareti'ma agafama huno vuno ko'ma ome tu'neana monafinka nazana rusutete'na nunamuna hu'noanagi, narimpamo'a kna hu'ne."},{"book":"Sams-Zgame","chapter":"77","verse":"3","text":"Anumzamokagu'ma nagesama nentahi'na, natagura karagi neru'na, kagriku'ma nentahi'na nunamuma nehugeno, zaferinani'a omne amne hu'ne."},{"book":"Sams-Zgame","chapter":"77","verse":"4","text":"Kagra navua eri hari hanke'na maka kinaga navura omase mani'nena, tusi antahintahi hakare nehu'na kea osu'noe."},{"book":"Sams-Zgame","chapter":"77","verse":"5","text":"Ko'ma evu'nea knafima knare'ma hu'na mani'noa zanku nagesa nentahi'na, ko'ma evu'nea kafuramimpima fore'ma hu'nea zantaminkura nagesa nentahue."},{"book":"Sams-Zgame","chapter":"77","verse":"6","text":"Nagrama kenage'ma nehua zagamenigura nagesa nentahi'na, nagu'afina antahintahia hu'noe. Anante antahintahinimo'ma ama'ma higena, ko'ma hu'noa zagamekura nagesa nentahi'na, anage hu'noe,"},{"book":"Sams-Zgame","chapter":"77","verse":"7","text":"Anumzamo'a ha natreno amefi hu'namifi? Ete mago'anena avesinanteno nazeri so'ea huonantegahifi?"},{"book":"Sams-Zgame","chapter":"77","verse":"8","text":"Vagaore avesizamo'a ha fanene hu vagarefi? Huvempama hu'nea kemo'a hago vagarefi?"},{"book":"Sams-Zgame","chapter":"77","verse":"9","text":"Anumzamo'a asunku'ma hurante zankura agekanifi? Hifi tusi'a arimpa aheneranteno asunku zama'a azenerifi?"},{"book":"Sams-Zgame","chapter":"77","verse":"10","text":"Anante anage hu'na antahi'noe, Marerirfa Anumzamo hara renante hu'na hu'noe."},{"book":"Sams-Zgame","chapter":"77","verse":"11","text":"Hianagi Anumzamo'ma hu'nea avu'ava zankura nagera okanigahue. Tamage, nagra korapa'ma ruzahu ruzahu kaguvazama hu'nana zankura nagera okanigahue."},{"book":"Sams-Zgame","chapter":"77","verse":"12","text":"Maka zama tro'ma hu'nana zankura nagesa antahigami vava nehu'na, ranra avu'avazama hu'nana zantmimofonku nagu'afina antahi vava hugahue."},{"book":"Sams-Zgame","chapter":"77","verse":"13","text":"Anumzamoka kavukva zankamo'a ruotagetfa hu'ne. Tagri hankavenentake Anumzankna Anumzana magore huno omanitfa hu'ne."},{"book":"Sams-Zgame","chapter":"77","verse":"14","text":"Kagra ruzahu ruzahu kagu'vaza eri fore hu'nana Anumza mani'nane. Kagra vahe'mokizmi amu'nompi hankaveka'a erifore hu Anumza mani'nane."},{"book":"Sams-Zgame","chapter":"77","verse":"15","text":"Kagra hankavenentake kazanuti vaheka'a Jekopu mofavreramine, Josefe mofavreraminena zamagu'vazi'nane."},{"book":"Sams-Zgame","chapter":"77","verse":"16","text":"Anumzamoka timo'ma negageno'a, koro nehigeno, hagerimo'ma negageno'a koro huno ahirahiku hu'ne."},{"book":"Sams-Zgame","chapter":"77","verse":"17","text":"Hampompintira ko'mo'a herafi neramigeno, monagemo'a kragugu nehigeno, kopsinamo'a rutrage huno kevema ahene trazankna huno enevie."},{"book":"Sams-Zgame","chapter":"77","verse":"18","text":"Kagra hankeno monagemo'a ununkomofo agasasa nerigeno, kopsinamo'a maka kokantega trage huno rumsa huno vuno eno nehigeno, ama mopamo'a kaza nehuno tusi agogogu nehie."},{"book":"Sams-Zgame","chapter":"77","verse":"19","text":"Kama vanoma nehana kamo'a hageri amu'nompi vu'ne. Kagra tusi'a hankave timpi nevankeno, vahe'mo'za kagiaka nonkaze."},{"book":"Sams-Zgame","chapter":"77","verse":"20","text":"Sipisipi afutami avreno viankna hunka, vaheka'a ana kampina zamavarenka vananke'za, Aroni'ene Mosesekea sipisipi afu kva vahekna huke zamavareke vu'na'e."}]}