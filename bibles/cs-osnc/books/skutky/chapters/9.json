{"data":[{"book":"Skutky","chapter":"9","verse":"1","text":"Saul se však snažil Ježíšovy následovníky zastrašit a zlikvidovat."},{"book":"Skutky","chapter":"9","verse":"2","text":"Vyžádal si od velekněze pověřující listiny pro židovské synagogy v Damašku. Chtěl tam pátrat po křesťanech, mužích i ženách, zatknout je a přivést do Jeruzaléma před soud."},{"book":"Skutky","chapter":"9","verse":"3","text":"Vydal se tam se svým doprovodem a byl již před branami Damašku, když ho obklopilo zvláštní světlo z nebe."},{"book":"Skutky","chapter":"9","verse":"4","text":"V úleku padl na zem a uslyšel hlas: „Saule, Saule, proč mne pronásleduješ?“"},{"book":"Skutky","chapter":"9","verse":"5","text":"Zeptal se: „Ale kdo jsi, pane?“ Pán mu odpověděl: „Já jsem Ježíš a ty mne pronásleduješ v mých učednících. Je to stejné, jako bys chtěl hlavou rozbít zeď.“ Saul zlomený hrůzou řekl: „Pane, čekám na tvoje rozkazy.“"},{"book":"Skutky","chapter":"9","verse":"6","text":"A Pán k němu: „Vstaň, jdi do města a tam se dozvíš další.“"},{"book":"Skutky","chapter":"9","verse":"7","text":"Muži ze Saulova doprovodu stáli v úžasu; něco slyšeli, ale nevěděli, s kým jejich velitel mluví."},{"book":"Skutky","chapter":"9","verse":"8","text":"Saul se zvedl ze země, protíral si oči, ale neviděl nic; oslepl. Uchopili ho za ruce, a tak ho odvedli do Damašku."},{"book":"Skutky","chapter":"9","verse":"9","text":"Tři dny trvala jeho slepota a po celou tu dobu nic nejedl ani nepil."},{"book":"Skutky","chapter":"9","verse":"10","text":"V Damašku žil věřící muž jménem Ananiáš. Tomu se zjevil Pán Ježíš a oslovil ho jménem. Ananiáš se zeptal: „Pane, co si přeješ?“"},{"book":"Skutky","chapter":"9","verse":"11","text":"Pán mu řekl: „Vstaň a jdi do Přímé ulice. Tam v Judově domě najdeš Saula, který pochází z Tarsu."},{"book":"Skutky","chapter":"9","verse":"12","text":"Při modlitbě tě uviděl, jak k němu jdeš, kladeš na něj ruce a on znovu dostává zrak. Zjevil jsem mu i tvoje jméno.“"},{"book":"Skutky","chapter":"9","verse":"13","text":"Ale Ananiáš namítl: „Pane, o tom muži kdekdo vypráví, jak mnoho zla způsobil mezi tvými věrnými v Jeruzalémě."},{"book":"Skutky","chapter":"9","verse":"14","text":"I sem prý přišel s pověřením předních kněží, aby pozatýkal všechny, kdo vyznávají tvoje jméno.“"},{"book":"Skutky","chapter":"9","verse":"15","text":"Pán mu však řekl: „Přesto jdi. Já jsem si ho vybral za svůj zvláštní nástroj, který bude šířit zvuk mého jména nejen mezi židy, ale i mezi pohany a donese ho až před panovníky."},{"book":"Skutky","chapter":"9","verse":"16","text":"A ukáži mu, že pro moje jméno hodně vytrpí.“"},{"book":"Skutky","chapter":"9","verse":"17","text":"Ananiáš šel a v určeném domě nalezl Saula. Položil na něj ruce a řekl: „Saule, bratře, posílá mě k tobě Pán Ježíš, který se ti ukázal na cestě k nám. Máš zase prohlédnout a být naplněn svatým Duchem.“"},{"book":"Skutky","chapter":"9","verse":"18","text":"A tu jako by se protrhla tma a Saul okamžitě prohlédl. Povstal a dal se pokřtít."},{"book":"Skutky","chapter":"9","verse":"19","text":"Potom se posilnil jídlem."},{"book":"Skutky","chapter":"9","verse":"20","text":"Brzy však začal chodit také do synagog a veřejně hlásal, že Ježíš je Boží Syn."},{"book":"Skutky","chapter":"9","verse":"21","text":"Všichni posluchači se divili a říkali: „Cožpak to není ten, kdo tak tvrdě v Jeruzalémě pronásledoval Ježíšovy vyznavače? I sem přece přišel, aby je pochytal a předvedl před veleradu.“"},{"book":"Skutky","chapter":"9","verse":"22","text":"Avšak Saula tím neumlčeli. Naopak on umlčoval damašské židy a dokazoval jim, že Ježíš je Mesiáš."},{"book":"Skutky","chapter":"9","verse":"23","text":"Když už to trvalo dlouho, domluvili se někteří z nich, že ho zabijí."},{"book":"Skutky","chapter":"9","verse":"24","text":"Saul se dozvěděl o těch úkladech, ale oni dali hlídat ve dne i v noci městské brány, aby jim neunikl."},{"book":"Skutky","chapter":"9","verse":"25","text":"Tak ho křesťané nakonec spustili v koši přes hradby."},{"book":"Skutky","chapter":"9","verse":"26","text":"Saul přišel zpět do Jeruzaléma a pokoušel se připojit k Ježíšovým následovníkům, ale všichni se ho báli; nevěřili, že by se mohl tak změnit."},{"book":"Skutky","chapter":"9","verse":"27","text":"Tu se ho ujal Barnabáš, přivedl ho k apoštolům a všechno jim vyprávěl: Jak se Pán na cestě ukázal Saulovi a mluvil s ním a jak potom Saul v Damašku bez bázně hlásal Ježíše."},{"book":"Skutky","chapter":"9","verse":"28","text":"A tak ho věřící v Jeruzalémě přijali mezi sebe a také zde směle mluvil o Pánu Ježíši."},{"book":"Skutky","chapter":"9","verse":"29","text":"Zvláště rád diskutoval s řecky mluvícími židy. Ti mu nakonec také ukládali o život."},{"book":"Skutky","chapter":"9","verse":"30","text":"Když se to dozvěděli bratři, odvedli ho tajně do Césareje a odtud ho poslali do rodného Tarsu."},{"book":"Skutky","chapter":"9","verse":"31","text":"Saulovým obrácením nastala pro sbory v Judsku, Galileji i v Samařsku pokojná doba vnitřního budování a života v oddanosti Bohu. Duch svatý mezi nimi působil, takže rostly i počtem."},{"book":"Skutky","chapter":"9","verse":"32","text":"Petr podnikl okružní cestu po všech sborech a přišel tak i k věřícím v Lyddě."},{"book":"Skutky","chapter":"9","verse":"33","text":"Navštívil tam jakéhosi Eneáše, který byl už osm let ochrnutý upoután na lůžko."},{"book":"Skutky","chapter":"9","verse":"34","text":"Petr mu řekl: „Eneáši, Ježíš Kristus tě uzdravuje. Vstaň a skliď si své lůžko!“ A on hned vstal."},{"book":"Skutky","chapter":"9","verse":"35","text":"Když to viděli obyvatelé Lyddy a Sáronu, uvěřili v Pána Ježíše."},{"book":"Skutky","chapter":"9","verse":"36","text":"Nedaleko Lyddy, v Joppe, žila věřící žena jménem Tabita, řecky Dorkas. Byla známá tím, jak z lásky podporovala chudé."},{"book":"Skutky","chapter":"9","verse":"37","text":"Právě v těch dnech však onemocněla a zemřela. Připravili ji k pohřbu a zatím uložili do místnosti v patře."},{"book":"Skutky","chapter":"9","verse":"38","text":"Věřící se doslechli, že Petr je v Lyddě, a poslali k němu s prosbou, aby k nim hned přišel."},{"book":"Skutky","chapter":"9","verse":"39","text":"Petr šel s posly a ti ho vedli přímo nahoru do domu. Tam byl zástup plačících vdov, ty ho obklopily a ukazovaly mu šaty, které jim ušila jejich milá Dorkas."},{"book":"Skutky","chapter":"9","verse":"40","text":"Petr požádal, aby všichni odešli, poklekl a modlil se. Po chvíli se obrátil k mrtvému tělu a řekl: „Tabito, vstaň!“ Ona otevřela oči, uviděla Petra a posadila se."},{"book":"Skutky","chapter":"9","verse":"41","text":"Petr jí podal ruku a pomohl jí vstát. Pak zase zavolal všechny nahoru a odevzdal jim Tabitu živou."},{"book":"Skutky","chapter":"9","verse":"42","text":"To se rychle rozkřiklo po celém Joppe a mnoho lidí uvěřilo v Pána Ježíše."},{"book":"Skutky","chapter":"9","verse":"43","text":"Petr pak bydlel dlouho v Joppe v domě koželuha Šimona."}]}