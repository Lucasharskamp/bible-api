{"data":[{"book":"Maliki","chapter":"15","verse":"1","text":"Nemitondotondo, ipfilongotsi we inambiko wetingana hamwe ne iwabala, iwolangulitsa Ghamalaghitso na libaratsa lyose, walamla kumghala Yesu kwa Pilato. Apfo wamwoha, wamghala na wamwing'a Pilato."},{"book":"Maliki","chapter":"15","verse":"2","text":"Pilato kamghutsa Yesu, “Apfi ghweghwe kwaimndewa wa Wayahudi?” Yesu kamwidika, “Ona, ka ghweghwe pfaulonga.”"},{"book":"Maliki","chapter":"15","verse":"3","text":"Iwakulu we inambiko wamghutsukila Yesu maghomba mengi."},{"book":"Maliki","chapter":"15","verse":"4","text":"Apfo, Pilato kamghutsa Yesu keli, “Ng'ukwidika chochose bae? Tegheletsa ghamaghomba ghawo ghose kuna ghweghwe.”"},{"book":"Maliki","chapter":"15","verse":"5","text":"Lekeni Yesu kalema kwidika keli, Pilato kakangawala."},{"book":"Maliki","chapter":"15","verse":"6","text":"Chila Ichihungo che Ipasaka, Pilato tsakatsowela kumlekelela imunu yumwe yohighwe yobamighwa ne iwanu."},{"book":"Maliki","chapter":"15","verse":"7","text":"Ichipindi acho kukala ne imunu yumwe yakemighwe Baraba, wamwika mne chifungo hamwe ne iwanu iwatendile hengele na iwakomile iwanu mna tsogho kulu."},{"book":"Maliki","chapter":"15","verse":"8","text":"Na kingili lye iwanu limghendela Pilato na limlomba awatendele ka pfayatendagha."},{"book":"Maliki","chapter":"15","verse":"9","text":"Naye Pilato kawaghutsa, “Apfi, mwobama nimlekelele Imndewa wa Wayahudi?”"},{"book":"Maliki","chapter":"15","verse":"10","text":"Pilato kamanya ghendo ka pfilongotsi we inambiko wamghala Yesu kuna yeye kwaapfila wamwonela chepfu."},{"book":"Maliki","chapter":"15","verse":"11","text":"Lekeni ipfilongotsi we inambiko wawaswangitsa iwanu wamlombe Pilato amlekelele Baraba ihanu ha Yesu."},{"book":"Maliki","chapter":"15","verse":"12","text":"Pilato kawaghutsa iwanu awo, “Kuya mwobama nimtende choni imunu yamumkema Imndewa wa Wayahudi?”"},{"book":"Maliki","chapter":"15","verse":"13","text":"Iwanu wose wakemelela walonga, “Mkondeke mna msalaba!”"},{"book":"Maliki","chapter":"15","verse":"14","text":"Pilato kawaghutsa, “Apfi atendile choni chihile?”"},{"book":"Maliki","chapter":"15","verse":"15","text":"Pilato kabama kuwadeng'eletsa iwanu, apfo kamlekelela Baraba. Kuya kalaghitsa Yesu yafapulighwe ipfiboko, kuya wamkondeke mna msalaba."},{"book":"Maliki","chapter":"15","verse":"16","text":"Asikali wamghala Yesu mghati mwe ing'anda ye imkulu we isi ya Yudeya, wawakema hamwe wayawo wose."},{"book":"Maliki","chapter":"15","verse":"17","text":"Wampfatsa Yesu lighwanda lya langi ya tsambarau, wabota litaji lya mihonga, walika mwitwi mwake."},{"book":"Maliki","chapter":"15","verse":"18","text":"Kuya wandusa kumlamsa, “Mbukwa Imndewa wa Wayahudi!”"},{"book":"Maliki","chapter":"15","verse":"19","text":"Waghendelela kumtowa ne ng'weku mwitwi mwake na kumbwalulila ghamate. Watowa ghamaghoti, wamwinamila."},{"book":"Maliki","chapter":"15","verse":"20","text":"Kuya hawamalitse kumbetsa, wamtsula lighwanda lya langi ya tsambarau wampfatsa ghamaghwanda ghake. Kuya wamlapfa kunze wamkondeka mne msalaba."},{"book":"Maliki","chapter":"15","verse":"21","text":"Hawakalile mnzila, wetingana ne imunu iyakemighwe Simoni, imunu wa Kirene, aba wawo Alekisanda na Lufo. Imunu ayo tsayang'ali yolawa kumghunda koghenda mne ghumji. Asikali wambama aghughale msalaba ghwa Yesu."},{"book":"Maliki","chapter":"15","verse":"22","text":"Kuya wamghala Yesu hanu hokemighwa Goligota, mana yake, “Hanu ha Pala lya Litwi.”"},{"book":"Maliki","chapter":"15","verse":"23","text":"Wamwing'a idipfai ihanganyighwe na manemane, lekeni Yesu kalema kuinwa."},{"book":"Maliki","chapter":"15","verse":"24","text":"Kuya wamkondeka mna msalaba, wegholela ghamaghwanda ghake kwa ukwasa hasi tsisimbi walole yuhi yapate lighwanda."},{"book":"Maliki","chapter":"15","verse":"25","text":"Ikala saa ndatu nemitondo hawamkondeke Yesu mna msalaba."},{"book":"Maliki","chapter":"15","verse":"26","text":"Wandika lighomba lyake apfino. “IMNDEWA WA WAYAHUDI.”"},{"book":"Maliki","chapter":"15","verse":"27","text":"Kuya wamkondeka Yesu hamwe na wabapfi weli mne misalaba, yumwe kune ghumoko ghwake ghwa kujilo na yungi kune ghumoko ghwake ghwa kumoso."},{"book":"Maliki","chapter":"15","verse":"28","text":"Apfo ghatimila Ghamaandiko igholonga, “Tsakekighwa hamwe iwanu wehile.”"},{"book":"Maliki","chapter":"15","verse":"29","text":"Iwanu iwang'ali woluta hanu hala wahighitsa ghamatwi ghawo, wamligha Yesu, walonga, “Ambe ghweghwe kudaha kuimwagha Ing'anda ye Imulungu na kuitsenga kwa ghamatsuwa madatu!"},{"book":"Maliki","chapter":"15","verse":"30","text":"Hulumka lelo mna msalaba, wihonetse mwenyegho!”"},{"book":"Maliki","chapter":"15","verse":"31","text":"Pfipfila ipfilongotsi we inambiko na iwolangulitsa Ghamalaghitso wamligha Yesu, walonga, “Kawahonetsa iwanu wengi lekeni ng'odaha bae kwihonetsa imwenyegho!"},{"book":"Maliki","chapter":"15","verse":"32","text":"Leka tumlole ayu Kiristu, Imndewa wa Isiraeli, sambi ahulumke mna msalaba, na twetwe tutsomtoghola!”"},{"book":"Maliki","chapter":"15","verse":"33","text":"Haipfikile saa sita nemisi, isi yose ighubikighwa ne ichisi ichikalile kwa masaa madatu."},{"book":"Maliki","chapter":"15","verse":"34","text":"Saa tisa nemisi, Yesu kakemelela, “Eloi, Eloi, lama Sabakitani” mana yake, “Imulungu wangu, Imulungu wangu, mbona kundeka?”"},{"book":"Maliki","chapter":"15","verse":"35","text":"Iwanu wangi iwemile hala hawahulike apfo walonga, “Tegheletsa, komkema Eliya!”"},{"book":"Maliki","chapter":"15","verse":"36","text":"Imunu yumwe katsuma, keka isiki mne lidodoki, kalika mne lubiki, kamwing'a Yesu yainwe. Kuya kalonga, “Tubete tulole ka Eliya kakutsa kumhulumsa mna msalaba.”"},{"book":"Maliki","chapter":"15","verse":"37","text":"Yesu kalila kwa kukemelela, kuya kafa."},{"book":"Maliki","chapter":"15","verse":"38","text":"Lipanziya likalile mne Ing'anda ye Imulungu lidegheka mabwende meli kulawa kuchanya mbaka hasi."},{"book":"Maliki","chapter":"15","verse":"39","text":"Imbala yumwe wa asikali iyemile hambele ha msalaba kona Yesu pfayafile, kalonga, “Imunu yuno tsakakala Imwana we Imulungu ghendo!”"},{"book":"Maliki","chapter":"15","verse":"40","text":"Iwapinga wamwenga tsawalola kwa kutali. Wamwenga wawo tsa Mariya Magidalena, Mariya iyali mai wawo tsina Jakobu mdodo na Yose, na Salome."},{"book":"Maliki","chapter":"15","verse":"41","text":"Yesu hayang'ali Galilaya, iwapinga awo tsawamuwinza wamtumikila. Iwapinga wamwenga iwalawile naye Yerusalemu pfipfila tsawabahala."},{"book":"Maliki","chapter":"15","verse":"42","text":"Ipfika nemihe ya litsuwa lya kwiyandaa, (tsa tsuwa limwe likalile kupfika tsuwa lya sabato)."},{"book":"Maliki","chapter":"15","verse":"43","text":"Yosefu iyolawila mne ghumji ghwa Arimataya, imunu wa libaratsa iyahulikitsighwe ng'ani kapfika. Imunu ayo yang'ali yokalitsa ukutsa kwa undewa we Imulungu. Yosefu kamghendela Pilato bila kumpfuka, kamlomba amwing'e lukuli lwa Yesu."},{"book":"Maliki","chapter":"15","verse":"44","text":"Pilato tsakakangawala hayahulike ma Yesu kafa. Kamkema imbala wa asikali kamghutsa ka Yesu kafa mwande."},{"book":"Maliki","chapter":"15","verse":"45","text":"Baho hayahulike apfo kulawa kwe imbalayo, Pilato kamlongela Yosefu alusole lukuli lwa Yesu."},{"book":"Maliki","chapter":"15","verse":"46","text":"Yosefu kaghula isanda, kahulumsa lukuli lwa Yesu, kalupfatsa isanda na kulwika mne likabuli ilihimbighwe mne libambalawe. Kuya, kabimbilisa libwe kulu hambele ha libani."},{"book":"Maliki","chapter":"15","verse":"47","text":"Mariya Magidalena na Mariya mai wake Yose wona hanu halwikighwe lukuli lwa Yesu."}]}