{"data":[{"book":"Vaefeso","chapter":"5","verse":"1","text":"Bahi nnyejange Nnungu, kwa kuva mwenu nni mmana vake wantamwanga."},{"book":"Vaefeso","chapter":"5","verse":"2","text":"Bahi muikalange kwa kutamwana malinga Kilisto chatutamwije hwetu na kuuhumya umi wake kwajili yetu kuva muchi sadaka ya kupija, inung'îla na inkatapalîla Nnungu."},{"book":"Vaefeso","chapter":"5","verse":"3","text":"Kwa kuva, mwenu nni mmana mma Nnungu, bahi umalaya na kila namuna ya uhakwa na kung'unuka vinapwawe kwenu mwenu."},{"book":"Vaefeso","chapter":"5","verse":"4","text":"Uchocho, lanapilikanike malove la dihoni wala la uvelu wala la mang'wanyu lakáfala, kwa kuva anelo lakálembelewa lapwawe kwenu mwenu. Chilembelêwa kwenu mwenu nni kunnombolela Nnungu."},{"book":"Vaefeso","chapter":"5","verse":"5","text":"Bahi mumale mwalehu kuva, nanga mmalaya woheyo wala munu atênda lahakalenge wala ang'unûka ambekûva na mapala mu Ufalume wanga Kilisto na Nnungu. Kwa kuva, munu ang'unûka àlandana na munu ayûwa disanamu."},{"book":"Vaefeso","chapter":"5","verse":"6","text":"Munu woheyo anankumbange kwa malove lake lakemana. Kwa kuva, kwa makosa malinga anelo, gasabu yanga Nnungu ìmbevaidilila vanu vammalele vakámpilikana."},{"book":"Vaefeso","chapter":"5","verse":"7","text":"Bahi munakumilane na vanu malinga anevo."},{"book":"Vaefeso","chapter":"5","verse":"8","text":"Anepo patandi mwenu múikalanga nnupi, henga hambi kwa kulundanywa na Nang'olo mùikalanga munng'anje. Bahi ikalanga malinga vana va munng'anje,"},{"book":"Vaefeso","chapter":"5","verse":"9","text":"kwa kuva, vihepo vya munng'anje nni kuva na uwambone wa kila namuna na kutenda lalalembela Nnungu na kuva munu wa uhiu."},{"book":"Vaefeso","chapter":"5","verse":"10","text":"Tumbama namene kumala vitukutuku vinkatapalîla Nang'olo."},{"book":"Vaefeso","chapter":"5","verse":"11","text":"Munakumile matendo la nnupi lakemana, henga mùlembelewa mulapisulange."},{"book":"Vaefeso","chapter":"5","verse":"12","text":"Kwa kuva, nni dihoni kulatambulanga mambo àlalá latendeka kwa sili na vanu vakámpilikana Nnungu."},{"book":"Vaefeso","chapter":"5","verse":"13","text":"Henga matendo lammalele palapihuliwa na nng'anje, lànaonekana."},{"book":"Vaefeso","chapter":"5","verse":"14","text":"Kwa kuva, nng'anje nni utênda kila chinu chonekane. Njo mana tùhaula kuva,"},{"book":"Vaefeso","chapter":"5","verse":"15","text":"Bahi lyongolelange namuna chimuikalanga. Munaikalange muchi mavelu ila muikalange muchi mmanu mmêle na lúnda."},{"book":"Vaefeso","chapter":"5","verse":"16","text":"Utumile saana uhiku auno umuvenawo, kwa kuva, alano nni maduva la mambo la kuhakalanga."},{"book":"Vaefeso","chapter":"5","verse":"17","text":"Bahi munààve mavelu, henga mulamale àlalá lalalembela Nang'olo Nnungu."},{"book":"Vaefeso","chapter":"5","verse":"18","text":"Lekanga kukalewa divayi, kwa kuva, kukalewa kutendiha vanu vanahulule kulidivila, ila mwenu mùlembelewa muumbajwe Umumu Wanaswe,"},{"book":"Vaefeso","chapter":"5","verse":"19","text":"akuno umutangojana kwa malove la Zabuli na dihimu dya kunnombolela Nnungu na dihimu dinji dya chinnungu. Mumwimbile Nang'olo na kunhangalalila mmitima yenu yammalele,"},{"book":"Vaefeso","chapter":"5","verse":"20","text":"na kunshukulu Nnungu Atata maduva lammalele kwa kila chinu, kwa lina lyanga Nang'olo wetu Yesu Kilisto."},{"book":"Vaefeso","chapter":"5","verse":"21","text":"Mupilikanane mmene kwa mmene kwa kumweshimu Kilisto."},{"book":"Vaefeso","chapter":"5","verse":"22","text":"Mwenu mmakongwe, vapilikane valume venu malinga chimumpilikana Nang'olo wetu."},{"book":"Vaefeso","chapter":"5","verse":"23","text":"Kwa kuva, nnume àvele na mamulaka kwa n'jawe, malinga Kilisto chavele na mamulaka kwa vanu vankulupîla. Kilisto mwene nni Mpohi wa mmili wake, yani vanu vankulupîla."},{"book":"Vaefeso","chapter":"5","verse":"24","text":"Bahi malinga vanu vankulupîla Yesu Kilisto chivampilikana nang'e, uchocho vakongwe navanang'o vàlembelewa vavapilikane valume vao kwa kila chinu."},{"book":"Vaefeso","chapter":"5","verse":"25","text":"Na mwenu mmalume vatamwange ajavenu malinga Kilisto chanavatamwije vanu vankulupîla, nkuuhumya umi wake kwajili yavo."},{"book":"Vaefeso","chapter":"5","verse":"26","text":"Átendile uchocho uchinga avatende kuva va Nnungu kwa kuvahahula kwa medi na kwa lilove lyake."},{"book":"Vaefeso","chapter":"5","verse":"27","text":"Ánivahahula uchinga aling'e mwene vanu vankulupîla, akuno vavèlè muhali ya ukulu, yani bila kuva na madolidoli nnimbende wala likwinyansi nnimbende, au vitukutuku vinji vivêle malinga anevyo. Na badala yake vanu vankulupîla, vààva vanaswe na bila kuva na chilema chohecho."},{"book":"Vaefeso","chapter":"5","verse":"28","text":"Uchocho, valume vàlembelewa vavatamwe ajavao malinga chivaitamwa miili yavo vene. Kwa kuva, ayula antâmwa n'jawe, àlitamwa mwene."},{"book":"Vaefeso","chapter":"5","verse":"29","text":"Kwa kuva, nanga munu auvênga mmili wake mwene, henga ànaulisa na kuuchunga malinga Kilisto chavachunga vanu vankulupîla."},{"book":"Vaefeso","chapter":"5","verse":"30","text":"Kwa kuva, hwetu nni dimbande dya mmili wake."},{"book":"Vaefeso","chapter":"5","verse":"31","text":"Malinga chilahaula Malemba Lanaswe kuva, “Ing'anya ya anelyo, nnume àmbenneka atatake na anyokwe koka alundane na n'jawe, na anevo vavili vàmbekuva mmili umo.”"},{"book":"Vaefeso","chapter":"5","verse":"32","text":"Ìnikamajanga namene kukameka sili aneyo, henga nangu ngùtangola mambo lannyâmba Kilisto na vanu vankulupîla nang'e."},{"book":"Vaefeso","chapter":"5","verse":"33","text":"Pamo na anelo, kila nnume àlembelewa antamwe n'jawe malinga chalitamwa mwene, na kila nkongwe àlembelewa ámweshìmù nng'andomwe."}]}