{"data":[{"book":"Yoni","chapter":"16","verse":"1","text":"“N ni ito birin falaxi ɛ xa nɛn alogo ɛ nama bira tantanni."},{"book":"Yoni","chapter":"16","verse":"2","text":"E ɛ kedima nɛn salide banxine yi. Nba, waxatina nde fama, xa muxu yo ɛ faxa, na kanna a mirima nɛn fa fala a bata Alaa wanla kɛ."},{"book":"Yoni","chapter":"16","verse":"3","text":"E feni itoe ligama ɛ ra nɛn amasɔtɔ e mi n tan kolon, e mi n Fafe Ala fan kolon."},{"book":"Yoni","chapter":"16","verse":"4","text":"Koni n bata feni itoe fala ɛ xa. Nanara, e nɛma feni itoe ligɛ ɛ ra waxatin naxan yi, n ma falane rabirama ɛ ma nɛn. N munma yi feni itoe fala ɛ xa nun a singeni amasɔtɔ n yi ɛ fɛma.”"},{"book":"Yoni","chapter":"16","verse":"5","text":"“Koni iki, n sigama n xɛ muxun fɛma koni ɛ tan sese mi n maxɔdinma fa fala, ‘I sigan minɛn yi?’"},{"book":"Yoni","chapter":"16","verse":"6","text":"Koni xabu n na a fala ɛ xa, ɛ bɔɲɛn bata rafɔrɔ."},{"book":"Yoni","chapter":"16","verse":"7","text":"Hali na, n xa ɲɔndin fala ɛ xa, a fisa ɛ ma n siga. Amasɔtɔ xa n mi siga, Mali Tiin16.7 Mali Tiini ito findixi Alaa Nii Sariɲanxin nan na. A mi nɔɛ findɛ adamadi yo ra bayo a luma nɛn dɛnkɛlɛya muxune bɔɲɛni. Na feen sɛbɛxi Yoni 14.17 kui. mi fama ɛ fɛma. Koni xa n siga, n Mali Tiin nafama ɛ ma nɛn."},{"book":"Yoni","chapter":"16","verse":"8","text":"A na fa, a dunuɲa muxune tantanna yitama e ra nɛn lan yulubin nun tinxinyaan nun Ala kiti bolonna ma."},{"book":"Yoni","chapter":"16","verse":"9","text":"Yulubina, amasɔtɔ e mi dɛnkɛlɛyaxi n tan ma."},{"book":"Yoni","chapter":"16","verse":"10","text":"Tinxinyana, amasɔtɔ n sigama n Fafe Ala konni, ɛ mi fa n toma sɔnɔn."},{"book":"Yoni","chapter":"16","verse":"11","text":"Kiti bolonna, amasɔtɔ dunuɲa kuntigi ɲaxin bata yelin yalagɛ.”"},{"book":"Yoni","chapter":"16","verse":"12","text":"“Fe wuyaxi n kui, n naxanye falɛ ɛ xa, koni e mi xanɲɛ ɛ ma iki."},{"book":"Yoni","chapter":"16","verse":"13","text":"Koni Alaa Nii Sariɲanxina, ɲɔndin kanna na fa, a ɛ tima nɛn ɲɔndin birin kiraan xɔn. A mi a yɛtɛ sagoon xan falama. Koni a naxan mɛma, a na nan falama ɛ xa. A yi fe famatɔne rali ɛ ma."},{"book":"Yoni","chapter":"16","verse":"14","text":"A n tan binyama nɛn amasɔtɔ a na naxan sɔtɔ n tan yii, a na nan nalima ɛ ma."},{"book":"Yoni","chapter":"16","verse":"15","text":"N gbeen nan n Fafe Ala yii seene birin na. Nanara, n naxa, ‘Alaa Niin na naxan sɔtɔ n yii, a na nan nalima ɛ ma.’ ”"},{"book":"Yoni","chapter":"16","verse":"16","text":"Awa, Yesu yi a fala, a naxa, “Ndedi mɔn luxi, ɛ mi fa n toma, koni na waxatidin na dangu ɛ mɔn n toma nɛn.”"},{"book":"Yoni","chapter":"16","verse":"17","text":"A xarandiina ndee yi a fala e bode tagi, e naxa, “Ito bunna di? Fa fala, ‘Ndedi mɔn luxi, ɛ mi fa n toma, koni na waxatidin na dangu, ɛ mɔn n toma nɛn?’ A mɔn naxa, a sigama a Fafe fɛma.”"},{"book":"Yoni","chapter":"16","verse":"18","text":"E yi a falama, e naxa, “A nanse falama ito ra, a naxa, ‘Waxatidi?’ En mi a kolon a naxan falama.”"},{"book":"Yoni","chapter":"16","verse":"19","text":"Yesu to a kolon fa fala e yi waxi a maxɔdin feni, a yi a fala e xa, a naxa, “N naxan falaxi ɛ xa fa fala, ‘Ndedi mɔn luxi, ɛ mi fa n toma, koni na waxatidin na dangu, ɛ mɔn n toma nɛn’ ɛ ɛ bode maxɔdinma na nan ma ba?"},{"book":"Yoni","chapter":"16","verse":"20","text":"N xa ɲɔndin fala ɛ xa, ɛ wugama nɛn, ɛ sunu koni dunuɲa muxune sɛwama nɛn. Ɛ bɔɲɛn nafɔrɔma nɛn koni ɛ bɔɲɛ rafɔrɔn findima nɛn sɛwan na."},{"book":"Yoni","chapter":"16","verse":"21","text":"Xa ɲaxanla diin barima waxatin naxan yi, a niini suxuma a ma nɛn kati, amasɔtɔ a waxatin nan na ra. Koni a na diin sɔtɔ waxatin naxan yi, a ɲinanma nɛn a tɔrɔn birin na, a sɛwa amasɔtɔ a bata diin sɔtɔ dunuɲa yi."},{"book":"Yoni","chapter":"16","verse":"22","text":"Ɛ tan fan na kii nin. Ɛ bɔɲɛn nafɔrɔxi iki koni n mɔn ɛ toma nɛn. Ɛ bɔɲɛn yi rafe sɛwan na. Muxu yo mi nɔɛ ɛ sɛwan bɛ ɛ yii."},{"book":"Yoni","chapter":"16","verse":"23","text":"Na waxatin na a li, ɛ mi n maxɔdinɲɛ fefe ra. N xa ɲɔndin fala ɛ xa, ɛ na n Fafe Ala maxandi fefe ra n tan xinli, a na fima ɛ ma nɛn."},{"book":"Yoni","chapter":"16","verse":"24","text":"Han iki, ɛ munma Ala maxandi fefe ra n xinli singen. Ɛ xandin ti, ɛ a sɔtɔma nɛn alogo ɛ sɛwan xa dɛfe.”"},{"book":"Yoni","chapter":"16","verse":"25","text":"“N bata yi feni itoe fala ɛ xa sandani. Koni waxatina nde fama, n mi fa falan tima ɛ xa na kiini, koni n nan n Fafe a fe makɛnɛnma ɛ xa nɛn na waxatini."},{"book":"Yoni","chapter":"16","verse":"26","text":"Na waxatin na a li, ɛ Ala maxandima nɛn n xinli. N mi a falama a n tan nan n Fafe maxɔdinma ɛ xa."},{"book":"Yoni","chapter":"16","verse":"27","text":"Na mi a ra. Amasɔtɔ Fafe Ala bata ɛ xanu bayo ɛ bata n tan xanu, ɛ bata la a ra fa fala n kelixi Ala nan ma."},{"book":"Yoni","chapter":"16","verse":"28","text":"N kelixi n Fafe Ala nan fɛma, n fa dunuɲa ito yi. Iki n kelima dunuɲa yi, n siga n Fafe Ala fɛma.”"},{"book":"Yoni","chapter":"16","verse":"29","text":"A xarandiine yi a fala, e naxa, “A mato, i falan tima nxu xa kɛnɛnna nin iki, i mi fa sanda sama sɔnɔn."},{"book":"Yoni","chapter":"16","verse":"30","text":"Nxu bata a kolon iki fa fala i feen birin kolon. Nanara, i mako mi a ma a muxe xa maxɔdinna ti. Nayi, nxu bata la a ra fa fala i kelixi Ala nan fɛma.”"},{"book":"Yoni","chapter":"16","verse":"31","text":"Yesu yi e yabi, a naxa, “Ɛ bata la a ra iki ba?"},{"book":"Yoni","chapter":"16","verse":"32","text":"Waxatina a limaan ni i ra, a bata a li, ɛ birin xuyama ayi nɛn na waxatini, ɛ birin yi siga ɛ konne yi. Ɛ yi n keden peen lu. Koni n keden mi a ra amasɔtɔ n Fafe Ala n fɛma."},{"book":"Yoni","chapter":"16","verse":"33","text":"N feni itoe falaxi ɛ xa nɛn alogo ɛ xa bɔɲɛ xunbenla sɔtɔ n tan barakani. Ɛ tɔrɔma nɛn dunuɲani ito yi, koni ɛ wɛkilɛ! N tan bata dunuɲa nɔ.”"}]}