{"data":[{"book":"Yohana","chapter":"3","verse":"1","text":"Pakiba na kilongoi jumwe Nhyahudi, jwa kikundi cha Mafalisayo, liina lyakwe Nikodemo."},{"book":"Yohana","chapter":"3","verse":"2","text":"Lichoba limwe kilo Nikodemo ngannyendelela Yesu nu kunnengela, “Aboli, tumanyi mwenga maboli mantumigwe na Nnoongo. Abije mundu ojwaotwi kulaya iingi yi ikobo eintenda mwe pangabe Nnoongo kube pamwe nakwe.”"},{"book":"Yohana","chapter":"3","verse":"3","text":"Yesu ngannyanga, “Nannenge kweli, abije mundu ojwa pakukibona Kingwana cha Nnoongo pangabelekwa kabele.”"},{"book":"Yohana","chapter":"3","verse":"4","text":"Nikodemo ngankonya, “Mundu munaota kuotolabo kubelekwa kabele? Kuotoje kujingila mulutumbo lwa amamundu nukubelekwa kabele!”"},{"book":"Yohana","chapter":"3","verse":"5","text":"Yesu ngannyanga, “Nannenge kweli, abije mundu ojwapakujingi Mukingwana cha Nnoongo nukubelekwaje kwa mache na Uhuke ba Nnoongo."},{"book":"Yohana","chapter":"3","verse":"6","text":"Mundu kubelekwa kwa mmele ka awawa na ka mama, nambu kubelekwa kiuke kwa Uhuke ba Nnoongo."},{"book":"Yohana","chapter":"3","verse":"7","text":"Makaomwangaje magambu nannengile mpaka mmelekwe oti kabele."},{"book":"Yohana","chapter":"3","verse":"8","text":"Upepo kuuma ukujenda okupala, nnyoa lilobe lyakwe, nambu mmanyije okuuboka wala okujenda. Nga ibi kwa mundu ojwabelekwa kwa Uhuke ba Nnoongo.”"},{"book":"Yohana","chapter":"3","verse":"9","text":"Nikodemo ngankonya, “Ile yenje kuotwabo?”"},{"book":"Yohana","chapter":"3","verse":"10","text":"Yesu ngajanga, “Bo, mwenga nga aboli ba Isilaeli na mmanyije ile yenje?"},{"book":"Yohana","chapter":"3","verse":"11","text":"Nannenge kweli, twe tulenga eituibweni na kachalakicha bandu ilebe itibweni, nambu mangweto kujeketeje nhwalo gwito."},{"book":"Yohana","chapter":"3","verse":"12","text":"Kunhwaminije ne mangobu apanannengile mialo ja padunia pano, mpakunhwaminibo nenga, apambakunnenge ilebe ya kumbengu?"},{"book":"Yohana","chapter":"3","verse":"13","text":"Na abije mundu ojwaakajenda kumbengu ila Mwana jwa Mundu, aulwike padunia kuboka kumbengu.”"},{"book":"Yohana","chapter":"3","verse":"14","text":"“Anda Musa palijinula lijoka lya liyaba kwako kupongoti, unyae Mwana jwa Mundu mpaka ajinuligwe."},{"book":"Yohana","chapter":"3","verse":"15","text":"Na kila mundu ojwanhwamini jwombe maba na bwomi gwa machoba goa pangapela."},{"book":"Yohana","chapter":"3","verse":"16","text":"Magambu Nnoongo atekupapala padunia pano muno ata ngammoya Mwana jwakwe jwajika, ibe kila mundu ojwapakunhwamini akaweje nambu apate bwomi gwa machoba goa pangapela."},{"book":"Yohana","chapter":"3","verse":"17","text":"Magambu Nnoongo antumitije Mwana padunia pano kahukumu bandu, nambu kakombolanga."},{"book":"Yohana","chapter":"3","verse":"18","text":"“Bena abanhwamini Mwana kuhukumuligwaje, nambu benabo banganhwamini bai bahukumuligwe, magambu bunhwaminije Mwana jwa jika jwa Nnoongo."},{"book":"Yohana","chapter":"3","verse":"19","text":"Jenje nga namuna ja hukumu ejipakube, Lumuli luike padunia, nambu bandu bapala lubendu kuliko lumuli, gambu mialo jabe mibaja."},{"book":"Yohana","chapter":"3","verse":"20","text":"Kila mundu ojwatenda gamboneje aluchimwa lumuli, nu kuikaje pulumuli, magambu kupalaje mialo jabe mibaja jibonekane."},{"book":"Yohana","chapter":"3","verse":"21","text":"Nambu junakujali ukweli aika pulumuli, ili mialo jakwe ibonekane itendigwa kwa kunyali Nnoongo.”"},{"book":"Yohana","chapter":"3","verse":"22","text":"Kuboka kwa gena, Yesu na akinapunji bakwe ngabaika pikilambo cha Yudea, ngatama kweno pamwe nabo kwa mangobu ngabaticha bandu."},{"book":"Yohana","chapter":"3","verse":"23","text":"Yohana uyo akiba akabaticha bandu kweno Kuainoni, papipi na Kusalemu, magambu kweno kwakiba na mache ndu. Bandu ngabannyendelela, jwombe ngababatichanga."},{"book":"Yohana","chapter":"3","verse":"24","text":"Mangobu gena Yohana akiba tango anajigiligwaje kukipungo."},{"book":"Yohana","chapter":"3","verse":"25","text":"Mitau ngijipitila kati ja akinapunji bange ba Yohana na Nhyahudi jumwe kuuchu lukobo lwabe lukuya."},{"book":"Yohana","chapter":"3","verse":"26","text":"Bai akinapunji benia ngabannyendela Yohana nukunnengela, “Aboli, mundu jola ojwakiba pamwe na mwenga kwiye ja lukemba Yolidani, mwenga ngumunchalakicha, ngoe jweno atenda kubaticha, na bandu boa bannyendelela!”"},{"book":"Yohana","chapter":"3","verse":"27","text":"Yohana ngabajanga, “Mundu aotwije kube na kilebe mpaka ibe kuboka ku mbengu."},{"book":"Yohana","chapter":"3","verse":"28","text":"Na mmenimangweto nhwotolinge kuchalakicha kutenda nganenga, ‘Nenga Kilistoje, nambu ndumigwe ili nanongalele Kilisto!’"},{"book":"Yohana","chapter":"3","verse":"29","text":"Munkege jwatoligwe nkola jwatoile, nambu aganja ba jwatoile ojwajema nukupenikia, kuala mojo muno apabanyoa jwatoile akalenga. Nga laa jango apijikamilika."},{"book":"Yohana","chapter":"3","verse":"30","text":"Mpaka jweno akoliigwe, na nenga nakakoliigwaje.”"},{"book":"Yohana","chapter":"3","verse":"31","text":"Ojwaika kuboka kunani kumbingu nga anaota kuliko boa, ojwaboka padunia nga jwa padunia, na kalengela ile ya pakilambo. Nambu ojwaika kuboka kumbingu nga anaota kuliko boa."},{"book":"Yohana","chapter":"3","verse":"32","text":"Jweno agagabweni nu kugajoa nga agachalakicha, nambu abije mundu ojwajeketela nhwalo gwakwe."},{"book":"Yohana","chapter":"3","verse":"33","text":"Nambu mundu jwajote ojwajeketela nhwalo gwakwe achalakicha Nnoongo nga kweli."},{"book":"Yohana","chapter":"3","verse":"34","text":"Mwana ojwatumigwe kulongela malobe ga Nnoongo, jweno Nnoongo ampi Uhuke jwakwe changapemeka."},{"book":"Yohana","chapter":"3","verse":"35","text":"Awawa bampala mwana na bampile ilebe yoa."},{"book":"Yohana","chapter":"3","verse":"36","text":"Ojwanhwamini Mwana akweti bwomi gwa machoba goa pangapela, jwangannyali Mwana aibeje na bwomi gwa machoba goa pangapela, nambu kuchimwa kwa Nnoongo kuba kunani jakwe."}]}