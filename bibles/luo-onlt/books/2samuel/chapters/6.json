{"data":[{"book":"2 Samuel","chapter":"6","verse":"1","text":"Daudi ne ochako okelo jo-Israel kamoro achiel, chwo moyier, maromo alufu piero adek."},{"book":"2 Samuel","chapter":"6","verse":"2","text":"En kod joge duto ne nodhi Baala e piny Juda mondo giom Sandug Muma mar Nyasaye kuno, miluongo gi nying Jehova Nyasaye Maratego, mobet e kind kerubi manie Sandug Muma."},{"book":"2 Samuel","chapter":"6","verse":"3","text":"Negiketo Sandug Muma mar Nyasaye e gari manyien mine gigole e od Abinadab, mane ni ewi got. Uza gi Ahio, ma gin yawuot Abinadab, ema ne chiko gari manyien"},{"book":"2 Samuel","chapter":"6","verse":"4","text":"mane otingʼo Sandug Muma mar Nyasaye, kendo Ahio ne wuotho e nyime."},{"book":"2 Samuel","chapter":"6","verse":"5","text":"Daudi kod dhood Israel duto ne miel gi tekregi duto e nyim Jehova Nyasaye ka giwer gi thumbe gi nyatiti gi orutu gi oyieke gi kayamba gi nyiduonge."},{"book":"2 Samuel","chapter":"6","verse":"6","text":"Kane gichopo kar dino mar Nakon, Uza notero lwete mosiro Sandug Muma mar Nyasaye nimar rwedhi nochwanyore."},{"book":"2 Samuel","chapter":"6","verse":"7","text":"To mirimb Jehova Nyasaye ne ger gi Uza nikech tim mane otimo ma ok ber omiyo Nyasaye nogoye motho but Sandug Muma mar Nyasaye."},{"book":"2 Samuel","chapter":"6","verse":"8","text":"Daudi nokecho nikech mirima mager mar Jehova Nyasaye nomwomore kuom Uza, omiyo nochak kanyo ni Perez Uza, nying ma pod iluongogo kanyo nyaka chil kawuono."},{"book":"2 Samuel","chapter":"6","verse":"9","text":"Luoro nomako Daudi chiengʼno nikech Jehova Nyasaye, mopenjo niya, “Ere kaka Sandug Muma mar Jehova Nyasaye dikel ira?”"},{"book":"2 Samuel","chapter":"6","verse":"10","text":"Ne ok oyie mondo okaw Sandug Muma mar Jehova Nyasaye odhigo e Dala Maduongʼ mar Daudi. Kar timo mano to nobaro motere e od Obed-Edom ja-Giti."},{"book":"2 Samuel","chapter":"6","verse":"11","text":"Sandug Muma mar Jehova Nyasaye ne owe e od Obed-Edom ja-Giti kuom dweche adek, kendo Jehova Nyasaye nogwedhe gi ode duto."},{"book":"2 Samuel","chapter":"6","verse":"12","text":"Eka nowacho ni Ruoth Daudi niya, “Jehova Nyasaye osegwedho od Obed-Edom gi gige duto nikech Sandug Muma mar Nyasaye.” Omiyo Daudi nolor mwalo kodhi e od Obed-Edom mondo oom Sandug Muma mar Nyasaye, mine okele e Dala Maduongʼ mar Daudi gi mor."},{"book":"2 Samuel","chapter":"6","verse":"13","text":"Kane joma otingʼo Sandug Muma mar Jehova Nyasaye ogoyo ondamo auchiel, notimo misango gi rwath gi nyaroya machwe."},{"book":"2 Samuel","chapter":"6","verse":"14","text":"Daudi, korwako law mayom mar dolo miluongo ni efod, nomiel aduwa e nyim Jehova Nyasaye gi tekre duto,"},{"book":"2 Samuel","chapter":"6","verse":"15","text":"e kinde ma en kaachiel gi dhood Israel duto, nokelo Sandug Muma mar Jehova Nyasaye gi mahu ka igoyo tungʼ."},{"book":"2 Samuel","chapter":"6","verse":"16","text":"E kinde mane Sandug Muma mar Jehova Nyasaye donjo e Dala Maduongʼ mar Daudi, Mikal nyar Saulo nongʼicho gie dirisa. Kendo kane oneno Ruoth Daudi kachikore kendo miel aduwa e nyim Jehova Nyasaye, nochaye gi chunye."},{"book":"2 Samuel","chapter":"6","verse":"17","text":"Negikelo Sandug Muma mar Jehova Nyasaye mi gikete kare ei hema mane Daudi osegurone, kendo Daudi notimo misango miwangʼo pep gi misengini mag lalruok michiwo e nyim Jehova Nyasaye."},{"book":"2 Samuel","chapter":"6","verse":"18","text":"Bangʼ kane osetieko timo misango miwangʼo pep gi misengini mag lalruok, nogwedho ji e nying Jehova Nyasaye Maratego."},{"book":"2 Samuel","chapter":"6","verse":"19","text":"Eka nomiyo oganda Israel duto chwo gi mon, ngʼato ka ngʼato, makati gi olembe mongʼin. Kendo ji duto nodok miechgi."},{"book":"2 Samuel","chapter":"6","verse":"20","text":"Kane Daudi odok dala mondo ogwedh joode, Mikal nyar Saulo nowuok mondo oromne mowachone niya, “Mano kaka ruodh Israel nomiyore duongʼ kawuono koelore duk e nyim wasumbini ma nyiri mag jotije mana kaka dhano adhana nyalo timo!”"},{"book":"2 Samuel","chapter":"6","verse":"21","text":"Daudi nowacho ni Mikal niya, “Ne atime e nyim Jehova Nyasaye, mane oyiera kar yiero wuonu kata ngʼato moa e dhoode kane oketa mondo atel ni oganda Jehova Nyasaye ma en Israel, abiro tugo kamiel e nyim Jehova Nyasaye."},{"book":"2 Samuel","chapter":"6","verse":"22","text":"Abiro medo bedo mofuwo maloyo mae, bende abiro medo dwokora matin e wangʼa awuon. To wasumbini ma nyiri miwachogi, to biro miya duongʼ.”"},{"book":"2 Samuel","chapter":"6","verse":"23","text":"Kendo Mikal nyar Saulo ne ok onywolo nyithindo nyaka notho."}]}