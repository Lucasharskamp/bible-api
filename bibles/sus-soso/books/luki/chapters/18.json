{"data":[{"book":"Luki","chapter":"18","verse":"1","text":"Na dangi xanbi, Isa naxa yi taali wɔyɛnyi masen e bɛ e xa a kolon a fo e xa Ala maxandi tɛmui birin tunnabɛxi kui."},{"book":"Luki","chapter":"18","verse":"2","text":"A naxa a masen, «Kiitisa nde nu na taa nde kui, naxan mu nu gaaxuma Ala ya ra, a gbe fe man mu nu mixi yo xa fe ma."},{"book":"Luki","chapter":"18","verse":"3","text":"Kaaɲɛ ginɛ nde fan nu na na taa kui, naxan nu luma fa ra kiitisa xɔn, a nu a fala, ‹Kiiti tinxinxi sa n tan nun n yaxui tagi.›"},{"book":"Luki","chapter":"18","verse":"4","text":"A naxa bu na ki, kiitisa mu tin a bɛ, kɔnɔ lɔxɔ nde a naxa a fala a yɛtɛ bɛ, ‹Nɔndi na a ra, n tan mu gaaxuma Ala ya ra, n gbe fe man mu mixi yo xa fe ma."},{"book":"Luki","chapter":"18","verse":"5","text":"Kɔnɔ yi kaaɲɛ ginɛ tan na n bɔɲɛ raɲaaxufe n ma. N xa kiiti tinxinxi so a yi ra, alako a xa ba fafe n xɔn, a naxa fa n tɔɔrɔ.›»"},{"book":"Luki","chapter":"18","verse":"6","text":"Na kui, Marigi naxa a masen, «Wo yi kiitisa kobi xui ramɛ."},{"book":"Luki","chapter":"18","verse":"7","text":"Ala mu kiiti tinxinxi soma xɛ a xa mixi sugandixie yi ra, naxee a maxandima kɔɛ nun yanyi? A buma e malife ra?"},{"book":"Luki","chapter":"18","verse":"8","text":"N xa a fala wo bɛ, a kiiti tinxinxi soma e yi ra mafuren. Kɔnɔ Adama xa Di na fa, a danxaniya lima nɛ duniɲa ma?»"},{"book":"Luki","chapter":"18","verse":"9","text":"Isa man naxa yi taali wɔyɛnyi masen mixi ndee bɛ naxee nu laxi e yɛtɛ ra, a tinxintɔɛe nan na e tan na dangi booree ra e yoxi naxee ma."},{"book":"Luki","chapter":"18","verse":"10","text":"A naxa a masen, «Xɛmɛ firin naxa siga Ala maxandide hɔrɔmɔbanxi kui. Keren nu findixi Farisɛni nan na, boore, duuti maxili."},{"book":"Luki","chapter":"18","verse":"11","text":"Farisɛni naxa ti, a Ala maxandi a bɔɲɛ ma, a nu a i, ‹Ala, n bara i tantu barima n mu luxi alɔ mixi gbɛtɛe, naxee findixi muɲɛtie, fe kobi rabae, nun yɛnɛlae ra. N bara i tantu barima n mu luxi alɔ yi duuti maxili."},{"book":"Luki","chapter":"18","verse":"12","text":"N sunma sanmaya firin lɔxun keren bun ma, n man farilɛ fima n sɔtɔse birin na.›"},{"book":"Luki","chapter":"18","verse":"13","text":"Kɔnɔ duuti maxili tan naxa ti a xati ma. A ɲan mu nu suusama a xa a ya rate koore ma. A nu a bɛlɛxɛ saxi a kanke ma, a nu a fala, ‹Ee, Ala! Kinikini n ma, barima yunubitɔɛ nan n na!›»"},{"book":"Luki","chapter":"18","verse":"14","text":"«N xa a fala wo bɛ, yi mixi firin to gbilen e xɔnyi, na duuti maxili nan nu tinxinxi Ala ya i, barima mixi yo a yɛtɛ igbo, a kanyi fama nɛ igorode. Kɔnɔ mixi naxan a yɛtɛ magoroma, a xa fe itema nɛ.»"},{"book":"Luki","chapter":"18","verse":"15","text":"Mixie nu fafe dimɛdie ra Isa xɔn, alako a xa a bɛlɛxɛ sa e ma. A fɔxirabirɛe to na to, e naxa wɔyɛn na mixie ma."},{"book":"Luki","chapter":"18","verse":"16","text":"Kɔnɔ Isa naxa e xili, a a masen e bɛ, «Wo a lu dimɛdie xa fa n yire. Wo naxa tɔnyi dɔxɔ e ma, barima naxee maniyaxi e ra, e tan nan soma Ala xa mangɛya niini bun ma."},{"book":"Luki","chapter":"18","verse":"17","text":"N xa nɔndi fala wo bɛ, mixi naxan mu tinma Ala xa mangɛya niini ra alɔ dimɛdi, na kanyi mu soma Ala xa mangɛya niini bun ma feo!»"},{"book":"Luki","chapter":"18","verse":"18","text":"Mangɛ nde naxa Isa maxɔrin, «Karamɔxɔ fanyi, a lan n xa munse raba alako n xa abadan kisi sɔtɔ kɛ ra?»"},{"book":"Luki","chapter":"18","verse":"19","text":"Isa naxa a masen a bɛ, «Munfe ra i n xilima karamɔxɔ fanyi? Mixi yo mu fan. Ala keren peti nan fan."},{"book":"Luki","chapter":"18","verse":"20","text":"I sɛriyɛ kolon: ‹I naxa yɛnɛ raba. I naxa faxɛ ti. I naxa muɲɛ ti. I naxa mixi tɔɔɲɛgɛ. I baba nun i nga binya.›»"},{"book":"Luki","chapter":"18","verse":"21","text":"Mangɛ naxa Isa yaabi, «N bara na birin nabatu kafi n dimɛdi tɛmui.»"},{"book":"Luki","chapter":"18","verse":"22","text":"Isa to na mɛ, a naxa a fala a bɛ, «Fe keren nan fa luxi i xa fe. Siga, se naxan birin na i yi ra, sa a mati, i a kɔbiri fi setaree ma. Na kui, i fama bannaya sɔtɔde ariyanna. I na na raba, fa, i bira n fɔxɔ ra.»"},{"book":"Luki","chapter":"18","verse":"23","text":"Kɔnɔ a to na mɛ, a naxa sunnun, barima a nu bannaxi ki fanyi."},{"book":"Luki","chapter":"18","verse":"24","text":"Isa to a sunnunxi to, a naxa a masen a bɛ, «Sofe Ala xa mangɛya niini bun ma, a xɔrɔxɔ naafuli kanyie bɛ ki fanyi!"},{"book":"Luki","chapter":"18","verse":"25","text":"Ɲɔxɔmɛ so ɲɔxun sɛnbɛ yale ra, dinɛ bannamixi sofe ra Ala xa mangɛya niini bun ma.»"},{"book":"Luki","chapter":"18","verse":"26","text":"Mixi naxee a xui mɛ, e naxa a maxɔrin, «Nde fa nɔma kiside?»"},{"book":"Luki","chapter":"18","verse":"27","text":"Isa naxa e yaabi, «Mixie mu nɔma naxan na, Ala tan nɔma na ra.»"},{"book":"Luki","chapter":"18","verse":"28","text":"Piyɛri naxa a fala Isa bɛ, «A mato, muxu bara keli muxu xa se birin xun ma, muxu bira i fɔxɔ ra.»"},{"book":"Luki","chapter":"18","verse":"29","text":"Isa naxa a masen e bɛ, «N xa nɔndi fala wo bɛ, mixi yo naxan na keli a xa se nde xun ma Ala xa mangɛya niini xa fe ra, a findi banxi ra ba, ginɛ ba, ngaxakerenyie ba, barimae ba, die ba,"},{"book":"Luki","chapter":"18","verse":"30","text":"na kanyi a ɲɔxɔɛ wuyaxi sɔtɔma nɛ yi duniɲa ma, a man fa abadan kisi sɔtɔ aligiyama.»"},{"book":"Luki","chapter":"18","verse":"31","text":"Isa naxa a xa xɛɛra fu nun firinyie xun lan, a a fala e bɛ, «Wo a mato, won na tefe Darisalamu nɛ yi ki. Namiɲɔnmɛe fe naxee sɛbɛxi Adama xa Di xa fe ra, a birin fama nɛ kamalide naa."},{"book":"Luki","chapter":"18","verse":"32","text":"A sama nɛ kaafirie bɛlɛxɛ, e a mayele, e a konbi, e dɛye bɔxun a ma."},{"book":"Luki","chapter":"18","verse":"33","text":"E na gɛ a bɔnbɔde sɛbɛrɛ ra, e a faxama nɛ, kɔnɔ a xa faxɛ xi saxan nde, a man kelima nɛ faxɛ ma.»"},{"book":"Luki","chapter":"18","verse":"34","text":"Kɔnɔ Isa fɔxirabirɛe mu na sese fahaamu. Na masenyi bara findi wɔyɛnyi nɔxunxi ra e bɛ, e mu naxan kui kolon."},{"book":"Luki","chapter":"18","verse":"35","text":"Isa to makɔrɛ Yeriko ra, dɔnxui nde nu dɔxɔxi kira dɛ ra kulɛ matide."},{"book":"Luki","chapter":"18","verse":"36","text":"A to ɲama xui mɛ kira ra, a naxa maxɔrinyi ti, «Munse rabaxi?»"},{"book":"Luki","chapter":"18","verse":"37","text":"E naxa a fala a bɛ, «Isa Nasarɛtika nan dangife.»"},{"book":"Luki","chapter":"18","verse":"38","text":"Na kui, a naxa gbelegbele, «Isa, Dawuda xa Di, kinikini n ma!»"},{"book":"Luki","chapter":"18","verse":"39","text":"Mixi naxee nu yare, e naxa wɔyɛn a ma a a xa sabari, kɔnɔ a tan ɲan naxa so a xui itefe dangi singe ra, «Dawuda xa Di, kinikini n ma!»"},{"book":"Luki","chapter":"18","verse":"40","text":"Isa naxa ti, a a fala mixie bɛ e xa fa dɔnxui ra a xɔn. Dɔnxui to a maso a ra, Isa naxa a maxɔrin,"},{"book":"Luki","chapter":"18","verse":"41","text":"«I wama n xa munse raba i bɛ?» A naxa a yaabi, «Marigi, n wama n ya xa se to.»"},{"book":"Luki","chapter":"18","verse":"42","text":"Isa naxa a masen a bɛ, «Se to. I xa danxaniya bara i rayalan.»"},{"book":"Luki","chapter":"18","verse":"43","text":"A ya naxa se to keren na, a fa bira Isa fɔxɔ ra Ala matɔxɔ ra. Ɲama birin to na to, e fan naxa Ala matɔxɔ."}]}