{"data":[{"book":"2 Akorinto","chapter":"5","verse":"1","text":"Popeza tikudziwa kuti ngati msasa wa dziko lapansi umene tikukhalamo uwonongeka, tili ndi nyumba yochokera kwa Mulungu, nyumba yamuyaya yakumwamba, osati yomangidwa ndi manja a anthu."},{"book":"2 Akorinto","chapter":"5","verse":"2","text":"Pakali pano tibuwula, ndi kulakalaka kuvala nyumba yathu ya kumwambayo,"},{"book":"2 Akorinto","chapter":"5","verse":"3","text":"chifukwa tikavala, sitidzapezekanso amaliseche."},{"book":"2 Akorinto","chapter":"5","verse":"4","text":"Pamene tili mu msasa uno, timalemedwa ndipo timabuwula, chifukwa sitifuna kukhala amaliseche koma ovala nyumba yathu ya kumwamba, kuti chimene chili chakufa chimezedwe ndi moyo."},{"book":"2 Akorinto","chapter":"5","verse":"5","text":"Tsono ndi Mulungu amene anatikonzeratu ife kuti tilandire zimenezi. Iye anatipatsa Mzimu ngati chikole, kutsimikizira zimene zikubwera."},{"book":"2 Akorinto","chapter":"5","verse":"6","text":"Nʼchifukwa chake nthawi zonse timalimba mtima, ndipo timadziwa kuti pamene tikukhala mʼthupi, ndiye kuti tili kutali ndi Ambuye."},{"book":"2 Akorinto","chapter":"5","verse":"7","text":"Ife timakhala mwachikhulupiriro, osati mwa zooneka ndi maso."},{"book":"2 Akorinto","chapter":"5","verse":"8","text":"Inde, ife tikulimba mtima, ndipo tikanakonda kulekana nalo thupi lathu ndi kukhala ndi Ambuye."},{"book":"2 Akorinto","chapter":"5","verse":"9","text":"Choncho timayesetsa kukondweretsa Ambuye, ngakhale tikhale mʼthupi, kapena tichokemo."},{"book":"2 Akorinto","chapter":"5","verse":"10","text":"Pakuti tonsefe tiyenera kukaonekera pa mpando woweruza wa Khristu, kuti aliyense wa ife akalandire zomuyenera molingana ndi zimene anachita ali mʼthupi; zabwino kapena zoyipa."},{"book":"2 Akorinto","chapter":"5","verse":"11","text":"Tsono popeza tikudziwa tanthauzo la kuopa Ambuye, ife timayesetsa kukopa anthu. Mulungu amatidziwa bwino lomwe, ndipo tikukhulupirira kuti inunso mumatidziwa bwino mʼmitima mwanu."},{"book":"2 Akorinto","chapter":"5","verse":"12","text":"Sitikudzichitiranso tokha umboni kwa inu, koma tikukupatsani mwayi oti muzitinyadira. Tikufuna kuti muwayankhe amene amanyadira zinthu zooneka ndi maso osati zimene zili mu mtima."},{"book":"2 Akorinto","chapter":"5","verse":"13","text":"Ngati ndife amisala, monga amanenera ena, nʼchifukwa chofuna kuti Mulungu alemekezedwe. Ngati si ife amisala, nʼkuti inu muthandizike."},{"book":"2 Akorinto","chapter":"5","verse":"14","text":"Pakuti chikondi cha Khristu ndicho chimatikakamiza, chifukwa tikutsimikiza kuti mmodzi anafera anthu onse, kotero kuti anthu onse anafanso."},{"book":"2 Akorinto","chapter":"5","verse":"15","text":"Ndipo Iye anafera anthu onse kuti amene ali ndi moyo, asakhale ndi moyo wofuna kudzikondweretsa okha, koma azikondweretsa amene anawafera naukitsidwa chifukwa cha iwowo."},{"book":"2 Akorinto","chapter":"5","verse":"16","text":"Choncho, kuyambira tsopano mpaka mʼtsogolo ife sitiganizirapo za munthu aliyense monga mwanzeru za umunthu, ngakhale kuti poyamba tinkaganiza za Khristu mʼnjira imeneyi, koma tsopano sititeronso."},{"book":"2 Akorinto","chapter":"5","verse":"17","text":"Nʼchifukwa chake, ngati munthu aliyense ali mwa Khristu, ndi wolengedwa kwatsopano; zinthu zakale zapita taonani, zakhala zatsopano."},{"book":"2 Akorinto","chapter":"5","verse":"18","text":"Zonsezi zichokera kwa Mulungu amene anatiyanjanitsa ndi Iye mwini kudzera mwa Khristu ndipo anatipatsa ife utumiki wa chiyanjanitso."},{"book":"2 Akorinto","chapter":"5","verse":"19","text":"Mulungu ankayanjanitsa dziko lapansi kwa Iye mwini kudzera mwa Khristu, osawerengera anthu monga mwa zochimwa zawo. Ndipo watisungitsa ife uthenga uwu wa chiyanjanitso."},{"book":"2 Akorinto","chapter":"5","verse":"20","text":"Choncho ife ndi akazembe a Khristu, monga ngati Mulungu akudandaulira anthu kudzera mwa ife. Ife tikukupemphani inu mʼmalo mwa Khristu kuti, yanjanitsidwani ndi Mulungu."},{"book":"2 Akorinto","chapter":"5","verse":"21","text":"Chifukwa cha ife, Mulungu anasandutsa wopanda tchimoyo kukhala tchimo, kuti mwa Iye ife tikakhale chilungamo cha Mulungu."}]}