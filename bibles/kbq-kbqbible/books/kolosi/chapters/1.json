{"data":[{"book":"Kolosi","chapter":"1","verse":"1","text":"Hagi nagra Poli'na, Anumzamo Agra'a avesizante Jisas Kraisi aposol manio hu'nemo'nane, Timoti nerafu'ene ama avona kreneramu'e."},{"book":"Kolosi","chapter":"1","verse":"2","text":"Kolosi kumate'ma Anumzamofo nagama, ke amage'antetma fatgo hutma Kraisimpima nemaniza tafuhe'motarega, Anumza Nafatimofontegati asunku'zane, rimpa fruzamo'a tamagritega vie."},{"book":"Kolosi","chapter":"1","verse":"3","text":"Hagi tagrama maka knama tamagriku'ma nunamu hunermanteta, Rantimofo Jisas Kraisi Nefa Anumzamofona susu hunento'e."},{"book":"Kolosi","chapter":"1","verse":"4","text":"Na'ankure tamagrama Jisas Kraisinte'ma tamentintima nehutma, Anumzamofo nagaku'ma tamavesi nezmantaza zamofo tamagenke nentahuna zanku hu'none."},{"book":"Kolosi","chapter":"1","verse":"5","text":"Tagrama tamage Knare Musenke nentahita, fore'ma hanigeta kesune huta avegama ante'naza zamofompinti, amentinti hu'zane, avesinte'zana monafi anteramantegeno me'ne."},{"book":"Kolosi","chapter":"1","verse":"6","text":"Ana Knare Musenkemo'a tamagrite e'neankino, miko kokankoka ama ana Knare Musenkemo'a hageno raga'a renente. Tamagrama ese knazupa ana Knare Musenkema nentahitma, Anumzamofo asunkuzana tamage hutma antahi ama hu'naze."},{"book":"Kolosi","chapter":"1","verse":"7","text":"Tamagra ko Epafras tagrane magoka kazokzo eriza eneruna nerafu rempi huramimigeta antahi'naze. Tamagriku huno tagrira tazahanigu Kraisi eriza enerino,"},{"book":"Kolosi","chapter":"1","verse":"8","text":"rumokizmigu zmavesintezama Ruotage Avamumo'ma neramamia zanku agra eme nerasamie."},{"book":"Kolosi","chapter":"1","verse":"9","text":"Hanki e'iana agafare, tagrama tamagenkema antahuna knaretima e'neana, tagra tamagrira Anumzamo Agra'a avesite avamupi knare antahi'zane, antahi ama hu'zana antevitermantesiegu nunamuna huvava huta antahi'negone."},{"book":"Kolosi","chapter":"1","verse":"10","text":"Ana nehutma tamagra hakare'zama hanaza zamo'a, Ramofo avurera knare nehuno, Ramofona ragi amisageno, ana miko knare erizantimo'a raga renentenkeno, Anumzamofo knare antahizampi hageta marerigahaze."},{"book":"Kolosi","chapter":"1","verse":"11","text":"Agri'a masanentake hankavereti tamazeri hankavetinketa kazikazi huta nevuta, akoheta agazone huta musezampi manigahaze."},{"book":"Kolosi","chapter":"1","verse":"12","text":"Tamazeri knarema hanigetma Anumzamofo naga'mo'za erisintiharegahaze hu'nea masanentake kumakura, Nafatimofona miko zupa susu hunentone."},{"book":"Kolosi","chapter":"1","verse":"13","text":"Na'ankure hanizamfo hanavefintira taza huno tavreno avesinentea Ne' Mofavre'amofo kumapi tante'ne."},{"book":"Kolosi","chapter":"1","verse":"14","text":"Agrama kefozampinti mizaseranteno, kumitima apaserante ne'mofompi tante'ne."},{"book":"Kolosi","chapter":"1","verse":"15","text":"Hagi Kraisi'a onkenona Anumzamofo amema'agino, ana miko'zama Anumzamo'ma tro hunte'nea zantamimofona Agra ese mofavre mani'ne."},{"book":"Kolosi","chapter":"1","verse":"16","text":"Na'ankure Agrake'za anamiko zana tro huntene, monafima me'nea zantamima, mopafima me'nea zantamima, negona zantamima, nonkona zantamima, kini vahe traro, ruzahu ruzahu kumaro, kegavahu vahero ruzahu hankavea, Agrake tro hunte'neakino Agri zantami me'ne."},{"book":"Kolosi","chapter":"1","verse":"17","text":"Agra ana miko'zamo'a fore osu'negeno mani'neankino, ana mikozana Agrake'za azeri manumanu hu'ne."},{"book":"Kolosi","chapter":"1","verse":"18","text":"Kraisi'a mono kevu naga'mofo aseni'a mani'ne. Fri'naza vahepintira Agra esera fripintira oti'negu, ana miko zampina Agrake aseni'a mani'ne."},{"book":"Kolosi","chapter":"1","verse":"19","text":"Na'ankure Nemofompima Anumzamo'a Agra'a manivitesigu musena nehie."},{"book":"Kolosi","chapter":"1","verse":"20","text":"Keka zafare tagirami'nea koranteti, monafine mopafina rimpa fruzana avrenteno, Kraisimpi ana mikozana Anumzamo'a emeri hagerafino, erimago huno Agrarega avrentene."},{"book":"Kolosi","chapter":"1","verse":"21","text":"Hagi korapara tamagrama kefo tamavutmavama nehuta, antahintahi tamifina Anumzamofo ha' vahe'ma manineta afete mani'nazane."},{"book":"Kolosi","chapter":"1","verse":"22","text":"Hianagi menina Kraisi'a ama avufgare eme frino, tamazeri mago huno Anumzamofo avurera tamazeri ruotge hu'neankino, magomo'a kea huoramantege, hazenke vahere huoramantesigetma, havigema huramante zampintira fru hutma manigahaze."},{"book":"Kolosi","chapter":"1","verse":"23","text":"Hianagi tamage kegura tamamentinti huvava nehutma, anankere oti hanavetiho. Fore hanigeta kesnaza zanku'ma Knare Musenkefinti'ma antahi'naza zana otreho. Ana Knare Musenkea miko ama mopafi zantaminte huama hu'nazankita ko antahinaze. Nagra Polina e'i anankemofo eri'za vahe mani'noe."},{"book":"Kolosi","chapter":"1","verse":"24","text":"Tamagriku'ma hu'na natama e'neruazankura nagra muse nehue. Na'ankure Kraisi'ma atama erimete'nea zamo'a ama navufarera natazana erivinetoankita, mono kevumotma, Kraisi avufga mani'naze."},{"book":"Kolosi","chapter":"1","verse":"25","text":"Nagrama vahetema kegavahu eri'za vahe'ama mani'noana, tamagrama tamaza hu'zama erisagu hunantege'na, ana miko Anumzamofo nanekea huama nehue."},{"book":"Kolosi","chapter":"1","verse":"26","text":"Ama ana nanekea oku'a ante frakino koma maniza e'naza vahepine, ana knafine anteneane. Hianagi menina Anumzamofo nagatera eri ante'ama nehie."},{"book":"Kolosi","chapter":"1","verse":"27","text":"Anumzamo'a Agra'a avesite oku'a me'nea kea taveri hu'ne. Ama ana kea knare hu'neankino, maka vahe'mokizmi zamaza hugahie. Ama ana kea Kraisi'a agra tamagrane mani'neankino tamavreno vanigetma so'ezana kuma'afinti ome erigahaze."},{"book":"Kolosi","chapter":"1","verse":"28","text":"Hu'negu miko kazigama vunana Kraisinkura, Anumzamo'ma tami'nea knare antahintahireti kegava hiho nanekea nezmasamita rempia hunezamune. Na'ankure Anumzamofontera fatgo hu'za Kraisi'ene tragote'za manisazegu anara nehu'ne."},{"book":"Kolosi","chapter":"1","verse":"29","text":"E'ina hu'negu Kraisima maka hankavema naminereti tusi hankavetina eri'zana e'nerue."}]}