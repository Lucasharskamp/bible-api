{"data":[{"book":"Kəwur","chapter":"5","verse":"1","text":"Ntɛ tencepər mɔ, Musa kɔ Aruna ŋaŋkɔ ŋabəp firawona kɔ ŋaloku kɔ: «Ntɛ tɔ MARIKI oloku, Kanu ka aka Yisrayel: Məsak afum em ŋakɔ ŋaboc'em kəsata ka sali nde dətɛgbərɛ.»"},{"book":"Kəwur","chapter":"5","verse":"2","text":"Kɔ firawona eyif ŋa: «An'ɔyɔnɛ MARIKI, ntɛ indecəŋkəl dim dɔn, isak aka Yisrayel ŋakɔ mɔ? Incərɛ fɛ MARIKI, tamɛrəŋ ta ti sɔ, ifɔsak aka Yisrayel ŋakɔ nnɔ o nnɔ.»"},{"book":"Kəwur","chapter":"5","verse":"3","text":"Kɔ Musa ŋaloku kɔ Aruna: «Kanu ka aHebəre kənabəp su. Məsak su, ilɛtsɛn'am, səkɔt mata maas dətɛgbərɛ səkɔloŋnɛ MARIKI Kanu kosu, ntɛ tɔŋsɔŋɛ ta osutɛ su arom kɔ dakma mɔ.»"},{"book":"Kəwur","chapter":"5","verse":"4","text":"Kɔ wəbɛ ka Misira eyif ŋa: «Məna Musa kɔ Aruna, ta ake tɔ nəfaŋ kəyamsɛ afum yɛbəc yaŋan-ɛ?» Ale! Nəkɔ nəsumpər yɛbəc yonu ya dacar."},{"book":"Kəwur","chapter":"5","verse":"5","text":"Kɔ firawona oloku: «Nənəŋk, aka Yisrayel ŋala oŋ dɔtɔf! Kɔ nəsɔŋɛ ŋa kəsak yɛbəc yaŋan yeyeŋki.»"},{"book":"Kəwur","chapter":"5","verse":"6","text":"Dɔsɔk din dadɔkɔ dɔ firawona osom abɛ a dacar aMisira kɔ abum aYisrayel, pəcloku:"},{"book":"Kəwur","chapter":"5","verse":"7","text":"«Ta nəgbɔkərɛ sɔ kəcsɔŋ aka Yisrayel mɛmpəlɛ mosutɛ birik pəmɔ tɔkɔ nəsɔŋsa ŋa nendisna kɔ nendecna mɔ. Mɛnɛ ŋasərka ŋakɔ oŋ ŋactɛn mi!"},{"book":"Kəwur","chapter":"5","verse":"8","text":"Kəlɔm ka birik nkɛ ŋasutsa nendisna kɔ nendecna mɔ, nəgbəc ŋa ŋasut ki! Ta nəbelɛ ŋa kəlɔm kaŋkɔ de! Bawo acembər ŋɔ ŋayɔnɛ! Ti tɔ ŋambokɛnɛnɛ, ŋacloku: ‹Paŋkɔn loŋnɛ Kanu kosu.›"},{"book":"Kəwur","chapter":"5","verse":"9","text":"Nəbɛrɛnɛ yɛbəc ya afum akaŋɛ, pəmar ŋabəc yi ntɛ tɔŋsɔŋɛ ta ŋancəŋkəl sɔ moloku ma yem mamɔkɔ mɔ!»"},{"book":"Kəwur","chapter":"5","verse":"10","text":"Kɔ abɛ a dacar kɔ abum aYisrayel ŋaloku afum: «Ntɛ tɔ firawona oloku: ‹Ifɔsɔsɔŋ nu mɛmpəlɛ!"},{"book":"Kəwur","chapter":"5","verse":"11","text":"Nəkɔ, nənasərka nətɛn mɛmpəlɛ nnɔ o nnɔ nəntam kəsɔtɔ mi mɔ, mba ali pəpic afɔdebeli yɛbəc yonu yeyeŋki nyɛ pəmar nu kəbəc mɔ.›»"},{"book":"Kəwur","chapter":"5","verse":"12","text":"Kɔ aka Yisrayel ŋasamsər atɔf ŋa Misira fəp, kətɛn toka ya mɛmpəlɛ mosutɛ birik."},{"book":"Kəwur","chapter":"5","verse":"13","text":"Abɛ a dacar aMisira ŋacgbəŋ-gbəŋər ŋa, ŋacloku: «Nəkufɛ nəlip yɛbəc yonu ya dɔsɔk o dɔsɔk, pəmɔ cɔkɔ-cɔkɔ ntɛ mɛmpəlɛ mencyi mɔ.»"},{"book":"Kəwur","chapter":"5","verse":"14","text":"Ŋanakɔ haŋ ŋacsut abum aYisrayel aŋɛ abɛ a Misira aka firawona ŋanacəmbərɛ aka Yisrayel mɔ, ŋacyif ŋa: «Ta ake tɔ nəntɔbəpɛ mɔkɔ kəlɔm ka birik bɔkɔ nəsutsa nendisna kɔ nendecna mɔ-ɛ?»"},{"book":"Kəwur","chapter":"5","verse":"15","text":"Kɔ abum aYisrayel ŋaŋkɔ ŋabokɛnɛ nnɔ firawona eyi mɔ, kɔ ŋaloku kɔ: «Ta ake tɔ məntɔrsɛ tantɛ acar am-ɛ?"},{"book":"Kəwur","chapter":"5","verse":"16","text":"Ayi fɛ sɔ kəsɔŋ acar am mɛmpəlɛ, k'aŋloku su sɔ: ‹Nəsut birik!› Mənəŋk ntɛ aŋsut acar am mɔ, mba afum am yati, ŋasarɛ kiciya.»"},{"book":"Kəwur","chapter":"5","verse":"17","text":"Mba kɔ firawona oluksɛ ŋa: «Nəna nəcembər, nəfanɛ! Ti tɔ nəŋlokɛnɛ: ‹Pakɔn loŋnɛ MARIKI!›"},{"book":"Kəwur","chapter":"5","verse":"18","text":"Ndɛkəl oŋ, nəkɔ nəsumpər yɛbəc yonu. Afɔsɔsɔŋ nu mɛmpəlɛ, mba kəlɔm ka birik bɔkɔ amboncər nu kəsut mɔ, kɔ nəndesut.»"},{"book":"Kəwur","chapter":"5","verse":"19","text":"Kɔ abum aYisrayel ŋa sɔ ŋanəŋk pəcuca pɔkɔ ŋayi mɔ ntɛ aloku ŋa: «Afɔbeli kəlɔm ka birik bɔkɔ amboncər nu kəsut dɔsɔk o dɔsɔk mɔ!»"},{"book":"Kəwur","chapter":"5","verse":"20","text":"Ntɛ abɛ aŋɛ ŋancsɔŋəs aka Yisrayel yɛbəc yeyeŋki ŋawur nda firawona mɔ, kɔ ŋabəp Musa kɔ Aruna aŋɛ ŋackar ŋa mɔ."},{"book":"Kəwur","chapter":"5","verse":"21","text":"Kɔ abum aYisrayel ŋaloku Musa kɔ Aruna: «MARIKI ɔmɔmən nu, kəsɔŋ nu kəway! Nəsɔŋɛ firawona kɔ amarəs ɔn kəter su. Nəlɛk sakma kɔ nəmbɛr ŋa dəwaca ŋadif su!»"},{"book":"Kəwur","chapter":"5","verse":"22","text":"Kɔ Musa oluksərnɛ nnɔ MARIKI eyi mɔ, k'oloku: «Mariki ta ake tɔ məyɔnɛ afum akaŋɛ pəlɛc-ɛ? Itɔ mənasom em ba?"},{"book":"Kəwur","chapter":"5","verse":"23","text":"Kəyɛfɛ ntɛ iŋkɔ ndena firawona k'ilok-lokər tewe tam mɔ, pəlɛc dəm peyi kəyɔ afum akaŋɛ, kɔ məyi fɛ kəyɔ tɔlɔm o tɔlɔm məbaŋ afum am.»"}]}