{"data":[{"book":"Jongʼad Bura","chapter":"1","verse":"1","text":"Bangʼ tho Joshua, jo-Israel nopenjo Jehova Nyasaye niya, “Ere ngʼama biro dhi mokwongo mondo okednwa gi jo-Kanaan?”"},{"book":"Jongʼad Bura","chapter":"1","verse":"2","text":"Jehova Nyasaye nodwoko niya, “Dhood Juda ema biro dhi mokwongo; nimar asechiwo pinyno e lwetgi.”"},{"book":"Jongʼad Bura","chapter":"1","verse":"3","text":"Eka jo-Juda nowachone jo-Simeon mowetegi niya, “Biuru kodwa e gwengʼ mosepogwa, mondo waked gi jo-Kanaan. Wan bende wabiro dhi kodu e maru.” Omiyo jo-Simeon nodhi kodgi."},{"book":"Jongʼad Bura","chapter":"1","verse":"4","text":"Kane jo-Juda omonjogi, Jehova Nyasaye nochiwo jo-Kanaan kod jo-Perizi e lwetgi kendo neginego ji alufu apar Bezek."},{"book":"Jongʼad Bura","chapter":"1","verse":"5","text":"Kanyo ema ne giyudoe Adoni-Bezek kendo negikedo kode, mi giloyo jo-Kanaan gi jo-Perizi."},{"book":"Jongʼad Bura","chapter":"1","verse":"6","text":"Adoni-Bezek noringo mondo oyombgi, to ne gilawe ma gimake kendo gingʼado lith lwetene mathuon kod lith tiendene mathuon."},{"book":"Jongʼad Bura","chapter":"1","verse":"7","text":"Eka Adoni-Bezek nowacho niya, “Ruodhi piero abiriyo ma lith lwetegi mathuon kod lith tiendegi mathuon osengʼad oko osebedo ka chamo ngʼinjo e bwo mesana. Koro Nyasaye osechula kuom gigo mane atimonegi.” Negikele Jerusalem, kendo notho kanyo."},{"book":"Jongʼad Bura","chapter":"1","verse":"8","text":"Jo-Juda bende nomonjo Jerusalem kendo ne gikawe. Negimonjo dala maduongʼno gi ligangla kendo gimoko mach kuome."},{"book":"Jongʼad Bura","chapter":"1","verse":"9","text":"Bangʼ mano, jo-Juda nodhi mondo giked gi jo-Kanaan modak e piny manie got Negev kod tiend gode mantiere yo podho chiengʼ."},{"book":"Jongʼad Bura","chapter":"1","verse":"10","text":"Negidhi nyime kendo gikedo gi jo-Kanaan modak Hebron (machon ne iluongo ni Kiriath Arba) kendo negiloyo Sheshai, Ahiman kod Talmai."},{"book":"Jongʼad Bura","chapter":"1","verse":"11","text":"Koa kanyo negisudo nyime kendo gimonjo joma odak Debir (machon ne iluongo ni Kiriath Sefa)."},{"book":"Jongʼad Bura","chapter":"1","verse":"12","text":"To Kaleb nowacho niya, “Anachiw nyara Aksa mondo okendi gi ngʼatno manoked ma kaw Kiriath Sefa.”"},{"book":"Jongʼad Bura","chapter":"1","verse":"13","text":"Othniel wuod Kenaz, ma owadgi Kaleb matin, noloyo pinyno, omiyo Kaleb nomiye nyare Aksa mondo okendi."},{"book":"Jongʼad Bura","chapter":"1","verse":"14","text":"Chiengʼ moro achiel kane obiro ir Othniel, nojiwe mondo okwa wuon mare puodho. Kane olor oa e pundane, Kaleb nopenje niya, “En angʼo midwaro ni mondo atimni?”"},{"book":"Jongʼad Bura","chapter":"1","verse":"15","text":"Nodwoko niya, “Timna ngʼwono makende. Nimar isemiya puodho man Negev, miya bende thidhna mar pi.” Omiyo Kaleb nomiye thidhna ma malo kod mamwalo."},{"book":"Jongʼad Bura","chapter":"1","verse":"16","text":"Nyikwa jo-Keni ma jaduongʼ Musa, nodhi koa e Dala Maduongʼ mar Jeriko1:16 Ma bende iluongo ni Dala Maduongʼ mar Othidhe. ka en gi jo-Juda mondo gidag e dier jogo mantiere e thim mar Juda man Negev but Arad."},{"book":"Jongʼad Bura","chapter":"1","verse":"17","text":"Eka jo-Juda nodhi gi jo-Simeon mowetegi mi gimonjo jo-Kanaan modak Zefath, kendo negiketho dala maduongʼno chuth. Emomiyo noluonge ni Horma."},{"book":"Jongʼad Bura","chapter":"1","verse":"18","text":"Jo-Juda bende nokawo Gaza, Ashkelon kod Ekron, ka dala maduongʼ moro ka moro nigi gwengʼe."},{"book":"Jongʼad Bura","chapter":"1","verse":"19","text":"Jehova Nyasaye ne nigi jo-Juda. Negikawo piny gode, to ne ok ginyal riembo joma ne odak e piny pewe, nikech ne gin-gi geche mag chuma."},{"book":"Jongʼad Bura","chapter":"1","verse":"20","text":"Kaka Musa ne osesingo, Hebron nomi Kaleb, mane oriembo yawuot Anak adek."},{"book":"Jongʼad Bura","chapter":"1","verse":"21","text":"Jo-Benjamin, kata kamano, ne ok nyal loyo jo-Jebus, mane odak Jerusalem; nyaka kawuononi jo-Jebus pod odak kanyo gi jo-Benjamin."},{"book":"Jongʼad Bura","chapter":"1","verse":"22","text":"Koro od Josef nomonjo Bethel, kendo Jehova Nyasaye ne ni kode."},{"book":"Jongʼad Bura","chapter":"1","verse":"23","text":"Kane gioro ji mondo onon Bethel (machon yande iluongo ni Luz),"},{"book":"Jongʼad Bura","chapter":"1","verse":"24","text":"jonon pinygo noneno ngʼato ka wuok e dala maduongʼ kendo negiwachone niya, “Kinyiswa e yo midonjogo e dala cha to ok wabi yie mondo gimoro otimi.”"},{"book":"Jongʼad Bura","chapter":"1","verse":"25","text":"Omiyo nonyisogi, kendo neginego ji duto mane ni e dala maduongʼno gi ligangla makmana ngʼat cha gi joge duto ema notony."},{"book":"Jongʼad Bura","chapter":"1","verse":"26","text":"Eka nodhi e piny jo-Hiti, kama nogeroe dala maduongʼ mi ochake ni Luz, ma mano e nyinge nyaka chil kawuono."},{"book":"Jongʼad Bura","chapter":"1","verse":"27","text":"To Manase ne ok oriembo jo-Beth Shan kata Tanak kata Dor kata Ibleam kata Megido kod alwora mar kuonde dak-gi, nimar jo-Kanaan noramo ni nyaka gidag e pinyno."},{"book":"Jongʼad Bura","chapter":"1","verse":"28","text":"Kane jo-Israel osebedo motegno, negiloko jo-Kanaan wasumbinigi kendo ne ok giriembogi kata matin."},{"book":"Jongʼad Bura","chapter":"1","verse":"29","text":"Kata jo-Efraim bende ne ok oriembo jo-Kanaan modak Gezer, to jo-Kanaan ne odhi nyime gidak e diergi."},{"book":"Jongʼad Bura","chapter":"1","verse":"30","text":"Jo-Zebulun bende ne ok oriembo jo-Kanaan mane odak Kitron kata Nahahol, mane odongʼ e diergi; to ne gilokogi wasumbinigi."},{"book":"Jongʼad Bura","chapter":"1","verse":"31","text":"Jo-Asher bende ne ok oriembo joma ne odak Ako, Sidon, Alab, Akzib, Helba, Afek, kod Rehob,"},{"book":"Jongʼad Bura","chapter":"1","verse":"32","text":"kamano jo-Asher nodhi nyime mana gidak gi jo-Kanaan kendo ne ok giriembogi."},{"book":"Jongʼad Bura","chapter":"1","verse":"33","text":"Jo-Naftali bende ne ok oriembo jogo mane odak Beth Shemesh kod Beth Anath, to negidak e dier jo-Kanaan mane weg pinyno kendo negiloko jogo mane odak Beth Shemesh kod Beth Anath wasumbinigi."},{"book":"Jongʼad Bura","chapter":"1","verse":"34","text":"Jo-Amor nochoko jo-Dan kamoro achiel e piny gode, mane ok oyienigi mondo gibi mwalo e piny pewe."},{"book":"Jongʼad Bura","chapter":"1","verse":"35","text":"Kendo jo-Amor noramo ni nyaka gidag e Got Heres, Aijalon kod Shalbim, to ka teko mar od Josef nomedore, gin bende nolokgi wasumbini."},{"book":"Jongʼad Bura","chapter":"1","verse":"36","text":"Tongʼ mar jo-Amor nochakore Akrabim nyaka Sela kendo mokalo kanyo."}]}