{"data":[{"book":"Genesis","chapter":"47","verse":"1","text":"Yosefe anapita kukamuwuza Farao kuti, “Abambo anga, abale anga pamodzi ndi nkhosa, ngʼombe zawo, ndi antchito awo abwera kuchokera ku dziko la Kanaani ndipo tsopano ali ku Goseni.”"},{"book":"Genesis","chapter":"47","verse":"2","text":"Iye anapita kwa Farao kuja ndi abale ake asanu, kukawaonetsa."},{"book":"Genesis","chapter":"47","verse":"3","text":"Farao anafunsa abale akewo kuti, “Mumagwira ntchito yanji?”"},{"book":"Genesis","chapter":"47","verse":"4","text":"Ife tabwera kudzakhala kuno kwa kanthawi chifukwa njala yafika poopsa ku Kanaani motero kuti kulibe msipu wodyetsera ziweto. Ndiye bwana tiloleni kuti tikhale ku Goseni.”"},{"book":"Genesis","chapter":"47","verse":"5","text":"Farao anati kwa Yosefe, “Abambo ako ndi abale ako abwera kwa iwe."},{"book":"Genesis","chapter":"47","verse":"6","text":"Dziko lonse la Igupto lili mʼdzanja lako. Uwakhazike abambo ako ndi abale ako mʼmalo achonde kwambiri. Akhale ku Goseni. Ndipo ngati ukudziwapo ena mwa iwo amene ali akatswiri pa kuweta ziweto, uwapatse udindo woyangʼanira ziweto zanga.”"},{"book":"Genesis","chapter":"47","verse":"7","text":"Kenaka Yosefe anapita ndi abambo ake kwa Farao kukawaonetsa, ndipo Yakobo anadalitsa Faraoyo."},{"book":"Genesis","chapter":"47","verse":"8","text":"Atatero, Farao anafunsa Yakobo kuti, “Muli ndi zaka zingati?”"},{"book":"Genesis","chapter":"47","verse":"9","text":"Yakobo anayankha kuti, “Zaka za maulendo anga zakwana 130. Zaka za moyo wanga ndi zowerengeka, komanso zakhala zaka za masautso. Zaka za moyo wanga sizingafanane ndi zaka za moyo wa makolo anga.”"},{"book":"Genesis","chapter":"47","verse":"10","text":"Atatha kumudalitsa Farao uja, Yakobo anatsanzika nʼkunyamuka."},{"book":"Genesis","chapter":"47","verse":"11","text":"Choncho Yosefe anakhazika abambo ake aja ndi abale ake mʼdziko la Igupto. Iye anawapatsa dera la Ramesesi limene linali dziko lachonde kwambiri monga analamulira Farao."},{"book":"Genesis","chapter":"47","verse":"12","text":"Yosefe anaperekanso chakudya kwa abambo ake, kwa abale ake ndi kwa onse a mʼnyumba ya abambo ake monga mwa chiwerengero cha ana awo."},{"book":"Genesis","chapter":"47","verse":"13","text":"Njala inakula kwambiri motero kuti chakudya chinasowa mʼdziko lonse. Anthu a ku Igupto ndi ku Kanaani analefuka nayo njalayo."},{"book":"Genesis","chapter":"47","verse":"14","text":"Yosefe anasonkhanitsa ndalama zonse zimene anthu a mu Igupto ndi Kanaani ankapereka pogula tirigu, ndipo anabwera nazo ku nyumba kwa Farao."},{"book":"Genesis","chapter":"47","verse":"15","text":"Anthu a ku Igupto ndi Kanaani ndalama zitawathera, Aigupto onse anabwera kwa Yosefe nati, “Tipatseni chakudya. Nanga tiferenji pamaso panu? Ndalama zathu zatha.”"},{"book":"Genesis","chapter":"47","verse":"16","text":"Ndipo Yosefe anawayankha kuti, “Bwerani ndi ziweto zanu ndipo tidzasinthana ndi chakudya poti mukuti ndalama zanu zatha.”"},{"book":"Genesis","chapter":"47","verse":"17","text":"Choncho anthu anabwera ndi ziweto zawo monga akavalo, nkhosa, mbuzi, ngʼombe ndi abulu ndipo Yosefe anawapatsa zakudya."},{"book":"Genesis","chapter":"47","verse":"18","text":"Chitatha chaka chimenecho, anthu anapitanso kwa Yosefe chaka chinacho nati, “Ife sitingakubisireni mbuye wathu kuti ndalama zathu zatithera ndipo ziweto zathu zili ndi inu, palibenso choti nʼkukupatsani mbuye wathu kupatula matupi athu ndi dziko lathu."},{"book":"Genesis","chapter":"47","verse":"19","text":"Tiferenji ife ndi dziko lathu inu mukuona? Mutipatse chakudya ndipo tidzigulitsa ife ndi minda yathu yomwe. Ife tidzakhala akapolo a Farao. Tipatseni mbewuzo kuti tikhale ndi moyo tisafe ndipo dziko lisachite bwinja.”"},{"book":"Genesis","chapter":"47","verse":"20","text":"Choncho Yosefe anamugulira Farao dziko lonse la Igupto. Aliyense mu Igupto anagulitsa munda wake chifukwa njala inakula kwambiri. Dziko lonse linasanduka la Farao,"},{"book":"Genesis","chapter":"47","verse":"21","text":"ndipo Yosefe anawasandutsa anthu onse kukhala akapolo a Farao, kuchokera ku malire a mbali ina ya Igupto kukafika ku malire a mbali ina ya dzikolo."},{"book":"Genesis","chapter":"47","verse":"22","text":"Komabe, sanagule minda ya ansembe chifukwa Farao ankawapatsa thandizo lokwanira. Nʼchifukwa chake sanagulitse minda yawo."},{"book":"Genesis","chapter":"47","verse":"23","text":"Yosefe anati kwa anthuwo, “Tsono poti ndakugulani inu ndi minda yanu, kugulira Farao. Nayi mbewu kuti mudzale mʼminda yanu."},{"book":"Genesis","chapter":"47","verse":"24","text":"Koma podzakolola, mudzapereka gawo limodzi la magawo asanu aliwonse kwa Farao. Magawo anayi enawo adzakhala anu. Zina mudzasunge mbewu ndi zina mudzadye inuyo, mabanja anu ndi ana anu.”"},{"book":"Genesis","chapter":"47","verse":"25","text":"Iwo anati, “Mwatipulumutsa potichitira zabwinozi, mbuye wathu, tsono tidzakhala akapolo a Farao.”"},{"book":"Genesis","chapter":"47","verse":"26","text":"Choncho Yosefe anakhazikitsa lamulo limene lilipobe mpaka lero mʼdziko lonse la Igupto kuti limodzi la magawo asanu a zokolola ndi la Farao. Ndi minda ya ansembe yokha imene sinatengedwe kukhala ya Farao."},{"book":"Genesis","chapter":"47","verse":"27","text":"Tsono Aisraeli anakhazikika mʼdziko la Igupto ku chigawo cha Goseni. Kumeneko anapeza chuma ndipo anaberekana nachuluka kwambiri."},{"book":"Genesis","chapter":"47","verse":"28","text":"Yakobo anakhala ku Igupto zaka 17 ndipo zaka za moyo wake zinali 147."},{"book":"Genesis","chapter":"47","verse":"29","text":"Nthawi itayandikira yoti Israeli amwalire, anayitanitsa mwana wake Yosefe nati kwa iye, “Ngati ukundikondadi monga abambo ako, ika dzanja lako pansi pa ntchafu yanga ndipo ulonjeze kuti udzaonetsa kukoma mtima ndi kukhulupirika kwako kwa ine kuti sudzayika mtembo wanga kuno ku Igupto."},{"book":"Genesis","chapter":"47","verse":"30","text":"Ine ndikagona pamodzi ndi makolo anga. Choncho ndikadzamwalira udzanditulutse mu Igupto muno ndipo ukayike mtembo wanga kumene anayikidwa makolo anga.”"},{"book":"Genesis","chapter":"47","verse":"31","text":"Yakobo anati, “Lumbira kwa ine.” Yosefe analumbira kwa iye, ndipo Israeli anapembedza Mulungu atatsamira ndodo yake."}]}