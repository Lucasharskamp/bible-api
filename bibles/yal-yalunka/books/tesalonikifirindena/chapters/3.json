{"data":[{"book":"Tesaloniki Firindena","chapter":"3","verse":"1","text":"Dɔnxɛn na, nxu ngaxakedenne, ɛ Ala maxandi nxu xa alogo Marigina falan xa xuya ayi, a yi binya alo a ɛ konni kii naxan yi,"},{"book":"Tesaloniki Firindena","chapter":"3","verse":"2","text":"alogo nxu xa xunba muxu kobine nun muxu ɲaxine ma, bayo e birin mi dɛnkɛlɛyaxi."},{"book":"Tesaloniki Firindena","chapter":"3","verse":"3","text":"Koni Marigin tinxin, a ɛ sɛnbɛ soma nɛn, a yi ɛ ratanga Fe Ɲaxin Kanna ma."},{"book":"Tesaloniki Firindena","chapter":"3","verse":"4","text":"Nxu laxi ɛ ra Marigini, fa fala nxu ɛ yamarixi naxan na, ɛ na ligama iki, ɛ mɔn luma nɛn a ligɛ."},{"book":"Tesaloniki Firindena","chapter":"3","verse":"5","text":"Marigin xa ɛ bɔɲɛn ti Alaa xanuntenyaan nun a Muxu Sugandixina tunnafanna ra."},{"book":"Tesaloniki Firindena","chapter":"3","verse":"6","text":"Ngaxakedenne, nxu ɛ yamarima Marigi Yesu xinli, Alaa Muxu Sugandixina, ɛ makuya ɛ ngaxakedenne birin na naxanye bata e yɛtɛ lu salayani, e mi sigan tima xaranne xɔn ɛ naxanye sɔtɔxi nxu yii."},{"book":"Tesaloniki Firindena","chapter":"3","verse":"7","text":"Ɛ yɛtɛna a kolon a lan ɛ xa nxu raliga kii naxan yi. Amasɔtɔ nxu mi yi salayaan xan yi ɛ konni."},{"book":"Tesaloniki Firindena","chapter":"3","verse":"8","text":"Nxu mi muxu yo a donse don nxu mi a saren fi, koni nxu tin nɛn tɔrɔn nun xadanna ma, nxu wali kɔɛɛn nun yanyin na, alogo nxu goronna nama lu ndenden xun ma."},{"book":"Tesaloniki Firindena","chapter":"3","verse":"9","text":"Na mi na ra fa fala nxu mi nɔɛ na sɔtɛ ɛ yii, koni alogo ɛ xa misaala tongo nxu ma."},{"book":"Tesaloniki Firindena","chapter":"3","verse":"10","text":"Amasɔtɔ, nxu yi ɛ fɛma waxatin naxan yi, nxu ɛ yamari nɛn fa fala naxan yo mi tinɲɛ walɛ, na nama a dɛge."},{"book":"Tesaloniki Firindena","chapter":"3","verse":"11","text":"Anu, nxu bata a mɛ a muxuna ndee ɛ yɛ, salantenne nan ne ra, e mi walima fɔ e to fe yibasanni."},{"book":"Tesaloniki Firindena","chapter":"3","verse":"12","text":"Nxu bata na muxune yamari, nxu yi e ralimaniya Marigi Yesu xinli, Alaa Muxu Sugandixina, a e xa e raxara, e wali alogo e xa e balon sɔtɔ."},{"book":"Tesaloniki Firindena","chapter":"3","verse":"13","text":"Ɛ tan, ngaxakedenne, ɛ nama tagan fe faɲin nabɛ."},{"book":"Tesaloniki Firindena","chapter":"3","verse":"14","text":"Xa muxuna nde mi tin falani itoe suxɛ nxu naxanye sɛbɛxi, ɛ na kanna rakɔrɔsi, fefe nama lu ɛ tan nun na kanna tagi, alogo a xa yagi."},{"book":"Tesaloniki Firindena","chapter":"3","verse":"15","text":"Koni ɛ nama a yatɛ ɛ yaxun na, koni ɛ a rakolon alo ɛ ngaxakedenna."},{"book":"Tesaloniki Firindena","chapter":"3","verse":"16","text":"Ala xa Marigin bɔɲɛ xunbenla kanna xa bɔɲɛ xunbenla fi ɛ ma waxatin birin nun kiin birin yi. Marigin yi lu ɛ birin xɔn."},{"book":"Tesaloniki Firindena","chapter":"3","verse":"17","text":"N tan Pɔli yɛtɛɛn nan xɔntɔn xuini itoe sɛbɛxi. N ma taxamasenna nan ito ra n ma kɛdine birin yi, n yii funfun ni ito ra."},{"book":"Tesaloniki Firindena","chapter":"3","verse":"18","text":"En Marigi Yesu Alaa Muxu Sugandixina hinanna xa lu ɛ birin xɔn."}]}