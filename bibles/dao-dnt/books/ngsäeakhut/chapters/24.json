{"data":[{"book":"Ngsäea Khut","chapter":"24","verse":"1","text":"Amhnüp mhma käna, ktaiyü ngvai säih Anani, ngvaie avang ja seihne Tetulah ngsut lawki he naw, Pawluha mawng cun pe uka veia ami pyen law."},{"book":"Ngsäea Khut","chapter":"24","verse":"2","text":"Acunüng, Pawluh cun khü u lü Tetulah naw mkat law lü, “Bawi kdaw säih aw, nanga phäha dim’yenak am kami vea phäh, kami pea phäh na jah thunghlai hin nanga jah cehcawn phäh ni."},{"book":"Ngsäea Khut","chapter":"24","verse":"3","text":"Angläta, a hawa pi jenak am kami veki cun nanga bänak ni."},{"book":"Ngsäea Khut","chapter":"24","verse":"4","text":"Acunsepi, na kcün khawvei am la hlü veng lüpi, na mlunga a nemnak am ka pyen cun na ngaih pet vaia ning nghui na veng."},{"book":"Ngsäea Khut","chapter":"24","verse":"5","text":"Hina khyang hin, Nazaret ami ti khyange üng ngvai bi lü, khawmdeka khana Judahe naküt jah suksaki kami ksingki."},{"book":"Ngsäea Khut","chapter":"24","verse":"6","text":"Pamhnama temple pi mtüihkhehsaki; acunakyase, kami man ni."},{"book":"Ngsäea Khut","chapter":"24","verse":"7","text":"Na thuma mäiha, a mawng mtai pet vaia kami tängki ni, acunsepi yekap ngvaisäih Lusika naw law lü, kami kut üngka asihlinga jah hut hlawk lü, amät kami mkatkie na veia law vaia ngthu a jah pet."},{"book":"Ngsäea Khut","chapter":"24","verse":"8","text":"Namät naw hina khyang kthäh lü, kami mkatnak naküt cun na ksing khai ni” a ti."},{"book":"Ngsäea Khut","chapter":"24","verse":"9","text":"Acunüng, Judahe naw pi law u lü ahin hin kcangki ni” tia ami pyen sih."},{"book":"Ngsäea Khut","chapter":"24","verse":"10","text":"Pe uk naw Pawluh cun ngthu pyen khaia a kut säng se ta, Pawluh naw, “Nang kum khawvei hina khyangmjü lei jah mkhyah pe lü na veki tia ka ksinga phäha, aktäa jenak am kamäta ngsungkhameinak na hmaia ngthu ka pyen law khai."},{"book":"Ngsäea Khut","chapter":"24","verse":"11","text":"Jerusalema Pamhnam hjawkhah khaia ka cehnak atuh mhnüp xaleinghngih va law hamki tia namät naw na ksing khai."},{"book":"Ngsäea Khut","chapter":"24","verse":"12","text":"Temple k'uma pi, sinakoka pi, mlüha pi, upi ka ngcuhpüi, khyang ka ksük pi am na hmu u."},{"book":"Ngsäea Khut","chapter":"24","verse":"13","text":"Tukbäih pi, ami na mkatnak vai tuilam am mdan thei ve u."},{"book":"Ngsäea Khut","chapter":"24","verse":"14","text":"Acunsepi, hin hin na veia ka phyeh khai, Kami pupaea Mhnam kei naw ka hjawkhah Mawnglam cun am kcang ami ti ni. Sahmaea caupe jah Mosia thum üng ng’yuk nakütki pi ka jum hngaki."},{"book":"Ngsäea Khut","chapter":"24","verse":"15","text":"Ka äpnak pi veki ta Pamhnam naw khyang naküt akdaw ja akse pi thihnak üngkhyüh jah mtho law be khai ni."},{"book":"Ngsäea Khut","chapter":"24","verse":"16","text":"Acuna phäha, Pamhnam veia ja nghngicima veia pi, ka mlungmthina käh mkhyemsawh vaia ka ktha naki."},{"book":"Ngsäea Khut","chapter":"24","verse":"17","text":"Acunüng, kum khawvei anghjawk käna ka khyangea ngui jah pet vai ja ngkengtainak pawh khaia ka lawki."},{"book":"Ngsäea Khut","chapter":"24","verse":"18","text":"Ngcimngcaihnak pawi päng lü ahine ka jah pawh k'um üng amimi naw Templea na hmuhkie. Ka hlawnga khyange ja suksaknak pi am ve u."},{"book":"Ngsäea Khut","chapter":"24","verse":"19","text":"Acua, Asah üngka Judahe pi vekie, acune naw law u lü ka khana ami pyen vai a vea kyak üng, hin üng na hmaia ve u lü na mkat khaie sü."},{"book":"Ngsäea Khut","chapter":"24","verse":"20","text":"Am acunüng, hina khyange naw, kawngcia hmaia ka ngdüih üng, ka katnak ami hmuh khawia kyak üng atuh pyen u se,"},{"book":"Ngsäea Khut","chapter":"24","verse":"21","text":"Kawngcia hmaia ka pyen mata, ‘Khyangkthi tho be khai tia ka jumeia phäha na mkatei u lü tuhngawi nami hmaia ami na lawpüi ni” a ti."},{"book":"Ngsäea Khut","chapter":"24","verse":"22","text":"Acunüng, Felik naw, Mawnglam cun ana ksing lawa kyase, “Yekap ngvai säih Lusika a pha law üng na mawng ka ning mkhyah pet khai” a ti."},{"book":"Ngsäea Khut","chapter":"24","verse":"23","text":"Pawluh cun a jah ngängsak vai ja, a püipawe naw pi law u lü ami mbeimbawk law vaia yekap ngvai am ngthu a pet."},{"book":"Ngsäea Khut","chapter":"24","verse":"24","text":"Mhnüp khawveica anghjawk käna, Felik cun a khyu Dusilah, Judah nghnumi ngkhahpüi lü law beki naw, Pawluh ja khüsak lü, Khritaw Jesuh jumnaka ngthu cun ngaiki."},{"book":"Ngsäea Khut","chapter":"24","verse":"25","text":"Pawluh naw, dawkyanaka ngthu, mät ja mät nängeinaka ngthu, ngthumkhyahnak ve law khaia ngthue a jah mtheh üng, Felik naw aktäa kyüh law lü, “Cit be maa, akcün a awng üng, ning khü law be kawm” a ti."},{"book":"Ngsäea Khut","chapter":"24","verse":"26","text":"Pawluh naw ngui a pet vai a ngaihk’uheia kyase, khü lü a kthäha kyaki."},{"book":"Ngsäea Khut","chapter":"24","verse":"27","text":"Acunsepi, kum nghngih päih käna, Pocih Festuh naw Felik mthawng se; acunüng, Felik naw Judahea ksunga a ngminga daw vai ngai lü Pawluh cun thawngim üng a khyum hüt."}]}