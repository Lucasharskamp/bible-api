{"data":[{"book":"Waefeso","chapter":"6","verse":"1","text":"Nyuwe wana, weveni welesi wenyu mo kulungana na Zumbe kwaviya mbuli ino yamuwagila Chohile."},{"book":"Waefeso","chapter":"6","verse":"2","text":"Iwandikwa mwa Mawandiko “Watunyeni tati zenyu na mami zenyu”. Uno ni mwiko wa nkongo wongezekele mwe viya alongaga, nuko kugamba,"},{"book":"Waefeso","chapter":"6","verse":"3","text":"“Mbuli zako zichume naho wikalise mwe isi.”"},{"book":"Waefeso","chapter":"6","verse":"4","text":"Nyuwe watati zamntu, msekuwaihiza wana wenyu mna waleleni kwa kuwalagisa vikuwagila na kuwahinya ya Zumbe."},{"book":"Waefeso","chapter":"6","verse":"5","text":"Nyuwe watumwa, weveni maseuta wenyu wa chimwili hano he isi, kwa nkama na kuzingiza tendani ivyo kwa moyo uchumile enga kugamba mwamsankanila Kulisito."},{"book":"Waefeso","chapter":"6","verse":"6","text":"Damanyani ivyo suko du umo wakawasinyani chani mwekombe kwawo, mna sankanilani kwa moyo saviya akunga Chohile kwaviya nyuwe mwi watumwa wa Kulisito."},{"book":"Waefeso","chapter":"6","verse":"7","text":"Mdamanye ndima yenyu ya utumwa kwa kubweda, saviya wakumsankanila Zumbe, sawo wantu du."},{"book":"Waefeso","chapter":"6","verse":"8","text":"Kumbukani kugamba Zumbe namlihe chila mntu kuligana na ntendwa zakwe zedi, atende alekelwa hegu mtumwa."},{"book":"Waefeso","chapter":"6","verse":"9","text":"Nanywi mkusankanilwa, watendeleni ivyo watumwa wenyu, mleke kuwatisa. Kumbukani kugamba nyuwe nanywi saviya weli wowo, mnanaye Zumbe uyudya kwembingu, uyo hakudamanya kwa kupagula."},{"book":"Waefeso","chapter":"6","verse":"10","text":"Elo, kwa kubindiliza, mtoge mo kulungana kwenyu na Zumbe kwa nguvu zakwe nkulu."},{"book":"Waefeso","chapter":"6","verse":"11","text":"Guhani viziha vyose vya nkondo akuwenkani Chohile chani muuhige mzungu wa Mwavu."},{"book":"Waefeso","chapter":"6","verse":"12","text":"Kwaviya nkondo yetu siyo nkondo ya wantu we isi ino, mna ni nkondo ya useuta na udahi we isi ukulanga wakulu wa chiza, kulanga wankondo wa mpepo zose zihiye zikulongoza mo ulanga hamwenga na mwe si ya chiza cha wihi."},{"book":"Waefeso","chapter":"6","verse":"13","text":"Kwachausa icho, guhani viziha vyose mwinkigwe ni Chohile chani zuwa diya dikabula mdahe kugomba nkondo ya wehi naho mkaduma kugomba inkondo, namtende mchei mtogile."},{"book":"Waefeso","chapter":"6","verse":"14","text":"Ivyo kwemalanyeni uchindedi utende enga msipi mwe chigudi chenyu, uwagila utende enga nchingo ya chuma ya kuchinda mwe chifua,"},{"book":"Waefeso","chapter":"6","verse":"15","text":"nkwina ya kulonga Mbuli Yedi ya utondowazi itende saviya makwapa mwe viga vyenyu."},{"book":"Waefeso","chapter":"6","verse":"16","text":"Kujinka ayo yose, mtende na uzumizi mazuwa yose enga nchinga mwe mikono yenyu, iwadahize kufulugusa mifulo ya moto ya yudya Mwihi."},{"book":"Waefeso","chapter":"6","verse":"17","text":"Uhokeleni uhonyi enga nkofiya yenyu ya chuma, na ulosi wa Chohile enga bamba mkwinkwa ni Muye Ukukile."},{"book":"Waefeso","chapter":"6","verse":"18","text":"Lombezani kwa Chohile mazuwa yose, mkalombeza wambizi wa Chohile. Lombezani kwa Chohile chila nkanana kwa nguvu za Muye Ukukile. Chelezani na msekusokela mkamlombeza Chohile kwachausa cha wantu wose wa Chohile."},{"book":"Waefeso","chapter":"6","verse":"19","text":"Nilombezezani chani Chohile aninke ulosi wa kulonga. Ivyo nanidahe kuwagambila wantu sine woga chinyele cha Mbuli Yedi."},{"book":"Waefeso","chapter":"6","verse":"20","text":"Miye ni mchimaila ywa Mbuli Yedi ya Kulisito, ukaleka vino haluse nimwe chifungo. Elo mnilombezeze chani nilonge sine woga viya vikuwagila kulonga."},{"book":"Waefeso","chapter":"6","verse":"21","text":"Tikiko, mlukolo ywetu chikungisa naho mndima mkanuni mo kudamanya kwetu na Zumbe, nawenkeni mbuli zangu zose mdahe kumanya chiya hudamanya."},{"book":"Waefeso","chapter":"6","verse":"22","text":"Namsigila kwenyu kwachausa chino chani awagambileni mbuli zetu mdahe kumanya mbuli zetu na kuwajela moyo."},{"book":"Waefeso","chapter":"6","verse":"23","text":"Nawaungilani nyuwe walukolo wangu, utondowazi, ungi na uzumizi kulaila kwa Chohile Tate na kwa Zumbe dyetu Yesu Kulisito."},{"book":"Waefeso","chapter":"6","verse":"24","text":"Nawaungilani mbazi za Chohile wose hewekuleka kumunga Zumbe dyetu Yesu Kulisito."}]}