{"data":[{"book":"Deuteronomium","chapter":"12","verse":"1","text":"Dit zijn de bepalingen en voorschriften, die gij, zolang gij op aarde leeft, nauwgezet moet volbrengen in het land, dat Jahweh, de God uwer vaderen, u in bezit zal geven."},{"book":"Deuteronomium","chapter":"12","verse":"2","text":"Gij moet alle plaatsen vernielen, waar de volken, die gij zult verdrijven, hun goden vereren: op de hoge bergen, de heuvels en onder iedere lommerrijke boom."},{"book":"Deuteronomium","chapter":"12","verse":"3","text":"Hun altaren moet gij verwoesten, hun wijstenen verbrijzelen, hun heilige bomen in het vuur verbranden, de beelden van hun goden stuk slaan en hun naam van die plaats doen verdwijnen."},{"book":"Deuteronomium","chapter":"12","verse":"4","text":"Zó moogt ge Jahweh, uw God, niet vereren,"},{"book":"Deuteronomium","chapter":"12","verse":"5","text":"maar gij moet de plaats bezoeken, die Jahweh, uw God, uit al uw stammen zal uitverkiezen, om zijn Naam daar te vestigen en daar te wonen. Daar zult gij heen gaan,"},{"book":"Deuteronomium","chapter":"12","verse":"6","text":"en uw brand- en uw slachtoffers brengen, uw tienden en cijnzen, uw gelofte-offers en vrijwillige gaven, en de eerstelingen van uw runderen en schapen."},{"book":"Deuteronomium","chapter":"12","verse":"7","text":"Daar zult gij met uw huisgezin voor het aanschijn van Jahweh, uw God, maaltijd houden en vrolijk zijn over het werk uwer handen, omdat Jahweh, uw God, u heeft gezegend."},{"book":"Deuteronomium","chapter":"12","verse":"8","text":"Gij moogt dus niet langer meer offeren, zoals ieder van ons hier heden naar eigen goeddunken doet."},{"book":"Deuteronomium","chapter":"12","verse":"9","text":"Want tot nu toe hebt ge het rustoord en het erfdeel niet bereikt, dat Jahweh, uw God, u zal geven."},{"book":"Deuteronomium","chapter":"12","verse":"10","text":"Maar wanneer gij over de Jordaan zijt getrokken, en u in het land hebt gevestigd, dat Jahweh u tot erfdeel zal schenken, wanneer Hij u rust heeft verschaft van al uw vijanden in het rond, zodat gij in veiligheid woont,"},{"book":"Deuteronomium","chapter":"12","verse":"11","text":"dan zult ge naar de plaats, die Jahweh, uw God, zal uitverkiezen, om daar zijn Naam te vestigen, alles brengen, wat ik u heb bevolen: uw brand- en slachtoffers, uw tienden en cijnzen, en al het puik van uw gelofte-offers, die gij aan Jahweh beloofd hebt."},{"book":"Deuteronomium","chapter":"12","verse":"12","text":"Dan zult ge vrolijk zijn voor het aanschijn van Jahweh, uw God, gij met uw zonen en dochters, uw knechten en dienstmaagden, en met den leviet, die binnen uw poorten woont, omdat hij geen deel en geen erfbezit onder u heeft."},{"book":"Deuteronomium","chapter":"12","verse":"13","text":"Zorg er dus voor, dat gij uw brandoffers niet opdraagt op iedere willekeurige plaats;"},{"book":"Deuteronomium","chapter":"12","verse":"14","text":"maar alleen op de plaats, die Jahweh in een uwer stammen zal uitverkiezen, moogt gij uw brandoffers opdragen, en daar alles doen wat ik u heb bevolen."},{"book":"Deuteronomium","chapter":"12","verse":"15","text":"Overigens moogt ge slachten en vlees eten, zoveel ge wilt, en van de zegening genieten, die Jahweh, uw God, u binnen al uw poorten zal geven. De onreine zowel als de reine mag daarvan eten, zoals van gazel en van hert."},{"book":"Deuteronomium","chapter":"12","verse":"16","text":"Het bloed echter moogt ge niet nuttigen, maar gij moet het als water op de aarde uitstorten."},{"book":"Deuteronomium","chapter":"12","verse":"17","text":"Het is niet geoorloofd, binnen uw poorten de tienden van uw koren, van uw most en uw olie te nuttigen, of de eerstelingen van uw runderen en kudde, of iets van uw gelofteoffers, die gij beloofd hebt, of van uw vrijwillige gaven en cijnzen."},{"book":"Deuteronomium","chapter":"12","verse":"18","text":"Maar deze moet gij eten voor het aanschijn van Jahweh, uw God, op de plaats, die Jahweh, uw God, zal uitverkiezen: gij met uw zoon en uw dochter, uw knecht en uw dienstmaagd, en met den leviet, die zich binnen uw poorten bevindt; daar moet gij vrolijk zijn voor het aanschijn van Jahweh, uw God, om al het werk uwer handen."},{"book":"Deuteronomium","chapter":"12","verse":"19","text":"Zorg er dan voor den leviet niet te vergeten, zolang gij leeft in uw land."},{"book":"Deuteronomium","chapter":"12","verse":"20","text":"Wanneer dus Jahweh, uw God, uw gebied heeft uitgebreid, zoals Hij u heeft beloofd, en gij zegt: “Ik wil vlees eten”, omdat ge er zin in hebt, dan moogt ge vlees eten zoveel ge wilt."},{"book":"Deuteronomium","chapter":"12","verse":"21","text":"En zo de plaats, die Jahweh, uw God, zal uitverkiezen, om er zijn Naam te vestigen, te ver van u is verwijderd, dan moogt gij van uw runderen en uw kudde, die Jahweh u heeft gegeven, slachten zoals ik u heb toegestaan, en er binnen uw poorten van eten zoveel ge wilt."},{"book":"Deuteronomium","chapter":"12","verse":"22","text":"Ge moogt er van eten, zoals men eet van gazel en van hert; de onreine zowel als de reine mag ervan eten."},{"book":"Deuteronomium","chapter":"12","verse":"23","text":"Doch zorg er voor, geen bloed te nuttigen; want het bloed is het leven, en het leven moogt ge niet met het vlees eten."},{"book":"Deuteronomium","chapter":"12","verse":"24","text":"Ge moogt het niet nuttigen, maar ge moet het als water op de aarde uitstorten;"},{"book":"Deuteronomium","chapter":"12","verse":"25","text":"ge moogt het niet nuttigen, opdat het u en uw kinderen na u goed moge gaan, daar gij doet wat recht is in de ogen van Jahweh."},{"book":"Deuteronomium","chapter":"12","verse":"26","text":"Maar de heilige gaven, die uw eigendom zijn, en uw gelofte-offers moet ge naar de plaats brengen, die Jahweh zal uitverkiezen."},{"book":"Deuteronomium","chapter":"12","verse":"27","text":"Bij uw brandoffers moet gij het vlees en het bloed ten offer brengen op het altaar van Jahweh, uw God; maar bij uw slachtoffers moet het bloed op het altaar van Jahweh, uw God, worden uitgegoten, en het vlees door u worden gegeten."},{"book":"Deuteronomium","chapter":"12","verse":"28","text":"Onderhoud gehoorzaam al wat ik u heb geboden, opdat het u en uw zonen na u voor altijd goed moge gaan, daar gij doet wat goed en recht is in de ogen van Jahweh, uw God."},{"book":"Deuteronomium","chapter":"12","verse":"29","text":"En wanneer Jahweh, uw God, de volken, die ge gaat verdrijven, voor u zal hebben uitgeroeid, en gij die volken zult hebben verjaagd en u in hun land hebt gevestigd,"},{"book":"Deuteronomium","chapter":"12","verse":"30","text":"zorg er dan voor, dat gij u, nadat ze voor uw ogen verdelgd zijn, niet door hun voorbeeld laat verleiden en gij u niet tot hun goden wendt, en zegt: Hoe hebben deze volken hun goden gediend? Zo doe ik het ook!"},{"book":"Deuteronomium","chapter":"12","verse":"31","text":"Neen, zo moogt ge Jahweh, uw God, niet vereren. Want al wat Jahweh verafschuwt en haat, hebben zij voor hun goden bedreven; zelfs hun zonen en dochters hebben zij voor hun goden in het vuur verbrand."},{"book":"Deuteronomium","chapter":"12","verse":"32","text":"Gij echter moet nauwgezet onderhouden al wat ik u geboden heb, zonder er iets aan toe te voegen of af te nemen."}]}