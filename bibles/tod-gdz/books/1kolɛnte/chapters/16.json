{"data":[{"book":"1 Kolɛnte","chapter":"16","verse":"1","text":"Nii é ga zeemaaɓɔgi ma vaa, é lo kidaaleʋe nuiti ba ti Zeluzalɛme, à kɛ eɠɛʋelei nɔ gè Egilisiiti kalagai da Galate yooi zu."},{"book":"1 Kolɛnte","chapter":"16","verse":"2","text":"Dɔɔɠɔi ma volo mɔungi ɠilagilagi pɛ, wo ɠilagilagi pɛ ge ani la ɠoba yɛ, nii a zoo da, eɠɛʋelei ná-zobogi la. À mina pàa yeei maaɓɔun, ga wo ʋa yeemaaɓɔ."},{"book":"1 Kolɛnte","chapter":"16","verse":"3","text":"Siɛgi zu nà ʋaana la, naama nuiti wa yeelo ti ʋa, ná ti leʋe, ti ɠalivaa zɛʋɛi ti ya, ti li ga wa-ɓɔba anii Zeluzalɛme."},{"book":"1 Kolɛnte","chapter":"16","verse":"4","text":"Ni nà ɓɔɠɔi kɛni gè li ɓalaa, gá siɛi wo niina gá tiye."},{"book":"1 Kolɛnte","chapter":"16","verse":"5","text":"Nà leʋena Masedoane yooi zu, nà ʋa niina wo ʋɔ bɛ, mazɔlɔɔ nà leʋesu ga naama yooi zu ʋele."},{"book":"1 Kolɛnte","chapter":"16","verse":"6","text":"Tanisu nà ku felegɔ ɠɛɛzu wo ʋɔ bɛ, ɓaa gè samai ɠɛ wo ʋa, naa ɠa a kɛ wo ɗa màazaa, ʋɛti nà ɠɛ liizu náti."},{"book":"1 Kolɛnte","chapter":"16","verse":"7","text":"Gè la pɔ ga gè ʋa wo ɠaa, gè ʋa leʋe nɔ, kɛlɛ toɠa kìsu ga gè yeeɠɛɠalai ta ɠɛ wo ʋɔ bɛ, ni Maliɠii a laana ga."},{"book":"1 Kolɛnte","chapter":"16","verse":"8","text":"Kɛlɛ tama nà ɠɛɛzu gè yɛ Efɛze eyɛsu Pantekote voloi zeeli."},{"book":"1 Kolɛnte","chapter":"16","verse":"9","text":"Mazɔlɔɔ botii ɠɛ zobo pagɔi ma ʋɛlɛla wolai laalaogɛ tùɠɔ, anɛɛ ni sàkpe nuiti mɔinʋɛ."},{"book":"1 Kolɛnte","chapter":"16","verse":"10","text":"Ni Timɔte a ʋaana, à kɛ wo dɛɛ ga wo yeezeiʋɛ bu ga pagɔ wo zaama, mazɔlɔɔ toɠa botii ɠɛɛzu ga nɔ̀un kɛʋele, Maliɠii ná-botii zu."},{"book":"1 Kolɛnte","chapter":"16","verse":"11","text":"Naa ɠa é ba, nu nɔpɛ ge mina bɛlɛʋili. À maazaa, é ná-siɛi wo ga pagɔ, é zoo é zeeli mà ziilɛigi zu, mazɔlɔɔ nà-o, ade-ɠɛɛleaiti-yo, gá maaɓɔunsu."},{"book":"1 Kolɛnte","chapter":"16","verse":"12","text":"Nii é ga ade-ɠɛɛloin Apolɔse nɔnɔi, gè maanɛɛnɛni gola, ga ta ade-ɠɛɛleai zɔiti ti ʋa wo ʋɔ bɛ, kɛlɛ é la ɠɛni leveni ga ziimai niizu é ʋa kɛ. Kɛlɛ tama toɠa liizu, siɛgi zu a ná zɔlɔɔna da."},{"book":"1 Kolɛnte","chapter":"16","verse":"13","text":"À wɛlɛ ɓɔɠɔ ma, wo lo kpaan kidaaleʋei zu, wo zɛbɛzeɠe, wo yiilɔɔ."},{"book":"1 Kolɛnte","chapter":"16","verse":"14","text":"Nii kpein wo kɛɛzu, à ti pɛ kɛ ga nɛɛbɛi."},{"book":"1 Kolɛnte","chapter":"16","verse":"15","text":"Kɛ̀ɛleaiti, wo Setefanase ná-pɛlɛyeɠei ɠwɛɛ, Akayi yooi zu, tiya ɠa ti ɠɛni ga ma mɔungi, ti ɠidaaleʋe, ti ɓɔɠɔ lɔ GALA ná-nuiti maavaa ɠɛɛ vai zu. Nà wo maanɛɛnɛzu ga"},{"book":"1 Kolɛnte","chapter":"16","verse":"16","text":"wo ɠolo naa ɠɛɠala nuiti bɛ, ta naati pɛ, niiti ti botii ɠɛɛzu ʋɔɔma ta tiye."},{"book":"1 Kolɛnte","chapter":"16","verse":"17","text":"Kòozunɛɛʋɛ Setefanaseni paa vai zu ta Fɔɔletunatuse, ta Akayikuse. Nii gè ʋalani ma wo ʋoluʋelei, ti naa laazeelini."},{"book":"1 Kolɛnte","chapter":"16","verse":"18","text":"Mazɔlɔɔ ti zìilɛini, ti wa ɓalaa wo yiilɛi. À unfema ve naa ɠɛɠala nuiti bɛ."},{"book":"1 Kolɛnte","chapter":"16","verse":"19","text":"Azi yooi zu Egilisiiti ta wo luʋɔsu. Akilase ta Pilisile, é ɓɔ Egilisii ʋa é gaalɛbai wosu ta-ʋɛlɛi wu, naati ɓalaa ta ta-luʋɔ gooi laazeelizu wo ma, Maliɠii laaseigi zu."},{"book":"1 Kolɛnte","chapter":"16","verse":"20","text":"Ade-ɠɛɛleaiti pɛ ta wo luʋɔsu. À ɓɔɠɔ luʋɔ ga nɛɛnɛi."},{"book":"1 Kolɛnte","chapter":"16","verse":"21","text":"Nà Pɔle, nà ɓɔɠɔi zèeʋogi ɠa gè wo luʋɔsu da."},{"book":"1 Kolɛnte","chapter":"16","verse":"22","text":"Ni nui ta la Maliɠii nɛɛni ʋɛ, kotoʋɛ!"},{"book":"1 Kolɛnte","chapter":"16","verse":"23","text":"Maliɠii Yesu ná-zaalai yɛ wo ʋa."},{"book":"1 Kolɛnte","chapter":"16","verse":"24","text":"Nà-nɛɛbɛi ɠa wo pɛ wo ʋa, ada-ɠilibalai zu da Yesu Kilista."}]}