{"data":[{"book":"Maluko","chapter":"5","verse":"1","text":"Yesu na wanahina zake waloka mbaka mwambu wa lamba da Galilaya, mwiisi ya Wagelasi."},{"book":"Maluko","chapter":"5","verse":"2","text":"Baho Yesu viyalawile mwiingalawa, kaiting'hana na munhu yeli na vinyamkela. Munhu ayo kalawa kuna gamapanga."},{"book":"Maluko","chapter":"5","verse":"3","text":"Munhu ayo kakala yokala kuna gamapanga gago, kuduhu munhu yadahile kumgodeka minyololo."},{"book":"Maluko","chapter":"5","verse":"4","text":"Miyanza mingi wageza kumgodeka minyololo mmakono na mmagulu, lakini kakala yozikanha na kuzibena bena mhingu zili mmagulu gake. Kakala na nguvu ng'hani na kuduhu munhu yadahile kumgoga."},{"book":"Maluko","chapter":"5","verse":"5","text":"Imisi na ikilo kakala yokwanga mna gamapanga gaja na kuna ivigongo, kaguta nyangi na kuikanha kanha kwa mabwe."},{"book":"Maluko","chapter":"5","verse":"6","text":"Viyamone Yesu kwa kutali, kamkimbilila na kamfugamila."},{"book":"Maluko","chapter":"5","verse":"7","text":"Kaguta, “Yesu, Mwana wa Imulungu yeli Uchanha Ng'hani! Kolonda choni kumwangu? Iduwile kwa twaga da Imulungu kamba hunidununza bule!”"},{"book":"Maluko","chapter":"5","verse":"8","text":"Kalonga avo kwavija Yesu kamulongela, “Kinyamkela, mulawe munhu ino!”"},{"book":"Maluko","chapter":"5","verse":"9","text":"Yesu kamuuza, “Twaga jako nani?”"},{"book":"Maluko","chapter":"5","verse":"10","text":"Kampula Yesu sikuyawagale ivinyamkela kunze ya isi ija."},{"book":"Maluko","chapter":"5","verse":"11","text":"Kukala na bumbila kulu da nguluwe wakala woja kuna umtelemuko wa kigongo."},{"book":"Maluko","chapter":"5","verse":"12","text":"Avo vinyamkela wampula Yesu, “Tugale kwa nguluwe, na utuleke tuwengile wao.”"},{"book":"Maluko","chapter":"5","verse":"13","text":"Yesu kawatogolela, avo vinyamkela wamulawa munhu ayo, na wengila mna iwanguluwe. Bumbila jose da nguluwe elufu mbili wahumulukila kudilamba, wose wafila mumo."},{"book":"Maluko","chapter":"5","verse":"14","text":"Wanhu wakalile owasusila nguluwe awo wakimbila na kuzibwililisa mbuli azo mwiisi na kumigunda. Abaho wanhu wachola kulola kija kilawilile."},{"book":"Maluko","chapter":"5","verse":"15","text":"Viwavikile kwa Yesu, wamona munhu ayo yakalile na vinyamkela kakala aho na kavala goya viwalo, na nzewele zake zimbwelela na wanhu wose wadumba."},{"book":"Maluko","chapter":"5","verse":"16","text":"Wanhu wachone acho kilawilile, wawalongela wayao gaja gampatile munhu ayo yakalile na vinyamkela, na mbuli za nguluwe."},{"book":"Maluko","chapter":"5","verse":"17","text":"Avo wanhu wampula Yesu yasegele mwiisi yao."},{"book":"Maluko","chapter":"5","verse":"18","text":"Yesu viyakalile kokwela mwiingalawa, munhu ayo yakalile na vinyamkela kampula Yesu wachole wose."},{"book":"Maluko","chapter":"5","verse":"19","text":"Lakini Yesu kamulemela, kamulongela, “Bwela ukae kumwako ukawalongele wanhu wa lukolo lwako gaja gose Mndewa gayakutendele, na viyakonele bazi.”"},{"book":"Maluko","chapter":"5","verse":"20","text":"Avo munhu ayo kasegela, kachola hanhu hakemigwe Dekapoli, kawalongela wanhu gaja gose Yesu gayamtendele. Wanhu wose wahulike wakanganya."},{"book":"Maluko","chapter":"5","verse":"21","text":"Yesu kabwela mwambu uyagwe wa lamba. Lunhu lwa wanhu lumzunguluka kumgwazo wa lamba."},{"book":"Maluko","chapter":"5","verse":"22","text":"Abaho keza mkulu imoja wa ng'anda ya kumpula Imulungu, twaga jake Yailo. Viyamone Yesu, kaibwanha hasi mmagulu gake,"},{"book":"Maluko","chapter":"5","verse":"23","text":"kampula ng'hani, “Mndele wangu kolumwa ng'hani. Nokupula chonde chonde, wize ukamwikile makono ili yahone na yawe mgima.”"},{"book":"Maluko","chapter":"5","verse":"24","text":"Abaho Yesu kachola na Yailo, lunhu mkulu lwa wanhu lumkweleleza kuno lomsung'ha sung'ha."},{"book":"Maluko","chapter":"5","verse":"25","text":"Baho kukala na mtwanzi yakalile na utamu wa kutumika kwa miyaka longo na mibili."},{"book":"Maluko","chapter":"5","verse":"26","text":"Mtwanzi ayo kachola kwa waganga wengi na katumia vinhu vose viyakalile navo, lakini hahonile bule, ila kagendelela kulumwa ng'hani."},{"book":"Maluko","chapter":"5","verse":"27","text":"Viyazihulike mbuli za Yesu, kengila mna ulunhu lwa wanhu, kamcholela Yesu kuchugu na kakwasa kiwalo chake."},{"book":"Maluko","chapter":"5","verse":"28","text":"Kailongela mwenyego, “Nahakwasa kiwalo chake, nohona.”"},{"book":"Maluko","chapter":"5","verse":"29","text":"Viyakwasile kiwalo cha Yesu, bahaja kutumika kuleka, nayo kahulika kahona utamu wake."},{"book":"Maluko","chapter":"5","verse":"30","text":"Bahaja Yesu kajuwa nguvu zimulawa, avo kahinduka muulunhu na kuuza, “Nani yanikwasile kiwalo changu?”"},{"book":"Maluko","chapter":"5","verse":"31","text":"Wanahina zake wamwidika, “Kowona wanhu viwokusung'ha sung'ha, abaho kouza nani yakukwasile?”"},{"book":"Maluko","chapter":"5","verse":"32","text":"Lakini Yesu kalola mhande zose ili yamone munhu yatendile vivo."},{"book":"Maluko","chapter":"5","verse":"33","text":"Mtwanzi ayo kajuwa kinhu kimulawilile, avo kamgendela Yesu kuno kodumba na kugwaya. Kamfugamila Yesu, kamulongela fulu ipile."},{"book":"Maluko","chapter":"5","verse":"34","text":"Yesu kamulongela mtwanzi ayo, “Mwanangu, kutamanila kwako kukuhonya. Genda moyo uholile, kuhona utamu wako.”"},{"book":"Maluko","chapter":"5","verse":"35","text":"Yesu viyakalile kogendelela kulonga, wasenga kulawa ukae kumwake Yailo weza na kumulongela Yailo, “Mndele wako kafa. Habali kogendelela kumgaza Mfundiza?”"},{"book":"Maluko","chapter":"5","verse":"36","text":"Yesu viyazihulike mbuli azo zilongigwe na wasenga awo, hazigesile bule, lakini kamulongela Yailo, “Sikuudumbe, togola tu.”"},{"book":"Maluko","chapter":"5","verse":"37","text":"Abaho Yesu halondile munhu yoyose iyagwe yamkweleleze, ila Petulo, Yakobo na Yohana, ndugu yake Yakobo."},{"book":"Maluko","chapter":"5","verse":"38","text":"Viwavikile mng'anda ya Yailo, Yesu kawona wanhu obwahanhuka kwa usungu na kuiyalala."},{"book":"Maluko","chapter":"5","verse":"39","text":"Yesu kengila mng'anda kawalongela, “Habali moiyalala na kulila? Imwana hafile bule, lakini kawasa!”"},{"book":"Maluko","chapter":"5","verse":"40","text":"Lakini wamseka, avo Yesu kawalava kunze wose, kamsola tatake na mamake ija imwana, na waja wanahina zake wadatu. Wengila mna idigati mulutambalizwe lukuli lwa mwana ayo."},{"book":"Maluko","chapter":"5","verse":"41","text":"Yesu kamgoga mkono, kamulongela, “Talita Kumi!” fambulo jake, “Mndele, nokulongela lamuka!”"},{"book":"Maluko","chapter":"5","verse":"42","text":"Bahaja mndele ayo kenuka na kasonga kugenda. Mndele ayo kakala na miyaka longo na mibili. Mbuli ino viilawilile, wanhu wakanganya ng'hani."},{"book":"Maluko","chapter":"5","verse":"43","text":"Lakini Yesu kawagomesa ng'hani sikuwamulongele munhu yoyose mbuli ayo ilawilile, abaho kawalongela, “Mgweleleni ndiya mndele ino.”"}]}