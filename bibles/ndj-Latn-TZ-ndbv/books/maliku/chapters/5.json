{"data":[{"book":"Maliku","chapter":"5","verse":"1","text":"Yesu na vanachuli vaki vajabuka kumwambu ya lihiva lya Galilaya, mumlima wa Vagelasi."},{"book":"Maliku","chapter":"5","verse":"2","text":"Tepu Yesu pajabukili muwatu, katang'ana na mundu yafumbukili kumbaku siveli kusembi muna finyamkela."},{"book":"Maliku","chapter":"5","verse":"3","text":"Mundu ayu aveli akwikala kumbaku siveli kusembi na kwahela mundu yaweshili kumuwopa kandi hata kwa lingongola,"},{"book":"Maliku","chapter":"5","verse":"4","text":"myanja yitangalili aveli pawopiwa mawoku na mawulu, lakini aveli padumula lingongola na akuketula ng'oyi shawopiwili. Na kwahela mundu yavelili na liwovi lya kumkamula."},{"book":"Maliku","chapter":"5","verse":"5","text":"Majuva vosi aveli payenda-yenda kusembi na kufidunda, pawuta na kuyikesa-kesa kwa migonguveli."},{"book":"Maliku","chapter":"5","verse":"6","text":"Pamuwonili Yesu kutali, kamtuvilila na kumtundamila."},{"book":"Maliku","chapter":"5","verse":"7","text":"Kawuta kwa lishu likomi na kudeta, “Yesu, Mwana wa Chapanga yaveli kumbindi nendu! Ukudayila liki kwa nenga? Wilapi kwa litawa lya Chapanga, ngukudadava ukotoo kugobola!”"},{"book":"Maliku","chapter":"5","verse":"8","text":"Adetili naha kwanongwa Yesu adetili, “Yuwi chinyamkela, umfumi mundu ayu!”"},{"book":"Maliku","chapter":"5","verse":"9","text":"Pambeli Yesu kamdasha, “Litawa lyaku ghani?”"},{"book":"Maliku","chapter":"5","verse":"10","text":"Pambeli kayendelela kumluva Yesu akotoo kuvavinga finyamkela panji ya mumlima wula."},{"book":"Maliku","chapter":"5","verse":"11","text":"Kwaveli na lipinga likomi lya vangubi pabehi na chidunda vavelili vakulya."},{"book":"Maliku","chapter":"5","verse":"12","text":"Topi finyamkela vala vamluva Yesu pavadeta, “Tuyeghi kwa vangubi na utulekisheli tuvayingili.”"},{"book":"Maliku","chapter":"5","verse":"13","text":"Yesu kavalekishela na finyamkela vala vamfuma mundu yula na kuyingila kwa vangubi. Lipinga lyosi lya vangubi elufu mbili vatuvilila mulihiva vamilwa machi vasova."},{"book":"Maliku","chapter":"5","verse":"14","text":"Vandu vavelili vakudima vangubi vala vatuva na kuvawombela vandu chilongu chila mumbwani na kufitava. Vandu vayenda kulola chila chigolikili,"},{"book":"Maliku","chapter":"5","verse":"15","text":"pavafikili kwa Yesu, vamuwona mundu yula yavelili na lipinga lya finyamkela kayikala, kafwala yingwa shaki na luhala lwaki lumuwuyila, vosi vatila."},{"book":"Maliku","chapter":"5","verse":"16","text":"Vala vachiwonili chindu achi, vavawombela vandu vamonga chindu chimbwitukilili mundu yula yavelili na finyamkela na chilongu cha vangubi vala."},{"book":"Maliku","chapter":"5","verse":"17","text":"Topi, vandu vamluva Yesu awuki mumlima wawu."},{"book":"Maliku","chapter":"5","verse":"18","text":"Yesu paghaveyi akwipaka muwatu, mundu yula yavelili na finyamkela kamluva vawuki pamu."},{"book":"Maliku","chapter":"5","verse":"19","text":"Lakini Yesu kamukanila. Kamuwombela, “Yendi kaya kwa valongu vaku kavawombeli filongu fyosi Bambu fyakugolilili na ndambu yakuwonilili lusungu.”"},{"book":"Maliku","chapter":"5","verse":"20","text":"Topi, mundu yula kuyenda kulandula milandu yosi ya Yesu yamgolilili aku Dekapoli. Na vandu vosi vapikanilili vajinga."},{"book":"Maliku","chapter":"5","verse":"21","text":"Yesu kayipaka kandi muwatu kajabuka kumwambu ya lihiva. Lipinga likomi lya vandu lyamshengitelili muluwongu ya lihiva."},{"book":"Maliku","chapter":"5","verse":"22","text":"Mundu yumu yavelili mkomi wa nyumba ya kudadavila, litawa lyaki Yailu ayendili, pamuwonili Yesu, kamtundamila,"},{"book":"Maliku","chapter":"5","verse":"23","text":"kamluva Yesu padeta, “Muhinja wangu akutamika dabadaba. Dekudeku wisi, umvikili mawoku vaku, ili anani.”"},{"book":"Maliku","chapter":"5","verse":"24","text":"Topi, Yesu awukili pamu na Yailu. Vandu vamkovikela na kumkekeneka-kekeneka kwanongwa vatangalili ngenju."},{"book":"Maliku","chapter":"5","verse":"25","text":"Paveli mdadala yumu yavelili na utami wa liholuveya myaka lilongu na mivili."},{"book":"Maliku","chapter":"5","verse":"26","text":"Mdadala ayu aifwashili nendu kwa vayilwana na amalili findu fyaki fitangalili, lakini kanana ha, ila kayendelela kutamika nendu chipindi chosi."},{"book":"Maliku","chapter":"5","verse":"27","text":"Papikanishili chilongu cha Yesu kwa vandu, kayisa na kayikekeneka kekeneka kupita mulipinga lya vandu. Kamyendela Yesu kwa kumbeli na kuyigufya yingwa yafwalili Yesu,"},{"book":"Maliku","chapter":"5","verse":"28","text":"mweni ayidetilili, “Pagufya yingwa yaki hela, danani.”"},{"book":"Maliku","chapter":"5","verse":"29","text":"Kagufya yingwa ya Yesu, bahala pala liholuveya limuwoloka na mweni kayiwona mumvili waki kucha utami unana."},{"book":"Maliku","chapter":"5","verse":"30","text":"Bahala pala Yesu kamanya liwovi limyangila. Topi, kalighalambukila lipinga lya vandu kadasha, “Ghani yagufyili yingwa yangu?”"},{"book":"Maliku","chapter":"5","verse":"31","text":"Vanachuli vaki vamyangula, “Ukuwona ndambu vandu yavakukekeneka kekeneka na yuwi ukudasha, ‘Ghani ayu yakugufyili?’”"},{"book":"Maliku","chapter":"5","verse":"32","text":"Lakini Yesu kayendelela kulola amuwoni mundu yagolili chindu achi."},{"book":"Maliku","chapter":"5","verse":"33","text":"Mdadala yula kachimanya chindu chimbwitukilili, ndambu ayi kamyendela pabagama kwa lyogha. Kamuwila pamawulu vaki, pambeli kamuwombela fyosi nakaka."},{"book":"Maliku","chapter":"5","verse":"34","text":"Yesu kamuwombela, “Kamwali wangu, ujumilwa waku wukulowola. Yendi kwa kusika na wuvi mnofu.”"},{"book":"Maliku","chapter":"5","verse":"35","text":"Yesu paghaveyi akudeta ndambu ayi, vayisa vandu kufuma kaya ya Yailu, yula mkomi wa nyumba ya kudadavila. Vamuwombela Yailu, “Muhinja waku kasova kala. Wuli ukumyasha muwula?”"},{"book":"Maliku","chapter":"5","verse":"36","text":"Lakini Yesu papikanishili chavadetili, kabedala, kamuwombela yula mkomi wa nyumba ya kudadavila, “Kotoo kutila, ujumili hela.”"},{"book":"Maliku","chapter":"5","verse":"37","text":"Yesu kadayila ng'odu mundu yoyosi ayilongoshi na mweni, ila Petili, Yakobi na Yohani, mlongu waki Yakobi."},{"book":"Maliku","chapter":"5","verse":"38","text":"Pavafikili kaya kwa Yailu mkomi wa nyumba ya kudadavila, Yesu kawona ndilingu na papikanishili vandu vakulila na kudadava."},{"book":"Maliku","chapter":"5","verse":"39","text":"Yesu kayingila munyumba, kavawombela “Wuli mkugola ndilingu na kulila? Mwana kasova ng'odu, kawonja hela!”"},{"book":"Maliku","chapter":"5","verse":"40","text":"Lakini veni vamseka, topi, kavafumisha vosi panji. Kavatola tati na mau wa mwana yula, pamu na vanachuli vaki vatatu vavelili nawu, vayingila muchumbagati chivamuwonjishili mwana yula."},{"book":"Maliku","chapter":"5","verse":"41","text":"Yesu katola liwoku, kamuwombela, “Talita koumu!” Mana yaki, “Muhinja, ngukuwombela tandamuki!”"},{"book":"Maliku","chapter":"5","verse":"42","text":"Bahala pala muhinja yula kayimuka na kakanda kuyendayenda. Muhinja yula aveli na myaka lilongu limu na mivili. Pafibwitukili afi, vandu vajinga nendu."},{"book":"Maliku","chapter":"5","verse":"43","text":"Lakini Yesu kavakana nendu vakotoo kumuwombela mundu yoyosi chilongu achi chigolikili. Pambeli Yesu kavawombela “Mumgayili muhinja ayu filivi.”"}]}