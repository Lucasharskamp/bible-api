{"data":[{"book":"2 Vakolinto","chapter":"13","verse":"1","text":"Hinu ndi mala yangu ya datu yenikuvagendelela kwinu. Ngati chegijova Mayandiku Gamsopi “Kila lijambu yati lihamuliwa muvandu vevagawene vavili amala vamahele.”"},{"book":"2 Vakolinto","chapter":"13","verse":"2","text":"Namali kuvajovela, ngati chayavili lugendu lwangu lwa pili, hinu nijova kavili kuni nivii kutali, vala voha vevakitili uhakau veviyendelela kuhenga uhakau pamonga vangi vala, penibwela nikuvahengela lepi lipyana."},{"book":"2 Vakolinto","chapter":"13","verse":"3","text":"Mukujilolela mwavene uchakaka wemwigana kuvya Kilisitu ijova na nyenye mu njila yangu. Kwinu Kilisitu atotokili lepi, nambu yati ilangisa makakala gaki pagati yinu."},{"book":"2 Vakolinto","chapter":"13","verse":"4","text":"Hati ngati akomiwi na kuvambiwa pamsalaba ndava ya kutotokela, nambu hinu itama muuhotola wa Chapanga. Tete mewa titotokili mukuwungana nayu nambu yati tivya na wumi pamonga nayu muni tihotola kuhenga lihengu pagati yinu."},{"book":"2 Vakolinto","chapter":"13","verse":"5","text":"Mujilingulila bwina mwavene muni mumanya ngati chakaka musindamili musadika, mjilola mwavene. Wu nakujimanya ngati Yesu Kilisitu avili mugati yinu? Ngati lepi ndi nyenye mshindwili."},{"book":"2 Vakolinto","chapter":"13","verse":"6","text":"Nambu nisadika kuvya nyenye mwimanya kuvya tete tashindwili lepi."},{"book":"2 Vakolinto","chapter":"13","verse":"7","text":"Tikumuyupa Chapanga mkoto kukita uhakau wowoha, nambu lepi ndava muni tilolekanayi na vandu kuvya ngati tavandu vetihotwili, ndi muni mkita gabwina, hati ngati tete tiwonikini kuvya tishindwili."},{"book":"2 Vakolinto","chapter":"13","verse":"8","text":"Muni nakuhotola kuubela uchakaka, uhotola wetivili nawu ndi wa kuyendeleza uchakaka."},{"book":"2 Vakolinto","chapter":"13","verse":"9","text":"Tiheka muni tete lukumbi petatotokili, nambu nyenye muvi na makakala, ndava yeniyo tikuvayupa mkoto kupungula chochoha."},{"book":"2 Vakolinto","chapter":"13","verse":"10","text":"Hinu, niyandika balua iyi kuni nivii kutali, muni nikahika kwinu nikotoka kuganikiwa kuvya mkali kwinu, mu kuhengela uhotola wenipelili BAMBU, ndi uhotola wa kuvasindimalisa sadika yinu nambu lepi uhotola wa kuvagwisa."},{"book":"2 Vakolinto","chapter":"13","verse":"11","text":"Hinu, valongo hinu nikuvalaga! Mkoto kupungukiwa na chindu na mukamula malagizu gangu, muvya na liholo limonga, mtama kwa uteke. Nikumuyupa Chapanga mweileta uganu na uteke avyai pamonga na nyenye."},{"book":"2 Vakolinto","chapter":"13","verse":"12","text":"Mjambusana mukulangisa uganu."},{"book":"2 Vakolinto","chapter":"13","verse":"13","text":"Vandu voha va Chapanga kwitu vakuvajambusa."},{"book":"2 Vakolinto","chapter":"13","verse":"14","text":"Ubwina wa BAMBU Yesu Kilisitu na uganu wa Chapanga na umonga wa Mpungu Msopi, uvyai pamonga na mwavoha nyenye."}]}