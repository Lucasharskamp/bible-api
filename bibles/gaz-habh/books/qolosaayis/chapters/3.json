{"data":[{"book":"Qolosaayis","chapter":"3","verse":"1","text":"Egaa isin erga Kiristoos wajjin kaafamtanii waan ol gubbaa, mirga Waaqaa iddoo Kiristoos taaʼu sana jiru barbaadaa."},{"book":"Qolosaayis","chapter":"3","verse":"2","text":"Waan ol gubbaa yaadaa malee waan lafa irraa hin yaadinaa."},{"book":"Qolosaayis","chapter":"3","verse":"3","text":"Duutaniirtuutii; jireenyi keessanis Kiristoos wajjin Waaqa keessa dhokfameera."},{"book":"Qolosaayis","chapter":"3","verse":"4","text":"Yommuu Kiristoos inni jireenya keessan taʼe sun mulʼatutti isinis isa wajjin ulfinaan ni mulʼattu."},{"book":"Qolosaayis","chapter":"3","verse":"5","text":"Kanaaf hawwii addunyaa isa isin keessatti hojjechaa jiru hundumaa ajjeesaa; kunis halalummaa, xuraaʼummaa, dharraa foonii, hawwii hamaa fi sassattummaa isa waaqa tolfamaa waaqeffachuu taʼe sanaa dha."},{"book":"Qolosaayis","chapter":"3","verse":"6","text":"Sababii kanaafis dheekkamsi Waaqaa warra hin ajajamnetti ni dhufa."},{"book":"Qolosaayis","chapter":"3","verse":"7","text":"Isinis jireenya dur jiraattan keessatti karuma akkasii irra deddeebiʼaa turtan."},{"book":"Qolosaayis","chapter":"3","verse":"8","text":"Amma garuu waan akkasii hunda: aarii, dheekkamsa, hamminaa fi maqaa nama balleessuu of irraa fageessaa; dubbiin gadheenis afaan keessanii hin baʼin."},{"book":"Qolosaayis","chapter":"3","verse":"9","text":"Wal hin sobinaa; isin eenyummaa keessan isa moofaa sana hojii isaa wajjin of irraa baaftanii"},{"book":"Qolosaayis","chapter":"3","verse":"10","text":"eenyummaa haaraa kan beekumsa fakkaattii Uumaa isaatiin haaromfamaa jirus uffattaniirtu."},{"book":"Qolosaayis","chapter":"3","verse":"11","text":"Sababii kanaaf, nama Giriik yookaan Yihuudii, nama dhagna qabate yookaan kan dhagna hin qabatin, nama wallaalaa, nama jireenya isaa hin qajeelfatin, garba yookaan birmaduu jechuun hin jiru; Kiristoos garuu hunduma; hunduma keessas jira."},{"book":"Qolosaayis","chapter":"3","verse":"12","text":"Kanaafuu isin akkuma warra Waaqaaf filatamanii qulqullaaʼanii fi jaallatamaniitti, gara laafummaa, arjummaa, gad of qabiisa, garraamummaa fi obsa qabaadhaa."},{"book":"Qolosaayis","chapter":"3","verse":"13","text":"Wal dandaʼaa; yoo eenyu iyyuu nama tokko illee irraa komii qabaate walii dhiisaa. Akkuma Gooftaan isinii dhiise sana isinis walii dhiisaa."},{"book":"Qolosaayis","chapter":"3","verse":"14","text":"Kana hundumaa irrattis jaalala waan hundumaa tokkummaa hirʼina hin qabneen walitti hidhu qabaadhaa."},{"book":"Qolosaayis","chapter":"3","verse":"15","text":"Nagaan Kiristoos kan isin akkuma kutaa dhagna tokkootti itti waamamtan sun garaa keessan keessatti haa moʼu. Warra galateeffattanis taʼaa."},{"book":"Qolosaayis","chapter":"3","verse":"16","text":"Dubbiin Kiristoos baayʼinaan isin keessa haa jiraatu; ogummaa hundaan wal barsiisaa; wal gorsaas; faarfannaadhaan, weedduu galataatii fi faarfannaa Hafuuraatiin garaa keessan keessatti Waaqa galateeffadhaa."},{"book":"Qolosaayis","chapter":"3","verse":"17","text":"Dubbiinis taʼu hojiidhaan, waan hojjettan kam iyyuu maqaa Gooftaa Yesuusiin hojjedhaa; isumaanis Waaqa Abbaa galateeffadhaa."},{"book":"Qolosaayis","chapter":"3","verse":"18","text":"Yaa niitota, akka Gooftaaf taʼutti dhirsoota keessaniif ajajamaa."},{"book":"Qolosaayis","chapter":"3","verse":"19","text":"Yaa dhirsoota, isinis niitota keessan jaalladhaa; isaanittis hin hammaatinaa."},{"book":"Qolosaayis","chapter":"3","verse":"20","text":"Yaa ijoolle, waan hundumaan abbootii fi haadhota keessaniif ajajamaa; kun Gooftaa gammachiisaatii."},{"book":"Qolosaayis","chapter":"3","verse":"21","text":"Yaa abbootii, isinis akka ijoolleen keessan abdii hin kutanneef tuttuqxanii isaan hin aarsinaa."},{"book":"Qolosaayis","chapter":"3","verse":"22","text":"Yaa garboota, isinis warra fooniin gooftota keessan taʼaniif waan hundaan ajajamaa; kanas yeroo isaan isin ilaalan qofa isaan gammachiisuuf utuu hin taʼin garaa qulqulluu fi Gooftaa sodaachuudhaan godhaa."},{"book":"Qolosaayis","chapter":"3","verse":"23","text":"Waan hojjettan hunda akka waan namaaf hojjettaniitti utuu hin taʼin akka waan Gooftaaf hojjettaniitti garaa guutuudhaan hojjedhaa;"},{"book":"Qolosaayis","chapter":"3","verse":"24","text":"kunis sababii isin akka Gooftaa biraa badhaasa dhaalaa argattan beektaniif. Kan isin tajaajilaa jirtan Kiristoos Goofticha."},{"book":"Qolosaayis","chapter":"3","verse":"25","text":"Namni balleessaa hojjetu kam iyyuu gatii balleessaa isaa ni argataatii; nama wal caalchisuunis hin jiru."}]}