{"data":[{"book":"Yɛtɛ sɔtɔɛ","chapter":"18","verse":"1","text":"Munsa bitanyi Yetiro, naxan findixi Madiyan sɛrɛxɛdubɛ ra, a naxa a mɛ Alatala naxan nabaxi Munsa nun a xa ɲama Isirayila bɛ, e raminife ra Misira bɔxi kui."},{"book":"Yɛtɛ sɔtɔɛ","chapter":"18","verse":"2","text":"Munsa nu bara a xa ginɛ Sipora nun a xa di firinyi xɛɛ Yetiro xɔnyi."},{"book":"Yɛtɛ sɔtɔɛ","chapter":"18","verse":"3","text":"Munsa xa di singe nu xili Gerisomi, barima na xili nu wama a falafe e gbe xui, «Xɔɲɛ nan n na yi bɔxi ma.»"},{"book":"Yɛtɛ sɔtɔɛ","chapter":"18","verse":"4","text":"Boore nu xili Eliyeseri, barima na xili nu wama a falafe e gbe xui, «N baba Marigi bara n mali, a bara n natanga Firawuna xa santidɛgɛma ma.»"},{"book":"Yɛtɛ sɔtɔɛ","chapter":"18","verse":"5","text":"Munsa bitanyi Yetiro naxa Munsa xa ginɛ nun na xa die xanin Munsa yire gbengberenyi ma, a nu yonkinxi dɛnnaxɛ, Ala xa geya mabiri."},{"book":"Yɛtɛ sɔtɔɛ","chapter":"18","verse":"6","text":"Yetiro nu bara xɛɛra xɛɛ Munsa xɔn a falafe ra, «N tan, i bitanyi Yetiro, n na fafe i xa ginɛ nun a xa di firinyie ra.»"},{"book":"Yɛtɛ sɔtɔɛ","chapter":"18","verse":"7","text":"Munsa naxa mini a bitanyi ralande. A naxa a xinbi sin a ya ra, a man fa a sunbu. E to e boore xɛɛbu, e naxa so Munsa xɔnyi."},{"book":"Yɛtɛ sɔtɔɛ","chapter":"18","verse":"8","text":"Munsa naxa fee ya ba a bitanyi bɛ, Alatala naxan birin naba Firawuna nun Misirakae ra Isirayila xa fe ra. A naxa Isirayila xa ɲaxankatɛ birin fala a bɛ, a nun Alatala e rakisixi ki naxɛ."},{"book":"Yɛtɛ sɔtɔɛ","chapter":"18","verse":"9","text":"Yetiro naxa sɛɛwa Alatala xa hinnɛ ra a naxan masenxi Isirayila bɛ, a e bafe ra Misirakae yi ra."},{"book":"Yɛtɛ sɔtɔɛ","chapter":"18","verse":"10","text":"Yetiro naxa a fala, «Tantui na Alatala bɛ, naxan wo ba Misirakae nun Firawuna yi ra, naxan Isirayila ɲama raminixi e xa nɔɛ bun ma!"},{"book":"Yɛtɛ sɔtɔɛ","chapter":"18","verse":"11","text":"N bara a kolon Alatala sɛnbɛ gbo dangi adamadie xa alae mɔɔli birin na, barima a bara ɲama igoro naxan nu bara a yɛtɛ rafisa Isirayilakae bɛ.»"},{"book":"Yɛtɛ sɔtɔɛ","chapter":"18","verse":"12","text":"Na tɛmui Munsa bitanyi Yetiro naxa sɛrɛxɛ gan daaxi nun sɛrɛxɛ gbɛtɛe ba Alatala bɛ. Haruna nun Isirayila fori birin naxa na sɛrɛxɛ don Munsa bitanyi yire Alatala xa hɔrɔmɔlingira kui."},{"book":"Yɛtɛ sɔtɔɛ","chapter":"18","verse":"13","text":"Na kuye iba, Munsa naxa a magoro, a xa kiiti sa Isirayilakae tagi. Ɲama naxa lu a yire kelife gɛɛsɛgɛ han nunmare."},{"book":"Yɛtɛ sɔtɔɛ","chapter":"18","verse":"14","text":"A bitanyi to a to Munsa naxan birin nabama ɲama bɛ, a naxa a fala a bɛ, «I na munse rabafe yi ɲama bɛ? Munfe ra kiiti wali birin dɔxɔxi i keren nan xun ma kelife gɛɛsɛgɛ han nunmare?»"},{"book":"Yɛtɛ sɔtɔɛ","chapter":"18","verse":"15","text":"Munsa naxa a bitanyi yaabi, «Ɲama faxi n yire Alatala xa kiiti nan fende."},{"book":"Yɛtɛ sɔtɔɛ","chapter":"18","verse":"16","text":"Galanbui na lu mixie tagi e fama n yire n xa kiiti sa Alatala xa yaamarie nun a xa sɛriyɛ ra.»"},{"book":"Yɛtɛ sɔtɔɛ","chapter":"18","verse":"17","text":"Munsa bitanyi naxa a fala a bɛ, «A mu lanma i xa a raba na ki.»"},{"book":"Yɛtɛ sɔtɔɛ","chapter":"18","verse":"18","text":"I nun i xa mixie, wo taganma nɛ. I keren mu nɔma yi kote xaninde."},{"book":"Yɛtɛ sɔtɔɛ","chapter":"18","verse":"19","text":"I xa i tuli mati n ma marasi ra. Ala xa i mali. I tan xa findi ɲama xui madangima ra Alatala bɛ."},{"book":"Yɛtɛ sɔtɔɛ","chapter":"18","verse":"20","text":"I lan nɛ i xa e xaran Alatala xa sɛriyɛ nun a xa yaamarie ra. I xa Ala xa kira masen e bɛ, e birama naxan fɔxɔ ra."},{"book":"Yɛtɛ sɔtɔɛ","chapter":"18","verse":"21","text":"Mixi kɛndɛe sugandi ɲama ya ma, nɔndi falɛ naxee gaaxuma Alatala ya ra, naxee riba xɔnxi. I xa nee findi yareratie ra ɲama xun ma xunlande ki ma. Nde xa lu mixi wulu keren xun ma, boore mixi kɛmɛ xun ma, boore mixi tongo suuli xun ma, boore mixi fu xun ma."},{"book":"Yɛtɛ sɔtɔɛ","chapter":"18","verse":"22","text":"Nee xa kiiti birin sa mixie tagi, fo kiiti nde naxee xɔrɔxɔ. E xa na kiiti xɔrɔxɔɛ masen i tan bɛ. Na ki, kote mu dɔxɔma i keren xun."},{"book":"Yɛtɛ sɔtɔɛ","chapter":"18","verse":"23","text":"Xa i Ala xui suxuma, na rabafe nɔma findide sɔɔnɛya ra wo birin bɛ, bɔɲɛsa fa lu ɲama bɛ e xɔnyi."},{"book":"Yɛtɛ sɔtɔɛ","chapter":"18","verse":"24","text":"Munsa naxa a bitanyi xui suxu, a birin naxa raba alɔ a falaxi ki naxɛ."},{"book":"Yɛtɛ sɔtɔɛ","chapter":"18","verse":"25","text":"Munsa naxa mixi kɛndɛe sugandi Isirayilakae ya ma, a fa e dɔxɔ ɲama xun na xunlande ki ma, mixi wulu keren xun ma, mixi kɛmɛ xun ma, mixi tongo suuli xun ma, nun mixi fu xun ma."},{"book":"Yɛtɛ sɔtɔɛ","chapter":"18","verse":"26","text":"E nu kiitisa wali raba tɛmui birin, fo kiiti xɔrɔxɔɛ e nee nan masenma Munsa bɛ."},{"book":"Yɛtɛ sɔtɔɛ","chapter":"18","verse":"27","text":"Na tɛmui Munsa naxa a bitanyi bɛɲin. Yetiro naxa gbilen a xa bɔxi ma."}]}