{"data":[{"book":"Namatayo","chapter":"26","verse":"1","text":"Yesu amalhiheke wiittuchiha yayo meettuchiho onkhaye ayo, nkaahimeria owiittucha awe,"},{"book":"Namatayo","chapter":"26","verse":"2","text":"“Nhochuwelha wiira mahuku melhi anowa, phi nihuku no Pasaka, ni Mwaana a Ntu nookumihiya akhomelhelhiye munsalaabani.”"},{"book":"Namatayo","chapter":"26","verse":"3","text":"Yeyo ikatema iyo opochera ishaani olhupalhe ni ashulhupalhe ahokumaana vamoka upuwani u Nakayafa, opochera ishaani olhupalhe,"},{"book":"Namatayo","chapter":"26","verse":"4","text":"nkayeewanana miruku cho unhelha Yesu mmachirini wo umwoonelha, amwiive."},{"book":"Namatayo","chapter":"26","verse":"5","text":"Nansho ewananne wiira, “Nihipange nenna nlhove nna ikatema yo Pasaka, ihiwe ikhumelhelhaka injoove mwaattuni.”"},{"book":"Namatayo","chapter":"26","verse":"6","text":"Yesu vaari awe Ubethaniya, uwani u Nasimoni, ntu o makutulha,"},{"book":"Namatayo","chapter":"26","verse":"7","text":"opani amoka aawelhe ichupa yo malhuku o alabasta yo makhura o unukhelha o nchurukhu mwinchi, nkayaawa wa Yesu vamezani vaakhalha awe ulhia yolhia. Nkaamminelha makhura ayo mmuruni."},{"book":"Namatayo","chapter":"26","verse":"8","text":"Owiittucha awe nkoona yeyo nkayaarushiya. Nkayaakoha, “Yeeshiyani urihakacha alha makhura alha?"},{"book":"Namatayo","chapter":"26","verse":"9","text":"Makhura thoko alha anthumihiya wo nchurukhu mwinchi, ni nchurukhu uyo waanooria uvahiya attu amashikini.”"},{"book":"Namatayo","chapter":"26","verse":"10","text":"Yesu ahochuwelha chaanyihera aya, nkaahimeria, “Woonaka nnowahuviha alha opani alha? Yayo ahokipangelha ittu yoombone."},{"book":"Namatayo","chapter":"26","verse":"11","text":"Attu ahirina ittu ari mahuku onkhaye vamoka ni inyu, nansho mii akinkhalha vamoka ni inyu mahuku onkhaye."},{"book":"Namatayo","chapter":"26","verse":"12","text":"Alha opani alha ahokimiinelha makhura o unukhelha wo weesha iruttu aka tayari wo nihuku no uvithiya waka."},{"book":"Namatayo","chapter":"26","verse":"13","text":"Vano etu, kinouhimeriani ikekhiaye wiira, vakittu variwoothe velhaponi va vanohalha uhimiachiya alha Malhove Orera alha, mwaha upangilhe aya alha opani alha, unowa uhimiachiya wo wuupuwelhiya waya.”"},{"book":"Namatayo","chapter":"26","verse":"14","text":"Yamalheke Nayuda Isikariote, mmoka aya owiittucha khumi ni elhi, nkarwa wa attu opochera ishaani olhupalhe,"},{"book":"Namatayo","chapter":"26","verse":"15","text":"nkeerelha, “Nnohalha ukivaha ittu yaani kanthumihaka Yesu uwaninyu?” Nkayaamwalhakelha nchurukhu makhobilhi makhumi mararu."},{"book":"Namatayo","chapter":"26","verse":"16","text":"Ni toka yeyo ikatema iyo Nayuda nkaavia nipesha no unthumiha Yesu wa attu opochera isadaka."},{"book":"Namatayo","chapter":"26","verse":"17","text":"Nihuku naaholhelha nihuku no Pasaka, nihuku no mikatte cho uhihelhiya ihengedure, owiittucha yahonttwara Yesu nkayankoha, “Nnothanana nooterekhelhekeni vayi yolhia yo Pasaka?”"},{"book":"Namatayo","chapter":"26","verse":"18","text":"Yesu nkaakhulha, “Nrweeke wa ntu mmoka urii iwani mwanhimerieke, ‘Owiittuchiha aneera, ikatema aka ihophiya, mii ni owiittucha aka ninowa unlhelhia Pasaka uwaninyu.’ ”"},{"book":"Namatayo","chapter":"26","verse":"19","text":"Owiittucha nkayeera thoko Yesu chaalhehenre awe nkayaakoorosha yolhia yo Pasaka."},{"book":"Namatayo","chapter":"26","verse":"20","text":"Uchechilho, Yesu nkaakhalha vamezani vamoka ni owiittucha awe khumi ni elhi,"},{"book":"Namatayo","chapter":"26","verse":"21","text":"Vaari aya alhiaka, Yesu nkeera, “Kinouhimeriani ikekhia wiira, mmoka inyu nookithumiha.”"},{"book":"Namatayo","chapter":"26","verse":"22","text":"Owiittucha nkayaachukulha chinene, nkayankohacha mmoka mmoka, “Thithi! Chani phi mii?”"},{"book":"Namatayo","chapter":"26","verse":"23","text":"Yesu nkaakhulha, “Ntu nopapha nkatte vamoka ni mii nnyiponi phi yoyo nohalha ukithumiha."},{"book":"Namatayo","chapter":"26","verse":"24","text":"Mwaana a Ntu noorwaa unkelha awe thoko Malhove Matakatifu chinohimia aya, nansho hothapana ntu ulhe nolhoha unthumiha Mwaana a Ntu! Ikaari mbaya wa yoyo ntu uyo ahikaayarelhe!”"},{"book":"Namatayo","chapter":"26","verse":"25","text":"Nayuda, aari phi ayo yaathanana unthumiha, nkayankoha, “Owiittuchiha! Chani, phi mii?”"},{"book":"Namatayo","chapter":"26","verse":"26","text":"Vaari aya alhiachaka, Yesu nkaakusha nkatte, nkaalhapelhelha wa Nlhuku, nkaamia, nkaavahacha owiittucha awe eeraka, “Mmwieke nlhieke, ilha phi iruttu aka.”"},{"book":"Namatayo","chapter":"26","verse":"27","text":"Amalhiheke nkaathesha ikikombe yo idivai, nkanthimicha Nlhuku, nkaavahacha eeraka, “Mmwurieke onkhaye,"},{"book":"Namatayo","chapter":"26","verse":"28","text":"ilha phi iphome aka inotimiriha malhehano a Nlhuku, iphome aka inrihiaa wo nlhatu ni attu enchi wo uhiyereriya uwonya waya."},{"book":"Namatayo","chapter":"26","verse":"29","text":"Kinouhimeriani, akinowuria tho idivai yo zabibu mpaka nihuku vanohalha aka uwuria idivai yo naanano vamoka ninyu mu Umweneni wa Athumwanaka.”"},{"book":"Namatayo","chapter":"26","verse":"30","text":"Vaamanlhe aya wiipa ichipo, nkayaathama, nkayaarwaa waari Mwako wo Mizeituni."},{"book":"Namatayo","chapter":"26","verse":"31","text":"Yamalheke Yesu nkeerelha, “Uhiyu wo lhelho ulha, mwaattiva onkhaye nnowa uttawa ni ukihiya, ukhalhawaya Malhove Matakatifu anohimia wiira,"},{"book":"Namatayo","chapter":"26","verse":"32","text":"Nansho baada yo uhihimmwa, kinouholhelhani Ugalilaya.”"},{"book":"Namatayo","chapter":"26","verse":"33","text":"Napeturo nkaamwirelha Yesu, “Akinowa koohiyani, ata attu onkhaye anattawaka.”"},{"book":"Namatayo","chapter":"26","verse":"34","text":"Yesu nkeerelha, “Ikekhia kinouhimeriani, ulha uhiyu ulha nthupi uhinaya wiipa, nnowa mwaakikhota vararu.”"},{"book":"Namatayo","chapter":"26","verse":"35","text":"Napeturo nkayeera, “Ata yakhalhaka ukhwa, mbaya ni mii kikhwe vamoka ni inyu, akinookhotani mena.”"},{"book":"Namatayo","chapter":"26","verse":"36","text":"Yamalheke Yesu nkaarwa vamoka ni owiittucha awe waari imata yeehaniya Gethsemane, nkeerelha wiira, “Nkhalheke vaa ni mii kirwee vaholho vawo kalhapelhe.”"},{"book":"Namatayo","chapter":"26","verse":"37","text":"Nkaakusha Napeturo ni ashaana elhi a Nazebedayo. Ihuzuni ni uthemwa nkawanchokholha,"},{"book":"Namatayo","chapter":"26","verse":"38","text":"nkeerelha, “Nrima aka uhochariya ihuzuni yinchi, uthananaka ukiwulhusha. Nkhalheke vaa nshiheke vamoka ni mii.”"},{"book":"Namatayo","chapter":"26","verse":"39","text":"Paahi, nkaarwa miholho vakani, nkaawulhuwa makukhu, nkaalhapelha, “Thithi, yakhalhaka inoworiacha, ilha ikikombe ilha ikivire! Nansho ihikalhe thoko chinthanana aka mii, nansho chinottuna inyu inyuva mwaanene.”"},{"book":"Namatayo","chapter":"26","verse":"40","text":"Nkaahokolhia vaari aya owiittucha, nkaaphwanyacha anarumpe. Nkeerelha Napeturo, “Chani khamwonrie ushelhelhiha vamoka ni mii inakhalhaka isaa imoka?"},{"book":"Namatayo","chapter":"26","verse":"41","text":"Nshelhelhiheke ni ulhapelha nhiwe mwaakelha muulhikachiyani. Nrima uhottuna nansho iruttu inoohuperia.”"},{"book":"Namatayo","chapter":"26","verse":"42","text":"Nkaarwa tho no nayelhi nkaalhapelha, “Thithi, yakhalhaka khinooriacha wiira, ilha ikikombe yo uweria ilha ikivire wo uhiwureria, paahi etu, chikhalheke thoko chinothanana inyu mwaanene.”"},{"book":"Namatayo","chapter":"26","verse":"43","text":"Nkaarwelha tho, nkaaphwanyacha anarupilhe, ukhalhawaya miitho aya aari anachanre ikhove."},{"book":"Namatayo","chapter":"26","verse":"44","text":"Paahi, nkaahiyacha, nkaarwa tho ulhapelhani no neraru olhumachaka yayo malhove ayo."},{"book":"Namatayo","chapter":"26","verse":"45","text":"Yamalheke nkaarwelha owiittucha, nkeerelha, “Chani, nri muurupani ni wiittuwa mpaka nna? Mwooneke! Ikatema vano ihophiya, ni Mwaana a Ntu nookumihiya wa attu o uwonya."},{"book":"Namatayo","chapter":"26","verse":"46","text":"Munkweke etu, nirweeke. Ntu nokithumiha uyo ulha vaa howa!”"},{"book":"Namatayo","chapter":"26","verse":"47","text":"Yesu aari olhumachaka ikatema Nayuda, owiittucha mmoka aya khumi ni elhi alhe vaawilhe aya. Vamoka ni ayo nkayaawa attu enchi arii ni maphanga ni indonga yaarumiye ni attu opochera ishaani olhupalhe ni ashulhupalhe."},{"book":"Namatayo","chapter":"26","verse":"48","text":"Ntu anthumiha Yesu ahomalha waahimeria nlhove no uthikineha wiira, “Ulhe nohalha aka unkumbatira uyo, phi yoyo nothananiya. Mummareke!”"},{"book":"Namatayo","chapter":"26","verse":"49","text":"Paahi, Nayuda nkaamwatameria Yesu, nkankohacha eeraka, “Mpuha ukhalhe ni inyu Owiittuchiha!” Nkankumbatira."},{"book":"Namatayo","chapter":"26","verse":"50","text":"Yesu nkaamwirelha, “Mpwana, upangeke uwenlhe ao.”"},{"book":"Namatayo","chapter":"26","verse":"51","text":"Ntu mmoka aari vamoka ni Yesu nkaatholholha mwaalho awe mulhupalhe, nkanthikilha nnyaru no wiimonono karumiya a Opochera ishaani Olhupalhe, nkankwatulha."},{"book":"Namatayo","chapter":"26","verse":"52","text":"Nansho Yesu nkaamwirelha, “Nhokolhoshe uphanga inyu nnigonereni, ukhalhawaya ntu riyoothe neeva wo uphanga, nookhwa wo uphanga."},{"book":"Namatayo","chapter":"26","verse":"53","text":"Chani, khanchuwenlhe wiira kaanooria waalhepelha Athithi, ni ayo wo uhipicha yankiwihera minepa o wiirimu milhoko cho upwaha milhoko khumi ni melhi?"},{"book":"Namatayo","chapter":"26","verse":"54","text":"Nansho anohalha utimira chani Malhove Matakatifu anohimiacha wiira phi chiicho chinophwanelhiya aya chikhalhe?”"},{"book":"Namatayo","chapter":"26","verse":"55","text":"Yeyo ikatema iyo Yesu nkaahimeria attu o nlhoko waawilhe ummarani, “Chani, mmwilhee ukivara ni mialho chulhupalhe ni indonga thoko wiira ki ntu o uvara makhuche? Kila nihuku kaari keettuchihaka attu wi Inupa ya Nlhuku, ni inyu khamwaakivanre!"},{"book":"Namatayo","chapter":"26","verse":"56","text":"Nansho alha onkhaye alha apangelhe wiira Malhove Matakatifu aalhempe aya anamilhohi atimire.” Yamalheke, owiittucha awe nkayanhiya nkayaattawacha."},{"book":"Namatayo","chapter":"26","verse":"57","text":"Paahi, attu yammanre Yesu nkayanrweha upuwani u Nakayafa, Opochera ishaani Olhupalhe, waathukumanne aya attu owiittuchiha Malhehero a ashinna Musa vamoka ni ashulhupalhe."},{"book":"Namatayo","chapter":"26","verse":"58","text":"Napeturo nkayanttwara wo utayi mpaka upuwani wa Opochera ishaani Olhupalhe, nkayaakelha mpaani vamoka ni anamitheko nkayaakhalha vathi yoone chittu chinohalha aya wiira."},{"book":"Namatayo","chapter":"26","verse":"59","text":"Paahi, Opochera ishaani Olhupalhe ni nkutiro wonkhaye nkayaavia nlhove no uhimiechesha woothacha, umootheria Yesu wiira amwiive,"},{"book":"Namatayo","chapter":"26","verse":"60","text":"nansho khayaapante nlhove niriyoothe no uhimiechesha, inakhalhaka yahowa attu enchi eepanga uhimiechesha wo malhove o woothacha. Wo umalhihera nkayaawa attu elhi o uhimiechesha,"},{"book":"Namatayo","chapter":"26","verse":"61","text":"nkayeera, “Ulha ntu ulha aheera, ‘Kinowooria uphomolha Inupa ya Nlhuku ni utheka tho wo mahuku mararu.’ ”"},{"book":"Namatayo","chapter":"26","verse":"62","text":"Opochera ishaani Olhupalhe nkayeemelha, nkayankoha Yesu, “Chani, woonaka khannaakhulha nlhove? Alha attu alha anohimiecheshani uwaachani?”"},{"book":"Namatayo","chapter":"26","verse":"63","text":"Nansho Yesu nkaamalha yii. Opochera ishaani Olhupalhe nkayaamwirelha, “Kinowulhupelhihani wa Nlhuku rii nkumi, nnihimerie yakhalhaka ikekhia inyuva phi Kuristo Moopolhi, Mwaana a Nlhuku!”"},{"book":"Namatayo","chapter":"26","verse":"64","text":"Yesu nkaakhulha eeraka, “Eiyo inyuva nhohimia! Nansho kinouhimeriani mwaattiva onkhaye, toka vano nnoomwona Mwaana a Ntu nakhanlhe wiimonono wa Athithi, awaaka wo ikuru umahuteni wiirimu.”"},{"book":"Namatayo","chapter":"26","verse":"65","text":"Vavawo, Opochera ishaani Olhupalhe nkaahulha ikuwo chaya, eeraka, “Holhava! Ni rini vano tho yowaavia attu o uhimiechesha? Vano mwaatti nheewa mwaanene ulhava wawe."},{"book":"Namatayo","chapter":"26","verse":"66","text":"Haya mwaatti nnoona chani?” Attu ayo nkayaamwaakhulha, “Hotteka, hophwanelhiya ukhwa!”"},{"book":"Namatayo","chapter":"26","verse":"67","text":"Yamalheke nkayanshuwelha ishenye wiitho, nkayaamwata makofi, ni attu akina nkayaamwata makofi chiicho,"},{"book":"Namatayo","chapter":"26","verse":"68","text":"nkayaamwiirelha, “Inyuva na Kuristo, nlhamulhelheke etu, mpani owatilheni!”"},{"book":"Namatayo","chapter":"26","verse":"69","text":"Napeturo yaari anakhanlhe vathe ulhuwanini karumiya mmoka nthiyana a Opochera ishaani Olhupalhe vaawilhe awe nkeera, “Ni inyu, chiicho, mwaari vamoka ni Yesu o Ugalilaya.”"},{"book":"Namatayo","chapter":"26","verse":"70","text":"Napeturo nkaaruna vaattuni eeraka, “Akichuwelhe ittu inoolhumacha inyu.”"},{"book":"Namatayo","chapter":"26","verse":"71","text":"Nkaakhuma vathe, nansho vaakhuma aya, vankhorani, karumiya nkina nthiyana nkoona, nkeerelha attu yaari vavawo ayo, “Ulha ntu ulha aari vamoka ni Yesu o Unazareti.”"},{"book":"Namatayo","chapter":"26","verse":"72","text":"Napeturo nkaaruna tho eeraka, “Kinoolhupelha wiira akinchuwenlhe yoyo ntu uyo!”"},{"book":"Namatayo","chapter":"26","verse":"73","text":"Miholho vakani, attu yaari vavawo ayo, nkayaarwelha Napeturo, nkayeera, “We ikekhiaye, inyuva mwaari mmoka aya, ukhalhawaya nulhumo ninyu ninouhimiecheshani!”"},{"book":"Namatayo","chapter":"26","verse":"74","text":"Vavawo Napeturo nkayeera, “Kinoolhupelha wiira kinoolhumacha aka phi ikeekhene! Nlhuku akihukumulheke etu koothachaka! Akinchuwelhaka ulha ntu ulha!” Vahipinche nthupi nkaweepa."},{"book":"Namatayo","chapter":"26","verse":"75","text":"Napeturo nkayoopuwelha malhove aahimeriye aya ni Yesu wiira, “Nthupi uhinaya wiipa, nnoowa mwaakiruna mikwaha miraru.” Paahi, nkaakhuma vathe, nkonlha chinene."}]}