{"data":[{"book":"Genesis","chapter":"32","verse":"1","text":"Di madagoaa hua Jacob e hana i dono ala, gei mee ga heetugi gi digau di langi a God."},{"book":"Genesis","chapter":"32","verse":"2","text":"Dono madagoaa hua ne mmada gi digaula, gei mee ga helekai, “Aanei digau dauwa a God.” Gei mee ga haga ingoo di gowaa deelaa bolo “Mahanaim”.32.2 Mahanaim: di ingoo deenei dono hadinga i nnelekai Hebrew boloo, “Nia gau dauwa e lua”"},{"book":"Genesis","chapter":"32","verse":"3","text":"Jacob ga hagau ana daangada kae hegau i ono mua gi dono duaahina daane go Esau i lodo di guongo go Seir, dela e haga ingoo labelaa bolo Edom."},{"book":"Genesis","chapter":"32","verse":"4","text":"Gaa hai gi digaula bolo digaula gii hula gi helekai gi Esau boloo, “Deenei au go Jacob, dau dangada hai hegau. Au e hai dagu haga modongoohia adu gi di goe, meenei dogu dagi Esau, bolo au nogo noho waalooloo i baahi o Laban, gu duai dogu hanimoi, gaa dae mai loo gi dangi nei."},{"book":"Genesis","chapter":"32","verse":"5","text":"Au agu hagabuulinga manu aanei i dogu baahi, nia kau mono ‘donkey’, siibi, kuudi mo digau hai hegau, daane mo ahina. Au e hai di haga iloo deenei adu gi di goe, meenei, bolo goe gi dumaalia mai gi di au.”"},{"book":"Genesis","chapter":"32","verse":"6","text":"Digau ala ne hagau ga loomoi labelaa gi baahi o Jacob ga helekai gi mee, “Gimaadou guu hula guu dau i baahi do duaahina go Esau, malaa, mee ga hanimoi mo ana daane e haa lau.”"},{"book":"Genesis","chapter":"32","verse":"7","text":"Jacob gu madagu huoloo gaa wwae ana daangada ala i dono baahi mo ana manu huogodoo, nia siibi mono kau mono kuudi mono ‘camel’, gaa hai nia buini e lua,"},{"book":"Genesis","chapter":"32","verse":"8","text":"gaa hai ana maanadu i ono lodo boloo, “Maa Esau ga heebagi gi dahi buini, gei di buini dela i golo gaa mee hua di llele gi daha mo mee.”"},{"book":"Genesis","chapter":"32","verse":"9","text":"Jacob ga dalodalo, “Meenei di God o dogu damana madua go Abraham, mo di God o dogu damana go Isaac, Goe gi longono e Goe au! Meenei Dimaadua, Goe ne helekai mai bolo au gii hana labelaa gi dogu henua mo ogu gau, gei Goe gu hagababa bolo nia mee huogodoo la gii kila humalia."},{"book":"Genesis","chapter":"32","verse":"10","text":"Au e dee tau loo gi nia dumaalia huogodoo mo di manawa dahi dela ne hai Kooe gi dau dangada hai hegau deenei. Au ne hanadu laa lodo di monowai Jordan deai dagu mee e dahi e kae i dogu lima ai, dela hua go dagu dogodogo i dogu lima, dolomeenei gei au gu hanimoi labelaa gu dagi mai agu hagabuulinga e lua dalia au."},{"book":"Genesis","chapter":"32","verse":"11","text":"Goe gi hagadagaloaha ina au gi daha mo nia mogobuna o dogu duaahina go Esau. Au e lliga huoloo gi de hanimoi hua a mee ga hai baahi mai gi gimaadou, ga hagahuaidu gimaadou huogodoo, nia ahina labelaa mo nadau dama."},{"book":"Genesis","chapter":"32","verse":"12","text":"Goe gi langahia dau hagababa bolo Goe gaa hai nia mee huogodoo gi humalia mai gi di au, gei gaa hai dogu madawaawa gi dogologowaahee dela e deemee di dau, e dogologowaahee gadoo be nia gelegele o tongotai.”32.12 Genesis 22.17"},{"book":"Genesis","chapter":"32","verse":"13","text":"I muli hua dono kii i di boo i di gowaa deelaa, gei mee gaa hili ana goloo ala i dono baahi belee hai di kisakis ang gi dono duaahina go Esau."},{"book":"Genesis","chapter":"32","verse":"14","text":"Malaa aanei di kisakis, kuudi ahina e lua lau ge e madalua kuudi daane, nia siibi ahina e lua lau ge e madalua siibi daane,"},{"book":"Genesis","chapter":"32","verse":"15","text":"nia ‘camel’ dogo haanau e motolu mo nadau dama, nia kau ahina e madahaa ge madangaholu kau daane, nia ‘donkey’-ahina e madalua ge madangaholu ‘donkey’-daane."},{"book":"Genesis","chapter":"32","verse":"16","text":"Gei mee gaa wwae nia manu aanei gaa hai nia buini manu, gaa wanga nia hagabuulinga dagidahi gi ana gau hai hegau e dagi nia maa, ga helekai gi digaula, “Goodou hula i ogu mua, gei hudee haga punia nia buini manu la gi di gowaa e dahi, gi hula hua beelaa, dugudugua dagidahi nia buini.”"},{"book":"Genesis","chapter":"32","verse":"17","text":"Gei mee ga helekai gi tangada dela e hana i mua, “Maa goe ga heetugi ang gi dogu duaahina go Esau, gei mee ga heeu adu gi di goe, ‘Doo dagi la koai? Goe e hana gi hee? Nia manu ni aai aanaa e dagi kooe?’"},{"book":"Genesis","chapter":"32","verse":"18","text":"Gei goe ga helekai anga, ‘Nia manu ni dau dangada hai hegau go Jacob, dana kisakis dela belee hagau adu gi di goe, dela go dono dagi go Esau. Gei mee le e hanimoi i madau muli.’”"},{"book":"Genesis","chapter":"32","verse":"19","text":"Gei Jacob ga helekai adu labelaa gi tangada nomuli go nnelekai la hua, togodolu dangada nomuli go nnelekai la hua, mo anga labelaa gi digau huogodoo ala e dagi nia buini manu, ga helekai adu gi digaula, “Aanei hua nnelekai ala e hai go goodou gi Esau i di godou madagoaa ma ga heetugi gi mee."},{"book":"Genesis","chapter":"32","verse":"20","text":"Gei goodou gi helekai labelaa gi mee boloo, ‘Dau dangada hai hegau go Jacob e hanimoi i madau muli.’” Jacob ga hagamaanadu hua i ono lodo boloo, “Au ga haga manawa lamalia di manawa o Esau gi agu kisakis ala guu hula i ogu mua. Dono madagoaa dela ma ga heetugi mai gi di au, holongo gei mee ga dumaalia mai gi di au.”"},{"book":"Genesis","chapter":"32","verse":"21","text":"Gei Jacob ga hagau ana kisakis i ono mua, gei mee gaa kii i lodo dono hale laa i di boo deelaa."},{"book":"Genesis","chapter":"32","verse":"22","text":"I di boo hua deelaa, gei Jacob ga ala aga gaa lahi ono lodo dogolua, ono lodo hege dogolua, mo ana dama dilongoholu maa dahi ga lloo adu laa lodo di Monowai Jabbok."},{"book":"Genesis","chapter":"32","verse":"23","text":"I muli hua di hagau digaula gi di baahi i golo di monowai, gei mee ga hagau labelaa ana goloo huogodoo ala e hai mee ginai gi di baahi i golo di monowai."},{"book":"Genesis","chapter":"32","verse":"24","text":"Gei mee gaa noho i golo modogoia. Dahi daane ga hanimoi ga taudau gi mee gaa dae loo gi di maalama aga di mee.32.24 Hosea 12.3-4"},{"book":"Genesis","chapter":"32","verse":"25","text":"Taane deelaa ga modongoohia ang gi deia bolo ia e deemee di maaloo i mee, gei taane deelaa gaa tugi di gaba o Jacob, gei di iwi o di gaba o maa gu ngalua gi daha mo dono lohongo."},{"book":"Genesis","chapter":"32","verse":"26","text":"Gei taane deelaa ga helekai gi mee, “Diagia au gii hana, di mee gu maalama.”"},{"book":"Genesis","chapter":"32","verse":"27","text":"Taane deelaa ga heeu, “Do ingoo la koai?”"},{"book":"Genesis","chapter":"32","verse":"28","text":"Taane ga helekai, “Do ingoo ga hagalee hai bolo Jacob, idimaa goe dela gu taudau gi God mo nia daangada, gei goe gu aali, gei do ingoo gaa gahi bolo “Israel”.32.28 Israel: di ingoo deenei le e hai dono lee be telekai Hebrew boloo, “Mee gu taudau ang gi God” ”32.28 Genesis 35.10"},{"book":"Genesis","chapter":"32","verse":"29","text":"Jacob ga helekai adu, “Hagia mai malaa do ingoo.”"},{"book":"Genesis","chapter":"32","verse":"30","text":"Jacob ga helekai, “Au guu mmada gi nia hadumada donu o God, gei au deenei hua e mouli”, gei mee ga haga ingoo di gowaa deelaa bolo Peniel.32.30 Peniel: di ingoo i nnelekai Hebrew le e hai dono lee be di bida helekai “nia hadumada o God”"},{"book":"Genesis","chapter":"32","verse":"31","text":"Di laa gaa hobo, gei Jacob ga hagatanga i Peniel, gei mee gu habehabe i dono gaba la guu mmae."},{"book":"Genesis","chapter":"32","verse":"32","text":"Dangi nei gei di madawaawa Israel hagalee gai di goneiga dela i hongo tudaginga o di gaba manu, idimaa deelaa di goneiga ne tugi go tangada i di gaba o Jacob."}]}