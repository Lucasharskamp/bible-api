{"data":[{"book":"1 Wakolinto","chapter":"3","verse":"1","text":"Ndughu tsangu, nene silongile namwe bae ka iwanu imli ne Ghumuhe we Imulungu, lekeni tsanonga namwe ka iwanu we isi ino, ka iwana wadowado mne ukumtoghola Kiristu,"},{"book":"1 Wakolinto","chapter":"3","verse":"2","text":"Tsaniweng'a matombo na si chijo chikomu bae, kwaapfila ng'amdahile bae kuchija. Hata sambi ng'amdaha bae kuchija."},{"book":"1 Wakolinto","chapter":"3","verse":"3","text":"Kwaapfila mwemwe mng'ali mwokala ka iwanu we isi yose pfawokala. Angu pfii kuduhu chepfu na kwisonga mghati mwenu? Agho ghose gholangusa mwemwe mng'ali mwa iwanu we isi yose, na mwokala ka isi yose pfaibama."},{"book":"1 Wakolinto","chapter":"3","verse":"4","text":"Imunu yumwe ang'alonga, “Nene nomuwinza Pauli,” na munu yungi kolonga, “Nene nomuwinza Apolo.” Apfi ng'amtenda bae ka iwanu we isi yose pfawotenda?"},{"book":"1 Wakolinto","chapter":"3","verse":"5","text":"Angu Apolo nani? Na Pauli nani? Twetwe twa iwatumwa we Imulungu yatumghalileni mwemwe ukutoghola, na chila munu kotenda isang'ano iyeng'ighwe ne Imtwatsa."},{"book":"1 Wakolinto","chapter":"3","verse":"6","text":"Nene nihanda imbeghu, Apolo kaimwaghila ghamatsi, lekeni Imulungu iyo yaitendile ikule."},{"book":"1 Wakolinto","chapter":"3","verse":"7","text":"Apfo iyahandile si chinu bae wala ayula iyaimwaghile ghamatsi, ila Imulungu yaliyeka yaitendile yote, iyo imkulu."},{"book":"1 Wakolinto","chapter":"3","verse":"8","text":"Imunu yaihandile na imunu yaimwaghile ghamatsi wose weghala, na Imulungu katsomghweka chila imunu kwa sang'ano yake yaitendile."},{"book":"1 Wakolinto","chapter":"3","verse":"9","text":"Kwaapfila twose twosang'ana hamwe ne Imulungu, mwemwe ka mghunda we Imulungu na ka ing'anda ye Imulungu."},{"book":"1 Wakolinto","chapter":"3","verse":"10","text":"Kwa ligweko lyangaile Imulungu, nyika lukwalambatsa ka imunu yadahile kutsenga pfinoghile, na imunu yungi kotsenga mchang'a mwake. Lekeni chila imunu iyotsenga yalangitse pfoyotsenga mchang'a mwake."},{"book":"1 Wakolinto","chapter":"3","verse":"11","text":"Kuduhu imunu yungi iyodaha kwika lukwalambatsa lungi kubita yalwikighwe, iyo Yesu Kiristu."},{"book":"1 Wakolinto","chapter":"3","verse":"12","text":"Mchang'a mwe lukwalambatsa alo, imunu yumwe kodaha kutsengela nzahabu, au kutsengela pfetsa, au kutsengela ghamabwe gha bei ng'ulu au kutsengela mibiki, au kutsengela tsinyasi au mitsani."},{"book":"1 Wakolinto","chapter":"3","verse":"13","text":"Ukunogha kwe isang'ano ya chila imunu kutsolangusighwa na kwikighwa mwatsi mne litsuwa lya Kiristu, kwaapfila mne litsuwa alyo ghumoto ghutsoghubula isang'ano ya chila imunu, ghumoto ghutsoghetsa tsisang'ano tsawo na kulangusa ka tsinogha."},{"book":"1 Wakolinto","chapter":"3","verse":"14","text":"Ka isang'ano ye imunu ng'ailakale mmoto, imunu ayo katsobokela lighweko."},{"book":"1 Wakolinto","chapter":"3","verse":"15","text":"Isang'ano ye imunu ing'alakala, imunu ayo katsolyaghitsa lighweko, lekeni yeye mwenyegho katsokombolighwa, ka kaswekuka mmoto."},{"book":"1 Wakolinto","chapter":"3","verse":"16","text":"Angu ng'ammanyile bae ka mwemwe mwa Ing'anda ye Imulungu, na Ghumuhe ghwe Imulungu kokala mghati mwenu?"},{"book":"1 Wakolinto","chapter":"3","verse":"17","text":"Apfo imunu ang'aihinya ing'anda ye Imulungu, Imulungu katsomhinya. Kwaapfila ing'anda ye Imulungu idegheta, namwe mwa ing'anda ye Imulungu."},{"book":"1 Wakolinto","chapter":"3","verse":"18","text":"Uleke kwighutsukila mwenyegho, imunu wowose yali mghati mwenu ang'eghoda kana nzewele mne isi ino, ng'apfu yawe mbotsi ili yawe na nzewele ya kweli."},{"book":"1 Wakolinto","chapter":"3","verse":"19","text":"Kwaapfila nzewele ye isi ino ya ubotsi hambele he Imulungu. Ka pfayandikighwe, “Imulungu kowaghogha iwanu wane nzewele mne ukukengela kwawo.”"},{"book":"1 Wakolinto","chapter":"3","verse":"20","text":"Kuya yandikighwa, “Imtwatsa koghamanya aghala ighawakwalangula iwanu wane nzewele ka ng'aghanoghile bae.”"},{"book":"1 Wakolinto","chapter":"3","verse":"21","text":"Apfo imunu aleke kwighodela aghala ghawotenda iwanu. Mana ghose ghenu mwemwe."},{"book":"1 Wakolinto","chapter":"3","verse":"22","text":"Yawe Pauli au yawe Apolo au Kefa au isi au ughima au lifwa au aghala ghali baha, au aghala ighakutsa, mana ghose ghenu mwemwe."},{"book":"1 Wakolinto","chapter":"3","verse":"23","text":"Mwemwe mwa iwanu we Kiristu, na Kiristu ka we Imulungu."}]}