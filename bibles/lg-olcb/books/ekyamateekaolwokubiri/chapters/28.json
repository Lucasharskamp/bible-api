{"data":[{"book":"Ekyamateeka Olwokubiri","chapter":"28","verse":"1","text":"Bw’onoogonderanga Mukama Katonda wo n’okwatanga amateeka ge gonna ge nkuwa leero, Mukama Katonda wo alikugulumiza n’akuteeka waggulu w’amawanga gonna ag’oku nsi."},{"book":"Ekyamateeka Olwokubiri","chapter":"28","verse":"2","text":"Emikisa gino gyonna onoogifunanga n’obeeranga nagyo, bw’onoowuliranga eddoboozi lya Mukama Katonda wo n’omugonderanga:"},{"book":"Ekyamateeka Olwokubiri","chapter":"28","verse":"3","text":"Onooweebwanga omukisa bw’onoobeeranga mu kibuga ne bw’onoobeeranga mu kyalo."},{"book":"Ekyamateeka Olwokubiri","chapter":"28","verse":"4","text":"Abaana ab’omu nda yo banaaweebwanga omukisa, n’ebisimbe eby’omu ttaka lyo, n’ebisibo byo ebinaazaalibwanga, Ennyana z’ente ez’amagana go, n’obwana bw’endiga ez’ebisibo byo."},{"book":"Ekyamateeka Olwokubiri","chapter":"28","verse":"5","text":"Ekibbo kyo mw’onookuŋŋaanyizanga, n’olutiba lwo mw’onoogoyeranga nabyo binaabanga n’omukisa."},{"book":"Ekyamateeka Olwokubiri","chapter":"28","verse":"6","text":"Onoobanga n’omukisa ng’oyingira era onoobanga n’omukisa ng’ofuluma."},{"book":"Ekyamateeka Olwokubiri","chapter":"28","verse":"7","text":"Mukama anaakuwanga okuwangula abalabe bo abanaakulumbanga. Banajjiranga mu kkubo limu okukulumba, naye ne basaasaanira mu makubo musanvu mu maaso go nga bawanguddwa."},{"book":"Ekyamateeka Olwokubiri","chapter":"28","verse":"8","text":"Mukama anaawanga amawanika go omukisa, ne buli ky’onookwatangako engalo zo okukikola anaakiwanga omukisa. Mukama Katonda wo anaakuwanga omukisa ng’oli mu nsi gy’akuwa."},{"book":"Ekyamateeka Olwokubiri","chapter":"28","verse":"9","text":"Mukama agenda kukufuula eggwanga lye ettukuvu nga bwe yakusuubiza n’ekirayiro, bw’onookwatanga amateeka ga Mukama Katonda wo n’otambuliranga mu makubo ge."},{"book":"Ekyamateeka Olwokubiri","chapter":"28","verse":"10","text":"Kale nno abantu ab’omu mawanga gonna ag’ensi balitegeera nga bw’oyitibwa erinnya lya Mukama era banaakutyanga."},{"book":"Ekyamateeka Olwokubiri","chapter":"28","verse":"11","text":"Mukama anaakugaggawazanga nnyo mu byonna: mu zadde ery’enda yo, ne mu baana ab’ebisibo byo by’onoolundanga, ne mu bibala eby’omu ttaka lyo, ng’oli mu nsi Mukama gye yalayirira bajjajjaabo okugikuwa."},{"book":"Ekyamateeka Olwokubiri","chapter":"28","verse":"12","text":"Mukama alikuggulirawo eggwanika lye ery’obugagga bwe ery’eggulu, n’atonnyesanga enkuba mu ttaka lyo, mu biseera byayo, ne buli kintu kyonna ky’onookolanga anaakiwanga omukisa. Onoowolanga amawanga mangi, kyokka ggwe toogeewolengako n’akatono."},{"book":"Ekyamateeka Olwokubiri","chapter":"28","verse":"13","text":"Mukama anaakufuulanga mutwe so si mukira. Bw’onoogonderanga ebiragiro bya Mukama Katonda wo bye nkutegeeza leero, n’obigobereranga n’obwegendereza, onoobanga ku ntikko waggulu, so tookooberenga."},{"book":"Ekyamateeka Olwokubiri","chapter":"28","verse":"14","text":"Tokyamanga kulaga ku ludda olwa ddyo oba olwa kkono, ng’oleka ebiragiro bino bye nkutegeeza leero, n’ogobereranga bakatonda abalala n’obaweerezanga."},{"book":"Ekyamateeka Olwokubiri","chapter":"28","verse":"15","text":"Awo olunaatuukanga bw’otoogonderenga ddoboozi lya Mukama Katonda wo, n’otokwatanga mateeka ge na biragiro bye, bye nkulagira leero, kale ebikolimo bino byonna binaakutuukangako ne bibeera naawe:"},{"book":"Ekyamateeka Olwokubiri","chapter":"28","verse":"16","text":"Onookolimirwanga mu kibuga n’okolimirwanga ne mu kyalo."},{"book":"Ekyamateeka Olwokubiri","chapter":"28","verse":"17","text":"Ekibbo kyo mw’onookuŋŋaanyirizanga n’olutiba lwo mw’onoogoyeranga binaakolimirwanga."},{"book":"Ekyamateeka Olwokubiri","chapter":"28","verse":"18","text":"Abaana b’enda yo banaakolimirwanga, n’ekibala ky’ettaka lyo, n’ennyana z’amagana go, n’obwana bw’ebisibo byo byonna binaakolimirwanga."},{"book":"Ekyamateeka Olwokubiri","chapter":"28","verse":"19","text":"Onookolimirwanga ng’oyingira era onookolimirwanga ng’ofuluma."},{"book":"Ekyamateeka Olwokubiri","chapter":"28","verse":"20","text":"Mukama anaakusindikiranga ebikolimo, n’okutabukatabuka, n’okunenyezebwa mu buli kintu kyonna ky’onoogezangako okukola, okutuusa lw’olizikirizibwa n’osaanawo mangu nnyo olw’ebikolwa byo ebibi, olwokubanga onoobanga omusenguse."},{"book":"Ekyamateeka Olwokubiri","chapter":"28","verse":"21","text":"Mukama alikulwaza olumbe olutawona olw’olukonvuba, okutuusa lwe lulikumalawo mu nsi gy’ogenda okuyingiramu ogirye."},{"book":"Ekyamateeka Olwokubiri","chapter":"28","verse":"22","text":"Mukama alikulwaza akafuba, n’omusujja n’okubugujja. Era alikusindikira ebbugumu eryokya ennyo, n’ekyeya, n’ekitala, n’okugengewala; era binaakugobereranga okutuusa lw’olizikirira."},{"book":"Ekyamateeka Olwokubiri","chapter":"28","verse":"23","text":"Eggulu waggulu w’omutwe gwo liribeera ng’ekikomo, n’ettaka wansi wo liriba ng’ekyuma."},{"book":"Ekyamateeka Olwokubiri","chapter":"28","verse":"24","text":"Mukama alifuula enkuba y’omu nsi yo olufufugge, n’enfuufu yokka y’eneekuyiikiranga okuva waggulu mu bire, okutuusa lw’olizikirizibwa."},{"book":"Ekyamateeka Olwokubiri","chapter":"28","verse":"25","text":"Mukama anaakulekeranga abalabe bo ne bakuwangulanga. Onoobalumbiranga mu kkubo limu, kyokka n’obadduka ng’obunye emiwabo mu makubo musanvu. Olifuuka kyakikangabwa mu maaso g’amawanga gonna ag’oku nsi."},{"book":"Ekyamateeka Olwokubiri","chapter":"28","verse":"26","text":"Omulambo gwo gulifuuka mmere ya nnyonyi zonna ez’omu bbanga, n’eri ensolo ez’oku nsi, era tewaabeerengawo n’omu anaazigugobangako."},{"book":"Ekyamateeka Olwokubiri","chapter":"28","verse":"27","text":"Mukama anaakulwazanga amayute g’e Misiri, n’ebizimba, n’amabwa, n’obuwere, by’otoowonyezebwenga."},{"book":"Ekyamateeka Olwokubiri","chapter":"28","verse":"28","text":"Mukama anaakusuulanga eddalu, anaakuzibanga amaaso, n’okukutabulatabulanga mu ndowooza yo."},{"book":"Ekyamateeka Olwokubiri","chapter":"28","verse":"29","text":"Mu ttuntu onoowammantanga ng’omuzibe w’amaaso abeera mu kizikiza obudde bwe bwonna. Buli ky’onookolanga onoolemwanga okukituukiriza; onoovumibwanga era onoobbibwanga buli kakedde, naye nga tewaabengawo akudduukirira."},{"book":"Ekyamateeka Olwokubiri","chapter":"28","verse":"30","text":"Onooyogerezanga omukazi, n’osembereranga n’okumuwasa, naye omusajja omulala anaakumutwalangako n’asulanga naye. Oneezimbiranga ennyumba naye toogisulengamu. Oneesimbiranga ennimiro z’emizabbibu, naye toolyenga ku bibala byamu."},{"book":"Ekyamateeka Olwokubiri","chapter":"28","verse":"31","text":"Sseddume zo zinattirwanga mu maaso go, naye toolyenga ku nnyama zaazo. Endogoyi zo zinabbirwanga mu maaso go, so tebaazikuddizenga. Endiga zo zinaaweebwanga abalabe bo, ne watabaawo adduukirira okuzikuddiza."},{"book":"Ekyamateeka Olwokubiri","chapter":"28","verse":"32","text":"Batabani bo ne bawala bo banaagabibwanga mu baamawanga amalala ng’olaba; onoobanoonyanga buli lunaku okutuusa n’amaaso lwe ganaakumyukanga, naye nga tolina maanyi kubaako na kya kukola."},{"book":"Ekyamateeka Olwokubiri","chapter":"28","verse":"33","text":"Ab’eggwanga ly’otomanyi banaalyanga ebibala by’ettaka lyo by’onoobanga weerimidde, toobengako na kya kukola wabula okutulugunyizibwanga buli kiseera."},{"book":"Ekyamateeka Olwokubiri","chapter":"28","verse":"34","text":"Amaaso go bye ganaalabanga binaakusuulanga eddalu."},{"book":"Ekyamateeka Olwokubiri","chapter":"28","verse":"35","text":"Mukama anaakulwazanga amayute ku maviivi ne ku magulu, agataayinzenga kuwonyezebwa, era ne gasaasaananga okuva mu bigere okutuuka ku kawumpo k’omutwe."},{"book":"Ekyamateeka Olwokubiri","chapter":"28","verse":"36","text":"Mukama alikuleka, ggwe ne kabaka wo gw’onoobanga weerondedde n’otwalibwa mu ggwanga eddala ly’otowulirangako, ne bajjajjaabo lye bataamanya, n’oweererezanga eyo bakatonda abalala ab’emiti n’amayinja."},{"book":"Ekyamateeka Olwokubiri","chapter":"28","verse":"37","text":"Olifuuka ekintu ekyesisiwaza, ekinaanyoomebwanga era ekinaasekererwanga mu mawanga gonna Mukama gy’anaabanga akulazizza."},{"book":"Ekyamateeka Olwokubiri","chapter":"28","verse":"38","text":"Onoosiganga ensigo nnyingi mu nnimiro yo, kyokka onookungulangamu katono, kubanga enzige zinaalyanga ebibala byo byonna."},{"book":"Ekyamateeka Olwokubiri","chapter":"28","verse":"39","text":"Onoosimbanga essamba z’emizabbibu n’ogisaliranga bulungi, naye toonywenga ku nvinnyo wadde okukuŋŋaanya ebibala bya zabbibu, kubanga ensiriŋŋanyi zinaabiryanga."},{"book":"Ekyamateeka Olwokubiri","chapter":"28","verse":"40","text":"Onoobeeranga n’emiti egy’emizeeyituuni mu nsi yo yonna, naye togenda kukozesanga ku mafuta gaagyo, kubanga emizeeyituuni gyo ginaakunkumukanga ne gigwa wansi."},{"book":"Ekyamateeka Olwokubiri","chapter":"28","verse":"41","text":"Olizaala abaana aboobulenzi n’aboobuwala, naye toosigalenga nabo, kubanga banaatwalibwanga mu busibe."},{"book":"Ekyamateeka Olwokubiri","chapter":"28","verse":"42","text":"Enzige zineefuganga emiti gyo gyonna n’ebibala eby’omu ttaka lyo."},{"book":"Ekyamateeka Olwokubiri","chapter":"28","verse":"43","text":"Bannamawanga b’onoobeeranga nabo bagenda kukulaakulananga balinnye waggulu okukusinganga, nga ggwe weeyongeranga kukka bussi wansi."},{"book":"Ekyamateeka Olwokubiri","chapter":"28","verse":"44","text":"Banaakuwolanga, naye ggwe toobawolenga. Be banaabanga omutwe naye ggwe onoobanga mukira."},{"book":"Ekyamateeka Olwokubiri","chapter":"28","verse":"45","text":"Ebikolimo ebyo byonna binaakujjiranga ne bikulondoolanga ne bikutuukako okutuusa lwe binaakuzikirizanga olw’obutagonderanga Mukama Katonda wo, n’otokwatanga mateeka ge na biragiro bye, bye yakulagiranga."},{"book":"Ekyamateeka Olwokubiri","chapter":"28","verse":"46","text":"Binaabeeranga mu ggwe ng’akabonero era ekyewuunyisa gy’oli n’eri bazzukulu bo emirembe gyonna."},{"book":"Ekyamateeka Olwokubiri","chapter":"28","verse":"47","text":"Kubanga bwe wabeeranga obulungi n’ebintu ebingi, tewaweerezanga Mukama Katonda wo n’omutima ogujjudde essanyu."},{"book":"Ekyamateeka Olwokubiri","chapter":"28","verse":"48","text":"Noolwekyo ng’oli mu njala ne mu nnyonta, ng’oli bwereere, ng’oli mwavu lunkupe, ojjanga kuweerezanga balabe bo, Mukama b’anaakusindikiranga okulwana naawe! Anaakwambazanga mu bulago bwo ekikoligo eky’ekyuma okutuusa lw’alikuzikiririza ddala."},{"book":"Ekyamateeka Olwokubiri","chapter":"28","verse":"49","text":"Mukama alikuleetera eggwanga eririva ewala ennyo, ku nkomerero y’ensi, ne likulumba, nga likukkako ng’empungu bw’eva waggulu n’ekka n’amaanyi ku nsi; liriba eggwanga ng’olulimi lwalyo tolutegeera."},{"book":"Ekyamateeka Olwokubiri","chapter":"28","verse":"50","text":"Liribeera eggwanga erijjudde obukambwe mu maaso, eritassaamu kitiibwa bantu bakulu wadde okusaasira abato."},{"book":"Ekyamateeka Olwokubiri","chapter":"28","verse":"51","text":"Balirya abaana b’ebisolo by’omu malundiro go, n’ebibala eby’omu ttaka lyo okutuusa lw’olizikirizibwa. Tebalikulekerawo ku mmere ya mpeke, wadde ku nvinnyo oba ku mafuta, wadde ku nnyana ez’ebiraalo byo, oba ku baana b’endiga ab’ebisibo byo, okutuusa lw’olizikirira."},{"book":"Ekyamateeka Olwokubiri","chapter":"28","verse":"52","text":"Banaazingizanga ebibuga byo byonna mu nsi yo yonna okutuusa ebisenge ebiwanvu eby’ebigo bye weesiga lwe birigwa wansi. Banaazingizanga ebibuga byonna mu nsi yonna Mukama Katonda wo gy’akuwa."},{"book":"Ekyamateeka Olwokubiri","chapter":"28","verse":"53","text":"Olw’okubonaabona abalabe bo kwe banaakutuusangako nga bakuzingizza, onoolyanga ebibala by’olubuto lwo, ennyama ya batabani bo ne bawala bo Mukama Katonda wo b’anaabanga akuwadde."},{"book":"Ekyamateeka Olwokubiri","chapter":"28","verse":"54","text":"Omusajja asingira ddala obuntubulamu era omuwombeefu mu mmwe, taasaasirenga na muganda we yennyini, oba mukyala we omwagalwa, oba abaana be abanaabanga bakyasigaddewo;"},{"book":"Ekyamateeka Olwokubiri","chapter":"28","verse":"55","text":"taawengako n’omu ku nnyama y’abaana be b’anaabanga alya. Kubanga nga takyalina ky’asigazza kyonna mu kubonaabona okungi omulabe wo kw’anaabanga akutuusizzaako ng’akuzingirizza mu bibuga byo byonna."},{"book":"Ekyamateeka Olwokubiri","chapter":"28","verse":"56","text":"Omukazi asinga obuntubulamu n’eggonjebwa mu mmwe, nga mwenaanyi nnyo, ataŋŋanga na kulinnyisa kigere kye ku ttaka nga kyereere, taamanyisenga bba omwagalwa, wadde mutabani we, oba muwala we,"},{"book":"Ekyamateeka Olwokubiri","chapter":"28","verse":"57","text":"ku mwana gw’anaabanga y’akazaala ow’omu lubuto lwe, n’abaana b’anaazaalanga. Kubanga anaabanga ategese okubalyanga mu nkukutu olw’okubulwako ekyokulya ekirala mu biseera eby’okuzingizibwa era eby’ennaku enzibu ennyo, omulabe wo by’anaabanga akutuusizzaako mu bibuga byo."},{"book":"Ekyamateeka Olwokubiri","chapter":"28","verse":"58","text":"Bw’otoogonderenga na bwegendereza ebigambo byonna ebiri mu mateeka gano, ebiwandiikiddwa mu kitabo kino, n’ototya era n’otossaamu kitiibwa erinnya lino ery’ettendo era ery’entiisa, eriyitibwa: Mukama Katonda wo,"},{"book":"Ekyamateeka Olwokubiri","chapter":"28","verse":"59","text":"kale nno, Mukama anaakuweerezanga endwadde enkambwe ennyo, eri ggwe n’eri ezzadde lyo; endwadde ez’olutentezi era enkambwe ennyo ez’olukonvuba."},{"book":"Ekyamateeka Olwokubiri","chapter":"28","verse":"60","text":"Anaakuleeteranga endwadde zonna ez’e Misiri, ezaakutiisa ennyo, ne zikwezingangako."},{"book":"Ekyamateeka Olwokubiri","chapter":"28","verse":"61","text":"Era Mukama anaakuleeteranga endwadde eza buli ngeri, n’ebibonoobono ebitawandiikiddwa mu Kitabo eky’Amateeka gano, okutuusa lw’olizikirizibwa."},{"book":"Ekyamateeka Olwokubiri","chapter":"28","verse":"62","text":"Era mulisigala ng’omuwendo gwammwe gusse nnyo wansi, songa mwali ng’emmunyeenye ez’oku ggulu olw’obungi bwammwe; lwa kubanga tewagonderanga ddoboozi lya Mukama Katonda wo."},{"book":"Ekyamateeka Olwokubiri","chapter":"28","verse":"63","text":"Nga bwe kyasanyusanga ennyo Mukama okubagaggawazanga n’okubaazanga mweyongerenga obungi, bwe kityo kinaamusanyusanga okubaavuwazanga n’okubazikirizanga. Olisimbulwa n’oggibwa mu nsi gy’ogenda okuyingira okugirya."},{"book":"Ekyamateeka Olwokubiri","chapter":"28","verse":"64","text":"Mukama anaakusaasaanyanga mu mawanga gonna, okutandikira ku ludda olumu olw’ensi gy’etandikira, okutuuka ku ludda olulala gy’ekoma. Eyo gy’onoosinzizanga bakatonda abalala abakolebwa mu miti ne mu mayinja, ggwe ne bajjajjaabo be mutamanyangako."},{"book":"Ekyamateeka Olwokubiri","chapter":"28","verse":"65","text":"Mu mawanga ago togenda kuweereraweererangayo wadde ebigere byo okufunirangayo ekiwummulo. Eyo, Mukama anaakuweerangayo omutima ogujugumira, n’amaaso agaagala okuziba olw’okujulirira, n’emmeeme eweddemu essuubi."},{"book":"Ekyamateeka Olwokubiri","chapter":"28","verse":"66","text":"Onoobanga mu kubuusabuusa buli kaseera, ng’ojjudde okutya emisana n’ekiro, ng’obulamu bwo tobwekakasa."},{"book":"Ekyamateeka Olwokubiri","chapter":"28","verse":"67","text":"Mu makya onoogambanga nti, “Singa nno bubadde kiro!” Ate ekiro ng’ogamba nti, “Singa nno bubadde makya!” olw’okutya okunajjulanga mu mutima gwo, n’ebyo amaaso go bye ganaalabanga."},{"book":"Ekyamateeka Olwokubiri","chapter":"28","verse":"68","text":"Mukama anaakuzzangayo mu Misiri mu kyombo, ku lugendo lwe nakugaana okuddayo okutambula. Ng’oli eyo oneewangayo weetunde ng’omuddu omusajja oba ng’omuddu omukazi, naye toofunengayo muntu n’omu akugula."}]}