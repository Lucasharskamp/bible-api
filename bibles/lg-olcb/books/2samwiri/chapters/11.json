{"data":[{"book":"2 Samwiri","chapter":"11","verse":"1","text":"Awo mu biro ebyo, ekiseera bakabaka mwe bagendera okutabaala, Dawudi n’asindika Yowaabu n’abasajja be n’eggye lyonna erya Isirayiri. Ne bazikiriza abaana ba Amoni ne bazingiza n’ekibuga kya Labba. Naye Dawudi n’asigala mu Yerusaalemi."},{"book":"2 Samwiri","chapter":"11","verse":"2","text":"Olunaku olumu, mu ssaawa ez’olweggulo, Dawudi n’agolokoka, n’atambulatambula ku kasolya ak’olubiri lwe. N’asinziira waggulu eyo n’alengera omukazi ng’anaaba, era omukyala yali mulungi omubalagavu."},{"book":"2 Samwiri","chapter":"11","verse":"3","text":"Dawudi n’atuma omuntu okugenda okumunoonyerezaako. Ne bakomawo ne bamutegeeza nti, “Oyo ye Basuseba muwala wa Eriyaamu mukyala wa Uliya Omukiiti.”"},{"book":"2 Samwiri","chapter":"11","verse":"4","text":"Awo Dawudi n’amutumya, n’ajja gy’ali, ne yeebaka naye. Yali mu kiseera eky’okwelongoosa obutali bulongoofu bwe. Oluvannyuma n’addayo ewuwe."},{"book":"2 Samwiri","chapter":"11","verse":"5","text":"Omukyala n’aba olubuto, n’atumira Dawudi nti, “Ndi lubuto.”"},{"book":"2 Samwiri","chapter":"11","verse":"6","text":"Awo Dawudi n’atumira Yowaabu nti, “Mpeereza Uliya Omukiiti.” Yowaabu n’aweereza Uliya eri Dawudi."},{"book":"2 Samwiri","chapter":"11","verse":"7","text":"Uliya bwe yagenda gy’ali, Dawudi n’abuuza Yowaabu n’abaserikale bwe baali, n’olutalo bwe lwali."},{"book":"2 Samwiri","chapter":"11","verse":"8","text":"Awo Dawudi n’agamba Uliya nti, “Serengeta mu nnyumba yo, onaabe ku bigere.” Uliya n’afuluma olubiri, kabaka n’amuweereza ekirabo."},{"book":"2 Samwiri","chapter":"11","verse":"9","text":"Naye Uliya n’ataserengeta wuwe, n’asula ku mulyango gw’olubiri n’abaddu ba mukama we, Dawudi."},{"book":"2 Samwiri","chapter":"11","verse":"10","text":"Dawudi bwe yategeezebwa nti, “Uliya teyazeeyo waka we,” n’abuuza Uliya nti, “Waakava olugendo, kiki ekikulobedde okuddayo eka ewuwo?”"},{"book":"2 Samwiri","chapter":"11","verse":"11","text":"Uliya n’addamu Dawudi nti, “Essanduuko ne Isirayiri ne Yuda baasigadde mu weema, ne mukama wange Yowaabu n’abaddu ba mukama wange basiisidde ku ttale. Kale nnyinza ntya okugenda mu nnyumba yange okulya n’okunywa, n’okwebaka ne mukyala wange? Mazima nga bw’oli omulamu, sijja kukola kigambo bwe kityo.”"},{"book":"2 Samwiri","chapter":"11","verse":"12","text":"Awo Dawudi n’agamba Uliya nti, “Sigalawo olunaku olulala olabe obanga enkya siikusindike kuddayo.” Bwatyo Uliya n’asigalawo olunaku olwo n’olw’enkya."},{"book":"2 Samwiri","chapter":"11","verse":"13","text":"Dawudi n’ayita Uliya alye naye ekyekiro, n’amutamiiza akawungeezi ak’olunaku olwo, Uliya n’agenda n’agalamira ku mukeeka gwe n’abaddu ba mukama we, n’ataddayo wuwe."},{"book":"2 Samwiri","chapter":"11","verse":"14","text":"Enkeera Dawudi n’awandiikira Yowaabu ebbaluwa n’agiwa Uliya agitwale."},{"book":"2 Samwiri","chapter":"11","verse":"15","text":"Yawandiika mu bbaluwa nti, “Uliya muteeke mu maaso ddala olutalo we luli olw’amaanyi, mumwabulire, afumitibwe afe.”"},{"book":"2 Samwiri","chapter":"11","verse":"16","text":"Awo Yowaabu bwe yali ng’ataayizza ekibuga, n’addira Uliya n’amuteeka mu kifo kye yamanya nga waaliyo abalabe ab’amaanyi."},{"book":"2 Samwiri","chapter":"11","verse":"17","text":"Abasajja ab’ekibuga bwe baafuluma okulwana ne Yowaabu, abamu ku basajja ba Dawudi ne battibwa, ne Uliya Omukiiti yali omu ku abo abattibwa."},{"book":"2 Samwiri","chapter":"11","verse":"18","text":"Awo Yowaabu n’aweereza Dawudi amawulire gonna agafudde mu lutalo,"},{"book":"2 Samwiri","chapter":"11","verse":"19","text":"n’alagira gwe yatuma nti, “Bw’onoomala okutegeeza kabaka amawulire gonna agafudde mu lutalo,"},{"book":"2 Samwiri","chapter":"11","verse":"20","text":"n’alabika nga munyiivu, n’abuuza nti, ‘Lwaki mwasemberedde nnyo ekibuga nga mulwana? Temwamanya nga bajja kulasa nga basinziira ku Bbugwe?"},{"book":"2 Samwiri","chapter":"11","verse":"21","text":"Ani eyatta Abimereki mutabani wa Yerubbesesi? Teyali mukazi e Sebezi eyamukanyugako ejjinja eddene, kwe baseera emmere ey’empeke, ng’asinziira ku bbugwe, n’afiirawo? Lwaki mwasembedde okumpi ennyo ne bbugwe?’ Awo onoomutegeeza nti, ‘Omuddu wo Uliya Omukiiti naye afudde.’ ”"},{"book":"2 Samwiri","chapter":"11","verse":"22","text":"Awo omubaka n’agenda n’ategeeza Dawudi byonna Yowaabu bye yamutuma okwogera."},{"book":"2 Samwiri","chapter":"11","verse":"23","text":"Omubaka n’agamba Dawudi nti, “Abasajja batusinzizza amaanyi ne batulumba ku ttale, naye ne tubagoba okutuusa ku wankaaki ow’ekibuga."},{"book":"2 Samwiri","chapter":"11","verse":"24","text":"Naye abalasi basinzidde ku bbugwe ne balasa abaddu, era abamu ku baddu ba kabaka baafudde, n’omuddu wo Uliya Omukiiti naye mwe yafiiridde.”"},{"book":"2 Samwiri","chapter":"11","verse":"25","text":"Dawudi n’agamba omubaka nti, “Ggamba Yowaabu nti, ‘Ekigambo ekyo kireme okukubuza emirembe, kubanga ekitala olumu kitta omu n’olulala ne kitta omulala. Munyiikirire okulumba ekibuga mukiwambe.’ Era Yowaabu mugambe agume omwoyo.”"},{"book":"2 Samwiri","chapter":"11","verse":"26","text":"Awo mukyala wa Uliya bwe yawulira nti bba afudde, n’amukungubagira."},{"book":"2 Samwiri","chapter":"11","verse":"27","text":"Okukungubaga bwe kwaggwa, Dawudi n’amutumya, n’amuleeta mu nnyumba ye, n’afuuka mukyala we, n’amuzaalira omwana owoobulenzi. Naye ekigambo ekyo Dawudi kye yakola ne kitasanyusa Mukama."}]}