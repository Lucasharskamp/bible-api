{"data":[{"book":"Luke","chapter":"21","verse":"1","text":"Иисус, ӑӈкәрмәмаԓән, тащәӈ хŏйатәт мойԓәпсайәт тащ ӑкәтты ԓараща пŏнты вер шийаԓәс;"},{"book":"Luke","chapter":"21","verse":"2","text":"хŏԓна Ԓўв и нўша, икиԓы хӑщәм, ими шийаԓәс, щи ими тŏхи кӑт ԉэпта нэмпи мет ай ŏх картэӈән пŏнәс."},{"book":"Luke","chapter":"21","verse":"3","text":"Иисус йастәс: \"Йӑна нынана пŏтәртԓәм, тӑм нўша ими па хŏйатәт эԓты аршәк пŏнәс."},{"book":"Luke","chapter":"21","verse":"4","text":"Ԓыв хŏԓ мŏԓтасԓаԓ эԓты Турма мойԓәпса пŏтсәт, ԓўв па нўшайәԓ эԓты, мўй арат тӑйәс, хŏԓ пŏтсәԓы\"."},{"book":"Luke","chapter":"21","verse":"5","text":"Щӑԓта, хун тухԓәт Турәм Хот хŏрамәӈ тынәӈ кев пŏталэтән пӑ мойԓәпсайәтән хŏрамтәм эԓты пŏтәртсәт, Ԓўв йастәс:"},{"book":"Luke","chapter":"21","verse":"6","text":"\"Хӑтԓәт йŏхәтԓәт, хун, мўй ин тӑта ватԓәты, и кев шўк ӑт хӑщәԓ; иса хŏԓ шўкатԓайәт\"."},{"book":"Luke","chapter":"21","verse":"7","text":"Ԓўвеԓ пӑ ищмәсэԓ: \"Утәԓтәты Ху! Хун пӑ щит питәԓ? Пӑ мўй сыр пос хўват мŏштәԓэв, хун щит питты верәԓ уԓ?\""},{"book":"Luke","chapter":"21","verse":"8","text":"Ԓўв йастәс: \"Хурийаты, аԓт ԓэпәԓԓайты; ар ŏтәт Ма нэмемән йŏхәтԓәт, йастыман: \"Щит Ма\", пӑ \"Щи пŏра ванән\": ԓыв йўпиԓаԓән аԓ мӑнаты."},{"book":"Luke","chapter":"21","verse":"9","text":"Хун ԉаԉәт пӑ ўшмащты верәт эԓты хуԓԓәты, пӑԉщәма аԓ ўйаԓән, тӑм вера оԓәӈән уԓты мосәԓ, туп ӑнта щи пўԉаӈ хŏԓаԓа\"."},{"book":"Luke","chapter":"21","verse":"10","text":"Щи пŏрайән ԓывиԓаԓа йастәс: \"И сыр мир па сыр мир пеԓа ԉаԉәсты питщәԓ, и хон пеләк кимет хон пеләк пеԓа ԉаԉәсты питщәԓ;"},{"book":"Luke","chapter":"21","verse":"11","text":"ар тӑхайән мўв такан тӑрийты щирәт питԓәт, ԓэԓԓы пŏрайәт, пӑ атәм мушәт питԓәт, пӑ пӑԓщәмәт, пӑ турәм эԓты вŏԓаӈ посәт питԓәт."},{"book":"Luke","chapter":"21","verse":"12","text":"Щитәт йэԓпийән, нын иԓ катәԓтты питԓайты пӑ ԋўхәтԓыты питԓайты, Турәм йасӈа утәԓтәты хотәта, касна хотәта мӑты питԓайты, хонәта пӑ рим йохәтән пŏнәм кущайәта Ма нэмем урәӈән туты питԓайты;"},{"book":"Luke","chapter":"21","verse":"13","text":"щит нынана Ма эԓтэм вещкат йасәӈ туты вер питәԓ."},{"book":"Luke","chapter":"21","verse":"14","text":"Щиӈәԋща, сӑмԓәна пŏнаԓән: оԓӈа ӑт мосәԓ нумәсты, мўй щирән йŏхԓы йастәты,"},{"book":"Luke","chapter":"21","verse":"15","text":"Ма нынана щимәщ йасӈәт пӑ ŏш мӑԓәм, нын йэщаԓтән эԓԓәты ŏтԓән йŏхԓы йастәты пӑ йэщаԓт ԓойты ӑт верәтԓәт."},{"book":"Luke","chapter":"21","verse":"16","text":"Нын хŏԓна ащиԓәнән-аԋԏиԓәнән , йайԓәнән-апщиԓәнән, пӑ па рутԓәнән, пиԓйохԓәнән эԓпа аԉԓайты, пӑ нын эԓтан тухәԓԓән пӑратԓайәт;"},{"book":"Luke","chapter":"21","verse":"17","text":"пӑ Ма нэмем урәӈән хŏйатәтән хŏԓ нын ԉикән этты питԓайты,"},{"book":"Luke","chapter":"21","verse":"18","text":"туп и ŏхсŏхийэ хŏԓна ŏхԓән эԓты ӑт ушәԓ, -"},{"book":"Luke","chapter":"21","verse":"19","text":"верәтты щирԓәнән нын ԓыԓԓән этәԓтаԓән."},{"book":"Luke","chapter":"21","verse":"20","text":"Хун пӑ Иерусалим вош ԉаԉ йохәтән лӑп кертәм шийаԓәԓты, щи пŏрайән уйтаты, ԓўв таԓа йиты пŏрайәԓ вана йŏхтәс:"},{"book":"Luke","chapter":"21","verse":"21","text":"щи пŏрайән Иудея мўвән уԓты хŏйатәт кев ԓоӈԓа ат хухәԓԓәт; хŏй вошән уԓ, ким ат этәԓ, хŏй вош ԉэпән уԓ, ԓыпийа ӑт ат ԓŏӈәԓ,"},{"book":"Luke","chapter":"21","verse":"22","text":"щит йŏхԓы сŏхәптәты хӑтԓәт, хӑншәм ŏтәт хŏԓ йӑнәмԓәт."},{"book":"Luke","chapter":"21","verse":"23","text":"Щи имета шук питәԓ, хŏй щи хӑтԓәтән ԋаврэм щирән уԓ пӑ ԋаврэм эсәмән ԓапәтәԓ; вŏԓаӈ шук мўва йŏхәтәԓ, пӑ ун ԉик тӑм мира нумәԓта питәԓ:"},{"book":"Luke","chapter":"21","verse":"24","text":"щӑԓта аԓты кеши йэтәԓ эԓты рыйты питԓәт, мўв ԓŏватән уԓты мирәта ԋӑрэмәман туԓайәт; Иерусалим вош пӑ Турәм ӑт уйәтты па рут мирәтән пурәтты питԓа, пŏрайэԓ хŏԓаты унты."},{"book":"Luke","chapter":"21","verse":"25","text":"Хӑтәԓ, тыԓәщ пӑ хусәт хŏща Турәм посәт этԓыты питԓәт, мўв хŏща пӑ ар сыр мир туп ӑԓ пакнысыԓәт щарәс сыйащты эԓты пӑ овитаԓ-хўплытаԓ эԓты;"},{"book":"Luke","chapter":"21","verse":"26","text":"пӑԓщәм эԓты пӑ уԓты–омәсты мўва йиты шукәӈ верәт эԓты хŏйатәт рэԋԓы керыԓәт, турәм хусәт, тыԓщәт ԋŏхԓәԓәт."},{"book":"Luke","chapter":"21","verse":"27","text":"Щӑԓта щи пŏрайән ԓыв Хŏйат Пŏх шийаԓәԓәт, пӑԓәӈән йурәԓ пиԓән пӑ вŏԓаӈ хутԓәты–вŏрԓәты щирәԓән йŏхәтәԓ."},{"book":"Luke","chapter":"21","verse":"28","text":"Хун пӑ щи верәт йӑнәмты питԓәт, щи пŏрайән нŏх ԓойаты пӑ ŏхԓән нŏх аԓмаԓән, нын хŏԓт пайтәсты верән вана йŏхтәс\"."},{"book":"Luke","chapter":"21","verse":"29","text":"Щӑԓта Иисус ԓывиԓаԓа утәԓтәты пŏтәр пŏтәртәс: \"Смоква йўх пеԓа пӑ па йўхәт пеԓа ӑӈкәрматы:"},{"book":"Luke","chapter":"21","verse":"30","text":"хун ԓыв шўвԓаԓ пел пўншащтэԓ пŏрайән, щит пеԓа ватман, нын уйәтԓәԓән, йэшавуԓ ԓўӈ пŏра йŏхәтәԓ."},{"book":"Luke","chapter":"21","verse":"31","text":"И щиты нын па, хун щи питты верәт шийаԓәԓты, уйтаты, Турәм Хон Уԓәпса ванән уԓ."},{"book":"Luke","chapter":"21","verse":"32","text":"Йӑна нынана пŏтәртԓәм: ин тӑм хŏйат рут хŏԓна ӑт хŏԓаԓ, тӑм иса уԓты питтаԓән;"},{"book":"Luke","chapter":"21","verse":"33","text":"турәм пӑ мўв хŏԓт пеԓа хŏԓаԓәт, Ма йасәӈԓам йурԓаԓ ӑт хŏԓаԓәт."},{"book":"Luke","chapter":"21","verse":"34","text":"Нынәԓән нын вантаԓән, сӑмԓән, охла-щохла ԓэвман-йищман пӑ тӑйтаӈ уԓәпса эԓты нумәсман, ӑт аԓ ԓавәртамәсайәт пӑ щи хӑтәԓән шӑӈкап ӑт аԓ йŏхәтԓайты,"},{"book":"Luke","chapter":"21","verse":"35","text":"щи хӑтәԓ, мўвән уԓты кашәӈ ŏта, хоԓәп иты, лӑп лопкәԓ."},{"book":"Luke","chapter":"21","verse":"36","text":"Щиӈәԋща кашәӈ сыс эԓәпән уԓаты пӑ пойәкщаты, ԓуԓән нын щи питты верәт эԓты шаващты пӑ Хŏйат Пŏх йэщаԓт ԓойты ат верәтсәты\"."},{"book":"Luke","chapter":"21","verse":"37","text":"Хӑтԓәԓән Ԓўв Турәм Хотән хŏйатәт утәԓтәс, атәтән па, вош ким пелка этман, Элеон нэмпи кев пай ԓоӈәԓән ус."},{"book":"Luke","chapter":"21","verse":"38","text":"Хŏйатәт хŏԓ аԓәӈсӑхат эԓты Ԓўв хŏщайәԓ Турәм Хота йŏхтыԓысәт, Ԓўвеԓ хуԓәтты."}]}