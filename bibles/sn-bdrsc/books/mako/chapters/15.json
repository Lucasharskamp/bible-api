{"data":[{"book":"Mako","chapter":"15","verse":"1","text":"Mangwanani-ngwanani, vaprista vakuru navakuru, vadzidzisi vomurayiro uye neDare Guru rose, vakaita sarudzo. Vakasunga Jesu, vakaenda naye vakandomuisa mumaoko aPirato."},{"book":"Mako","chapter":"15","verse":"2","text":"Pirato akamubvunza akati, “Ndiwe mambo wavaJudha here?” Jesu akapindura akati, “Hongu, ndizvo sokutaura kwamaita.”"},{"book":"Mako","chapter":"15","verse":"3","text":"Vaprista vakuru vakamupomera zvinhu zvizhinji kwazvo."},{"book":"Mako","chapter":"15","verse":"4","text":"Saka Pirato akabvunzazve akati, “Ko, haupinduri here? Tarira kuwanda kwezvinhu zvavanokupomera.”"},{"book":"Mako","chapter":"15","verse":"5","text":"Asi Jesu haana kupindura, uye Pirato akashamiswa nazvo."},{"book":"Mako","chapter":"15","verse":"6","text":"Zvino yakanga iri tsika yapaMutambo kuti asunungure musungwa anenge akumbirwa navanhu."},{"book":"Mako","chapter":"15","verse":"7","text":"Murume ainzi Bharabhasi akanga ari mutorongo pamwe chete navamwe vakanga vamutsa bope vakauraya munhu."},{"book":"Mako","chapter":"15","verse":"8","text":"Vanhu vazhinji vakauya vakakumbira Pirato kuti avaitire zvaaisiita."},{"book":"Mako","chapter":"15","verse":"9","text":"Pirato akabvunza akati, “Munoda kuti ndikusunungurirei mambo wavaJudha here?”"},{"book":"Mako","chapter":"15","verse":"10","text":"achiziva kuti zvaingova zvegodo ravaprista vakuru kuti vakaisa Jesu mumaoko ake."},{"book":"Mako","chapter":"15","verse":"11","text":"Asi vaprista vakuru vakamutsa mwoyo yavazhinji kuti vaite kuti Pirato asunungure Bharabhasi pachinzvimbo chaJesu."},{"book":"Mako","chapter":"15","verse":"12","text":"Pirato akabvunza akati, “Ndichaiteiko, zvino, nouyo wamunoti mambo wavaJudha?”"},{"book":"Mako","chapter":"15","verse":"13","text":"Vakadanidzira vachiti, “Murovererei pamuchinjikwa!”"},{"book":"Mako","chapter":"15","verse":"14","text":"Pirato akavabvunza akati, “Nemhaka yeiko? Akapara mhosva yeiko?”"},{"book":"Mako","chapter":"15","verse":"15","text":"Achida kufadza vanhu, Pirato akasunungura Bharabhasi. Akaita kuti Jesu arohwe, uye akamuendesa kuti andorovererwa."},{"book":"Mako","chapter":"15","verse":"16","text":"Varwi vakatora Jesu vakapinda naye mumuzinda, Piritoriamu, uye vakaunganidza pamwe chete boka rose ravarwi."},{"book":"Mako","chapter":"15","verse":"17","text":"Vakamupfekedza nguo dzepepuru, ipapo vakamurukira korona yeminzwa vakaigadzika pamusoro wake."},{"book":"Mako","chapter":"15","verse":"18","text":"Uye vakatanga kudanidzira kwaari vachiti, “Kwaziwaika, mambo wavaJudha!”"},{"book":"Mako","chapter":"15","verse":"19","text":"Vakaramba vachingomurova mumusoro netsvimbo uye vachimupfira mate. Vachipfugama namabvi avo, vakaita savanomunamata."},{"book":"Mako","chapter":"15","verse":"20","text":"Uye vakati vamudadira, vakabvisa nguo yepepuru vakamupfekedza dzake. Ipapo vakabuda naye kundomuroverera pamuchinjikwa."},{"book":"Mako","chapter":"15","verse":"21","text":"Mumwe murume aibva kuKurini, Simoni baba vaArekizanda naRufasi, akanga achipfuura achibva kumaruwa, vakamumanikidza kuti atakure muchinjikwa."},{"book":"Mako","chapter":"15","verse":"22","text":"Vakaenda naJesu kunzvimbo yainzi Gorogota (kureva kuti Nzvimbo yeDehenya)."},{"book":"Mako","chapter":"15","verse":"23","text":"Ipapo vakamupa waini yakavhenganiswa nemura, asi haana kuinwa."},{"book":"Mako","chapter":"15","verse":"24","text":"Uye vakamuroverera pamuchinjikwa. Vakagovana nguo dzake, vakakanda mijenya kuti vaone kuti mumwe nomumwe angawanei."},{"book":"Mako","chapter":"15","verse":"25","text":"Yakanga iri nguva yechitatu pavakamuroverera."},{"book":"Mako","chapter":"15","verse":"26","text":"Zvakanga zvakanyorwa pamusoro pake zvaiti: mambo wavajudha."},{"book":"Mako","chapter":"15","verse":"27","text":"Vakamuroverera pamwe chete namakororo maviri, mumwe kurudyi uye mumwe kuruboshwe."},{"book":"Mako","chapter":"15","verse":"28","text":"Uye rugwaro rwakazadziswa runoti, “Akaverengwa pamwe chete navadariki.”"},{"book":"Mako","chapter":"15","verse":"29","text":"Vaya vakanga vachipfuura vaimutuka, vachidzungudza misoro yavo vachiti, “Saka! Iwe uri kuzoputsa temberi nokuivaka mumazuva matatu,"},{"book":"Mako","chapter":"15","verse":"30","text":"chiburuka pamuchinjikwa uzviponese!”"},{"book":"Mako","chapter":"15","verse":"31","text":"Nenzira imwe cheteyo vaprista vakuru navadzidzisi vomurayiro vakamuseka pakati pavo, vakati, “Akaponesa vamwe, asi haagoni kuzviponesa!"},{"book":"Mako","chapter":"15","verse":"32","text":"Kristu uyu, Mambo wavaIsraeri uyu, ngaaburuke iye zvino pamuchinjikwa, kuti tione tigotenda.” Navaya vakanga vakarovererwa pamwe chete naye vakamutukawo."},{"book":"Mako","chapter":"15","verse":"33","text":"Nenguva yechitanhatu rima rakauya pamusoro penyika yose kusvikira panguva yepfumbamwe."},{"book":"Mako","chapter":"15","verse":"34","text":"Uye panguva yepfumbamwe, Jesu akadanidzira nenzwi guru achiti, “Eroi, Eroi, rama sabhakitani?” zvinoreva kuti “Mwari wangu, Mwari wangu, mandisiyireiko?”"},{"book":"Mako","chapter":"15","verse":"35","text":"Vaya vakanga vamire pedyo vakati vanzwa izvi, vakati, “Inzwai, ari kudana Eria.”"},{"book":"Mako","chapter":"15","verse":"36","text":"Mumwe murume akamhanya, akazadza chipanje newaini yaivava, akachiisa parutanda, akachipa kuna Jesu kuti anwe, akati “Zvino musiyei akadaro. Regai tione kana Eria achiuya kuzomuburutsa.”"},{"book":"Mako","chapter":"15","verse":"37","text":"Ipapo Jesu akadanidzira nenzwi guru, akabudisa mweya wake."},{"book":"Mako","chapter":"15","verse":"38","text":"Chidzitiro chapatemberi chakabvaruka napakati kubva kumusoro kusvikira pasi."},{"book":"Mako","chapter":"15","verse":"39","text":"Uye mukuru wezana, akanga amirepo, pamberi paJesu, akati anzwa kudanidzira kwake uye aona mafiro aakaita, akati, “Zvirokwazvo murume uyu anga ari Mwanakomana waMwari!”"},{"book":"Mako","chapter":"15","verse":"40","text":"Vamwe vakadzi vakanga vachitarira vari kure. Pakati pavo paiva naMaria Magadharena, Maria mai vaJakobho, mununʼuna waJosesi, naSarome."},{"book":"Mako","chapter":"15","verse":"41","text":"Vakadzi ava vomuGarirea ndivo vaimutevera uye vachimushandira. Vakadzi vazhinji vakanga vauya naye kuJerusarema vakanga varipowo."},{"book":"Mako","chapter":"15","verse":"42","text":"Rakanga riri Zuva roKugadzirira (ndiro rinotangira Sabata.) Saka kwovira,"},{"book":"Mako","chapter":"15","verse":"43","text":"Josefa weArimatea, nhengo yeDare Guru yaiva nomukurumbira, uyo akanga akamirirawo umambo hwaMwari, akatsunga kuenda kuna Pirato kundokumbira mutumbi waJesu."},{"book":"Mako","chapter":"15","verse":"44","text":"Pirato akashamiswa kunzwa kuti akanga atofa. Akatuma mukuru wezana, akamubvunza kana Jesu akanga afa."},{"book":"Mako","chapter":"15","verse":"45","text":"Akati anzwa kubva kumukuru wezana kuti zvakanga zviri izvo, akapa mutumbi kuna Josefa."},{"book":"Mako","chapter":"15","verse":"46","text":"Saka akauya nemimwe micheka, akaburutsa mutumbi, akauputira nomucheka, akauisa muguva rakanga rakacherwa paruware. Ipapo akakungurutsira ibwe pamuromo weguva."},{"book":"Mako","chapter":"15","verse":"47","text":"Maria Magadharena naMaria mai vaJosesi vakaona paakavigwa."}]}