{"data":[{"book":"1 Khorinthek","chapter":"10","verse":"1","text":"Gu ijakthek, hanyie è Moses shii luagieng pha blangthek shii nyie rey pha ji ne, gu nathek shii now yi pha yang ro. Ithek ne zab sakhmiing è ragia rek, chiih-è zab shii wie è Khamuii saig è ragia rek phi ne hiìadun."},{"book":"1 Khorinthek","chapter":"10","verse":"2","text":"Sakhmiing nane khamuii hà ithek ne zab Moses ro luagiengpho rone khowo yie."},{"book":"1 Khorinthek","chapter":"10","verse":"3","text":"Zab ne ò luruak pha iweb chie"},{"book":"1 Khorinthek","chapter":"10","verse":"4","text":"chiih-è ithek zab ne ò pha luruak pha kho niing. Ithek ne luruak pha lubao è niing ji ne ithek rog shii wuii gieng; chiih-è ji pha boh lubao ne Masi awai ro."},{"book":"1 Khorinthek","chapter":"10","verse":"5","text":"Jishii chiihphado de Hamangkhung-aphuii ne ithek è bajo shii ne bushun arek ba ro, chiih-è jiè ithek ro siu-iy jithek ne balimuang lakhung shii dayiingdayang rey dun."},{"book":"1 Khorinthek","chapter":"10","verse":"6","text":"Thuh, hìthek zab ne gethek shii now yi ne ithek è rek pha awie pha bliathek ji achid yi pha phriie,"},{"book":"1 Khorinthek","chapter":"10","verse":"7","text":"chiih-è ithek giak è rek pha duiine, jangbangthek shii asia rabo, jigigam shii yao pha duiine, “Branthek ne niing ne siulao nane awie pha muniing pha michie hà dugdun.”"},{"book":"1 Khorinthek","chapter":"10","verse":"8","text":"Gethek ne siulao pha ichiig arek rabo, ithek giak è ji rek ne inai jia shii bran itham ichiigna-uom iy dun."},{"book":"1 Khorinthek","chapter":"10","verse":"9","text":"Gethek ne Ithong shii achai rabo, giakthek è ji rek ne ithek shii phamthek è ua muii."},{"book":"1 Khorinthek","chapter":"10","verse":"10","text":"Gethek ne phosro arek chid phro, giakthek ithek è rek duiine—Chiih-è ua pha hamangkhliie è ithek shii srobro rekmuii."},{"book":"1 Khorinthek","chapter":"10","verse":"11","text":"Hìthek zab ithek shii rey pha hì ne ithek gai shii miiriig rey yi, chiih-è ithek è gethek shii phriie pha zey. Jishii gethek ne Jong pha ishak thog sharuii phaji shii sieng ramuii ro."},{"book":"1 Khorinthek","chapter":"10","verse":"12","text":"Na è chuh è riu rone now arone, achiih yi pha gayiig pha ji ne wieliak ro."},{"book":"1 Khorinthek","chapter":"10","verse":"13","text":"Zab chai phane nathek è thieg ji pha ichua pha chai ne branthek shii thog ramuii ro. Jishii Hamangkhung-aphuii è awai sbang shii ruii, chiih-è nathek shii chuh rai yi pha ai ne nathek ro blu chuh rai muii pha ji è huak ne achai yi phro, nathek shii chai pha ishak shii, ai è nathek shii zud pha chuh phi ruii phro, chiih-è nathek shii khia pha lumuii de phi ruii phro."},{"book":"1 Khorinthek","chapter":"10","verse":"14","text":"Ji-è chiihphado, gu ijakthek, jangbangthek shii sia pha ji è ruang rai bo."},{"book":"1 Khorinthek","chapter":"10","verse":"15","text":"Gu ìd pha bran duiine nathek shii yao ro, gu è nyie yao pha ji ne nawaithek shii chua bo."},{"book":"1 Khorinthek","chapter":"10","verse":"16","text":"Ithong Michie shii gethek khoh muii pha gog nane gethek è nyie shii Hamangkhung-aphuii shii laso phi pha ji: gethek ji niing mage shii, gethek ne Masi ro ifai pha mathang niing rai. Chiih-è gethek ji pha iweb ji: gethek è chie mage shii, gethek ne Masi ro siu pha mathang ro."},{"book":"1 Khorinthek","chapter":"10","verse":"17","text":"Nyieliieshii gethek zab ne, ichiih ne iweb jia ro, bajo shii, siu ne jia ro, chiih-è gethek zab ne ò pha iweb shii mathang ro."},{"book":"1 Khorinthek","chapter":"10","verse":"18","text":"Israel pha branthek shii now bo; hanyie è zid pha khlem shii chie pho ne sraibao shii Hamangkhung-aphuii ro blia pha mathang redun ro."},{"book":"1 Khorinthek","chapter":"10","verse":"19","text":"Chiihphado, gu miyaosiu ne hì bey, jangbang chiih-è zid pha michie hì ne izai nyiemagunde igongthek bey?"},{"book":"1 Khorinthek","chapter":"10","verse":"20","text":"Asi ro! gu è nyie yao pha ji ne migi arek pha branthek ro sraibao shii zid pha ji ne Hamangkhung-aphuii shii azid pha ibuiithek shii zid ro. Chiih-è gu ne nathek yi ibuiithek ro ijak rey bone ayang ro."},{"book":"1 Khorinthek","chapter":"10","verse":"21","text":"Na ne Ithong ro gog nane ibuii ro gog ne aniing mua phro; nathek ne Ithong ro thiibliie nane ibuii ro thiiliie shii achie mua phro."},{"book":"1 Khorinthek","chapter":"10","verse":"22","text":"10:22 Iphy 32:21Gethek ne Ithong shii miegriie rey yi pha yang habey? Gethek ne ai è de bajo gang rone now bey?"},{"book":"1 Khorinthek","chapter":"10","verse":"23","text":"“Ji-è ithek è yao,” gethek ne nyie magungde rek mua phro. Jine izai ro, jishii zab ne wie asi ro. “Gethek ne zab nyarek mua phro—Jishii zab ne aphua phro.”"},{"book":"1 Khorinthek","chapter":"10","verse":"24","text":"Hanyie magungde awai shii wie rey pha ji shii ariig rabo, jishii gaishii wie rey pha ji shii riig bo."},{"book":"1 Khorinthek","chapter":"10","verse":"25","text":"Nawai khani shii nyie musai um magunde, asai pha nathek ne bajarai shii liu pha ibey zab nyachie mua phro."},{"book":"1 Khorinthek","chapter":"10","verse":"26","text":"Jigigam shii yao, “Sohnyiak nane ji shii nyie um pha ji zab Ithong ro ro.”"},{"book":"1 Khorinthek","chapter":"10","verse":"27","text":"Migi arekpho è na shii michie chie pha ho chiih-è na è wuii pha phak arone, na ibi shii nyie ruii phi pha ji nawai ro now shii nyie musai asai pha chie bo."},{"book":"1 Khorinthek","chapter":"10","verse":"28","text":"Jishii giakthek è na shii yao, “Hì pha michie ne jangbang shii zid pha michie ro,” Na shii yao pha chiang nane khani pha chiang è ji pha michie achie rabo."},{"book":"1 Khorinthek","chapter":"10","verse":"29","text":"Jine nawairo munow asi jishii gai bran ro now ji è ro."},{"book":"1 Khorinthek","chapter":"10","verse":"30","text":"“Gu è gu michie shii Hamangkhung-aphuii shii laso phi arone, nyie rek ne gu è laso phi pha michie chiang shii gaithek è gu shii snyieng phlei?”"},{"book":"1 Khorinthek","chapter":"10","verse":"31","text":"Wie, na nyie rek magungde, na chie niing magungde, hì zab ne Hamangkhung-aphuii pha biisiie shii rek bo."},{"book":"1 Khorinthek","chapter":"10","verse":"32","text":"Jewthek nane Gaibranthek shii chiih-è Hamangkhung-aphuii ro charch shii diig rey pha blia arek rabo."},{"book":"1 Khorinthek","chapter":"10","verse":"33","text":"Gu è rek pha ji duiine rek bo; gu è zab shii sang yi pha rek ne bidiang phro, gu ne gui shii wie pha anow ro, jishii zab shii wie rey yi pha now, jiè ithek de ragia rey mua."}]}