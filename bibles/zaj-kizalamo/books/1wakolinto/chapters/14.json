{"data":[{"book":"1WAKOLINTO","chapter":"14","verse":"1","text":"Dikolelezeni noge na kuiyoha sama ya nhunza za muloho, ng'haning'hani nhunza ya uhokozi."},{"book":"1WAKOLINTO","chapter":"14","verse":"2","text":"Kwavija munhu yoyose yolonga ulonzi wa mkanganyo, hawalongela wanhu ila komulongela Mulungu. Kweli haduhu munhu yogamanya goyolonga, ila kozilonga nyong'onyo kubitila Loho wa Mulungu."},{"book":"1WAKOLINTO","chapter":"14","verse":"3","text":"Ila kila munhu yohokola kolonga na wanhu mbuli za kuwagela mhiko, na kuwagangamiza, na kuwabweza imioyo."},{"book":"1WAKOLINTO","chapter":"14","verse":"4","text":"Munhu yolonga ulonzi wa mkanganyo koigela mhiko mwenyego, ila munhu yohokola kowagela mhiko wanhu wamtogole Kilisto."},{"book":"1WAKOLINTO","chapter":"14","verse":"5","text":"Nolonda kila munhu mmwanza wenu yalonge ulonzi wa mkanganyo, ila vihanogile ng'hani kamba muhahokole. Kwavija uhokozi wowa mkulu kubanza ulonzi wa mkanganyo, kamba munhu iyagwe hatapite gaja galongigwe muulonzi wa mkanganyo giladi wanhu wose wamtogole Kilisto wafundizigwe."},{"book":"1WAKOLINTO","chapter":"14","verse":"6","text":"Avo, ndugu zangu, kamba niheza kumwenu na kulonga ulonzi wa mkanganyo, kinhu chaki kinogile chondampate, kamba siwagalile lugubulo ama ilimu ama uhokozi ama mafundo?"},{"book":"1WAKOLINTO","chapter":"14","verse":"7","text":"Hata mbuli ya vinhu vilibule ugima vilava dizwi kamba vija filimbi ama bango, munhu koumanyaze wila utoigwa kamba mililo haiinegile?"},{"book":"1WAKOLINTO","chapter":"14","verse":"8","text":"Na kamba mhalati haililile goya, yalihi yondayaisasale yachole kung'hondo?"},{"book":"1WAKOLINTO","chapter":"14","verse":"9","text":"Vivija na mweye muhalonga ulonzi uleka kutangigwa, munhu kovitangaze gaja gamulonga? Kwavija mowa kamba vija molonga na ubeho."},{"book":"1WAKOLINTO","chapter":"14","verse":"10","text":"Kweli kuna lonzi bwando muulumwengu, na haduhu hata imwe ilibule nhegulo yake."},{"book":"1WAKOLINTO","chapter":"14","verse":"11","text":"Kamba siimanyile nhegulo ya kinhu choyolonga munhu, basi nie nowa kamba muhenza ha munhu ija yolonga, na heyo kowa kamba muhenza kumwangu."},{"book":"1WAKOLINTO","chapter":"14","verse":"12","text":"Avo na mweye. Kwavija mosulukila kupata nhunza za muloho, iyoheni ng'hani mzipate nhunza zija ziwagangamiza wanhu wamtogole Kilisto."},{"book":"1WAKOLINTO","chapter":"14","verse":"13","text":"Sama ya mbuli ino, munhu yoyose yolonga ulonzi wa mkanganyo yatambike giladi yapate udaho wa kutapita gaja goyolonga."},{"book":"1WAKOLINTO","chapter":"14","verse":"14","text":"Kwavija kamba nihatambika mkulonga ulonzi wa mkanganyo, loho yangu vivija yotambika, ila nzewele zangu hazipata kinhu."},{"book":"1WAKOLINTO","chapter":"14","verse":"15","text":"Avo nhendeze? Notambika muloho yangu na vivija notambika mnzewele zangu. Nokwimba muloho yangu na vivija nokwimba mnzewele zangu."},{"book":"1WAKOLINTO","chapter":"14","verse":"16","text":"Kamba uhamuyenzi Mulungu muloho yako iiyeka, kodahaze munhu yokiiyona ka mmwanza wa awo hawamanyile chochose kulonga “Amina” vija vuumgwaa Mulungu hewela kipigiti hagamanya gaja gaulonga?"},{"book":"1WAKOLINTO","chapter":"14","verse":"17","text":"Kweli gweye komgwaa Mulungu hewela vinogile, ila munhu iyagwe hapata kinhu."},{"book":"1WAKOLINTO","chapter":"14","verse":"18","text":"Nomuheweza Mulungu kwavija nie nolonga ulonzi wa mkanganyo ng'hani kubanza mweye mose."},{"book":"1WAKOLINTO","chapter":"14","verse":"19","text":"Ila mwa wanhu wamtogole Kilisto, vonoga nie nilonge mbuli tano zitangika za kuwafundiza wanhu wayagwe kubanza kulonga mbuli alufu longo dimwe muulonzi wa mkanganyo."},{"book":"1WAKOLINTO","chapter":"14","verse":"20","text":"Ndugu zangu, lekeni kugelegeza kamba wana wadodo. Mzimbuli zihile muwe wana wadodo, ila mngelegeza zenu muwe wakulu."},{"book":"1WAKOLINTO","chapter":"14","verse":"21","text":"Mzinyandiko Zing'alile yandikigwa vino, Mndewa kolonga,"},{"book":"1WAKOLINTO","chapter":"14","verse":"22","text":"Avo kulonga ulonzi wa mkanganyo kowa kilaguso ha awo walekile kumtogola Kilisto na sio ha awo wamtogole Kilisto, ila uhokozi sama ya awo wamtogole Kilisto na sio sama ya awo walekile kumtogola Kilisto."},{"book":"1WAKOLINTO","chapter":"14","verse":"23","text":"Avo kamba wanhu wose wamtogole Kilisto wahaiting'hana hamoja na kila munhu yalonge muulonzi wa mkanganyo, na wanhu wayagwe hawazimanyile mbuli zino ama wanhu walekile kumtogola Kilisto wehengila, hawalonga kamba muna moyo?"},{"book":"1WAKOLINTO","chapter":"14","verse":"24","text":"Ila kamba munhu yalekile kumtogola Kilisto ama munhu hazitangile mbuli zino kengila na kum'vika kila munhu yohokola, na koneka na gose goyohulika kamba kana vilozo na kutaguswa na gose goyohulika,"},{"book":"1WAKOLINTO","chapter":"14","verse":"25","text":"na gaja gaifisile mmoyo wake gagubuligwa. Avo kogwa hasi na kumtambikila Mulungu na dizwi kulu na kulonga haulongozi wa wanhu, “Kweli Mulungu ka hamoja na mweye.”"},{"book":"1WAKOLINTO","chapter":"14","verse":"26","text":"Tulongeze basi, ndugu zangu! Muhaiting'hana hamoja, munhu imwe yembe wila, iyagwe yafundize, iyagwe yalave lugubulo, iyagwe yalonge ulonzi wa mkanganyo, na iyagwe yaitapite nhegulo ya gaja galongigwe. Na mbuli zino zose zitendeke sama ya kuwagela mhiko wanhu wamtogole Kilisto."},{"book":"1WAKOLINTO","chapter":"14","verse":"27","text":"Kamba munhu yahalonga ulonzi wa mkanganyo, basi walonge wabili ama wadatu, sambiwabanze, tena walonge imweimwe, na munhu iyagwe yatapite nhegulo ya gaja galongigwe."},{"book":"1WAKOLINTO","chapter":"14","verse":"28","text":"Kamba haduhu mtapita, munhu ija yolonga ulonzi wa mkanganyo kolondigwa yanyamale mgati ya wanhu wamtogole Kilisto ila yakiilongele heyo mwenyego na Mulungu."},{"book":"1WAKOLINTO","chapter":"14","verse":"29","text":"Wahokozi wabili ama wadatu walonge, na wayagwe wagalole goya gaja galongigwe."},{"book":"1WAKOLINTO","chapter":"14","verse":"30","text":"Na kamba munhu yakalile hasi kagubuliligwa mbuli, basi ija imunhu yakalile yohokola haichanduso yanyamale."},{"book":"1WAKOLINTO","chapter":"14","verse":"31","text":"Kwavija molondigwa muhokole imweimwe giladi kila munhu yafundizigwe na kugangamizwa."},{"book":"1WAKOLINTO","chapter":"14","verse":"32","text":"Loho za wahokozi zowahulika wahokozi,"},{"book":"1WAKOLINTO","chapter":"14","verse":"33","text":"kwavija Mulungu hali Mulungu wa uvuludusi, ila ka Mulungu wa tindiwalo."},{"book":"1WAKOLINTO","chapter":"14","verse":"34","text":"watwanzi wolondigwa wanyamale mzinhambiko. Hawalondigwa walonge. Ila wolondigwa wategeleze kamba Malagizo ga Musa vugalonga."},{"book":"1WAKOLINTO","chapter":"14","verse":"35","text":"Kamba wahalonda kutanga goya mbuli, na wawauze wambigalo zao ukae yao, kwavija kinyala ng'hani mtwanzi kulonga mnhambiko."},{"book":"1WAKOLINTO","chapter":"14","verse":"36","text":"Mokwagiza Usenga wa Mulungu usongela kumwenu? Ama Usenga wa Mulungu uvika kumwenu mwiyeka?"},{"book":"1WAKOLINTO","chapter":"14","verse":"37","text":"Kamba munhu yahaigesa kamba heyo muhokozi, ama kana mhiko za moloho, nayatogole kamba kino kinimwandikilani mweye nyandika ndagizi kulawa ha Mndewa."},{"book":"1WAKOLINTO","chapter":"14","verse":"38","text":"Ila kamba munhu yahaizabuza mbuli ino, na heyo mwenyego kozabuzwa."},{"book":"1WAKOLINTO","chapter":"14","verse":"39","text":"Avo, ndugu zangu, sulukileni ng'hani kuhokola, na sambimgomese kulonga ulonzi wa mkanganyo."},{"book":"1WAKOLINTO","chapter":"14","verse":"40","text":"Ila mbuli zino zose zitendeke vinogile kamba vuzilondigwa zikale."}]}