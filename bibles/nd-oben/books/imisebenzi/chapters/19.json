{"data":[{"book":"Imisebenzi","chapter":"19","verse":"1","text":"Kwathi u-Apholo eseKhorinte uPhawuli wathatha indlela ehamba phakathi kwelizwe waze wayafika e-Efesu. Khonapho wafumana abafundi abathile,"},{"book":"Imisebenzi","chapter":"19","verse":"2","text":"wababuza wathi, “Lamamukela na uMoya oNgcwele ngesikhathi liqalisa ukukholwa?”"},{"book":"Imisebenzi","chapter":"19","verse":"3","text":"Ngakho uPhawuli wasebuza wathi, “Pho lathola luphi ubhaphathizo?”"},{"book":"Imisebenzi","chapter":"19","verse":"4","text":"UPhawuli wathi, “Ubhaphathizo lukaJohane lwalulubhaphathizo lokuphenduka. Watshela abantu ukuthi bakholwe kulowo owayezakuza ngemva kwakhe, esitsho ukuthi kuJesu.”"},{"book":"Imisebenzi","chapter":"19","verse":"5","text":"Sebekuzwile lokhu babhaphathizelwa ebizweni leNkosi uJesu."},{"book":"Imisebenzi","chapter":"19","verse":"6","text":"UPhawuli esebeke izandla zakhe phezu kwabo uMoya oNgcwele wehlela kubo, bakhuluma ngendimi njalo baphrofitha."},{"book":"Imisebenzi","chapter":"19","verse":"7","text":"Babengamadoda ayengaba litshumi lambili bebonke."},{"book":"Imisebenzi","chapter":"19","verse":"8","text":"UPhawuli wangena esinagogweni wakhuluma ngesibindi khona okwezinyanga ezintathu, echaza okusuthisayo ngombuso kaNkulunkulu."},{"book":"Imisebenzi","chapter":"19","verse":"9","text":"Kodwa abanye babo baba yiziqholo; bala ukukholwa, bakhuluma kubi obala ngeNdlela. Ngakho uPhawuli wabatshiya. Wathatha abafundi wasuka wayahlangana labo baxoxisana nsuku zonke esikolweni sikaThiranu."},{"book":"Imisebenzi","chapter":"19","verse":"10","text":"Lokhu kwaqhubeka okweminyaka emibili, kwaze kwathi wonke amaJuda lamaGrikhi ayehlala kulesosifunda sase-Ezhiya alizwa ilizwi leNkosi."},{"book":"Imisebenzi","chapter":"19","verse":"11","text":"UNkulunkulu wenza imimangaliso engajayelekanga ngoPhawuli,"},{"book":"Imisebenzi","chapter":"19","verse":"12","text":"izifinyo lamathawulo okwakuthintiswe kuye kwakusiwa kwabagulayo bahle basile emikhuhlaneni yabo lemimoya emibi iphume kubo."},{"book":"Imisebenzi","chapter":"19","verse":"13","text":"Amanye amaJuda ayebhoda exotsha imimoya emibi azama ukubiza ibizo leNkosi uJesu kulabo ababelamadimoni. Ayesithi, “Ngebizo likaJesu uPhawuli atshumayela ngaye, ngikulaya ukuthi uphume.”"},{"book":"Imisebenzi","chapter":"19","verse":"14","text":"Ababesenza lokhu ngamadodana ayisikhombisa kaSkeva umphristi omkhulu wamaJuda."},{"book":"Imisebenzi","chapter":"19","verse":"15","text":"Kwelinye ilanga umoya omubi waphendula wathi, “UJesu ngiyamazi, loPhawuli ngiyamazi, kodwa lina lingobani na?”"},{"book":"Imisebenzi","chapter":"19","verse":"16","text":"Kwasekusithi indoda eyayilomoya omubi yabeqela, yabehlula bonke. Yabatshaya okuzwayo baze baphuma endlini bebaleka benqunu njalo besopha igazi."},{"book":"Imisebenzi","chapter":"19","verse":"17","text":"Kwathi lokhu sekuzwakele kumaJuda lamaGrikhi ayehlala e-Efesu, onke ethuka ngokwesaba, ibizo leNkosi uJesu laselihlonitshwa kakhulu."},{"book":"Imisebenzi","chapter":"19","verse":"18","text":"Abanengi balabo abasebekholwa beza baphumela egcekeni, bevuma iziphambeko zabo."},{"book":"Imisebenzi","chapter":"19","verse":"19","text":"Abanengi ababehlahlula baletha ndawonye imiqulu yabo bayitshisa obala. Bathi sebehlolile izindleko zaleyomiqulu kwabonakala kungaba ngamadrakhima azinkulungwane ezingamatshumi amahlanu."},{"book":"Imisebenzi","chapter":"19","verse":"20","text":"Ngaleyondlela ilizwi leNkosi landa kabanzi njalo lakhula laba lamandla."},{"book":"Imisebenzi","chapter":"19","verse":"21","text":"Ngemva kwakho konke lokhu sekwenzakele, uPhawuli wazimisela ukuya eJerusalema, ezadlula eMasedoniya lase-Akhayiya. Wathi, “Nxa sengike ngaya khona, kuzamele ngethekelele laseRoma.”"},{"book":"Imisebenzi","chapter":"19","verse":"22","text":"Wathuma ababili abasizi bakhe eMasedoniya, uThimothi lo-Erastu, yena esasele okwesikhatshana esifundeni sase-Ezhiya."},{"book":"Imisebenzi","chapter":"19","verse":"23","text":"Ngalesosikhathi kwaba lokudungeka okukhulu ngeNdlela."},{"book":"Imisebenzi","chapter":"19","verse":"24","text":"Umkhandi wesiliva owayethiwa nguDemetriyasi owayesenza izikhonzelo zokukhonzela u-Athemisi ngesiliva, wayengenisa imali ezwayo kubakhandi."},{"book":"Imisebenzi","chapter":"19","verse":"25","text":"Wababizela ndawonye kanye lezinye izisebenzi zemisebenzi efananayo wathi kubo, “Madoda, liyakwazi ukuthi sizuza imali enengi ngomsebenzi lo."},{"book":"Imisebenzi","chapter":"19","verse":"26","text":"Liyabona njalo liyezwa ukuthi uPhawuli lo usenze abantu abanengi bakholwa njalo uzadukisa abantu abanengi lapha e-Efesu lakuso sonke isifunda sase-Ezhiya. Uthi yena onkulunkulu ababunjwe ngumuntu kabasibo onkulunkulu lakancinyane."},{"book":"Imisebenzi","chapter":"19","verse":"27","text":"Kulengozi-ke yokuthi kakuyikuba ngumsebenzi wethu kuphela ozalahlekelwa libizo lawo elihle, kodwa lethempeli likankulunkulukazi omkhulu u-Athemisi lizadunyazwa, laye unkulunkulukazi ngokwakhe, yena okhonzwa kusosonke isifunda sase-Ezhiya lasemhlabeni wonke, uzakwemukwa ubukhosi bakhe.”"},{"book":"Imisebenzi","chapter":"19","verse":"28","text":"Bathi bekuzwa lokhu bafuthelana ngokuzonda, bahle bamemeza besithi, “Mkhulu u-Athemisi wama-Efesu!”"},{"book":"Imisebenzi","chapter":"19","verse":"29","text":"Masinyane nje idolobho lonke laphithizela. Abantu badumela uGayiyasi lo-Aristakhasi ababe ngabaphelekezeli bakaPhawuli, bengabeMasedoniya, babahudulela enkundleni yemidlalo bonke bayakuthi cwi khona."},{"book":"Imisebenzi","chapter":"19","verse":"30","text":"UPhawuli wayefuna ukuzithela emphakathini, kodwa abafundi bamalela."},{"book":"Imisebenzi","chapter":"19","verse":"31","text":"Labanye abaphathi besifunda, ababengabangane bakaPhawuli, labo bamthumela ilizwi bathi angaqali ukuyavela enkundleni yemidlalo."},{"book":"Imisebenzi","chapter":"19","verse":"32","text":"Kwakungasaqondakali enkundleni: Abanye babeklabalala besitsho lokhu, abanye labo besitsho okunye. Abantu abanengi babevele bengazi lokuthi babelandeni lapho."},{"book":"Imisebenzi","chapter":"19","verse":"33","text":"AmaJuda afuqela u-Alekizanda phambili esithi kawakhulumele. Waphakamisa isandla ukuwathulisa ukuze achasise kuhle indaba ebantwini."},{"book":"Imisebenzi","chapter":"19","verse":"34","text":"Kodwa athi ngokunanzelela ukuthi wayengumJuda, onke ahlaba umkhosi kanyekanye okwaphose kwathatha amahola amabili, besithi, “Mkhulu u-Athemisi wama-Efesu!”"},{"book":"Imisebenzi","chapter":"19","verse":"35","text":"Unobhala wedolobho walithulisa ixuku wathi, “Madoda ase-Efesu, akusikho yini ukuthi umhlaba wonke uyakwazi ukuthi idolobho lase-Efesu yilo elingumlondolozi wethempeli lika-Athemisi omkhulu, kanye lomfanekiso wakhe owehla uvela ezulwini?"},{"book":"Imisebenzi","chapter":"19","verse":"36","text":"Pho-ke njengoba lokhu kuyinto engaphikiswayo, thulani lingenzi izinto zamawala."},{"book":"Imisebenzi","chapter":"19","verse":"37","text":"Selilethe amadoda la lapha, kodwa wona engagqekezanga emathempelini kumbe athuka unkulunkulukazi wethu."},{"book":"Imisebenzi","chapter":"19","verse":"38","text":"Ngakho nxa uDemetriyasi lalabo akhanda labo belensolo loba ngobani, imithethwandaba ivuliwe, njalo labahluleli bakhona. Bangamangala."},{"book":"Imisebenzi","chapter":"19","verse":"39","text":"Nxa kukhona njalo okunye elifuna ukukutsho, kakuyethoniswa ngomthetho enkundleni."},{"book":"Imisebenzi","chapter":"19","verse":"40","text":"Njengoba kunje nje sisengozini yokubekwa icala lokuvusa isiyaluyalu ngenxa yezehlakalo zalamuhla. Kungenzeka lokho sizakwehluleka ukuchaza imbangela yalesisiphithiphithi, ngoba ngempela kungekho sizatho.”"},{"book":"Imisebenzi","chapter":"19","verse":"41","text":"Eqeda kukhuluma lokhu, wawuchitha umhlangano."}]}