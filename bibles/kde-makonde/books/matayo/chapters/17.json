{"data":[{"book":"Matayo","chapter":"17","verse":"1","text":"Bada ya maduva sita, Yesu nkuntwala Petulo na Yakobo na Yohana nnung'une Yakobo, nkuhwena navo weka muha lichinga lilehu namene."},{"book":"Matayo","chapter":"17","verse":"2","text":"Aneko Yesu nkubadilika muyo mwavo, lyenye lyake nkuchenga muchi liduva na dinguwo dyake nkung'anyima muchi nng'anje wa ing'uva."},{"book":"Matayo","chapter":"17","verse":"3","text":"Anepo nkuhumila Musa na nabii Eliya nkuva uvatangola na Yesu."},{"book":"Matayo","chapter":"17","verse":"4","text":"Petulo nkunnyaulila Yesu kuchidoni, “Nang'olo, nni chinu chambone hwetu kupwawa apano! Ukàlembela, nguchingudenge migongwe mitatu, umo wako na umo wa Musa na umo wa Eliya.”"},{"book":"Matayo","chapter":"17","verse":"5","text":"Petulo pachitangola anelo, lihunde lyakuchenga namene nkuvahinika, na lidi nkupilikanika kuhaloka mualila lihunde ulichidoni, “Ayuno nni Mwanangu unintamwa, ungukatapaliwa nawe, mpilikanile nang'e.”"},{"book":"Matayo","chapter":"17","verse":"6","text":"Avala vakuhundwa pavalipilikene anelyo lidi, nkuhunama na kuyopa namene."},{"book":"Matayo","chapter":"17","verse":"7","text":"Henga Yesu nkuhwena, nkuvagusa, nkuhaula kuchidoni, “Imilanga, munayope!”"},{"book":"Matayo","chapter":"17","verse":"8","text":"Na pavakusumbwile meho nanga pavanamwonite munu yunji, nkumwona chihi Yesu weka."},{"book":"Matayo","chapter":"17","verse":"9","text":"Bahi pavachisulupuka nnichinga, Yesu nkuvaamulisa wachidoni, “Munannyaulile munu woheyo achila chimuchiwene, mpaka Mwana wa Munu pámbefufùkà kuhaloka kwa vanu vahwîle.”"},{"book":"Matayo","chapter":"17","verse":"10","text":"Vakuhundwa vake nkummuja uvachidoni, “Mwadachi, vakúhunda Sheliya yanga Musa vàhaula kuva nabii Eliya lasima alongolele kwida kavila hoti?”"},{"book":"Matayo","chapter":"17","verse":"11","text":"Yesu nkuvayang'ula kuchidoni, “Muhiu, Eliya àmbekwida hoti unakatapaja lammalele,"},{"book":"Matayo","chapter":"17","verse":"12","text":"henga nangu nìnnyaulilanga kuva, Eliya tayali àniida kavila, na wala vanammale, nkuntendela chihi chivalembedile vene. Uvila njo chivambem'baniha Mwana wa Munu.”"},{"book":"Matayo","chapter":"17","verse":"13","text":"Bahi vakuhundwa nkumala kuva àmwamba Yohana Nkúbatisa."},{"book":"Matayo","chapter":"17","verse":"14","text":"Pavakamwele kulikuwa lya vanu, munu yumo nkummwenela Yesu nkutindivala malundi muyo mwa Yesu,"},{"book":"Matayo","chapter":"17","verse":"15","text":"nkuchidoni, “Nang'olo, mmikile chididi mwanangu. Nang'e àvele na chihundahunda, na ànabanika namene, kwa kuva, myanda yohe àmatokela pamoto na myanda inji mmedi."},{"book":"Matayo","chapter":"17","verse":"16","text":"Ǹnimpelekeja kwa vakuhundwa vako, henga nanga pavahulwile kummusa aneyo nanndenga.”"},{"book":"Matayo","chapter":"17","verse":"17","text":"Yesu nkuyang'ula kuchidoni, “Mwenu mmanu mma chívelèkwà chikákulupila na chihochedîle! Dachi, nìmbeikala na mwenu mpaka chakani na nìmbempililila mpaka chakani? Idanawe apano mwanalo.”"},{"book":"Matayo","chapter":"17","verse":"18","text":"Bahi Yesu nkunkalipila ayula nanndenga, na nanndenga nkummuka, na ayula nnemba nkulama upala."},{"book":"Matayo","chapter":"17","verse":"19","text":"Anepo vakuhundwa nkummwenela Yesu paweka, nkummuja kuchidoni, “Mwadachi, hwetu nanga patunahulwile kummusa ayula nanndenga?”"},{"book":"Matayo","chapter":"17","verse":"20","text":"Yesu nkuvayang'ula kuchidoni, “Ing'anya ing'ulupa yenu inyoko. Nangu nìnnyaulilanga uhiu kuva, mukàva na ing'ulupa inyoko malinga imbeyu ya haladali, muchimuhulule kulihaulila lichinga alino, ‘Uka apano uhwene apala,’ na linang'o lichiliuke. Nanga chinu chohecho chikachichichihululike kwenu mwenu. ["},{"book":"Matayo","chapter":"17","verse":"21","text":"Henga nanndenga malinga ayu ikáhululika kummusa ikànave chihi kwa kuyuwa na kufunga.”]17:21 Mmalemba lanji la kala malove lalembwîje nsitali wa 21 lakapali."},{"book":"Matayo","chapter":"17","verse":"22","text":"Pavanavele pamo aneko ku Galilaya, Yesu nkuvahaulila vakuhundwa vake kuchidoni, “Mwana wa Munu àvele pepi uhwena unakamujwa mmakono la vanu."},{"book":"Matayo","chapter":"17","verse":"23","text":"Vàmbemmwalala na liduva lya tatu lya kuhwa kwake àmbefufulwa.” Bahi vakuhundwa vake nkuva nnihindambi."},{"book":"Matayo","chapter":"17","verse":"24","text":"Yesu na vakuhundwa vake pavahwikile ku Kapelinaumu, vakútwala kodi ya Ing'ande ya Nnungu nkummwenela Petulo, nkummuja kuchidoni, “Dachi, nkúhunda wenu ànalipa kodi ya Ing'ande ya Nnungu?”"},{"book":"Matayo","chapter":"17","verse":"25","text":"Petulo nkuyang'ula kuchidoni, “Elo, ànalipa.” Bahi Petulo painjidile nng'ande, Yesu nkuva ntandi ummuja Petulo kuchidoni, “Petulo, wako wona dachi? Vafalume va pachilambo vàtwala ushulu au kodi kwa vanu ntwani? Kuhaloka kwa vanu vao au kwa vayeni?”"},{"book":"Matayo","chapter":"17","verse":"26","text":"Petulo nkuyang'ula kuchidoni, “Kuhaloka kwa vayeni.” Yesu nkuchidoni, “Ikàva uchocho, bahi vanu vao vakálembelewa kulipa."},{"book":"Matayo","chapter":"17","verse":"27","text":"Henga uchinga tunavasunaje, hwena kulitanda ukayele indowana mmedi, na uhomba ambekûva ntandi kutanjika, nnyahamule kanya unakoja hela nkati mwake. Wako itwale ukalipe kodi yangu na yako.”"}]}