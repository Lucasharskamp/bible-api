{"data":[{"book":"Makko","chapter":"10","verse":"1","text":"Awo n’agolokoka n’ava eyo n’alaga mu kitundu kya Buyudaaya okusukka emitala wa Yoludaani. Ebibiina ne bimuguberera era naye n’abayigiriza nga bwe yakolanga bulijjo."},{"book":"Makko","chapter":"10","verse":"2","text":"Abamu ku Bafalisaayo ne bajja ne bamubuuza balyoke bamukwase, nga babuuza nti, “Kikkirizibwa omusajja okugoba mukazi we?”"},{"book":"Makko","chapter":"10","verse":"3","text":"Yesu n’addamu nti, “Musa yagamba atya ku nsonga eyo?”"},{"book":"Makko","chapter":"10","verse":"4","text":"Ne bamuddamu nti, “Musa yawa omusajja olukusa okuwandiikira mukyala we ebbaluwa emugoba.”"},{"book":"Makko","chapter":"10","verse":"5","text":"Yesu n’abagamba nti, “Olw’obukakanyavu bw’emitima gyammwe, kyeyava abawandiikira etteeka lino."},{"book":"Makko","chapter":"10","verse":"6","text":"Naye okuva ku lubereberye yabatonda omusajja n’omukazi."},{"book":"Makko","chapter":"10","verse":"7","text":"Omusajja ky’anaavanga aleka kitaawe ne nnyina, n’agenda n’agattibwa ne mukazi we."},{"book":"Makko","chapter":"10","verse":"8","text":"Olwo nga tebakyali babiri, wabula nga bafuuse omubiri gumu."},{"book":"Makko","chapter":"10","verse":"9","text":"Noolwekyo Katonda be yagatta awamu, omuntu tabaawukanyanga.”"},{"book":"Makko","chapter":"10","verse":"10","text":"Bwe baali mu nnyumba, abayigirizwa be, ne bongera okumubuuza ku nsonga eyo."},{"book":"Makko","chapter":"10","verse":"11","text":"Yesu n’abagamba nti, “Omusajja bw’agobanga mukazi we n’awasa omukazi omulala, aba ayenze."},{"book":"Makko","chapter":"10","verse":"12","text":"N’omukazi bw’ayawukananga ne bba n’afumbirwa omusajja omulala naye aba ayenze.”"},{"book":"Makko","chapter":"10","verse":"13","text":"Awo Yesu ne bamuleetera abaana abato abakwateko, naye abayigirizwa be ne bajunga abaabaleeta."},{"book":"Makko","chapter":"10","verse":"14","text":"Kyokka Yesu bwe yabiraba n’anyiigira nnyo abayigirizwa be, n’abagamba nti, “Abaana mubaleke bajje gye ndi, temubagaana kubanga abali nga bano, be bannannyini bwakabaka bwa Katonda."},{"book":"Makko","chapter":"10","verse":"15","text":"Ddala ddala mbagamba nti omuntu yenna atakkiriza bwakabaka bwa Katonda ng’omwana omuto, tagenda kubuyingira n’akatono.”"},{"book":"Makko","chapter":"10","verse":"16","text":"Awo n’asitula abaana n’abassaako emikono gye, n’abawa omukisa."},{"book":"Makko","chapter":"10","verse":"17","text":"Awo Yesu bwe yali ng’atambula, omusajja n’ajja gy’ali ng’adduka, n’amufukaamirira n’amubuuza nti, “Omuyigiriza omulungi, nsaanidde kukola ki okufuna obulamu obutaggwaawo?”"},{"book":"Makko","chapter":"10","verse":"18","text":"Yesu n’amuddamu nti, “Ompitira ki omulungi? Tewali mulungi n’omu wabula Katonda yekka."},{"book":"Makko","chapter":"10","verse":"19","text":"Amateeka gano ogamanyi. ‘Tottanga, toyendanga, tobbanga, towaayirizanga, kitaawo ne nnyoko obassangamu ekitiibwa.’ ”"},{"book":"Makko","chapter":"10","verse":"20","text":"N’amuddamu nti, “Omuyigiriza, ebyo byonna simenyangako na kimu okuva mu buvubuka bwange.”"},{"book":"Makko","chapter":"10","verse":"21","text":"Yesu n’amutunuulira enkaliriza, n’amwagala. N’amugamba nti, “Waliwo ekintu kimu kyokka ekikubulako, era kye kino: genda otunde ebintu byonna by’olina, ensimbi z’onoggyamu ozigabire abaavu, oliba n’obugagga mu ggulu, olyoke ojje ongoberere.”"},{"book":"Makko","chapter":"10","verse":"22","text":"Bwe yawulira ebigambo ebyo n’anyiikaala, n’agenda ng’anakuwadde, kubanga yali mugagga nnyo."},{"book":"Makko","chapter":"10","verse":"23","text":"Yesu n’amutunuulira ng’agenda, n’alyoka akyukira abayigirizwa be, n’abagamba nti, “Nga kizibu nnyo abagagga okuyingira mu bwakabaka bwa Katonda!”"},{"book":"Makko","chapter":"10","verse":"24","text":"Kino ne kibeewuunyisa nnyo. Yesu n’ayongera n’abagamba nti, “Abaana abaagalwa, nga kizibu abo abeesiga obugagga okuyingira mu bwakabaka bwa Katonda!"},{"book":"Makko","chapter":"10","verse":"25","text":"Kyangu eŋŋamira okuyita mu nnyindo y’empiso okusinga omugagga okuyingira mu bwakabaka bwa Katonda.”"},{"book":"Makko","chapter":"10","verse":"26","text":"Ne beewuunya nnyo nga bwe beebuuzaganya nti, “Olwo kale ani ayinza okulokolebwa!”"},{"book":"Makko","chapter":"10","verse":"27","text":"Yesu n’abatunuulira enkaliriza n’abaddamu nti, “Eri abantu tekiyinzika. Naye eri Katonda, buli kintu kyonna kisoboka.”"},{"book":"Makko","chapter":"10","verse":"28","text":"Awo Peetero n’agamba Yesu nti, “Tweresa byonna ne tukugoberera.”"},{"book":"Makko","chapter":"10","verse":"29","text":"Yesu n’amuddamu nti, “Njagala okubakakasiza ddala nti, Tewali muntu n’omu eyali yeeresezza ekintu kyonna, ng’amaka, abooluganda, bannyina, nnyina, kitaawe, abaana be, oba ettaka n’amayumba olw’okunjagala n’okubuulira Enjiri,"},{"book":"Makko","chapter":"10","verse":"30","text":"ataliddizibwawo emirundi kikumi mu mulembe guno amaka, abooluganda, bannyina, nnyina, abaana, ettaka awamu n’okuyigganyizibwa! Ebyo byonna biriba bibye ku nsi kuno, ate ne mu nsi egenda okujja afunemu obulamu obutaliggwaawo."},{"book":"Makko","chapter":"10","verse":"31","text":"Naye bangi aboolubereberye baliba abooluvannyuma, n’ab’oluvannyuma baliba aboolubereberye.”"},{"book":"Makko","chapter":"10","verse":"32","text":"Awo bwe baali nga bali mu kkubo, nga bagenda e Yerusaalemi, Yesu ng’akulembeddemu, abayigirizwa be ne bamuvaako emabega nga bamugoberera naye nga bajjudde okutya n’okweraliikirira. Yesu n’abazza wa bbali, n’abannyonnyola byonna ebyali bijja okumutuukako nga batuuse mu Yerusaalemi."},{"book":"Makko","chapter":"10","verse":"33","text":"N’ababuulira nti, “Bwe tunaatuuka eyo, Omwana w’Omuntu aliweebwayo, atwalibwe mu maaso ga bakabona abakulu n’abannyonnyozi b’amateeka. Bajja kumusalira omusango ogw’okufa era balimuwaayo eri Abamawanga bamusalire ekibonerezo eky’okufa."},{"book":"Makko","chapter":"10","verse":"34","text":"Bajja kumuduulira bamuwandire n’amalusu bamukube embooko era bamutte, naye nga wayiseewo ennaku ssatu alizuukira.”"},{"book":"Makko","chapter":"10","verse":"35","text":"Awo Yakobo ne Yokaana, batabani ba Zebbedaayo ne bajja eri Yesu ne boogera naye mpola mu kyama nti. “Omuyigiriza, waliwo ekintu kye tukusaba otukolere.”"},{"book":"Makko","chapter":"10","verse":"36","text":"N’ababuuza nti, “Kiki ekyo?”"},{"book":"Makko","chapter":"10","verse":"37","text":"Ne bamuddamu nti, “Tusaba mu bwakabaka bwo tutuule ku ntebe eziriraanye eyiyo, omu atuule ku mukono gwo ogwa ddyo n’omulala ku gwa kkono?”"},{"book":"Makko","chapter":"10","verse":"38","text":"Naye Yesu n’abaddamu nti, “Kye musaba temukitegeera! Musobola okunywa ku kikompe eky’okubonaabona kye ŋŋenda okunywako? Oba okubatizibwa mu kubonaabona nga bwe ŋŋenda okubatizibwa?”"},{"book":"Makko","chapter":"10","verse":"39","text":"Ne bamuddamu nti, “Tusobola.” Yesu n’abagamba nti, “Okunywa ku kikompe kyange mugenda kukinywako era mulibatizibwa ne mu kubatizibwa kwange."},{"book":"Makko","chapter":"10","verse":"40","text":"Naye sirina buyinza kubatuuza ku ntebe eziriraanye eyange. Enteekateeka eyo yamala dda okukolebwa.”"},{"book":"Makko","chapter":"10","verse":"41","text":"Abayigirizwa bali ekkumi bwe baategeera Yakobo ne Yokaana kye baasaba, ne babanyiigira nnyo."},{"book":"Makko","chapter":"10","verse":"42","text":"Yesu n’abayita n’abagamba nti, “Mumanyi ng’abakulembeze b’abamawanga, n’abakulu baabwe bakuluusanya abantu,"},{"book":"Makko","chapter":"10","verse":"43","text":"naye mu mmwe si bwe kiri bwe kityo. Yenna ayagala okuba omukulembeze mu mmwe, asaanira abeerenga muweereza wa banne."},{"book":"Makko","chapter":"10","verse":"44","text":"Ne buli ayagala okuba omwami mu mmwe, asaana abeere muddu wa banne bonna."},{"book":"Makko","chapter":"10","verse":"45","text":"N’Omwana w’Omuntu, teyajja ku nsi kuweerezebwa, wabula okuweereza abalala, era n’okuwaayo obulamu bwe ng’omutango okununula abangi.”"},{"book":"Makko","chapter":"10","verse":"46","text":"Awo Yesu n’abayigirizwa be ne batuuka mu Yeriko. Oluvannyuma bwe baali bava mu kibuga ekibiina kinene ne kibagoberera. Waaliwo omusajja omuzibe w’amaaso, erinnya lye Battimaayo (mutabani wa Timaayo) eyasabirizanga, eyali atudde ku mabbali g’oluguudo."},{"book":"Makko","chapter":"10","verse":"47","text":"Awo Battimaayo bwe yategeera nga Yesu Omunnazaaleesi ajja okuyita we yali, n’atandika okuleekaana nti, “Yesu, Omwana wa Dawudi, onsaasire!”"},{"book":"Makko","chapter":"10","verse":"48","text":"Abamu ku bantu abaali mu kibiina ne bamuboggolera nti, “Sirika! Totuleekaanira!” Naye ye ne yeeyongera bweyongezi okukoowoola ng’addiŋŋana nti, “Ayi Omwana wa Dawudi, onsaasire!”"},{"book":"Makko","chapter":"10","verse":"49","text":"Yesu n’ayimirira n’ayogera nti, “Mumuyite.” Ne bayita omuzibe w’amaaso nti, “Guma omwoyo, situka akuyita!”"},{"book":"Makko","chapter":"10","verse":"50","text":"Battimaayo n’asuula eri ekikooti kye, n’asituka mangu n’ajja eri Yesu."},{"book":"Makko","chapter":"10","verse":"51","text":"Yesu n’amubuuza nti, “Oyagala nkukolere ki?” Omuzibe w’amaaso n’addamu nti, “Ayi Omuyigiriza, njagala nsobole okulaba!”"},{"book":"Makko","chapter":"10","verse":"52","text":"Awo Yesu n’amugamba nti, “Ggenda, okukkiriza kwo kukuwonyezza.” Amangwago omusajja n’azibuka amaaso, n’agoberera Yesu."}]}