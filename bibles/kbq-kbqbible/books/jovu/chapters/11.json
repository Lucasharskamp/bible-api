{"data":[{"book":"Jovu","chapter":"11","verse":"1","text":"Hagi anante Na'ama kumati ne' Sofari'a amanage huno Jopuna kenona hunte'ne,"},{"book":"Jovu","chapter":"11","verse":"2","text":"Rama'a nanekema hana nanekemofona kenona hugante'za hue. Mago vahe'mo'ma rama'a nanekema hania nanekemo'a agrira hazenke'a omne vahere huno aza osugahie."},{"book":"Jovu","chapter":"11","verse":"3","text":"Hagi agafa'a omne nanekema hana nanekegura mago vahe'mo'a kea osugahie hunka nehano? Hagi Anumzamofoma huhavizama hunte'nankeno'a mago vahe'mo'a kazeri kagazea osugosie."},{"book":"Jovu","chapter":"11","verse":"4","text":"Kagra hunka, nagrama namentintima nehua zamo'a agru hu'neanki'na, Anumzamofo avurera agru hu'noe hunka nehane."},{"book":"Jovu","chapter":"11","verse":"5","text":"Hianagi Anumzamo'ma nanekema kasamiresina, antahintahi'afima me'nea nanekea kasamisine."},{"book":"Jovu","chapter":"11","verse":"6","text":"Agrake'za knare antahi'zane ani antahi'zanena kasamigahie. Na'ankure tamage antahi'zamofona rama'a antahi'zama'a me'ne. E'ina hu'negu ana maka kumi'ma hu'nana avamentera Anumzamo'a knazana nogamianki, osi'a negamie. Na'ankure mago'a kumika'a atreneganteno anara hu'ne."},{"book":"Jovu","chapter":"11","verse":"7","text":"Hagi kagra Anumzamofona oku'a antahi'zama'a antahi ama' hugahano? Kagra Hihamu'ane Anumzamofo antahintahi'zana, antahi ani' hugahampi?"},{"book":"Jovu","chapter":"11","verse":"8","text":"Anumzamofo antahi'zamo'a mona agatereno amenametega marerigeno, fri vahe kumara agatereno (Sheol) amefenkame tami'neankinka kagra ana maka antahintahizama'a kenka antahinka osugahane."},{"book":"Jovu","chapter":"11","verse":"9","text":"Hagi Anumzamofo antahintahi zama'amo'a mopamo'ma ome atre eme atre'ma hu'neama'a agatereno rankrefa nehuno, hagerimo'ma ome atre eme atre'ma hu'neama'a agatereno rankrerfa hu'ne."},{"book":"Jovu","chapter":"11","verse":"10","text":"Hagi Anumzamo'ma eme kavreno kinama hugantege keagafima kavrenteno keagama hugantena iza Anumzamofona i'o huno huntegahie."},{"book":"Jovu","chapter":"11","verse":"11","text":"Na'ankure Agra havigema nehaza vahera zamageno antahino nehuno, kumi'zminena antahino keno hu'neankino tamage nanekema erinakura vahera zamantahinoge."},{"book":"Jovu","chapter":"11","verse":"12","text":"Hianagi afi donki afumo'a vahe anentara kaseontegahie. Ana hukna huno knare antahi'zama omne vahe'mo'a antahi amahu' antahi'zana e'origahie."},{"book":"Jovu","chapter":"11","verse":"13","text":"Hagi kagu'ama retrotra'ma nehunka kazama erintesga hunka Anumzamofontegama nunamuna nehunka,"},{"book":"Jovu","chapter":"11","verse":"14","text":"kazampima kumi'ma me'nesiana atregamu atrenka netrenka, vahe'ma havigema huno azeri haviza hu' avu'ava'zana atro."},{"book":"Jovu","chapter":"11","verse":"15","text":"E'inama hanankeno'a kavugosafintira masa nehinkeno, mago hazenkeka'a omnesigenka mago zankura korora osu hankavetinka manigahane."},{"book":"Jovu","chapter":"11","verse":"16","text":"Hagi hazenke zanka'amo'a tima hageno evu kagatereankna hanigenka, ana hazenkeka'agura kageknigahane."},{"book":"Jovu","chapter":"11","verse":"17","text":"E'ina hanigeno nomizankamo'a rumasa huno zage ferukna nehina, nomanizanka'afima hanima hu'nea zamo'a, nantera zagema hanatino rumsama hiankna hugahie."},{"book":"Jovu","chapter":"11","verse":"18","text":"Ana'ma hanigenka mago zankura korora osugosane, na'ankure knare'zankura amuha nehunka, korora osunka fru hunka manigahane."},{"book":"Jovu","chapter":"11","verse":"19","text":"Hagi kavu'ma masesanana korora osu nemasesankeno, vahe'mo'za kagesga nehu'za zamazama hanankura kagritega egahaze."},{"book":"Jovu","chapter":"11","verse":"20","text":"Hianagi havi zamavu'zamava'ma nehaza vahe'mofo zamavumo'a asu nehinkeno, kama frekazmia omnena frizankuke avega antegahaze."}]}