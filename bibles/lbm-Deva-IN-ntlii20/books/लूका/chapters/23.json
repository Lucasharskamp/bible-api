{"data":[{"book":"लूका","chapter":"23","verse":"1","text":"तब पूरी सभा उठ क यीशु ख पिलातुस को जवर ले गयो।"},{"book":"लूका","chapter":"23","verse":"2","text":"हि यो कह्य क ओको पर दोष लगान लग्यो: “हम न येख हमरो यहूदी लोगों ख बहकातो, अऊर रोमी राजा ख कर देन सी मना करत होतो, अऊर खुद ख मसीह, एक राजा कहतो सुन्यो हय।”"},{"book":"लूका","chapter":"23","verse":"3","text":"पिलातुस न ओको सी पुच्छ्यो, “का तय यहूदियों को राजा हय?”"},{"book":"लूका","chapter":"23","verse":"4","text":"तब पिलातुस न मुख्य याजकों अऊर भीड़ सी कह्यो, “मय यो आदमी म कोयी दोष लगावन को वजह नहीं देखूं हय।”"},{"book":"लूका","chapter":"23","verse":"5","text":"पर हि अऊर भी हिम्मत सी कहन लग्यो, “यो गलील सी ले क इत तक, पूरो यहूदिया प्रदेश म सिखाय क लोगों ख भड़कात होतो।”"},{"book":"लूका","chapter":"23","verse":"6","text":"यो सुन क पिलातुस न पुच्छ्यो, “का यो आदमी गलील को आय?”"},{"book":"लूका","chapter":"23","verse":"7","text":"अऊर यो जान क कि ऊ हेरोदेस को अधिकार सीमा को हय, ओख हेरोदेस को जवर भेज दियो, कहालीकि उन दिनो म ऊ भी यरूशलेम म होतो।"},{"book":"लूका","chapter":"23","verse":"8","text":"हेरोदेस यीशु ख देख क बहुतच खुश भयो, कहालीकि ऊ बहुत दिनो सी ओख देखन चाहत होतो; येकोलायी कि ओको बारे म सुन्यो होतो, अऊर ओको सी कुछ चिन्ह चमत्कार देखन की आशा रखत होतो।"},{"book":"लूका","chapter":"23","verse":"9","text":"ऊ ओको सी बहुत सो सवाल पुच्छ्यो, पर ओन ओख कुछ भी उत्तर नहीं दियो।"},{"book":"लूका","chapter":"23","verse":"10","text":"मुख्य याजक अऊर धर्मशास्त्री खड़ो होय क यीशु पर बहुत दोष लगावत रह्यो।"},{"book":"लूका","chapter":"23","verse":"11","text":"तब हेरोदेस न अपनो सिपाहियों को संग ओको अपमान कर क् ठट्ठा करयो, अऊर सुन्दर कपड़ा पहिनायो अऊर ओख पिलातुस को जवर लौटाय दियो।"},{"book":"लूका","chapter":"23","verse":"12","text":"उच दिन सी पिलातुस अऊर हेरोदेस संगी बन गयो; येको सी पहिले हि एक दूसरों को दुश्मन होतो।"},{"book":"लूका","chapter":"23","verse":"13","text":"पिलातुस न मुख्य याजकों अऊर मुखिया अऊर लोगों ख बुलाय क,"},{"book":"लूका","chapter":"23","verse":"14","text":"अऊर उन्को सी कह्यो, “तुम यो आदमी ख लोगों को बहकावन वालो हय यो कह्य क मोरो जवर लायो हय, अऊर देखो, मय न तुम्हरो सामने ओकी जांच करी, पर जो बातों को तुम ओको पर दोष लगावय हय उन बातों को बारे म मय न ओको म कुछ भी दोष नहीं पायो हय;"},{"book":"लूका","chapter":"23","verse":"15","text":"अऊर न त हेरोदेस राजा ख ओको म कोयी दोष मिल्यो, येकोलायी ओन ओख हमरो जवर लौटाय दियो हय: अऊर देखो, ओको म असो कोयी दोष नहीं कि ऊ मृत्यु की सजा को लायक ठहरायो जायेंन।"},{"book":"लूका","chapter":"23","verse":"16","text":"येकोलायी मय ओख पिटवाय क छोड़ देऊ हय।”"},{"book":"लूका","chapter":"23","verse":"17","text":"पर्व को दिन पिलातुस ख उन्को लायी एक कैदी ख छोड़नो पड़त होतो।२३:१७ कुछ हस्त लेख म यो पद नहीं मिलय"},{"book":"लूका","chapter":"23","verse":"18","text":"तब सब मिल क चिल्लाय उठ्यो, “येख मार डालो, अऊर हमरो लायी बरअब्बा ख छोड़ दे!”"},{"book":"लूका","chapter":"23","verse":"19","text":"ऊ कोयी दंगा को वजह जो नगर म भयो होतो, अऊर हत्या को वजह जेलखाना म डाल्यो गयो होतो।"},{"book":"लूका","chapter":"23","verse":"20","text":"पर पिलातुस न यीशु ख छोड़न की इच्छा सी लोगों ख फिर सी समझायो,"},{"book":"लूका","chapter":"23","verse":"21","text":"पर उन्न फिर सी चिल्लाय क कह्यो, “ओख क्रूस पर चढ़ावों, क्रूस पर!”"},{"book":"लूका","chapter":"23","verse":"22","text":"ओन तीसरो बार उन्को सी कह्यो, “कहालीकि, ओन कौन सो अपराध करयो हय? मय न ओको म मृत्यु दण्ड को लायक कोयी बात नहीं पायी। येकोलायी मय ओख कोड़ा मरवाय क छोड़ देऊ हय।”"},{"book":"लूका","chapter":"23","verse":"23","text":"पर हि चिल्लाय-चिल्लाय क पीछू पड़ गयो कि ऊ क्रूस पर चढ़ायो जाये, अऊर उन्को चिल्लानो सही भय गयो।"},{"book":"लूका","chapter":"23","verse":"24","text":"येकोलायी पिलातुस न आज्ञा दियो कि उन्की मांग को अनुसार करयो जाये।"},{"book":"लूका","chapter":"23","verse":"25","text":"ओन ऊ आदमी ख जो दंगा फसाद अऊर हत्या को वजह जेलखाना म डाल्यो गयो होतो, अऊर जेक हि मांगत होतो, छोड़ दियो। यीशु ख उन्की इच्छा को अनुसार सौंप दियो ताकि जो चाहे ऊ कर सके।"},{"book":"लूका","chapter":"23","verse":"26","text":"जब हि यीशु ख लि जात होतो, त उन्न शिमोन नाम को एक कुरेनी ख जो शहर सी आय रह्यो होतो, पकड़ क ओको पर क्रूस लाद दियो कि ओख यीशु को पीछू–पीछू धर क चलन लगे।"},{"book":"लूका","chapter":"23","verse":"27","text":"लोगों की बड़ी भीड़ ओको पीछू भय गयी अऊर ओको म कुछ बाईयां भी होती जो ओको लायी छाती पीटती अऊर शोक करत होती।"},{"book":"लूका","chapter":"23","verse":"28","text":"यीशु न ओको तरफ मुड़ क कह्यो, “हे यरूशलेम की टुरियों, मोरो लायी मत रोवो; पर अपनो अऊर अपनो बच्चां लायी रोवो।"},{"book":"लूका","chapter":"23","verse":"29","text":"कहालीकि देखो, असो दिन आय रह्यो हंय, जेको म लोग कहेंन, ‘धन्य हंय हि बांझ अऊर हि गर्भ जेन जनम नहीं दियो अऊर हि स्तन जेन कभी दूध नहीं पिलायो।’"},{"book":"लूका","chapter":"23","verse":"30","text":"२३:३० प्रकाशितवाक्य ६:१६ऊ समय ‘हि पहाड़ी सी कहन लगेंन कि हम पर गिर, अऊर टेकरा सी कि हम्ख झाक लेवो।’"},{"book":"लूका","chapter":"23","verse":"31","text":"यदि जब हि हरो झाड़ को संग असो करय हंय, त सूख्यो झाड़ को संग का कुछ नहीं करयो जायेंन?”"},{"book":"लूका","chapter":"23","verse":"32","text":"हि दूसरों दोय आदमी ख भी जो अपराधी होतो यीशु को संग मारन लायी ले गयो।"},{"book":"लूका","chapter":"23","verse":"33","text":"जब हि ऊ जागा जेक खोपड़ी कह्य हंय पहुंच्यो, त उन्न उत ओख अऊर उन अपराधियों ख भी, एक ख दायो तरफ दूसरों ख बायो तरफ क्रूस पर चढ़ायो।"},{"book":"लूका","chapter":"23","verse":"34","text":"तब यीशु न कह्यो, “हे बाप, इन्क माफ कर, कहालीकि हि जानय नहीं कि का कर रह्यो हंय।”"},{"book":"लूका","chapter":"23","verse":"35","text":"लोग खड़ो–खड़ो देख रह्यो होतो, अऊर यहूदी मुखिया भी ठट्ठा कर कर क् कहत होतो: “येन दूसरों ख बचायो, यदि यो परमेश्वर को मसीह हय, अऊर ओको चुन्यो हुयो हय, त अपनो आप ख बचाय ले।”"},{"book":"लूका","chapter":"23","verse":"36","text":"सिपाही भी जवर आय क अऊर कड़वाहट सिरका दे क ओको ठट्ठा कर क् कहत होतो,"},{"book":"लूका","chapter":"23","verse":"37","text":"“यदि तय यहूदियों को राजा हय, त अपनो आप ख बचाव!”"},{"book":"लूका","chapter":"23","verse":"38","text":"अऊर ओको ऊपर एक दोष–पत्र भी लग्यो होतो: “यो यहूदियों को राजा हय।”"},{"book":"लूका","chapter":"23","verse":"39","text":"जो अपराधी उत लटकायो गयो होतो, उन्म सी एक न ओकी निन्दा कर क् कह्यो, “का तय मसीह नहीं? त फिर अपनो आप ख अऊर हम्ख बचाव!”"},{"book":"लूका","chapter":"23","verse":"40","text":"येको पर दूसरों अपराधी न ओख डाट क कह्यो, “का तय परमेश्वर सी भी नहीं डरय? तय भी त उच सजा पा रह्यो हय,"},{"book":"लूका","chapter":"23","verse":"41","text":"अऊर हम त न्याय को अनुसार सजा पा रह्यो हंय, कहालीकि हम अपनो कामों को ठीक फर पा रह्यो हंय; पर येन कोयी अपराध नहीं करयो।”"},{"book":"लूका","chapter":"23","verse":"42","text":"तब ओन कह्यो, “हे यीशु, जब तय अपनो राज्य म आयेंन, त मोरी याद करजो।”"},{"book":"लूका","chapter":"23","verse":"43","text":"यीशु न ओको सी कह्यो, “मय तोरो सी सच कहू हय कि अजच तय मोरो संग स्वर्गलोक म होजो।”"},{"book":"लूका","chapter":"23","verse":"44","text":"दोपहर लगभग बारा बजे सी तीन बजे दिन तक सारो देश म अन्धारो छायो रह्यो,"},{"book":"लूका","chapter":"23","verse":"45","text":"कहालीकि सूरज को प्रकाश कम होतो रह्यो, अऊर मन्दिर को परदा बीच सी दोय भाग म फट गयो,"},{"book":"लूका","chapter":"23","verse":"46","text":"अऊर यीशु न ऊचो आवाज सी पुकार क कह्यो, “हे पिता, मय अपनी आत्मा तोरो हाथ म सौंप्यो हय।” अऊर यो कह्य क मर गयो।"},{"book":"लूका","chapter":"23","verse":"47","text":"सूबेदार न, जो कुछ हुयो होतो देख क परमेश्वर की महिमा करी, अऊर कह्यो, “निश्चय यो आदमी सच्चो होतो।”"},{"book":"लूका","chapter":"23","verse":"48","text":"अऊर भीड़ जो यो देखन ख जमा भयी होती, यो घटना ख देख क छाती पीटती हुयी लौट गयी।"},{"book":"लूका","chapter":"23","verse":"49","text":"२३:४९ लूका ८:२,३पर ओको सब जान पहिचान वालो, अऊर जो बाईयां गलील सी ओको पीछू आयी होती, दूर खड़ी हुयी यो सब देख रही होती।"},{"book":"लूका","chapter":"23","verse":"50","text":"उत यूसुफ नाम को महासभा को एक सदस्य होतो जो भलो अऊर सच्चो पुरुष होतो"},{"book":"लूका","chapter":"23","verse":"51","text":"अऊर उन्को फैसला अऊर उन्को यो काम सी सहमत नहीं होतो। ऊ यहूदियों को शहर अरिमतिया नगर को रहन वालो अऊर परमेश्वर को राज्य की रस्ता देखन वालो होतो।"},{"book":"लूका","chapter":"23","verse":"52","text":"ओन पिलातुस को जवर जाय क यीशु को मरयो शरीर मांग्यो;"},{"book":"लूका","chapter":"23","verse":"53","text":"अऊर मरयो शरीर उतार क मलमल को कफन म लपेट्यो, अऊर एक कब्र म रख्यो, जो चट्टान म खोदी हुयी होती; अऊर ओको म कोयी कभी नहीं रख्यो गयो होतो।"},{"book":"लूका","chapter":"23","verse":"54","text":"ऊ तैयारी को दिन होतो, अऊर आराम को दिन सुरूवात होन पर होतो।"},{"book":"लूका","chapter":"23","verse":"55","text":"उन बाईयों न जो ओको संग गलील सी आयी होती, यूसुफ को पीछू पीछू जाय क ऊ कब्र ख देख्यो, अऊर यो भी कि ओको लाश कसो तरह सी रख्यो गयो हय।"},{"book":"लूका","chapter":"23","verse":"56","text":"तब उन्न वापस घर लौट क सुगन्धित अत्तर अऊर मसाला तैयार करयो जो लाश पर लगावन लायी होतो; अऊर आराम को दिन उन्न आज्ञा को अनुसार आराम करयो।"}]}