{"data":[{"book":"Kumbukumbu","chapter":"8","verse":"1","text":"“Zindilileni malagilizo yose yonimwing'hileni diyelo, muladi muwe wagima na kongezeka, mwizakwingila na kuisola isi ija Mndewa Mulungu iyawalaganile kuweng'ha wasaho zenu."},{"book":"Kumbukumbu","chapter":"8","verse":"2","text":"Kumbukeni viya Mndewa Mulungu, Mulungu wenu viyamulongozileni muna umwanza mtali kufosela kuchuwala kwa miyaka malongo mane, yamnyendeninyendeni na kumgezani muladi yamanye yaja yeli muna imizoyo yenu fana mwizazindilila malagilizo yake hebu hamwizazindilila."},{"book":"Kumbukumbu","chapter":"8","verse":"3","text":"Kamnyendaninyendani na kamulekani muwone nzala na hamwande kamwing'hani mana muje, ndiya hamuimanyile hebu wasaho zenu hawaimanyile. Katenda ivo muladi yamfunzeni kuwa munhu hawa mgima kwa gate muhala, ila kwa chila mbuli iyolonga Mndewa Mulungu."},{"book":"Kumbukumbu","chapter":"8","verse":"4","text":"Lusita ulo lwa miyaka malongo mane viwalo venu havisakale hebu migulu yenu hailulumuke bule."},{"book":"Kumbukumbu","chapter":"8","verse":"5","text":"Muvimanye kuwa Mndewa Mulungu, Mulungu wenu, komulanhani fana tata viyomulanha mwanage."},{"book":"Kumbukumbu","chapter":"8","verse":"6","text":"Ivo zindilileni malagilizo yake kwa kumsondelela yeye na kumdumba."},{"book":"Kumbukumbu","chapter":"8","verse":"7","text":"Mndewa Mulungu, Mulungu wenu komgalani muna iisi inogile, isi ili na vizanda na nzasa, mazi yake yokulumila kuna yamabawe na kuna imilima,"},{"book":"Kumbukumbu","chapter":"8","verse":"8","text":"isi ili na ngano na shayili na mizabibu na mitini na mikomamanga na mizaituni na uki,"},{"book":"Kumbukumbu","chapter":"8","verse":"9","text":"isi yondamuje ndiya nyingi na hebu hamwizahungukilwa na chinhu. Isi yake ili na luwe lwa zuma na muna umulima wake modaha kuhimba shaba."},{"book":"Kumbukumbu","chapter":"8","verse":"10","text":"Mwizakuja na kwiguta, mwizamwing'ha hewela Mndewa Mulungu, Mulungu wenu kwa isi inogile iyamwing'hileni."},{"book":"Kumbukumbu","chapter":"8","verse":"11","text":"“Muiteganye sekemumzimize Mndewa Mulungu, Mulungu wenu, kwa kuleka kuzindilila malagilizo yake na ndagilizi zake zonimwing'hani diyelo."},{"book":"Kumbukumbu","chapter":"8","verse":"12","text":"Muhaja na kwiguta, muhazenga kaye inogile na kukala umo,"},{"book":"Kumbukumbu","chapter":"8","verse":"13","text":"ng'ombe wenu na ng'hondolo wenu na hela zenu na zahabu zenu na vinhu venu vimwenga vose vondavongezeke,"},{"book":"Kumbukumbu","chapter":"8","verse":"14","text":"sekemuigode na kumzimiza Mndewa Mulungu, Mulungu wenu, yoyamulavileni kuna iisi ya Misili, komukalile watumwa."},{"book":"Kumbukumbu","chapter":"8","verse":"15","text":"Yeye kamulongozani kufosela chuwala chikulu cha kudumbiza, chili na mazoka yeli na sumu na inge. Muna iisi ija inyalile ilibule mazi, kamulavilani mazi kulawa muna uluwe ludala."},{"book":"Kumbukumbu","chapter":"8","verse":"16","text":"Kuchuwala kamwing'hani mana muje, ndiya ija wasaho zenu hawanaija. Katenda ivo muladi yamnyendeninyendeni na kuwagezani yadahe kumtemelani mate kwa kumwing'hani yanogile kuuhelelo."},{"book":"Kumbukumbu","chapter":"8","verse":"17","text":"Ivo sekemulonge wenyewo muna imizoyo yenu, ‘Utajili wangu niupata kwa udahi wangu na ludabwa lwangu mwenyewo.’"},{"book":"Kumbukumbu","chapter":"8","verse":"18","text":"Kumbukeni kuwa Mndewa Mulungu, Mulungu wenu, niiyo yomwing'hani nguvu ya kuwa matajili, muladi kudigangamiza lagano diyatendile na wasaho zenu mbaka diyelo."},{"book":"Kumbukumbu","chapter":"8","verse":"19","text":"Sekemumzimize Mndewa Mulungu, Mulungu wenu, hebu sekemutambikile milungu imwenga na kuisang'hanila. One muhatenda ivo, nomulamulani diyelo kuwa mwizanangigwa."},{"book":"Kumbukumbu","chapter":"8","verse":"20","text":"One hamumuhulika Mndewa Mulungu, mwizanangigwa fana viyowananga wanhu wa makabila yamwenga haulongozi wenu."}]}