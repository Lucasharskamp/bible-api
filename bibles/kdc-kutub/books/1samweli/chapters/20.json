{"data":[{"book":"1 Samweli","chapter":"20","verse":"1","text":"Daudi kakimbila kulawa Nayoti kuna dibuga da Lama, kachola mbaka kwa Yonatani, kamuuza, “Choni kinhendile? Ng'hosa choni? Mbuli gani ihile inimtendele tatako mbaka kolonda kung'homa?”"},{"book":"1 Samweli","chapter":"20","verse":"2","text":"Yonatani kamulongela, “Hukomigwa bule. Tatangu hatenda mbuli yaleke kunongela, iwe ng'hulu hebu ndodo, hata mbuli ino hadaha kunifisa, lazima yanilongele.”"},{"book":"1 Samweli","chapter":"20","verse":"3","text":"Daudi kaiduwila, “Tatako kojuwa goya vija vuuninogela avo kokufisa chonda yatende kumwangu ili sambi ugevuzike, lakini noiduwila kamba Mndewa Imulungu viyeli mgima, na gweye vuuli mgima, hanili niye na ifa ya baho.”"},{"book":"1 Samweli","chapter":"20","verse":"4","text":"Yonatani kamulongela, “Chochose chuulonda nokutendela.”"},{"book":"1 Samweli","chapter":"20","verse":"5","text":"Daudi kamulongela, “Mayo nyimwilinyimwili ya kusimbuka kwa mbalamwezi, maza na niye nahakuwile hana imeza noja hamoja na mndewa. Lakini leka nikaifise kuna umgunda mbaka siku ya kadatu ichungulo."},{"book":"1 Samweli","chapter":"20","verse":"6","text":"Tatako yahajuwa kamba niye nahabule mulongele, ‘Daudi kandaga kachola kuna dibuga da Beselehemu kuilumba na lukolo lwake kulava nhosa ya mwaka.’"},{"book":"1 Samweli","chapter":"20","verse":"7","text":"Yahalonga, ‘Vinoga,’ yokuwa goya kumwangu nokuwa na tindiwalo, lakini yahagevuzika kojuwa kamba kogelegeza kunitendela gehile."},{"book":"1 Samweli","chapter":"20","verse":"8","text":"Avo unhendele ganogile kwavija kwika lagano na niye msang'hanaji wako, haulongozi wa Mndewa Imulungu. Lakini kamba kuna mbuli ihile inhendile ng'home gweye mwenyego. Habali ungale kwa tatako ili yang'home?”"},{"book":"1 Samweli","chapter":"20","verse":"9","text":"Yonatani kamwidika, “Sikuugese magesa gago. Kamba nahajuwa kamba tatangu kolonda kukutendela gehile nokulongela.”"},{"book":"1 Samweli","chapter":"20","verse":"10","text":"Daudi kamuuza, “Nojuwaze kamba tatako kokwidika kwa kukomhoka?”"},{"book":"1 Samweli","chapter":"20","verse":"11","text":"Yonatani kamulongela, “Izo tuchole kumigunda.” Avo wachola kumigunda."},{"book":"1 Samweli","chapter":"20","verse":"12","text":"Yonatani kamulongela Daudi, “Mndewa Imulungu, Imulungu wa Izilaeli, yawe msindila wetu. Mayo hebu kisindo nomuuza tatangu kogesa choni kumwako, kamba kogesa ganogile nokulongela."},{"book":"1 Samweli","chapter":"20","verse":"13","text":"Mndewa Imulungu yang'home niye kamba tatangu kolonda kukutendela mbuli ihile, na niye nileke kukulongela uchole hanhu heli na tindiwalo. Mndewa Imulungu yawe hamoja na gweye kamba viyakalile hamoja na tatangu."},{"book":"1 Samweli","chapter":"20","verse":"14","text":"Kamba nogendelela kuwa mgima nilagusile unogelo hawishaga wa Mndewa Imulungu ili sambi nidanganike."},{"book":"1 Samweli","chapter":"20","verse":"15","text":"Lakini sambi uleke kuwatendela ganogile iwanhu wa ulelo wangu milele. Mbaka Mndewa Imulungu vonda yawakoboze wanhu omwihila Daudi na kuwasegesa mwiisi.”"},{"book":"1 Samweli","chapter":"20","verse":"16","text":"Avo Yonatani katenda lagano na ng'anda ya Daudi, “Mndewa Imulungu yawakoboze iwanhu omwihila Daudi.”"},{"book":"1 Samweli","chapter":"20","verse":"17","text":"Yonatani kamduwiza Daudi kwavija kakala yamnogele Daudi kamba viyainogele heyo mwenyego."},{"book":"1 Samweli","chapter":"20","verse":"18","text":"Abaho Yonatani kamulongela Daudi, “Mayo mbalamwezi yosimbuka, wanhu ojuwa kwahaduhu kwavija ochona kigoda chako chabule munhu."},{"book":"1 Samweli","chapter":"20","verse":"19","text":"Abaho kisindo kila munhu kojuwa kwahaduhu. Siku dijo uchole ukaifise hanhu hauifisile kipindi mbuli ino viisongile, ukaifise kwinzingo ya dibwe dija da Ezeli."},{"book":"1 Samweli","chapter":"20","verse":"20","text":"Niye nopigisa misale midatu mumgwazo wa idibwe da Ezeli, kamba vija nolenga shabaha."},{"book":"1 Samweli","chapter":"20","verse":"21","text":"Abaho nomtuma imbwanga na nomulongela, ‘Genda kaizahile imisale.’ Kamba nahamulongela, ‘Imisale ya mwambu wa kumwako! Uigale hano,’ avo ujuwe kamba kila kinhu kinoga, kamba Mndewa Imulungu viyokala, nojuwa kumwako kuduhu mbuli ihile."},{"book":"1 Samweli","chapter":"20","verse":"22","text":"Lakini nahamulongela, ‘Lola misale ya kuulongozi wako,’ avo kolondigwa usegele, kwavija Mndewa Imulungu kolonda usegele."},{"book":"1 Samweli","chapter":"20","verse":"23","text":"Kwa gaja gamalagano gatwikile, Mndewa Imulungu kokuwa msindila hagati yangu niye na gweye milele.”"},{"book":"1 Samweli","chapter":"20","verse":"24","text":"Avo kuna inyimwilinyimwili ya kusimbuka kwa mbalamwezi, Daudi kaifisa mumgunda. Sauli kakala hana imeza ili yaje."},{"book":"1 Samweli","chapter":"20","verse":"25","text":"Kamba viiwaga, mndewa kakala mkigoda chake kili behi na kiwambaza. Yonatani kakala kuulongozi wake, Abeneli kakala behi na mndewa. Lakini kigoda cha Daudi kikala chabule munhu."},{"book":"1 Samweli","chapter":"20","verse":"26","text":"Siku dija Sauli halongile kinhu, kwavija kegizaga sengine kuna kinhu kimulawila Daudi avo kimtenda yafite, avo hadahile kuchola kuna inyimwilinyimwili."},{"book":"1 Samweli","chapter":"20","verse":"27","text":"Siku ya kabili ya kusimbuka kwa mbalamwezi, kigoda cha Daudi kikala chabule munhu, Sauli kamuuza mwanage Yonatani, “Habali Daudi hezile kuja mayo na lelo?”"},{"book":"1 Samweli","chapter":"20","verse":"28","text":"Yonatani kamulongela, “Kanipula yachole Beselehemu."},{"book":"1 Samweli","chapter":"20","verse":"29","text":"Kanongela, ‘Nhogolela nichole kwa ndugu zangu, kwavija ndugu zangu olava nhosa kuna dibuga jetu, ndugu zangu wanilongela nichole, avo kamba konhogolela nichole kwa ndugu zangu.’ Lekaavo humona hana imeza ya mndewa.”"},{"book":"1 Samweli","chapter":"20","verse":"30","text":"Avo Sauli kamgevuzikila Yonatani kamulongela, “Gweye mwana wa mtwanzi msede na yehile, nojuwa kamba kumsagula mwana wa Yese kwa kinyala chako mwenyego, na kwa kinyala cha mamako yakulelile!"},{"book":"1 Samweli","chapter":"20","verse":"31","text":"Gweye, hujuwa kamba Daudi yahawa mgima gweye hudaha kuwa mndewa wa isi ino. Avo genda ukamgale kumwangu, kwavija kolondigwa yakomigwe.”"},{"book":"1 Samweli","chapter":"20","verse":"32","text":"Yonatani kamuuza tatake, “Habali yakomigwe? Katenda kinhu gani?”"},{"book":"1 Samweli","chapter":"20","verse":"33","text":"Lakini Sauli kampigisila mwanage mgoha ili yamkome. Avo Yonatani kajuwa kamba tatake kawamba kumkoma Daudi."},{"book":"1 Samweli","chapter":"20","verse":"34","text":"Avo Yonatani kasegela haja hana imeza kuno kagevuzika, kasegela bila kuja kinhu chochose siku dijo da kabili da inyimwilinyimwili ya kusimbuka kwa mbalamwezi. Yonatani kagevuzika ng'hani mbuli ya Daudi kwavija tatake kamgela kinyala."},{"book":"1 Samweli","chapter":"20","verse":"35","text":"Viivikile imitondo, Yonatani kachola kumgunda kuiting'hana na Daudi kamba viwailagane. Kachola na mbwanga imoja."},{"book":"1 Samweli","chapter":"20","verse":"36","text":"Viwavikile kuko kamulongela imbwanga, “Nahapigisa misale kimbila kaisole.” Ija imbwanga viyakalile yokimbila Yonatani kapigisa msale uyagwe kuulongozi wake."},{"book":"1 Samweli","chapter":"20","verse":"37","text":"Ija imbwanga viyavikile haja kuugwile umsale, Yonatani kamulongela, “Msale ugwila kuulongozi wako.”"},{"book":"1 Samweli","chapter":"20","verse":"38","text":"Yonatani kakemelela, “Tenda himahima sambi wime hanhu aho!” Ija imbwanga kaidondola imisale na kumgalila mkulu wake."},{"book":"1 Samweli","chapter":"20","verse":"39","text":"Lakini ija imbwanga hajuwile fambulo dija. Yonatani na Daudi awo wadijuwile."},{"book":"1 Samweli","chapter":"20","verse":"40","text":"Yonatani kamgwaa ija imbwanga imisale na upinde kamulongela, “Gweye bwela kudibuga.”"},{"book":"1 Samweli","chapter":"20","verse":"41","text":"Ija imbwanga viyasengele, Daudi kenuka na kalawa aho kuna idibwe da Ezeli kuyaifisile, kamwinamila Yonatani miyanza midatu waifagatila kuno olila kwa usungu ila Daudi kakala na usungu kubanza Yonatani."},{"book":"1 Samweli","chapter":"20","verse":"42","text":"Abaho Yonatani kamulongela Daudi, “Genda na tindiwalo. Kwavija tuiduwila kwa twaga da Mndewa Imulungu, Mndewa Imulungu iyo msindila wetu, kumwako gweye na niye na ulelo wetu milele.” Abaho Daudi kasegela na Yonatani kabwela kudibuga."}]}