{"data":[{"book":"1 Korinti","chapter":"15","verse":"1","text":"Hanki nenfugatane nasarehegata Anumzamofo Knare Musenke ko tamasamugeta eri'neta, oti hanavetita anankere tamentinti hu'naza naneke hurmagesa hunaku nehue."},{"book":"1 Korinti","chapter":"15","verse":"2","text":"Ama'i ana Knare Musenkereti tamahokeno tamagu'vazineanki, tamagrama amama huama nehua kema azeri akonama osnageno'a, tamentintimo'a amne'zankna hugahie."},{"book":"1 Korinti","chapter":"15","verse":"3","text":"Na'ankure miko'zama agatere'neazana nagra ko erite'na, neramasmue. E'i anazana Anumzamofo avontafepi kre'nea kante Kraisi'a tagri kumiku huno efri'ne."},{"book":"1 Korinti","chapter":"15","verse":"4","text":"Anumzamofo avontafepima krente'nea kante ante'za asentetageno frino maniteno tagufa knare oti'ne."},{"book":"1 Korinti","chapter":"15","verse":"5","text":"Pitante (Sifas) ufore huteno, ete 12fu'a amage'ma nentaza disaipol nagate ufore hu'ne."},{"book":"1 Korinti","chapter":"15","verse":"6","text":"Ana huteno 500'a agatere'a amage'ante disaipol naga mani'nazafi ufore hige'za ana miko'mo'za ke'naze. Anampintira rama'amo'za menina ofri manizageno, hagi mago'amo'za fri'naze."},{"book":"1 Korinti","chapter":"15","verse":"7","text":"Hanki anante Jemisinte ufore huteno, ete maka aposol nagate efore nehuno,"},{"book":"1 Korinti","chapter":"15","verse":"8","text":"hagi henka'arfana, kasentega kna me'negeno ame huno kasenante'nea ne', e'i nagrite efore hu'ne."},{"book":"1 Korinti","chapter":"15","verse":"9","text":"Na'ankure Anumzamofo aposol nagapina nagra henka vahere, nagrikura tamagra Anumzamofo eri'za vahere hutma huga vahera omani'noe. Na'ankure Anumzamofo mono nagamokizmi ha' rezmante'noe."},{"book":"1 Korinti","chapter":"15","verse":"10","text":"Hu'neanagi Anumzamofo asunku'zanteti nagra amanahu kna hu'na mani'noe. Hagi nagri'ma asunku'ma hunante'nea zamo'a amne zankanara osu'ne. Ete ana miko eri'za nagara zmagatere'na eri'zana mago'ane eri'noana nagra'niompage, Anumzamofo asunkuzamo'a nagrane me'nege'na eri'noe."},{"book":"1 Korinti","chapter":"15","verse":"11","text":"Hanki nagra huama hanuo, zamagra eri'za naga'mo'za huama hnazo, tagra ana nanekege huama nehunketa tamagra tamentintia hu'naze."},{"book":"1 Korinti","chapter":"15","verse":"12","text":"Hagi Kraisi'a fripinti oti'ne hu'za huama hu'nazana, inanka huta mago'amota amu'nontmifintira, vahe'mo'za fripintira o'notize huta nehaze?"},{"book":"1 Korinti","chapter":"15","verse":"13","text":"Hu'neanagi friteno oti'zama omneneresina, Kraisi'enena ora otisine."},{"book":"1 Korinti","chapter":"15","verse":"14","text":"Anumzamo'a Kraisina fripinti azeri oraoti'neresina, mono nanekema huama hunazamo'a amne'zankna higeno, tamagri tamentintimo'enena amne'zankna hisine."},{"book":"1 Korinti","chapter":"15","verse":"15","text":"Mago ene Anumzamofona havige eri'za vahere huno tazeri fore hisine. Na'ankure Jisasina fri'nefinti Anumzamo azerioti'ne huta tagrama hanuna zamo'a, Anumzamofona ha'rentegahie. Jisasi'a ora'otineresina, fri'namo'za ora'otizaresine."},{"book":"1 Korinti","chapter":"15","verse":"16","text":"Na'ankure fri'nea vahera azeri oranotiasina, Kraisinena azeri ora otisine."},{"book":"1 Korinti","chapter":"15","verse":"17","text":"Hanki Kraisima azeri oraotineasina tamagri tamentintimo'a amnezanka higeta, tamagra kumipi manizasine."},{"book":"1 Korinti","chapter":"15","verse":"18","text":"Hagi Kraisinku zamentinti nehu'za fri'naza vahe'mo'za fanene hazasine."},{"book":"1 Korinti","chapter":"15","verse":"19","text":"Hagi Kraisimpi menima tasimu erita mani'nona nomanizampinke taza hugahie huta tamentinti hanunana, vahe'mo'za zamasunku hunezmantaza vahera zamagatereta, tusi'a zamasunku hurantesaza vahe manigahune."},{"book":"1 Korinti","chapter":"15","verse":"20","text":"Hu'neanagi Kraisina fripinti Anumzamo azeri oti'neazamo'a, fri'naza vahe'mokizmia ese ne'za hozafinti eriankna hu'ne."},{"book":"1 Korinti","chapter":"15","verse":"21","text":"Na'ankure magoke ne'pinti fri'zana egeno, anahukna huno friteno oti'zana magoke nepinti e'ne."},{"book":"1 Korinti","chapter":"15","verse":"22","text":"Anahukna hu'za Adamu fri'neaza hu'za maka naga'amo'za frisnageno, anahukna hu'za Kraisi'ma kasefa huno asimu'ma eri'neaza hu'za, naga'amo'za zmasimura erigahaze."},{"book":"1 Korinti","chapter":"15","verse":"23","text":"Hu'neanagi mago magomofona fripinti'ma azeri otisiana kankamuma'a metere hu'ne. Esera Kraisi oti'neankino anantera, Agrama ete esnia knafina, Kraisi naga'moza otigahaze."},{"book":"1 Korinti","chapter":"15","verse":"24","text":"Anantera mika'zama vagare knamo esigeno, Jisasi'a maka hanave kumatamine vahe'ene, ugagota kva vahe'ene mika ama mopafi hanavema zamahe fanane hutenuno'a, Kraisi'a hanave'a Nefa Anumzamofo azampi antegahie."},{"book":"1 Korinti","chapter":"15","verse":"25","text":"Na'ankure miko'zamo'a Kraisi kvafi me'nenigeno, mika ha' vahe'amokizmia zamazeri fenkamitegahie."},{"book":"1 Korinti","chapter":"15","verse":"26","text":"Henkarafama, azeri fanene haniana fri'zamo ha'ma renerantea zana, ahe fanane hugahie."},{"book":"1 Korinti","chapter":"15","verse":"27","text":"Na'ankure avontafepi amanage hu'ne, Mika'za kegavahu hanavea Anumzamo'a Kraisi ami'ne. (Sam-Zga 8:6) Hu'neanagi ana hanavea Anumzamo'a Kraisi ami'neankino, Anumzamo'a Kraisi agorga omanine."},{"book":"1 Korinti","chapter":"15","verse":"28","text":"Mika'zana Kraisi'a agatereteno, Agri'ma hankavema ami'nemofo, Nefa Anumzamofo agorga maninkeno, Anumzamo hakare zampine, mika kaziga manigahie."},{"book":"1 Korinti","chapter":"15","verse":"29","text":"Fripinti'ma azeri oti'zama omne'neresina, na'a hugahaze fri vahe zamaza hukure hu'za mono ti nefraza vahe'mo'za? Ana fri vahe'mo'zama o'otisageno'a, hagi na'ante fri vahera zamaza hukure hu'za mono tina nefraze?"},{"book":"1 Korinti","chapter":"15","verse":"30","text":"Hagi nahigeta tagranena hazenke zampina hakaregna nemnune?"},{"book":"1 Korinti","chapter":"15","verse":"31","text":"Tamage hu'na, nenfugata nensarogta neramasmue. Ranti Krais Jisasimpi mani'nena tamagriku muse nehua zamo'a, mika zupa fri'za hutere nehue."},{"book":"1 Korinti","chapter":"15","verse":"32","text":"Efesasi kumapima afi' zagane ha'ma hu'noana, tamagrama antahi'zana nagra na'a eri'noe? Hanki fri vahe'mo'za o'otizaresina, Menina ne'zane tine negahune, na'ankure okina frigahune."},{"book":"1 Korinti","chapter":"15","verse":"33","text":"Hanki negi vahera omaniho. Havi zamavuzmava nehaza vahe'mo'zane utagroteta manisazana tamazeri havige vahe asegahaze."},{"book":"1 Korinti","chapter":"15","verse":"34","text":"Tamagra knare antahintahi enerita kumira osiho. Na'ankure mago'amotma Anumzamofona keta antahita osu'nazagu, ama kema nehuana tamagaze hinogu nehue."},{"book":"1 Korinti","chapter":"15","verse":"35","text":"Hu'neanagi mago'mo'a anage hugahie. Inankna huno fri vahera zamazeri otigahie? Inanknahu zamufgane otigahaze?"},{"book":"1 Korinti","chapter":"15","verse":"36","text":"Kagra Neginenane! Avimazama mopafi ase'nankeno'a fritenoke rutaha huno nehage."},{"book":"1 Korinti","chapter":"15","verse":"37","text":"Avimzama nesanana rutareno ko hage'nea zana nonkrine. Hianagi witi avimazampi ru avimazana amne ase'nankeno henka hageno ruzahura nehie."},{"book":"1 Korinti","chapter":"15","verse":"38","text":"Hu'neanagi Anumzamo Agra'a avesite mika avimzamofona, mago mago avimzamofona agri'a avufga'a amite amite hu'ne."},{"book":"1 Korinti","chapter":"15","verse":"39","text":"Maka zagamofona mago'zahu avufga omne'ne. Vahe'mota mago'zahu tavufgane manunkeno, zagagafamo'za ruzahu zamavufaga erizageno, namamo'za ruzahu zamufga erizageno, noza'mo'za ru zamufga eri'naze."},{"book":"1 Korinti","chapter":"15","verse":"40","text":"Anahukna huno monare avufga megeno, mopare avufga me'ne. Hu'neanagi monare avasese zana mago megeno, mopare avasese zana mago ete me'ne."},{"book":"1 Korinti","chapter":"15","verse":"41","text":"Hanki zagemofona mago avasaseza megeno, ikamofona ru avasaseza megeno, hanafitamimofona ru avasase zana me'ne. Na'ankure mago mago hanafi'mo'a, agra'a avasasezane me'ne."},{"book":"1 Korinti","chapter":"15","verse":"42","text":"E'inahu kna huno fri vahe'mokizmi zamazeri otisia zupa, kahefa zamufga fore hugahie. Kerifi asentesia avufga fanane hugahie. Hanki fripinti ete otisania avufga, fanane osu mevava hugahie."},{"book":"1 Korinti","chapter":"15","verse":"43","text":"Hanki kasrino knare osu'nenia avufga asentegahie. Hianagi azeri otisia avufga, knare huno masa'ane avufgare azeri otigahie. Hanave'a omne avufga asentegahianagi, hanave nentake avufga azeri otigahie."},{"book":"1 Korinti","chapter":"15","verse":"44","text":"Hagi asentesnia avufga mopafi avufga asentegahie. Azeri otisnia avufga, monare avufga azeri otigahie. Ana hu'negu mopare avufga me'nesigeno'a, anazanke huno monare avufgane megahie."},{"book":"1 Korinti","chapter":"15","verse":"45","text":"Hagi Anumzamofo avontafepina anage huno krente'ne, Ese nera Adamu tro higeno, asimura erino mani'ne.  (Jen-Agf 2:7) Hagi henka fore hu'nea Adamu'a zamasimu zami Avamu efore hu'ne."},{"book":"1 Korinti","chapter":"15","verse":"46","text":"Hu'neanagi esera monare avufga fore osu'ne. Hagi esera mopare avufga fore hutegeno, henka monare avufga fore nehie."},{"book":"1 Korinti","chapter":"15","verse":"47","text":"Kota nera mopafinti kugupa erino tro higeno asimura erino mani'ne. Hianagi henka nera Kraisikino monafinkati e'ne."},{"book":"1 Korinti","chapter":"15","verse":"48","text":"Anahukna huno mopare nera manigeno, mopafi vahe'enena mani'naze. Hagi anahukna huno monare nera manigeno, monare vahe'enena mani'naze."},{"book":"1 Korinti","chapter":"15","verse":"49","text":"Menina mopare tro hu'nea ne'kna huno tro hurante'neankita, anahukna huta henka'a monafinkati ne' kna hugahune."},{"book":"1 Korinti","chapter":"15","verse":"50","text":"Nenafugata nensarogata amanage hu'na neramasamue, ama tavufgarera Anumzamofo Kumara erisanti oharegahune. Anahu kna huno fananene hu'zamo'a manevava zana erisanti oharegahie."},{"book":"1 Korinti","chapter":"15","verse":"51","text":"Oku naneke tmasami'za huanki antahiho, mika'mota ofrigahunanagi tagra ruzahe hugahune."},{"book":"1 Korinti","chapter":"15","verse":"52","text":"Mago knama esigeno'a, tavuraga keramage nehuna kna huno, vagare ufenkrafa hanigeno'a, ana fri'naza vahe'mo'za o'netisageta mika kasefa huta mani'nomota tavufamo'a ruzahe hanigeta onkasari hanave tavufa erigahune."},{"book":"1 Korinti","chapter":"15","verse":"53","text":"Na'ankure kasri avufgamo'a onksari avufga eri hankrenkeno, fri avufgamo'a ofri avufga eri hankregahie."},{"book":"1 Korinti","chapter":"15","verse":"54","text":"Hu'neanagi ana kasri avufgamo'a onkasri avufga erisigeno'a, fri avufgamo'a ofri avufga erina, avontafepi amanage huno kre'nea kemo e'ama hugahie, Fri'zana Anumzamo ahe fanane hugahie!  (Ais 25:8)"},{"book":"1 Korinti","chapter":"15","verse":"55","text":"Fri'zamoka ina hanaveka'a me'ne? Fri'zamoka atama neminazanka'a ina me'ne?"},{"book":"1 Korinti","chapter":"15","verse":"56","text":"Kumi'mo fri'zamofo atazana eri fore nehigeno, kumi'mo'a hanave'a kasegefinti e'nerie."},{"book":"1 Korinti","chapter":"15","verse":"57","text":"Hu'neanagi Anumzamofo muse huntesune, Rantimofo Jisasimpi Kraisimpi taza higeta hara agatenerone."},{"book":"1 Korinti","chapter":"15","verse":"58","text":"E'ina hu'negu tusiza hu'na navesi nermantoa nenfugata nensarogta, oti hanavetita kaza osu maniho. Hakare zupa Ramofo eri'zama eri'zankuke nentahita maniho. Hagi antahio, Ramofo eri'zama tamamu'nama nehagegetma e'neriza zamo'a amnezanknara osugahie."}]}