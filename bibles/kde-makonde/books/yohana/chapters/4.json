{"data":[{"book":"Yohana","chapter":"4","verse":"1","text":"Mafalisayo nkupilikana kuva Yesu àvatenda vanu vohe namene kuva vakuhundwa na kuvabatisa, kumpunda Yohana Nkúbatisa."},{"book":"Yohana","chapter":"4","verse":"2","text":"Yesu mwene nanga panam'batisije munu, henga vakuhundwa vake nni vachibatisa."},{"book":"Yohana","chapter":"4","verse":"3","text":"Bahi Yesu pamaite anelo, nkuuka chilambo cha ku Yudeya nkuhwena kavila chilambo cha ku Galilaya,"},{"book":"Yohana","chapter":"4","verse":"4","text":"na mwanda anewo álembelewa apitììle chilambo cha ku Samaliya."},{"book":"Yohana","chapter":"4","verse":"5","text":"Anepo Yesu nkuhwika imanga imo ya chilambo cha ku Samaliya ichêmwa Sikali, imanga ínavele pepi na welu wanga Yusufu wanauhumije atatake uvanchema Yakobo anepo kala."},{"book":"Yohana","chapter":"4","verse":"6","text":"Pachinu apala pávele na chihima cha Yakobo. Yávele malinga uhiku wa sasita ya muhi. Kwa kuva, Yesu ánihopela na mwanda, nkuikala nnyenje chihima."},{"book":"Yohana","chapter":"4","verse":"7","text":"Anepo nkuida mmahe yumo Nsamaliya unateka medi. Yesu nkunnyaulila kuchidoni, “Mbayele medi la kukumbila.”"},{"book":"Yohana","chapter":"4","verse":"8","text":"Uhiku anewo vakuhundwa vake vápite kumanga unasùmà chakulya."},{"book":"Yohana","chapter":"4","verse":"9","text":"Henga ayula mmahe nkunnyaulila Yesu kuchidoni, “Wako Unnyahudi na nangu Nsamaliya! Ùmbenguyuwa dachi medi na nangu ngùvele Nsamaliya?” Átangwele uchocho ing'anya Vasamaliya na Vayahudi vakáchikundanika."},{"book":"Yohana","chapter":"4","verse":"10","text":"Yesu nkunnyang'ula kuchidoni, “Kuikavele umàlà inujo yahumya Nnungu, na nnani akuhaulîla kuva mbayele medi la kukumbila, wako ukaninnyuwa nang'e, nanang'e akanikwing'a medi lahûmya umi.”"},{"book":"Yohana","chapter":"4","verse":"11","text":"Ayula mmahe nkuchidoni, “Nang'olo, wako ukee na mpowola, na chihima chìnilepa, dachi ùmbepata kwachi medi lahûmya umi?"},{"book":"Yohana","chapter":"4","verse":"12","text":"Anakulwetu Yakobo nni atwing'île hwetu chihima achino, ata mwene Yakobo pamo na vana vake na vannyama vake vammalele vákumbila medi la chihima uchino. Dachi, wako ùlilambilila kuva nkulu kumpunda anakulwetu Yakobo?”"},{"book":"Yohana","chapter":"4","verse":"13","text":"Yesu nkunnyang'ula kuchidoni, “Kila munu akumbîla medi la chihima achino, àmbekuva na inyota kavila."},{"book":"Yohana","chapter":"4","verse":"14","text":"Henga munu woheyo ambekumbîla medi lanimbemwing'a nangu, akambekuva na inyota kavila. Medi lanimbemwing'a nangu làmbekuva muchi chimbwimbwi chikulûla medi lahûmya umi ukee na ntululilo nkati mwake.”"},{"book":"Yohana","chapter":"4","verse":"15","text":"Ayula mmahe nkunnyaulila Yesu kuchidoni, “Nang'olo, mbayele nangu anelo medi uchinga nnave na inyota kavila na wala nnaide kavila apano unateka medi.”"},{"book":"Yohana","chapter":"4","verse":"16","text":"Yesu nkunnyaulila kuchidoni, “Hwena ukancheme ntwalo koka uide nawe apano.”"},{"book":"Yohana","chapter":"4","verse":"17","text":"Ayula mmahe nkunnyang'ula Yesu kuchidoni, “Nangu nikee na ntwangu.” Yesu nkunnyaulila kuchidoni, “Ùyangw'ile saana, kuva ukee na ntwalo."},{"book":"Yohana","chapter":"4","verse":"18","text":"Kwa kuva, úlombwije na valume nnyano na aneyo uikalâna nawe vino akee ntwalo halali, anepo ùtangwele uhiu.”"},{"book":"Yohana","chapter":"4","verse":"19","text":"Ayula mmahe nkunnyaulila Yesu kuchidoni, “Nang'olo, nangu ngwòna wako nni nabii."},{"book":"Yohana","chapter":"4","verse":"20","text":"Anakuluvetu Vachisamaliya vánnyuwa Nnungu nnichinga alino, henga mwenu Mmayahudi mùhaula kuva, pa Yelusalemu nni pachinu pakunnyuwila Nnungu.”"},{"book":"Yohana","chapter":"4","verse":"21","text":"Yesu nkunnyang'ula kuchidoni, “Mama, ngukulupile, kùmbekuva na mahiku lamukambennyuwa Atata nnichinga alino wala kananga aneko ku Yelusalemu."},{"book":"Yohana","chapter":"4","verse":"22","text":"Mwenu Mmasamaliya, mukámmaite umunnyuwa, henga hwetu tuvayahudi tùnnyuwa utummaite, kwa kuva upohi wa Nnungu ùmbekwida kupitila kwa Vayahudi."},{"book":"Yohana","chapter":"4","verse":"23","text":"Henga mahiku làvenkwida, na hambi lànikamola, avala vamwabûdu Nnungu kwa uhiu, pavambemwabudu Atata kwa kulojwa na Umumu Wanaswe na uhiu. Kwa kuva, Atata àvalembela vanu vamwabûdu namuna aneyo."},{"book":"Yohana","chapter":"4","verse":"24","text":"Nnungu nni imumu, na avala vamwabûdu vàlembelewa vamwabùùdu kwa kulojwa na Umumu Wanaswe na uhiu.”"},{"book":"Yohana","chapter":"4","verse":"25","text":"Ayula mmahe nkunnyaulila Yesu kuchidoni, “Nangu ǹnimala kuva, àvenkwida Masiya, yani Kilisto.4:25 Maeleso layâmba Masiya na Kilisto lola Yohana 1:41. Na pambekwida àmbetuhaulila kila chinu.”"},{"book":"Yohana","chapter":"4","verse":"26","text":"Yesu nkunnyaulila kuchidoni, “Nangu ngulonjêla na wako, ‘Nangu nni Unene.’4:26 Kwa kutangola malove alano “Nangu nni Unene,” Yesu ànalitambulanga kwa kutumila lina lyanatumidile Nnungu kulitambulanga nchitabu cha Kuuka 3:14. ”"},{"book":"Yohana","chapter":"4","verse":"27","text":"Anepo vakuhundwa vake nkuuyananga, pavammwene Yesu walonjela na ayula mmahe nkukangana namene. Henga nanga munu anammujije kuva, “Ùlembela chamani kwanga aneyo mmahe?” au, “Mwadachi ùlonjela na ayu mmahe?”"},{"book":"Yohana","chapter":"4","verse":"28","text":"Bahi ayula mmahe nkuleka nnengelo wake wa medi, nkuhwena kumanga na kuvahaulila vanu kuchidoni,"},{"book":"Yohana","chapter":"4","verse":"29","text":"“Tuhweneng'ane mukannole munu anguhaulidîle nangu lammalele langútendîle! Dachi, ìnahululika kuva nang'e njo Kilisto?”"},{"book":"Yohana","chapter":"4","verse":"30","text":"Bahi vanu va imanga aila nkuukananga, nkummwenela Yesu."},{"book":"Yohana","chapter":"4","verse":"31","text":"Uhiku uwowo vakuhundwa vake nkuva uvannyuwa Yesu uvachidoni, “Chonde Nkúhunda, ilya chakulya.”"},{"book":"Yohana","chapter":"4","verse":"32","text":"Henga Yesu nkuvayang'ula kuchidoni, “Nangu ngùvele na chakulya chimukamaite mwenu.”"},{"book":"Yohana","chapter":"4","verse":"33","text":"Bahi vakuhundwa vake nkuva uvaujana kuchidoni, “Dachi, pàvele munu ampelekejîje chakulya?”"},{"book":"Yohana","chapter":"4","verse":"34","text":"Yesu nkuvahaulila kuchidoni, “Chakulya changu nni kulatenda àlalá lalalembela ayula angutumîle na kulamalila madengo lake."},{"book":"Yohana","chapter":"4","verse":"35","text":"Mwenu mùnijevelela kuhaula kuchidoni, ‘Ìisalidile chihi myedi ncheche ukamole nchela!’ Henga nangu nìnnyaulila kuva, valolange ava vanu, vàvele muchi vilyo mmwelu, vilyo vilembelêwa vifunwe hambi."},{"book":"Yohana","chapter":"4","verse":"36","text":"Nkúfuna àpwechelela nshahala wake, na vilyo vyafuna nni vanu vaidanavo muumi ukee na ntululilo, uchinga ayula apânda na ayula afûna vammalele vahangalale pamo."},{"book":"Yohana","chapter":"4","verse":"37","text":"Kwa kuva, itangodi aino nni ihiu kuva, ‘Munu yumo ànapanda na munu yunji ànafuna.’"},{"book":"Yohana","chapter":"4","verse":"38","text":"Nangu nìntumile mwenu mukafune vilyo vimukatendedile madengo la kulima, vanji nni vatendîle madengo la kukamajanga, henga mwenu mùpita chihi mmadengo lavatendile avenu.”"},{"book":"Yohana","chapter":"4","verse":"39","text":"Vasamaliya vohe va imanga aila nkunkulupila Yesu ing'anya ya malove lanatongwele ayula mmahe kuva, “Àninguhaulila lammalele langutendenge.”"},{"book":"Yohana","chapter":"4","verse":"40","text":"Vasamaliya vánimmwenela Yesu nkunnyuwa aikale navo, nkwikala aneko kumanga maduva mavili."},{"book":"Yohana","chapter":"4","verse":"41","text":"Na vanu vohe namene váninkulupila Yesu ing'anya ya malove lake mwene."},{"book":"Yohana","chapter":"4","verse":"42","text":"Vanang'o nkunnyaulila ayula mmahe kuchidoni, “Hambi tùnikulupila akee chihi ing'anya ya malove lako, henga hwetu tuvene tùnipilikana na kumala kuva muhiu ayu nni Mpohi wa vanu va pachilambo.”"},{"book":"Yohana","chapter":"4","verse":"43","text":"Bada ya maduva mavili, Yesu nkuuka anepo nkuhwena chilambo cha ku Galilaya, chilambo chavelekwejije."},{"book":"Yohana","chapter":"4","verse":"44","text":"Yesu mwene áhawile kuchidoni, “Nabii nanga paesimika nkaya yake.”"},{"book":"Yohana","chapter":"4","verse":"45","text":"Henga pakamwele ku Galilaya, vanu vohe va aneko, nkumpwechelela, ing'anya vanang'o vánilona lammalele lanatendile Yesu chipindi cha sikukuu ya Vayahudi ichêmwa Pasaka aneko ku Yelusalemu, kwa kuva na vanang'o vávelenge ukokwo."},{"book":"Yohana","chapter":"4","verse":"46","text":"Bahi Yesu pachipita nchilambo cha Galilaya, nkuhwika kavila muimanga ya Kana, pachinu panapindikulanyije medi kuva divayi. Na aneko ku Kapelinaumu kúvele na nkulu yumo wa ufalume wa Loma ánavele na mwana achiuula."},{"book":"Yohana","chapter":"4","verse":"47","text":"Ayula nkulu papilikene kuva Yesu ànikamola aneko ku Galilaya kuhaloka ya kuchilambo cha ku Yudeya, nkummwenela nkunnyuwa ahwene ku Kapelinaumu akannamye mwanawe achiuula namene, kwa kuva ávele pepi na kuhwa."},{"book":"Yohana","chapter":"4","verse":"48","text":"Yesu nkunnyaulila ayula nkulu kuchidoni, “Mwenu mmanu mukànavyone vimaiho vya masaibu na lakukanganya, mwiko nkambehulula kukulupila!”"},{"book":"Yohana","chapter":"4","verse":"49","text":"Ayula nkulu nkunnyaulila Yesu kuchidoni, “Nang'olo, nakuyuwa, tuhwene kukaya kabla mwanangu akànambikuhwa.”"},{"book":"Yohana","chapter":"4","verse":"50","text":"Yesu nkunnyaulila ayula nkulu kuchidoni, “Wako hwena chihi mwanalo mumi.” Ayula munu nkùkulupila malove lavannyaulidile na Yesu, nkupindikuka uhwena ya kwavo."},{"book":"Yohana","chapter":"4","verse":"51","text":"Pánavele nndila wahwena ya kwavo, nkukojana na vatumishi vake, nkunnyaulila kuva, mwanawe mumi."},{"book":"Yohana","chapter":"4","verse":"52","text":"Anepo ayula nkulu nkuvauja disaa dyalamile mwanawe. Vanang'o nkunnyaulila kuchidoni, “Nang'e àlamile lido sasaba ya muhi.”"},{"book":"Yohana","chapter":"4","verse":"53","text":"Ayula nkulu nkuhimukila kuva, dívele disaa udila dyanannyaulidile Yesu kuva, “Mwanalo mumi.” Bahi nang'e pamo na vanu vammalele va nng'ande mwake nkunkulupila Yesu."},{"book":"Yohana","chapter":"4","verse":"54","text":"Auno wávele mwanda wavili, Yesu kuhaloka ku Yudeya nkuhwena ku Galilaya, na kutenda chimaiho cha lisaibu."}]}