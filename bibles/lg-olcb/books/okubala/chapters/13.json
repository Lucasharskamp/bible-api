{"data":[{"book":"Okubala","chapter":"13","verse":"1","text":"Awo Mukama Katonda n’agamba Musa nti,"},{"book":"Okubala","chapter":"13","verse":"2","text":"“Tuma abasajja bagende bakette beetegereze ensi ya Kanani gye ŋŋenda okuwa abaana ba Isirayiri. Mu buli kika kya bajjajja ojja kulondamu omusajja omu ku bakulembeze baakyo.”"},{"book":"Okubala","chapter":"13","verse":"3","text":"Bw’atyo Musa n’abatuma okuva mu ddungu lya Palani, ng’ekiragiro kya Mukama Katonda bwe kyali. Bonna baali bakulembeze b’abaana ba Isirayiri."},{"book":"Okubala","chapter":"13","verse":"4","text":"Amannya gaabwe ge gano:"},{"book":"Okubala","chapter":"13","verse":"5","text":"Eyava mu kika kya Simyoni yali Safati mutabani wa Kooli."},{"book":"Okubala","chapter":"13","verse":"6","text":"Eyava mu kika kya Yuda yali Kalebu mutabani wa Yefune."},{"book":"Okubala","chapter":"13","verse":"7","text":"Eyava mu kika kya Isakaali yali Igali mutabani wa Yusufu."},{"book":"Okubala","chapter":"13","verse":"8","text":"Eyava mu kika kya Efulayimu yali Koseya mutabani wa Nuuni."},{"book":"Okubala","chapter":"13","verse":"9","text":"Eyava mu kika kya Benyamini yali Paluti mutabani wa Lafu."},{"book":"Okubala","chapter":"13","verse":"10","text":"Eyava mu kika kya Zebbulooni yali Gadyeri mutabani wa Sodi."},{"book":"Okubala","chapter":"13","verse":"11","text":"Eyava mu kika kya Manase, ky’ekika kya Yusufu, yali Gaadi mutabani wa Susi."},{"book":"Okubala","chapter":"13","verse":"12","text":"Eyava mu kika kya Ddaani yali Ammiyeri mutabani wa Gemali."},{"book":"Okubala","chapter":"13","verse":"13","text":"Eyava mu kika kya Aseri yali Sesula mutabani wa Mikaeri."},{"book":"Okubala","chapter":"13","verse":"14","text":"Eyava mu kika kya Nafutaali yali Nakabi mutabani wa Vofesi."},{"book":"Okubala","chapter":"13","verse":"15","text":"Eyava mu kika kya Gaadi yali Geweri mutabani wa Maki."},{"book":"Okubala","chapter":"13","verse":"16","text":"Ago ge mannya ag’abasajja Musa be yatuma okugenda okuketta n’okwetegereza ensi eyo. Musa yali atuumye Koseya mutabani wa Nuuni erinnya Yoswa."},{"book":"Okubala","chapter":"13","verse":"17","text":"Musa n’abatuma okuketta n’okwetegereza ensi ya Kanani, n’abagamba nti, “Mwambuke nga muyita mu Negebu muggukire mu nsi ey’ensozi."},{"book":"Okubala","chapter":"13","verse":"18","text":"Mwetegerezenga ensi nga bw’efaanana, n’abantu baamu nga bwe bali, obanga ba maanyi oba banafu, obanga bangi oba batono."},{"book":"Okubala","chapter":"13","verse":"19","text":"Mulyetegereza obanga ensi mwe babeera nnungi oba mbi. Era muliraba ebibuga byabwe obanga tebiriiko bisenge bya bbugwe oba byetooloddwa bigo."},{"book":"Okubala","chapter":"13","verse":"20","text":"Mulikebera okulaba obanga ensi yaabwe ngimu oba nkalu, era obanga erimu emiti mingi oba temuli. Mwenywezanga ne muleetayo ku bibala eby’omu nsi eyo.” Ekyo kye kyali ekiseera ezabbibu nga zaakatandika okwengera."},{"book":"Okubala","chapter":"13","verse":"21","text":"Awo ne bambuka ne beetegereza ensi okuva mu ddungu lya Zini okutuuka e Lekobu okumpi n’awayingirirwa mu Kamasi."},{"book":"Okubala","chapter":"13","verse":"22","text":"Ne bambuka mu Negebu ne batuuka e Kebbulooni, era wano Akimaani ne Sesayi ne Talumaayi abazzukulu ba Anaki nga we babeera. Kebbulooni bwe kyamala okuzimbibwa waayitawo emyaka musanvu ne Zowani eky’omu Misiri nakyo ne kiryoka kizimbibwa."},{"book":"Okubala","chapter":"13","verse":"23","text":"Ne batuuka mu kiwonvu ekiyitibwa Esukoli13:23 Esukoli Kitegeeza kiwagu. Laba ne mu lunny 24 ne batemamu ettabi limu eryaliko ekirimba kimu ekya zabbibu, abantu babiri ne bakireetera ku musituliro. Era ne baleeta ne ku makomamawanga ne ku ttiini."},{"book":"Okubala","chapter":"13","verse":"24","text":"Ekifo ekyo ne kiyitibwa Ekiwonvu kya Esukoli, olw’ekirimba ekyo abaana ba Isirayiri kye baatemamu."},{"book":"Okubala","chapter":"13","verse":"25","text":"Awo nga wayiseewo ennaku amakumi ana ne bakomawo nga bamaze okuketta ensi."},{"book":"Okubala","chapter":"13","verse":"26","text":"Ne bajja eri Musa ne Alooni e Kadesi mu ddungu lya Palani. Ne babakomezaawo obubaka n’eri ekibiina kyonna, era ne babanjulira ebibala bye baggya mu nsi eyo."},{"book":"Okubala","chapter":"13","verse":"27","text":"Ne bategeeza Musa nti, “Twatuuka mu nsi gye watutumamu: ekulukuta amata n’omubisi gw’enjuki, ejjudde ebirungi ebyereere, era bino bye bibala byamu."},{"book":"Okubala","chapter":"13","verse":"28","text":"Naye nno abantu ababeera mu nsi omwo ba maanyi, n’ebibuga byabwe binene nnyo era byetooloddwako ebigo. Ate n’ekirala twalabaayo n’abazzukulu ba Anaki."},{"book":"Okubala","chapter":"13","verse":"29","text":"Abamaleki babeera mu Negebu mu bukiikaddyo; Abakiiti n’Abayebusi, n’Abamoli babeera mu nsi ey’ensozi; n’Abakanani ne babeera okumpi n’ennyanja ne ku lubalama lw’omugga Yoludaani.”"},{"book":"Okubala","chapter":"13","verse":"30","text":"Awo Kalebu n’asirisa abantu awali Musa n’agamba nti, “Twambukirewo kaakano tutwale ensi eyo, kubanga ndaba nga tusobola okugiwangula.”"},{"book":"Okubala","chapter":"13","verse":"31","text":"Kyokka abaagenda ne Kalebu okuketta ne baddamu nti, “Abantu bali tetubasobola, batusinga amaanyi.”"},{"book":"Okubala","chapter":"13","verse":"32","text":"Bwe batyo ne babunya mu baana ba Isirayiri alipoota etaali nnungi ng’efa ku nsi gye baali bagenze okuketta; nga bagamba nti, “Ensi gye twayitaayitamu nga tugiketta tesobola na kuliisa bantu baayo abagituulamu; ate n’abantu bonna be twalabamu baali ba kiwago."},{"book":"Okubala","chapter":"13","verse":"33","text":"Twalabayo n’Abanefisi, abazzukulu ba Anaki abava mu Banefiri. Bwe twetunulako nga tuli ng’obwacaaka, era nabo nga bwe batulaba bwe batyo.”"}]}