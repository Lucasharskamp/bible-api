{"data":[{"book":"Wuok","chapter":"19","verse":"1","text":"E dwe mar adek bangʼ ka jo-Israel nosewuok Misri, negichopo e thim Sinai e odiechiengʼno."},{"book":"Wuok","chapter":"19","verse":"2","text":"Bangʼ kane gisewuok Refidim, negidonjo thim Sinai, kendo Israel nojot e nyim got e thimno."},{"book":"Wuok","chapter":"19","verse":"3","text":"Eka Musa noidho got mondo odhi owuo gi Nyasaye kendo Jehova Nyasaye noluonge gi ewi got mowachone kama: “Ma e gima iwachne od Jakobo to gi jo-Israel."},{"book":"Wuok","chapter":"19","verse":"4","text":"‘Un uwegi useneno gima ne atimone piny Misri kendo kaka ne atingʼou mana kaka ongo tingʼo nyithinde mi akelou ira awuon."},{"book":"Wuok","chapter":"19","verse":"5","text":"Koro, ka uwinja chuth mi urito singruokna, to kuom ogendini duto ubiro bedo mwanduna awuon. Kata obedo ni piny duto en mara,"},{"book":"Wuok","chapter":"19","verse":"6","text":"un to ubiro bedona oganda mar jodolo kendo oganda maler.’ Magi e weche manyaka iwachne jo-Israel.”"},{"book":"Wuok","chapter":"19","verse":"7","text":"Kuom mano Musa nodok moluongo jodongo duto mag oganda mi oketo e nyimgi weche duto mane Jehova Nyasaye ochike mondo owachi."},{"book":"Wuok","chapter":"19","verse":"8","text":"Oganda duto nodwoko kanyakla kawacho niya, “Wabiro timo gik moko duto ma Jehova Nyasaye ochiko.” Kuom mano Musa nodwoko wachgi ne Jehova Nyasaye."},{"book":"Wuok","chapter":"19","verse":"9","text":"Jehova Nyasaye nowacho ne Musa niya, “Abiro biro iru e boche polo mondo omi oganda owinj kaka awuoyo kodi kendo mano biro miyo giket genogi kuomi ndalo duto.” Eka Musa nonyiso Jehova Nyasaye gima oganda nowacho."},{"book":"Wuok","chapter":"19","verse":"10","text":"Kendo Jehova Nyasaye nowacho ne Musa niya, “Dhi ir oganda mondo ipwodhgi kawuono gi kiny. Ketgi giluok lepgi"},{"book":"Wuok","chapter":"19","verse":"11","text":"mondo gibed moikore e odiechiengʼ mar adek, nimar chiengʼno Jehova Nyasaye biro lor ewi Got Sinai ka ji duto nene."},{"book":"Wuok","chapter":"19","verse":"12","text":"Ket tongʼ ne oganda molworo got kendo nyisgi ni, ‘Beduru motangʼ mondo kik ngʼato idh got kata mulo tie got, nimar ngʼato angʼata mochopo e tiend godni to nyaka negi."},{"book":"Wuok","chapter":"19","verse":"13","text":"Ngʼatno nyaka chiel gi kite, kata chwowe gi asere; to kik ngʼato angʼata ket lwete kuome. Bed ni en dhano kata le, ok noweye mondo obed mangima.’ To ji nyalo idho godno mana ka tungʼ oywak kuom thuolo malach.”"},{"book":"Wuok","chapter":"19","verse":"14","text":"Bangʼ ka Musa noselor e got modhi ir oganda, nopwodhogi mine gilwoko lepgi."},{"book":"Wuok","chapter":"19","verse":"15","text":"Eka nowacho ne oganda niya, “Ikreuru ne odiechiengʼ mar adek kendo kik ngʼato riwre gi chiege.”"},{"book":"Wuok","chapter":"19","verse":"16","text":"Chiengʼ mar adek gokinyi, polo nomil kamor, ka boche polo okwako wi got kendo turumbete noywag matek, ma ji duto mane ni e kambi notetni."},{"book":"Wuok","chapter":"19","verse":"17","text":"Eka Musa notelo ne oganda kawuok e kambi mondo orom gi Nyasaye, kendo negichungʼ e tiend got."},{"book":"Wuok","chapter":"19","verse":"18","text":"Iro noimo Got Sinai nikech Jehova Nyasaye nolor kanyo ei mach. Iro ne dhwolore kawuok ewi godno mana ka iro mawuok e kendo, mi got duto noyiengni,"},{"book":"Wuok","chapter":"19","verse":"19","text":"kendo turumbete nomedo ywak matek. Eka Musa nowuoyo kendo Nyasaye nodwoke."},{"book":"Wuok","chapter":"19","verse":"20","text":"Jehova Nyasaye nolor ewi Got Sinai mi oluongo Musa nyaka ewi godno. Omiyo Musa noidho e got"},{"book":"Wuok","chapter":"19","verse":"21","text":"mi Jehova Nyasaye nowachone niya, “Dhiyo kendo isiem ji mondo kik girire ni gidwaro neno Jehova Nyasaye nimar thothgi nyalo tho."},{"book":"Wuok","chapter":"19","verse":"22","text":"Kata mana jodolo ma osudo ir Jehova Nyasaye nyaka pwodhre ka ok kamano to Jehova Nyasaye nomwomre kuomgi.”"},{"book":"Wuok","chapter":"19","verse":"23","text":"Musa nowacho ne Jehova Nyasaye niya, “Ji ok nyal biro ewi Got Sinai nimar in iwuon ema ne isiemowa ni mondo waket kiewo molworo got mondo owale obed maler.”"},{"book":"Wuok","chapter":"19","verse":"24","text":"Jehova Nyasaye nodwoke niya, “Lor piny iom Harun ibigo ira. To jodolo gi ji kik rire mondo one Jehova Nyasaye, nono to abiro mwomora kuomgi.”"},{"book":"Wuok","chapter":"19","verse":"25","text":"Kuom mano Musa nolor piny ir ji monyisogi gik mane Jehova Nyasaye owachone."}]}