{"data":[{"book":"2 Korinti","chapter":"13","verse":"1","text":"Hagi ko tarezupa tamagrira eme tamagenoreti, menina eme tamage'naku neoe. Hagi avontafemo'a anage hu'ne. Mika tamage kemofona tareo tagufa vahe'mofo nanekemo hutmagea hanigeno, anankemo'a tamagea megahie hu'ne.  (Diu-Kas 19:15)"},{"book":"2 Korinti","chapter":"13","verse":"2","text":"Nagra ese'ma ete'na anantema e'norera, kava huta maniho nanekea ko tamasmi'noe. Hagi menina tamagri enena omaninoanagi, mago'ane kumima nehaza vahetamine, mago'a vahetaminena kva huta manisaza nanekea neramasamue. Nagrama henkama esnuna kumi'ma nehaza vahera tamazo onkigahuanki, knaza eme tamigahue."},{"book":"2 Korinti","chapter":"13","verse":"3","text":"Kraisi'ma nagri nagipina huvazino nehia kemofo agafa'a kesunegu'ma nehaza zankura, emeri ama hugahie. Kraisi'ma tamagripima eri'zama eneriana fru huno e'norianki hanavetino eri'zana enerie. Agri himamu hankave'mo tamagripina me'ne."},{"book":"2 Korinti","chapter":"13","verse":"4","text":"Tamage, hanave'a omanegeno keka zafarera fri'ne. Menina Agra, Anumzamofo hankavere kasefa huno asimu erino mani'ne. Na'ankure tagri'enena anahukna huno hanavetia omneanagi, Kraisimpi mani'neta Anumzamofo hanave erineta, ana hanavereti tamagripina erizana e'nerune."},{"book":"2 Korinti","chapter":"13","verse":"5","text":"Tamagratmi'a avame antetma tamagu'a refko huta keho, tamentintifi maninazafi? Hifi tamagra'a tamaguafina refko huta nonkazafi, Jisas Kraisima tamaguafima mani'neana, Agrira keta antahita nosaze."},{"book":"2 Korinti","chapter":"13","verse":"6","text":"Hianagi nagrama namentintima huana, tagratia rehezampintira evunoramune huta antahita keta hugahaze."},{"book":"2 Korinti","chapter":"13","verse":"7","text":"Havi avu'ava osihogu Anumzamofontega nunamuna nehune. Hanki erizantimofonku vahe'mo'za huknare hihogura nunamuna nosune. Hianagi erizantimo'a eamara huno knarera osnianagi, tamagra fatgo tamavutmava hihogu nunamuna nehune."},{"book":"2 Korinti","chapter":"13","verse":"8","text":"Na'ankure tagra tamage kemofo ha'renenteta rutagregara osunonanagi, tamage kemofonke amage antegahune."},{"book":"2 Korinti","chapter":"13","verse":"9","text":"Tagra muse nehune, na'ankure tagrira hankavetia omne'neanagi, tamagrira hanavetmia me'negu, tamazeri knare zantfa haniegu nunamuna hunermantone."},{"book":"2 Korinti","chapter":"13","verse":"10","text":"Na'ankure tamagri'enena omani'noanagi, ama agafare avona krenetamuanki'na, nagrama tamagranema manisuna knazana ontaminaku nehue. Ramo'ma himamuma nami'nea hanavereti, tamazeri haviza hunakura nosuanki, tamazeri hanavetisugeta hagetma tamentintifina marerisazegu nehue."},{"book":"2 Korinti","chapter":"13","verse":"11","text":"Hagi nafunagnaheta huvagare nanekea anage hu'na kreneramue, muse nehuta, mago'ane tamamentintifina hanavenetita, ozeri hanaveti azeri hanaveti nehuta, magoke antahintahi enerita, tamarimpa fru nehinkeno, avesimaneranteno rimpafruzama neramia Anumzamo'a tamagrane manigahie"},{"book":"2 Korinti","chapter":"13","verse":"12","text":"Mago magomofona antako hunentenka avataginka azeri fru huo."},{"book":"2 Korinti","chapter":"13","verse":"13","text":"Miko Anumzamofo naga'mo'za musenke atreramantaze."},{"book":"2 Korinti","chapter":"13","verse":"14","text":"Hagi Ramofo Jisas Kraisi asunku zamo'ene Anumzamofo avesi zamo'ene Avamumo'enema tagroteno mani' avu'ava zamo'a mikomotmafi mesie."}]}