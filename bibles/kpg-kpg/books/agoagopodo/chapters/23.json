{"data":[{"book":"Agoago Podo","chapter":"23","verse":"1","text":"Do madagoaa ma gaa noho gi lala e miami dalia tangada hagalabagau, hagamaanadu ina be mee la koai."},{"book":"Agoago Podo","chapter":"23","verse":"2","text":"Maa goe e hiihai huoloo gi nia meegai, hagakono ina."},{"book":"Agoago Podo","chapter":"23","verse":"3","text":"Hudee hagagailaa gi nia meegai a maa ala e gowadu gi di goe. Holongo mee e mee hua di halahalau goe."},{"book":"Agoago Podo","chapter":"23","verse":"4","text":"Gi modongoohia e goe gi de duadua hua goe di hai goe gi maluagina."},{"book":"Agoago Podo","chapter":"23","verse":"5","text":"Au bahihadu le e mee hua di odi i lodo tama madagoaa dulii loo, e limalima gadoo be di bahihadu ma gaa hai ono bakau, ga maangi gi daha mo goe be di ‘eagle’."},{"book":"Agoago Podo","chapter":"23","verse":"6","text":"Hudee geina nia meegai tangada dumaanga. Hudee hiihai gi ana meegai humalia."},{"book":"Agoago Podo","chapter":"23","verse":"7","text":"Mee ga helekai, “Miami labelaa”, gei ana helekai hagalee hai be dono manawa. Dono hagabaubau le e hagamodongoohia hua ia."},{"book":"Agoago Podo","chapter":"23","verse":"8","text":"Goe ga lualua au mee ne gai. Au helekai hagalaamua huogodoo ga hagauwwou."},{"book":"Agoago Podo","chapter":"23","verse":"9","text":"Hudee hagamada e leelee gi tangada dadaulia. Mee hagalee hiihai gi di kabemee o au helekai."},{"book":"Agoago Podo","chapter":"23","verse":"10","text":"Hudee negenege ina di hagageinga gowaa, be hudee kae ina nia gowaa o digau ala nadau maadua ai."},{"book":"Agoago Podo","chapter":"23","verse":"11","text":"Dimaadua la go di nadau abaaba, ga huli mai i nadau baahi e hai baahi adu."},{"book":"Agoago Podo","chapter":"23","verse":"12","text":"Hagalongo gi do tintei, kabe ina au mee huogodoo ala e mee."},{"book":"Agoago Podo","chapter":"23","verse":"13","text":"Hudee dugua di aago nia dama. Di paa aago hagalee e daaligi digaula."},{"book":"Agoago Podo","chapter":"23","verse":"14","text":"Di paa aago e mee hua di daahi nadau mouli gi daha mo di made."},{"book":"Agoago Podo","chapter":"23","verse":"15","text":"Dagu dama nei, maa goe ga kabemee, au ga tenetene huoloo."},{"book":"Agoago Podo","chapter":"23","verse":"16","text":"Au e manawa hagaamu i dogu madagoaa ma ga longono eau goe e helehelekai nia helekai kabemee."},{"book":"Agoago Podo","chapter":"23","verse":"17","text":"Hudee manawa dubua i digau haihai huaidu. Heia do hagalabagau i Dimaadua gi dagi ina do mouli."},{"book":"Agoago Podo","chapter":"23","verse":"18","text":"Maa goe gaa hai beenei, goe ga hai mee gi di mouli madamada maalia."},{"book":"Agoago Podo","chapter":"23","verse":"19","text":"Hagalongo mai dagu dama daane, hagamaanadu ina gii donu gi di ala dela e mouli iei goe."},{"book":"Agoago Podo","chapter":"23","verse":"20","text":"Hudee buni anga gi digau gai dagaao, be digau ala e hagalugai."},{"book":"Agoago Podo","chapter":"23","verse":"21","text":"Idimaa, digau libaliba mo digau hagalugai ga hagaloale. Maa deenei hua dau hai e miami gei e kii, goe ga limalima hua gaa gahu gi nia gahu popo."},{"book":"Agoago Podo","chapter":"23","verse":"22","text":"Hagalongo gi do damana. Goe e deemee di i golo laa daha mo mee. Heia dau di mee bolo mee gi do dinana dono madagoaa ma ga madua ai."},{"book":"Agoago Podo","chapter":"23","verse":"23","text":"Di tonu, kabemee, hagalongo, mo di hagamaanadu humalia, laa aanei nia mee iai ono maluagina ala belee hui kooe, gei nia maa le e hui ngadaa balua di hui kooe gi daha."},{"book":"Agoago Podo","chapter":"23","verse":"24","text":"Tamana o tangada dela e hangaahai donu le e tenetene huoloo. Goe e mee di hagalabagau dau dama kabemee, e hagadagadagagee ginai mo di hagaamu ana mee ala e hai."},{"book":"Agoago Podo","chapter":"23","verse":"25","text":"Heia do damana mo do dinana gii mee di hagaamu goe. Heia do dinana gi tenetene."},{"book":"Agoago Podo","chapter":"23","verse":"26","text":"Hagalongo mai gi modongoohia, dagu dama daane, ge daudalia dogu mouli nogo mouli iei au."},{"book":"Agoago Podo","chapter":"23","verse":"27","text":"Nia ahina ala e huihui nadau huaidina, mo nia ahina ala e mouli be di mouli o di manu, aalaa go ginaadou e lahi goe gi di made."},{"book":"Agoago Podo","chapter":"23","verse":"28","text":"Digaula e tali goe gadoo be digau gaiaa, digaula e hai nia daane dogologo gi manawa logo."},{"book":"Agoago Podo","chapter":"23","verse":"29-30","text":"Hagia mai tangada inu dagaao dela e hiihai bolo ia e hagamada e inu nia hagadilinga dagaao humalia e logo, gei au ga hagi adu gi di goe tangada lodo huaidu ge manawa gee, e hai baahi gi nia mee i nia madagoaa huogodoo. Nia golomada o maa e mmee agogo, gei ogo di gili o maa le e moholehole, dono hadinga ai."},{"book":"Agoago Podo","chapter":"23","verse":"31","text":"Hudee dugua di waini gi hagamada ina goe, eimaha ma di waini le e mmee humalia ge e dabadaba i lodo di ibu, ge e inu ngoohia."},{"book":"Agoago Podo","chapter":"23","verse":"32","text":"Luada hua dono daiaa, gei goe ga longono ia bolo goe ne hai be di mee ne kadi go di gihaa poisin."},{"book":"Agoago Podo","chapter":"23","verse":"33","text":"Nia ada mee haga maehagi ga kila adu i mua o golomada, gei goe ga de iloo do hagabaubau mo do helekai gi madammaa."},{"book":"Agoago Podo","chapter":"23","verse":"34","text":"Goe ga longono di mmae, e mmae gadoo be di mmae o do madagoaa dela ma ga hana iei goe i di moana, e magi moana, huduhudu go di wagabaalii ma ga hahaa gee."},{"book":"Agoago Podo","chapter":"23","verse":"35","text":"Goe ga helekai boloo, “Au bolo au gu hagamaawa, gei au gu daaligi go tangada, gei au dela e de langahia eau. Au e aha dela e deemee di duu gi nua? Au e hiihai e inu labelaa.”"}]}