{"data":[{"book":"Sams-Zgame","chapter":"119","verse":"1","text":"Iza'zo nomani'za zamifima fatgo avu'ava zama nehu'za, Ra Anumzamofo kasegema amage'manentaza vahe'mo'za muse hugahaze."},{"book":"Sams-Zgame","chapter":"119","verse":"2","text":"Iza'zo Anumzamofo kasegema amage'ma nente'za vahe'mo'za, maka zamagu'areti'ma hu'za agriku'ma nehakaza vahe'mo'za muse hugahaze."},{"book":"Sams-Zgame","chapter":"119","verse":"3","text":"Ana vahe'mo'za havi avu'ava zankura zamavesra nehu'za, Anumzamofoma ave'nesia avu'ava zanke hu'za amageranentaze."},{"book":"Sams-Zgame","chapter":"119","verse":"4","text":"Anumzamoka kagra kasegeka'a neraminka tagrikura hunka, ana kasegea amage ante fatgo hiho hunka hu'nane."},{"book":"Sams-Zgame","chapter":"119","verse":"5","text":"Nagri'ma nave'nesiana maka zupa kagri trake amage nentesugeno, nomani'zanifina ome hankavetisiegu nave'nesie."},{"book":"Sams-Zgame","chapter":"119","verse":"6","text":"Ana'ma hanige'na nagazegura osugahue. Na'ankure kagri kasegefi navua ketena vugahiankina, nagra nagazegura osugahue."},{"book":"Sams-Zgame","chapter":"119","verse":"7","text":"Hagi fatgoma hu'nea kasegeka'ama rempima hu'na antahisuna, fatgo nagu'areti hu'na kagrira humuse hugantegahue."},{"book":"Sams-Zgame","chapter":"119","verse":"8","text":"Kagri tra keka'a amage antenaku nehue. Muse hugantoanki natrenka kamefira huonamio."},{"book":"Sams-Zgame","chapter":"119","verse":"9","text":"Inankna huno nehezavemo'a nomani'za ma'afina agrua huno manigahie? Agrama mani agruma huno mani'naku'ma hanuno'a, kagri ke'ma amage'ma antesanuno, anara hugahie."},{"book":"Sams-Zgame","chapter":"119","verse":"10","text":"Kagri'ma kagenakura nagu'areti tusiza hu'na nehakoanki, natrege'na kagri kasegea atre'na kana hazagre'na ofraneno."},{"book":"Sams-Zgame","chapter":"119","verse":"11","text":"Kagri nanekea nagu'afi erintogeno me'neanki'na, kagri kavurera kumira osugahue."},{"book":"Sams-Zgame","chapter":"119","verse":"12","text":"Ra Anumzamoka kagri kagia ahentesga nehuanki, tra keka'a rempi hunamio."},{"book":"Sams-Zgame","chapter":"119","verse":"13","text":"Kagrama tasami'nana kasegeka'a, nagipintira huama hu'na vahera zamasamigahue."},{"book":"Sams-Zgame","chapter":"119","verse":"14","text":"Kagri kasegegu'ma musema nehua zamo'a, afu fenonku'ma musema nehua zana rugatere'ne."},{"book":"Sams-Zgame","chapter":"119","verse":"15","text":"Amage'ma antehoma hunka tami'nana tra kegura nagesa are'are nehu'na, kagri kavukva zante navua ante'na negoe."},{"book":"Sams-Zgame","chapter":"119","verse":"16","text":"Kagri tra kegura tusi muse nehuanki'na, kagri nanekegura naganera okanigahue."},{"book":"Sams-Zgame","chapter":"119","verse":"17","text":"Nagra kagri eri'za vahe mani'noanki nazeri so'e huge'na, kasefa hu'na manine'na nanekeka'a amagera anta'neno."},{"book":"Sams-Zgame","chapter":"119","verse":"18","text":"Navurga eri hari huge'na, kagri kasegefima hentofazama me'nea zana keama ha'neno."},{"book":"Sams-Zgame","chapter":"119","verse":"19","text":"Nagra ama mopafina karaga vahe emani'noanki, nagri navurera kasegeka'a eri frara okio."},{"book":"Sams-Zgame","chapter":"119","verse":"20","text":"Kagri kasegema amage'ma ante'zankura maka knafina nagu'amo'a tusiza huno avesi'avesi nehie."},{"book":"Sams-Zgame","chapter":"119","verse":"21","text":"Kema ontahi veganokno'ma nehu'za kasegeka'ama atre'za hazama negraza vahera, kagra zamazeri konerinka zamatrenanke'za huviza hugahaze."},{"book":"Sams-Zgame","chapter":"119","verse":"22","text":"Zamatrege'za kiza zokago kea hunenante'za huhaviza huonanteho. Na'ankure kagri kasegea, nagra amagera nentoe."},{"book":"Sams-Zgame","chapter":"119","verse":"23","text":"Vugota kva vahe'mo'zanena magopi manine'za nazeri haviza hunaku keaga ana'nekize. Hianagi eri'za vahekamo'na kagri kasegegu nagesa antahintahi nehue."},{"book":"Sams-Zgame","chapter":"119","verse":"24","text":"Kagri kasegegura tusiza hu'na musena nehugeno, ana kasegemo'a knare antahi'za nenamie."},{"book":"Sams-Zgame","chapter":"119","verse":"25","text":"Nagra kugusopafi urami'na mase'noanki, kagra naneke ka'areti nazeri kasefa huo."},{"book":"Sams-Zgame","chapter":"119","verse":"26","text":"Nagrama nazano hunaku'ma nagesa antahi'noa zana kagrira kasamugenka, ke'nirera nona hunante'nane. Ana hu'nananki menina tra keka'a rempi hunamio."},{"book":"Sams-Zgame","chapter":"119","verse":"27","text":"Nagrira naza huge'na kasegeka'amofo agafa'a antahi ama ha'neno. Ana'ma hananke'na so'e zantfama hu'nea eri'zama eri'nana zankura nagesa antahintahi hugahue."},{"book":"Sams-Zgame","chapter":"119","verse":"28","text":"Nagu'amo'a kna nehigena, nasunku zampi mani'nena zavira netoanki, kagrama nanekefima hu'nana kante amage antenka nazeri hankavetio."},{"book":"Sams-Zgame","chapter":"119","verse":"29","text":"Nagrama havigema nehua zampintira nazeri afete atro. Ana nehunka kasunku hunantenka, kasegeka'a rempi hunamio."},{"book":"Sams-Zgame","chapter":"119","verse":"30","text":"Kagrira ogatre'na tamage hu'na kamage antegahue hu'na ko huhampri'noe. Ana nehu'na maka zupa kasegeka'a, nagu'areti hu'na amage antegahue hu'na nagesa antahi'noe."},{"book":"Sams-Zgame","chapter":"119","verse":"31","text":"Kagri kasegea azeri antrako hu'noanki, Ra Anumzamoka natregeno mago zamo'a nazeri nagazea osino."},{"book":"Sams-Zgame","chapter":"119","verse":"32","text":"Kagri kasegeka'a, amage ante'na vugahue. Na'ankure nagri antahi'zana, kagra eri ra hu'nanku anara hugahue."},{"book":"Sams-Zgame","chapter":"119","verse":"33","text":"Ra Anumzamoka kasegeka'a rempi hunamige'na, amage ante'na nevu'na ome vagaretega va'neno."},{"book":"Sams-Zgame","chapter":"119","verse":"34","text":"Ama' antahi'zana namige'na kasegeka'a nentahi'na amage anta'neno. Ana kasegeka'a maka nagu'areti hu'na amage antegahue."},{"book":"Sams-Zgame","chapter":"119","verse":"35","text":"Kagra naveri huge'na kagri kasegemo'ma vuoma huno hu'nea kante vaneno. Na'ankure nagra ana kasegegu musena nehue."},{"book":"Sams-Zgame","chapter":"119","verse":"36","text":"Nagri nagu'a eri rukrahe huge'na kagri kasegema amage ante'zanku navesi navesi nehu'na, havi kazigati zago eri'na feno vahera omani'neno."},{"book":"Sams-Zgame","chapter":"119","verse":"37","text":"Agafa'a omane zantaminte'ma navuma negoazana eri netrenka, kagrama naneke ka'afima hu'nana kante amage antenka nazeri kasefa huo."},{"book":"Sams-Zgame","chapter":"119","verse":"38","text":"Kagrama huvempama hu'nana zana eri'za vahekamo'nare erinteama nehananke'za, vahe'mo'za kagriku korora hugantegahaze."},{"book":"Sams-Zgame","chapter":"119","verse":"39","text":"Vahe'mo'zama nazeri nagazema hu nanekema nehazafintira, Kagra naza huo. Na'ankure kagri kasegemo'a knare hu'ne."},{"book":"Sams-Zgame","chapter":"119","verse":"40","text":"Kagri kasegema amage'ma ante zankura navesi navesi nehuanki, kagra fatgo kavukva hunka nazeri kasefa huo."},{"book":"Sams-Zgame","chapter":"119","verse":"41","text":"Ra Anumzamoka atregeno vagaore mevava kavesi zamo'a nagritera ne-esigenka, kagrama huvempama hu'nana kante antenka, nagu'vazinka ete navro."},{"book":"Sams-Zgame","chapter":"119","verse":"42","text":"Ana'ma hananke'na nazeri havizama hu kema nehaza vahe'mofo ke'zamirera kenona huzmantegahue. Na'ankure kagri nanekere namentintia nehue."},{"book":"Sams-Zgame","chapter":"119","verse":"43","text":"Kagra tamage keka'a nagipintira eri otro. Na'ankure nagra kagri kasegegu amuhara nehue."},{"book":"Sams-Zgame","chapter":"119","verse":"44","text":"Kagri kasegea nagra maka knafina amage antevava hugahue."},{"book":"Sams-Zgame","chapter":"119","verse":"45","text":"Mago zamo'a kina reonantesige'na fru hu'na vano hugahue. Na'ankure nagra maka nagu'areti hu'na, kagri kasegea amage nentoe."},{"book":"Sams-Zgame","chapter":"119","verse":"46","text":"Kini vahe'mokizmi zamavuga oti'na kagri kasegea huama hu'na nezamasami'na, nagazegura osugahue."},{"book":"Sams-Zgame","chapter":"119","verse":"47","text":"Kagri kasegegura muse nehuankina, ana kasegea navesinentoe."},{"book":"Sams-Zgame","chapter":"119","verse":"48","text":"Nagra kagri kasegere nazana erisga nehu'na, kagri kasegegura maka zupa nagesa antahintahia nehue."},{"book":"Sams-Zgame","chapter":"119","verse":"49","text":"Kagri eri'za vahekamo'nama huvempama hunante'nana kegura kagesa antahio. Na'ankure anazamo hige'na, kagritera amuhara nehue."},{"book":"Sams-Zgame","chapter":"119","verse":"50","text":"Kagrama huvempama hunante'nana nanekemo nazeri hankavenetigeno, knazampima ufroana ana nanekemo nazeri kasefara nehie."},{"book":"Sams-Zgame","chapter":"119","verse":"51","text":"Zamavufga rama nehaza vahe'mo'za, nagrira ki'za zokago ke hunenantaze. Hianagi nagra Kagri kasegea namefira hunomue."},{"book":"Sams-Zgame","chapter":"119","verse":"52","text":"Ra Anumzamoka korapa'ma tami'nana kasegeka'a naganera nokanue. Ana nehugeno ana nanekemo nazeri hankavenetie."},{"book":"Sams-Zgame","chapter":"119","verse":"53","text":"Kefo avu'ava'ma nehaza vahe'mo'zama Kagri kasegema amage'ma nontageno'a, tusi narimpa nehe."},{"book":"Sams-Zgame","chapter":"119","verse":"54","text":"Ru vahe moparega kraga'ma umanine'na, Kagri kasegea eri rukrahe hu'na asunte'noe."},{"book":"Sams-Zgame","chapter":"119","verse":"55","text":"Ra Anumzamoka kenage'enena kagri kagigura naganera nokanue. Ana nehuanki'na kagri kasegea amage antegahue."},{"book":"Sams-Zgame","chapter":"119","verse":"56","text":"Nagra nomani zanifina maka zupa kagri kasegea amagenentoe."},{"book":"Sams-Zgame","chapter":"119","verse":"57","text":"Ra Anumzamoka nagri suza mani'nane hu'na kagrira huhampari'noe. Ana nehu'na huvempa hu'noanki'na amage'ma anteho hunka'ma tami'nana nanekeka'a, amage antegahue."},{"book":"Sams-Zgame","chapter":"119","verse":"58","text":"Kagra asomu hunanto hu'na maka nagu'areti hu'na kantahinegoe. Kagrama huvempa hu'nana kante amage antenka, kasunku hunanto."},{"book":"Sams-Zgame","chapter":"119","verse":"59","text":"Nagrama nehua navu'nava zankura nagesa antahintahi nehu'na, rukrahe hu'na Kagri kasege amage antegahue."},{"book":"Sams-Zgame","chapter":"119","verse":"60","text":"Nagra mago zankura avega ontegahuanki'na, amehu'na Kagri kasegea amage antegahue."},{"book":"Sams-Zgame","chapter":"119","verse":"61","text":"Kefo avu'ava zama nehaza vahe'mo'za nazeri anaki'za nehaze. Hianagi Kagri kasegegura nagera nokanue."},{"book":"Sams-Zgame","chapter":"119","verse":"62","text":"Kenagera oti'na fatgoma hu'nea kasegeka'agura humuse hunegantoe."},{"book":"Sams-Zgame","chapter":"119","verse":"63","text":"Kagri'ma kamagema nente'za vahe'mo'za, Kagri kasegema amage'ma nentaza vahe'ene tragote'na nemanue."},{"book":"Sams-Zgame","chapter":"119","verse":"64","text":"Ra Anumzamoka vagaore mevava kavesi'zamo ama mopafina avite'neanki, kasegeka'a rempi hunamio."},{"book":"Sams-Zgame","chapter":"119","verse":"65","text":"Ra Anumzamoka kagrama huvempama hu'nana kante amage antenka, eri'za vahekamo'na knare'zana rama'a tro hunante'nane."},{"book":"Sams-Zgame","chapter":"119","verse":"66","text":"Kagri kasegegura namentinti nehuanki, knare'ma huno refkohu avu'ava zane, ama' antahi'zana namio."},{"book":"Sams-Zgame","chapter":"119","verse":"67","text":"Nagra kamagera onte'na kana atre'na havi kante vugenka, kagra knaza naminka nazeri fatgo hu'nane. Hianagi menina kagri nanekeka'a amagenentoe."},{"book":"Sams-Zgame","chapter":"119","verse":"68","text":"Kagra knare hu'nenka knare avu'ava zanke nehananki, kasegeka'a rempi hunamio."},{"book":"Sams-Zgame","chapter":"119","verse":"69","text":"Zamavufga rama nehaza osu'noa zanku havige hunante'za vano nehaze. Hianagi nagra nagu'areti hu'na, Kagri kasegea amagenentoe."},{"book":"Sams-Zgame","chapter":"119","verse":"70","text":"Ana vahe'mokizmi zamagu'amo'a afovamo'ma hiaza huno kakani'ne. Hianagi kagri kasegegura tusiza hu'na muse nehue."},{"book":"Sams-Zgame","chapter":"119","verse":"71","text":"Knazama naminka nazeri havizama hu'nanana nagri knare zanku anara hu'nane. Na'ankure e'i ana zamo'a Kagri kasege amage ante'za rempi hunami'ne."},{"book":"Sams-Zgame","chapter":"119","verse":"72","text":"Kagrama tami'nana kasegemo'a, rama'a tauseni'a goline silvanena rugatereno nagritera razankrerfa me'ne."},{"book":"Sams-Zgame","chapter":"119","verse":"73","text":"Kagraka'a kazampinti tro hunantenka nazeri fore hu'nane. Ana hu'nanku kagri kasegema rempima hu'na antahisanugu ama' antahi'zana namio."},{"book":"Sams-Zgame","chapter":"119","verse":"74","text":"Kagriku'ma koro'ma nehaza vahe'mo'za nagri'ma nenage'za muse hugahaze. Na'ankure Kagri nanekegu amuhara nehugu anara hugahaze."},{"book":"Sams-Zgame","chapter":"119","verse":"75","text":"Ra Anumzamoka kagra fatgo hunka refkoa nehane. Nagri nazeri fatgo hunaku naneke ka'are Kagra oti'nenka, knazana nami'nane."},{"book":"Sams-Zgame","chapter":"119","verse":"76","text":"Eri'za vahe kamo'nama huvempama hunante'nana kante amage antenka, atregeno vagaore mevava kavesi zamo nazeri hankavetino."},{"book":"Sams-Zgame","chapter":"119","verse":"77","text":"Kagra kasunku hunantenka nazeri kasefa huge'na mani'neno. Na'ankure Kagri kasegegura tusiza hu'na muse nehue."},{"book":"Sams-Zgame","chapter":"119","verse":"78","text":"Zamavufga rama nehaza vahe'mo'zama havigema hu'za nazeri havizama hu'naza vahera zamazeri zamagaze huo. Hianagi nagra Kagri kasegegu nagesa antahintahi hugahue."},{"book":"Sams-Zgame","chapter":"119","verse":"79","text":"Kagri kasegema antahi'neza, kagriku'ma koro'ma nehu'za kagoraga'ama nemaniza vahera atrege'za nagrite erava'o hiho."},{"book":"Sams-Zgame","chapter":"119","verse":"80","text":"Naza hugena kagri kasege amage nente'na, havi nagia e'orisanue. Ana nehu'na nagazegura osanue."},{"book":"Sams-Zgame","chapter":"119","verse":"81","text":"Kagrama nagu'vazinka navresnanku navesinavesi nehige'na kavega ante'na za'zate'ma manua zamo higeno, zaferinani'a omane amane nehie. Hianagi Kagri nanekegu amuhara nehue."},{"book":"Sams-Zgame","chapter":"119","verse":"82","text":"Kagrama huvempama hu'nana kemo'ma nena'ama efore hanigu navuma antete'na manua zamo'a, navunata negrie. Ana hige'na nagra hu'na, nazupa nazeri knare hugahane hu'na nehue?"},{"book":"Sams-Zgame","chapter":"119","verse":"83","text":"Mememofo akrutetima troma hu'naza tintafema teverema ante hagege hazageno, ome haviza hiankna huno navufgamo'a havizantfa hu'ne. Hianagi Kagri tra kea nagra nagera okani'noe."},{"book":"Sams-Zgame","chapter":"119","verse":"84","text":"Nama'a zupa Kagrikura kavega antegahue? Nagri'ma knama nenamiza vahera, ina zupa nona hunka knazana zamigahane?"},{"book":"Sams-Zgame","chapter":"119","verse":"85","text":"Zamavufga rama nehaza vahe'mo'za kagri kasegea amagera nonte'za, nagrama tnafa'ma hu'na mase'nugura kama vano nehufina keri kafinentaze."},{"book":"Sams-Zgame","chapter":"119","verse":"86","text":"Maka kasegekamo'a tamage nanekege me'ne. Agafa'a omane'nea zante vahe'mo'za havige hu'za hazenke naminaku nehazanki naza huo."},{"book":"Sams-Zgame","chapter":"119","verse":"87","text":"Ana vahe'mo'za ama mopafintira kofahu'za nahe fri'za hu'naze. Hianagi Kagri tra kea namefira huomi'noe."},{"book":"Sams-Zgame","chapter":"119","verse":"88","text":"Kagra vagaore mevava kavesi zanteti nagrira nazeri antese hunka kegava hunenantane. Ana hu'negu kagri tra kea amage ante vava hugahue."},{"book":"Sams-Zgame","chapter":"119","verse":"89","text":"Ra Anumzamoka Kagri nanekemo'a vagaore mevava naneke me'neankino, monafinka hankavetino me'ne."},{"book":"Sams-Zgame","chapter":"119","verse":"90","text":"Kagra nazano hugahue hunkama hu'nana zama nehana kavu'ava zamo'a mevava nehuno, forehu anante nante'ma hu'za vanaza vahetera vugahie. Mopa tro hunka antankeno hankavetino me'ne."},{"book":"Sams-Zgame","chapter":"119","verse":"91","text":"Kagri kasegemo'a hankavetino meme eno ama knarera ehanati'ne. Ana hu'neankino maka ama mopafima me'nea zantamimo'za Kagri eri'zanke e'nerize."},{"book":"Sams-Zgame","chapter":"119","verse":"92","text":"Hanki Kagri kasegegu'ma tusi musema osuresina, nagrama natazama erua knafi ko frusine."},{"book":"Sams-Zgame","chapter":"119","verse":"93","text":"Nagra tamagerfa hu'na kagri kasegea nagera okanigahue. Na'ankure ana nanekemo higenka, nasimura naminke'na kasefa hu'na mani'noe."},{"book":"Sams-Zgame","chapter":"119","verse":"94","text":"Nagra kagri vahe mani'noanki nagu'vazio. Na'ankure maka zupa Kagri kasege amagera nentoe."},{"book":"Sams-Zgame","chapter":"119","verse":"95","text":"Kefo avu'ava zama nehaza vahe'mo'za kafo ante'za mani'neza nazeri haviza hunaku nehaze. Hianagi Kagri kasegegura nagesa antahintahi hugahue."},{"book":"Sams-Zgame","chapter":"119","verse":"96","text":"Nagrama ke'na antahi'na huana, mago zamo'a knare huno hankavetino mezana omane'ne. Hianagi Kagri kasegea mago zamo'a azeri ontesigeno, mevava huno vugahie."},{"book":"Sams-Zgame","chapter":"119","verse":"97","text":"Nagra Kagri kasegegura tusiza hu'na navesi nente'na, maka knafina nagesa antahintahi nehue."},{"book":"Sams-Zgame","chapter":"119","verse":"98","text":"Kagri kasegemo knare antahi'zana namige'na, ha' vaheni'a knare antahizampina zamagate'neroe. Na'ankure maka zupa Kagri kasegemo nagrane me'neno, nazeri fatgoa nehie."},{"book":"Sams-Zgame","chapter":"119","verse":"99","text":"Nagra maka zupa Kagri kasegegu nagesa antahintahi nehu'na, rempima hunenamiza vahera zamagatere'na knare antahi'zana eri'noe."},{"book":"Sams-Zgame","chapter":"119","verse":"100","text":"Ranra vahe'mokizmia zamagatere'na knare antahi'zana eri'noe. Na'ankure maka zupa Kagri tra ke amagera nentogu anara hu'noe."},{"book":"Sams-Zgame","chapter":"119","verse":"101","text":"Maka kefo avu'ava zama hu'zantera nagia renakere'na novue. Na'ankure kagri naneke amage antenaku anara nehue."},{"book":"Sams-Zgame","chapter":"119","verse":"102","text":"Nagra Kagri tra kea atre'na namefira huomi'noe. Na'ankure Kagra knare'za hunka, rempi hunami'nanku anara hu'noe."},{"book":"Sams-Zgame","chapter":"119","verse":"103","text":"Kagri nanekema nagite'ma erinte'nama koana, tusi haganentake hu'neankino, tumerimo'ma hagama nehiama'a rugatereno tusi haga hu'ne!"},{"book":"Sams-Zgame","chapter":"119","verse":"104","text":"Kagri kasegemo ama' antahi'zana nenamie. E'ina hu'negu maka havi avu'ava zankura nagotenentoe."},{"book":"Sams-Zgame","chapter":"119","verse":"105","text":"Kagri nanekemo'a lamu tavikna huno nagiafina remasa hunenanteno, tavikna huno kama nevufina remsa hunenante."},{"book":"Sams-Zgame","chapter":"119","verse":"106","text":"Nagra huvempa hu'na fatgoma hu'nea trake amage antegahue. Anage nehu'na hu hankavetuanki'na amage antegahue."},{"book":"Sams-Zgame","chapter":"119","verse":"107","text":"Ra Anumzamoka nagra tusi'a kna zampi manuanki, Kagrama huvempama hu'nana kante amage antenka, nazeri kasefa huge'na ofri mani'neno."},{"book":"Sams-Zgame","chapter":"119","verse":"108","text":"Ra Anumzamoka ofagna hu'na Kagri'ma rama'a zupama susu'ma hu'na husgama hunegantoana antahi nenaminka, kasegeka'aramina rempi hunamio."},{"book":"Sams-Zgame","chapter":"119","verse":"109","text":"Maka zupa ha' vahenimo'za nahe fri'za nehaze. Hianagi Kagri kasegea naganera okanigahue."},{"book":"Sams-Zgame","chapter":"119","verse":"110","text":"Kefo avu'ava zama nehaza vahe'mo'za nagri'ma nazeri haviza hunakura, kampina krifu anagi antazankna nehaze. Hianagi Kagri kasegea atre'na hazanogroe."},{"book":"Sams-Zgame","chapter":"119","verse":"111","text":"Kagri kasegea mevava feno zankna hu'na erisanti hare'noe. Na'ankure ana nanekemo, nagu'a nazeri muse nehie."},{"book":"Sams-Zgame","chapter":"119","verse":"112","text":"Nagra kagri kasege maka zupa amage antegahue hu'na nagesa antahi'noanki'na, amage anteme nevu'na ufrigahue."},{"book":"Sams-Zgame","chapter":"119","verse":"113","text":"Kagri kasegema amage antegahune nehu'za tare antahintahima nehaza vahera nagote'nezmantoe. Hianagi Kagri kasegea navesinentoe."},{"book":"Sams-Zgame","chapter":"119","verse":"114","text":"Nagrama fra'ma kisanua kuma'ene hankonine Kagra mani'nane. Kagri nanekegu amuhara nehue."},{"book":"Sams-Zgame","chapter":"119","verse":"115","text":"Tamagra kefo avu'ava zama nehaza vahe'mota, nagrira natareta viho. Na'ankure nagra Anumzanimofo kasege amage ante'naku nehue."},{"book":"Sams-Zgame","chapter":"119","verse":"116","text":"Ra Anumzamoka kagrama huvempama hu'nana kante amage antenka, nazeri hankavetige'na ofri kasefa hu'na mani'neno. Ana nehunka atregeno amuha'ma nehua zamo'a, amne zanknara osino."},{"book":"Sams-Zgame","chapter":"119","verse":"117","text":"Nazeri sga huge'na knare hu'na nemani'na, maka zupa kasegeka'agura antahintahi huvava ha'neno."},{"book":"Sams-Zgame","chapter":"119","verse":"118","text":"Kagri kasegema amage'ma nontaza vahera kamefi hunezamine. Zamagra ana vahe'mo'zama nehaza havigemo'a amne zankna hugahie."},{"book":"Sams-Zgame","chapter":"119","verse":"119","text":"Kefo avu'ava zama nehaza vahera kagra amne zama hiaza hunka ama mopafintira reganope netrane. Ana hu'negu nagra Kagri kasegea navesinentoe."},{"book":"Sams-Zgame","chapter":"119","verse":"120","text":"Nagra kagriku koro nehugeno, navufgamo'a nahirahi nere. Kagra keagama refko'ma nehana zanku, nentahi'na korora nehue."},{"book":"Sams-Zgame","chapter":"119","verse":"121","text":"Nagra knare huno fatgo hu'nea avu'avaza hu'noanki, natrege'za vahe'ma knama zamiza zamazeri havizama nehaza vahe'mo'za nazeri havizana osiho."},{"book":"Sams-Zgame","chapter":"119","verse":"122","text":"Muse hugantoanki kagri eri'za vahekamo'na kegava hunenantenka, natrege'za zmavufga rama nehaza knazana onamiho."},{"book":"Sams-Zgame","chapter":"119","verse":"123","text":"Kagrama huvempama hu'nana kante amage nentenka, fatgo kavukva hunka havi avu'ava zama nehaza vahe'mokizmi zamazampinti'ma naza hunka nagu'vazisanegu'ma navuma antete'nama manua zamo'a navumo'a natagrie."},{"book":"Sams-Zgame","chapter":"119","verse":"124","text":"Vagaore mevava kavesi zanteti eri'za vahekamo'na kavesigante'noe hunka naveri nehunka, tra keka'a rempi hunamio."},{"book":"Sams-Zgame","chapter":"119","verse":"125","text":"Nagra Kagri eri'za vahe mani'noanki ama' antahi'zana namige'na, Kagri kasegea antahi amara ha'neno."},{"book":"Sams-Zgame","chapter":"119","verse":"126","text":"Ra Anumzamoka menina Kagri kna efore hu'negu, Kagri kasegema runetagraza vahera zamazeri haviza huo."},{"book":"Sams-Zgame","chapter":"119","verse":"127","text":"Tamagerfa hu'na Kagri kasegema navesimanentoa zamo'a, agruma hu'nea golia rugatere'ne."},{"book":"Sams-Zgame","chapter":"119","verse":"128","text":"E'ina agafare maka Kagri kasegemo'a tamage naneke me'ne hu'na nentahi'na, havi kante'ma vu'zankura nagonete."},{"book":"Sams-Zgame","chapter":"119","verse":"129","text":"Kagri kasegemo'a knare zantfa hu'negu, nagra amage nentoe."},{"book":"Sams-Zgame","chapter":"119","verse":"130","text":"Kagri nanekema eri vakare'za rempima huneramiza zamo'a, tavi remsa hiankna huno remsa hunerante. Ana hu'neankino antahizama'a omane vahe'mo'enena nanekeka'a antahi ani' hugahie."},{"book":"Sams-Zgame","chapter":"119","verse":"131","text":"Nagi'ma aka hu'nena nagefunama hagna hagna'ma nehuana, na'ankure nagu'areti tusiza hu'na Kagri kasegema navesinentogu anara nehue."},{"book":"Sams-Zgame","chapter":"119","verse":"132","text":"Kagri kagima avesinentaza vahe'ma hunezmantanaza hunka, rukrahe hunka kasunkura hunanto."},{"book":"Sams-Zgame","chapter":"119","verse":"133","text":"Kagra huvempama hu'nana kante antenka, kama vanoma hanufina kegava hunanto. Ana'ma hanankeno'a kefo avu'ava zamo'a nazeri nagate oregahie."},{"book":"Sams-Zgame","chapter":"119","verse":"134","text":"Vahe'mo'zama knama namiza nazeri havizama nehaza zampintira, Kagra ete navu'vazinka nenavrege'na, Kagri kasegea amage anta'neno."},{"book":"Sams-Zgame","chapter":"119","verse":"135","text":"Kagra kavugosafinti masaka'anu eri'za vahekamo'na remsa hunenantenka, kasegeka'a rempi hunamio."},{"book":"Sams-Zgame","chapter":"119","verse":"136","text":"Vahemo'zama Kagri kasegema amage'ma nontageno'a, navunumo'a, navufintira tinkna huno herafi neramie."},{"book":"Sams-Zgame","chapter":"119","verse":"137","text":"Ra Anumzamoka Kagra fatgo kavukva'ene ne' mani'nankeno, Kagri kasegekamo'enena fatgo hu'ne."},{"book":"Sams-Zgame","chapter":"119","verse":"138","text":"Kagrama tami'nana kasegemo'a fatgo hu'neankino, vahe'mo'za zamentintia hugahaze."},{"book":"Sams-Zgame","chapter":"119","verse":"139","text":"Nagri'ma ha'ma renenantaza vahe'mo'za Kagri nanekea antahi nomizageno, narimpa ahe'zamo'a tusi'za huno teve rukru nehie."},{"book":"Sams-Zgame","chapter":"119","verse":"140","text":"Kagrama huvempama hu'nana nanekeka'ama avamepima erinte'na koana knarezantfa hu'nege'na, Kagri eri'za vahekamo'na tusiza hu'na navesinentoe."},{"book":"Sams-Zgame","chapter":"119","verse":"141","text":"Nagra amne nagi omane vahe mani'noge'za, vahe'mo'za huhaviza hunenantaze. Hianagi Kagri kasegea naganera nokanue."},{"book":"Sams-Zgame","chapter":"119","verse":"142","text":"Fatgo kavukva zamo'a mevava huno vugahie. Ana hu'neankino Kagri kasegemo'a, fatgo naneke me'ne."},{"book":"Sams-Zgame","chapter":"119","verse":"143","text":"Knazamo'a nazeri navesra hianagi, kagri kasegemo nazeri muse nehie."},{"book":"Sams-Zgame","chapter":"119","verse":"144","text":"Kagri kasegemo'a maka zupa tamagerfa huno fatgo hu'ne. Kagra naza huge'na ana nanekea antahi ama nehu'na, kasefa hu'na mani'neno."},{"book":"Sams-Zgame","chapter":"119","verse":"145","text":"Ra Anumzamoka nagra nagu'areti hu'na Kagritega zavi krafa hu'na nunamuna nehuanki, nunamuni'a antahinamio. Ana'ma hananke'na kagri tra kea amage antegahue."},{"book":"Sams-Zgame","chapter":"119","verse":"146","text":"Kagritega zavi krafa nehuanki, nagu'vazinka naza huge'na, Kagri kasegea amage anta'neno."},{"book":"Sams-Zgame","chapter":"119","verse":"147","text":"Kagrama naza hananegura zahufama masama osu'nege'na oti'na Kagritega zavi krafa nehu'na, Kagri nanekere amuhara nehue."},{"book":"Sams-Zgame","chapter":"119","verse":"148","text":"Kenage'ma navu'ma omase hari hute'nama nemanuana, na'ankure Kagri nanekegu nagesa antahintahi nehu'na anara nehue."},{"book":"Sams-Zgame","chapter":"119","verse":"149","text":"Ra Anumzamoka vagaore mevava kavesi zanteti'ma kavesi nenantana Anumza mani'nananki, zavi krafama nehuana antahi nenaminka, Kagrama hu'nana kante amage antenka nazeri kasefa huge'na nasimura eri'na mani'neno."},{"book":"Sams-Zgame","chapter":"119","verse":"150","text":"Kema ontahi vahe'mo'za nazeri haviza hunaku nagritega erava'o nehaze. Ana vahe'mo'za Kagri kasegemofo tava'ontera omani'nazanki afete mani'naze."},{"book":"Sams-Zgame","chapter":"119","verse":"151","text":"Ana hu'neanagi Ra Anumzamoka nagri tvaonte mani'nankeno, ana maka Kagri kasegemo'a tamage nanekege me'ne."},{"book":"Sams-Zgame","chapter":"119","verse":"152","text":"Nagra korapa'ma Kagri kasegema rempi hu'nama antahi'noana, Kagra kasegeka'agura vagaore mevava hugahie hunka eri fore hankeno me'ne."},{"book":"Sams-Zgame","chapter":"119","verse":"153","text":"Nagrama natazama e'nerua zana negenka, ana knazampintira nazeri atro. Na'ankure nagra Kagri kasegea naganera nokanue."},{"book":"Sams-Zgame","chapter":"119","verse":"154","text":"Nagri kaziga antenka keagafina naza hunka keaga nehunka, Kagrama huvempama hu'nana kante antenka nazeri kasefa nehunka, nasimura namige'na mani'neno."},{"book":"Sams-Zgame","chapter":"119","verse":"155","text":"Kefo avu'ava zama nehaza vahe'mo'za zamagu'ma vazizamofona afete nemanizankinka zamagura ovazigahane. Na'ankure ana vahe'mo'za kagri kasegea amagera nontazagu, anara hugahane."},{"book":"Sams-Zgame","chapter":"119","verse":"156","text":"Ra Anumzamoka Kagri kasunku zamo'a rankrerfa hu'neanki, kagri kasegemo'ma hu'nea kante antenka nazeri kasefa nehunka, nasimura namige'na mani'neno."},{"book":"Sams-Zgame","chapter":"119","verse":"157","text":"Nagri'ma nazeri havizama nehaza vahe'ene knazama nenamiza vahetmina rama'a mani'naze. Hianagi Kagri kasegea atre'na namefira hunomue."},{"book":"Sams-Zgame","chapter":"119","verse":"158","text":"Havigema hu'za vahe'ma rezmavatga hazage'zama hazenkema eneriza vahe'ma nezamage'na, amutisanua nagesa nehie. Na'ankure ana vahe'mo'za Kagri nanekea antahi amneza nehaze."},{"book":"Sams-Zgame","chapter":"119","verse":"159","text":"Nagrama kagri kasegema navesimanentoa zana nenagenka, Ra Anumzamoka vagaore mevava kavesi zanteti kavesinantenka nasimura namige'na kasefa hu'na mani'neno."},{"book":"Sams-Zgame","chapter":"119","verse":"160","text":"Kagri nanekemo'a tamage naneke me'ne. Ana hu'neankino maka fatgo tra kekamo'a vagaore mevava huno vugahie."},{"book":"Sams-Zgame","chapter":"119","verse":"161","text":"Mago ke agafa'a omane zante ugagota kva vahe'mo'za nazeri haviza nehaze. Hianagi nagu'areti hu'na kagri nanekegura korora nehu'na nagesa antahintahi nehue."},{"book":"Sams-Zgame","chapter":"119","verse":"162","text":"Mago vahe'mo'ma tusi fenozama eri nafa'a nehuno musema hiaza hu'na, Kagrama huvempama hu'nana nanekegura tusi muse nehue."},{"book":"Sams-Zgame","chapter":"119","verse":"163","text":"Havigema hu avu'ava zankura, nagrira nagonete. Hianagi Kagri kasegea navesi nentoe."},{"book":"Sams-Zgame","chapter":"119","verse":"164","text":"Fatgoma hu'nea kasegegura, mago zage knafina 7ni'a zupa Kagrira humuse hunegantoe."},{"book":"Sams-Zgame","chapter":"119","verse":"165","text":"Kagri kasegema amage'ma nentaza vahe'mo'za ra zamarimpa frune nemanizankino, mago zamo'a zamazeri tanafara osugahie."},{"book":"Sams-Zgame","chapter":"119","verse":"166","text":"Ra Anumzamoka nagu'vazinka etema navresnanku amuhara nehu'na kavega ante'na manine'na, Kagri kasegea amagenentoe."},{"book":"Sams-Zgame","chapter":"119","verse":"167","text":"Kagri kasegema nagrama amage'nentoana, na'ankure nagra tusiza hu'na navesinentogu hu'na amageranentoe."},{"book":"Sams-Zgame","chapter":"119","verse":"168","text":"Maka kasegeka'ane tra keka'anena nagra amagenentoe. Na'ankure nagra maka'zama nehuana, Kagra ko nagenka antahinka hu'nane."},{"book":"Sams-Zgame","chapter":"119","verse":"169","text":"Ra Anumzamoka nagri zavi krafamo'ma Kagrite'ma ne-eana antahi nenaminka, Kagrama huvempama hu'nana kante amage antenka ama' antahi'zana namio."},{"book":"Sams-Zgame","chapter":"119","verse":"170","text":"Nagrama nunamuma nehuana antahi nenaminka, kagrama huvempama hu'nana kante antenka nagu nevazinka ete navro."},{"book":"Sams-Zgame","chapter":"119","verse":"171","text":"Kagra kasegeka'ama rempima hunenamina zanku hu'na, Kagri kagia husga hunegantoe."},{"book":"Sams-Zgame","chapter":"119","verse":"172","text":"Kagri kasegegura nagra zagame hugahue. Na'ankure Kagri kasegemo'a, miko fatgo nanekege me'ne."},{"book":"Sams-Zgame","chapter":"119","verse":"173","text":"Kagra kazana rusutenka nazahuo. Na'ankure nagra Kagri kasegema amage antegahue hu'nama huhampri'noanki naza huo."},{"book":"Sams-Zgame","chapter":"119","verse":"174","text":"Ra Anumzamoka Kagrama nagu'nevazinka nazama hananku kavega ante'na mani'noe. Ana nehu'na Kagri kasegegura tusiza hu'na musena nehue."},{"book":"Sams-Zgame","chapter":"119","verse":"175","text":"Kagra natrege'na ofrina kasefa hu'na manine'na, Kagri kagia ahentesga haneno. Ana nehanugeno Kagri kasegemo naza huno vugahie."},{"book":"Sams-Zgame","chapter":"119","verse":"176","text":"Sipisipi afumo'ma hiaza hu'na kana atre'na hazagre'noe. Ana hu'noanki Kagri eri'za vahekamo'na eme hakrenka navro. Na'ankure Kagri kasegegura naganera nokanue."}]}