{"data":[{"book":"Ghamatendo","chapter":"14","verse":"1","text":"Ako Ikoniya Pauli na Balinaba tsawaghenda mne ing'anda ya ukulombela ya Wayahudi ka pfawaghendagha. Na kwaapfila pfawalongile, Wayahudi ne iwanu iwali si Wayahudi wengi wamtoghola Yesu."},{"book":"Ghamatendo","chapter":"14","verse":"2","text":"Lekeni Wayahudi ing'awotoghola wawasongesa iwanu iwali si Wayahudi bae wawahile iwanu iwamtoghole Yesu."},{"book":"Ghamatendo","chapter":"14","verse":"3","text":"Pauli na Balinaba waghendelela kukala ako matsuwa mengi, walonga mbuli tse Imtwatsa bila kupfuka, iyalanguse usenga wa uluso wake ka wa kweli kwa kuweng'a uwetso wa kutenda pfihulo ne ipfinu pfa ukukangawatsa."},{"book":"Ghamatendo","chapter":"14","verse":"4","text":"Iwanu wa isi ila tsaweghola, wangi wawawinza Wayahudi na wangi wawawinza iwatumighwa."},{"book":"Ghamatendo","chapter":"14","verse":"5","text":"Kuya iwanu iwali si Wayahudi na Wayahudi ne iwakulu wawo walamla wawatendele pfihile iwatumighwa awo, na wawatowe ne ghamabwe."},{"book":"Ghamatendo","chapter":"14","verse":"6","text":"Lekeni iwatumighwa hawahulike imbuli ayo watsumila Lisitira na Deribe, isi ya Likaniya na mne isi itsili habehi,"},{"book":"Ghamatendo","chapter":"14","verse":"7","text":"ako waghendelela kupeta Imbuli Inoghile."},{"book":"Ghamatendo","chapter":"14","verse":"8","text":"Ako Lisitira tsakukala ne imunu yaholole ghamaghulu, tsakakala chimbete kulawa kwelekighwa kwake na ng'aghendile bae."},{"book":"Ghamatendo","chapter":"14","verse":"9","text":"Imunu ayo kamhulikitsa Pauli hayang'ali yolonga, na Pauli hayamtsodolele tsinenge, kamwona imunu ayo kotoghola ka kodaha kuhonetsighwa,"},{"book":"Ghamatendo","chapter":"14","verse":"10","text":"kakemelela, “Wime wima kwa ghamaghulu ghako!” Bahala imunu ayo kadaluka, kandusa kughenda."},{"book":"Ghamatendo","chapter":"14","verse":"11","text":"Na mtingano hawonile chatendile Pauli wakemelela kwa Chilukoniya, “Milungu iwa ka wanu, nayo ituhulumkila twetwe.”"},{"book":"Ghamatendo","chapter":"14","verse":"12","text":"Wamwing'a taghwa Balinaba Seyu, na Pauli wamkema Heme kwaapfila yeye tsakakala mlonga mkulu."},{"book":"Ghamatendo","chapter":"14","verse":"13","text":"Mlapfa inambiko wa Seyu, ing'anda yake ye ukulombela iikalile aho kunze kwe ghumji, kaghala ng'ombe na maluwa mna imibani ya ghumji kwaapfila yeye na mtingano ghula ghwe iwanu tsawabama wawalapfile nambiko iwatumighwa."},{"book":"Ghamatendo","chapter":"14","verse":"14","text":"Lekeni Pauli na Balinaba hawahulike apfi, waghadegha maghwanda ghawo, watsumila mne mtingano ghwe iwanu, wakemelela."},{"book":"Ghamatendo","chapter":"14","verse":"15","text":"“Amweye, ebali mwotenda apfi? Twetwe pfipfila twa iwanu ka mwemwe. Twowaghalila Imbuli Inoghile ili mpfileke ipfinyagho, na mumuhindukile Imulungu yane ughima, iyalumbile kulanga ne isi ne ibahali ne ipfinu pfose ipfili mumo."},{"book":"Ghamatendo","chapter":"14","verse":"16","text":"Ghumwande, tsakawaleka iwanu wose watende ka pfawobama."},{"book":"Ghamatendo","chapter":"14","verse":"17","text":"Lekeni ng'alekile bae kwilangusa kwa kuwatendela ghanoghile, kaweng'a imvula kulawa kulanga na ghamapfuno kwa imisimu, kawagholela ipfijo pfingi na kuwamemesa deng'elelo mne mimoyo yenu.”"},{"book":"Ghamatendo","chapter":"14","verse":"18","text":"Hata ka tsawalonga apfo, ikala pfikomu kuwaghoma waleke kuwatambikila."},{"book":"Ghamatendo","chapter":"14","verse":"19","text":"Lekeni Wayahudi wamwenga iwalawile Antiyokiya ne Ikoniya tsawatsa, wawatenda iwanu wawe chinu chimwe nawo. Wamtowa Pauli ne ghamabwe, wamkwegha mbaka kunze kwe ghumji, tsawapfikitsa kafa."},{"book":"Ghamatendo","chapter":"14","verse":"20","text":"Lekeni iwanang'ina hawamtsunguluke, Pauli kenuka koya ukaye. Litsuwa liwinzile yeye na Balinaba waghenda Deribe."},{"book":"Ghamatendo","chapter":"14","verse":"21","text":"Tsawapeta Imbuli Inoghile mne isi ayo na iwanu wengi wamtoghola Yesu. Kuya woya Lisitira na Ikoniya na Antiyokiya."},{"book":"Ghamatendo","chapter":"14","verse":"22","text":"Wawaghuma ghumoyo iwanang'ina, wawalomba wakale mne ukutoghola kula. Wawalongela, “Twobamighwa tubitile mne maghayo mengi ukwingila mne undewa we Imulungu.”"},{"book":"Ghamatendo","chapter":"14","verse":"23","text":"Pauli na Balinaba hawamalitse kuwasaghula iwakulu mna chila kingili lye iwanu iwomtoghola Kiristu, walomba na wafunga ukuja, kuya waweka mna ghamoko ghe Imtwatsa iwamtoghole."},{"book":"Ghamatendo","chapter":"14","verse":"24","text":"Kuya Pauli na Balinaba woka Pamfiliya kubitila Pisidiya."},{"book":"Ghamatendo","chapter":"14","verse":"25","text":"Hawamalitse kupeta imbuli ako Periga, wahulumka mbaka Ataliya."},{"book":"Ghamatendo","chapter":"14","verse":"26","text":"Kulawa Ataliya, wadina mne mnumbwi, woya Antiyokiya, hanu hala hawawalombele iwanu uluso we Imulungu kwa isang'ano ila yawaitimitse."},{"book":"Ghamatendo","chapter":"14","verse":"27","text":"Hawapfikile hala, tsawetingana na iwanu iwamtoghole Yesu, wawalongela ipfinu pfose pfayatendile Imulungu hamwe nawo, na pfayawapfughulile libani lye ukutoghola iwanu iwali si Wayahudi bae."},{"book":"Ghamatendo","chapter":"14","verse":"28","text":"Na wakala ako kwa matsuwa mengi, hamwe ne iwanu iwamtoghole Yesu."}]}