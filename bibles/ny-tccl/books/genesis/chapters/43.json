{"data":[{"book":"Genesis","chapter":"43","verse":"1","text":"Njala inakula kwambiri mʼdzikomo."},{"book":"Genesis","chapter":"43","verse":"2","text":"Tsono atatha kudya tirigu yense amene anakatenga ku Igupto, Yakobo anati kwa ana ake aja, “Pitani kuti mukatigulire chakudya china pangʼono.”"},{"book":"Genesis","chapter":"43","verse":"3","text":"Koma Yuda anati kwa iye, “Munthu uja anatichenjeza monenetsa kuti, ‘Simudzandionanso ine pokhapokha mutabwera ndi mngʼono wanu.’"},{"book":"Genesis","chapter":"43","verse":"4","text":"Mukalola kuti mngʼono wathuyu apite nafe, ndiye ife tidzapita kukakugulirani chakudya."},{"book":"Genesis","chapter":"43","verse":"5","text":"Koma mukapanda kumulola, ife sitipita, chifukwa munthuyo anatiwuza kuti, ‘Simudzandionanso pokhapokha mutabwera ndi mngʼono wanuyo.’ ”"},{"book":"Genesis","chapter":"43","verse":"6","text":"Tsono Israeli anafunsa kuti, “Bwanji inu munandiputira mavuto oterewa pomuwuza munthuyo kuti muli ndi mʼbale wanu wina?”"},{"book":"Genesis","chapter":"43","verse":"7","text":"Iwo anayankha, “Munthuyo ankangofunsafunsa za ife ndi za banja lathu. Iye anatifunsa kuti, ‘Kodi abambo anu akanali ndi moyo? Kodi muli ndi mʼbale wanu wina?’ Ife tinkangoyankha mafunso ake. Ife tikanadziwa bwanji kuti adzanena kuti, ‘Mubwere naye kuno mʼbale wanu’?”"},{"book":"Genesis","chapter":"43","verse":"8","text":"Ndipo Yuda anati kwa Israeli abambo ake, “Muloleni mnyamatayo apite ndi ine, ndipo tinyamuka nthawi yomweyo, kuti ife ndi inu pamodzi ndi ana athu tikhale ndi moyo."},{"book":"Genesis","chapter":"43","verse":"9","text":"Ine ndidzipereka kuti ndikhale chikole cha moyo wa mnyamatayu. Ine ndidzamuteteza. Ngati sindibwera naye ndi kumupereka kwa inu, ndidzakhala wolakwa pamaso panu moyo wanga wonse."},{"book":"Genesis","chapter":"43","verse":"10","text":"Mmene zililimu, tikanapanda kuchedwa, bwenzi titapita ndi kubwerako kawiri.”"},{"book":"Genesis","chapter":"43","verse":"11","text":"Tsono abambo awo Israeli anawawuza kuti, “Ngati pafunika kutero, ndiye muchite izi: Ikanimo zipatso zabwino kwambiri za dziko lino mʼmatumba mwanu ndi kumutengera munthuyo ngati mphatso. Mumutengere mafuta wopaka pangʼono, uchi pangʼono, mafuta wonunkhiritsa chakudya, mule, mtedza ndi alimoni."},{"book":"Genesis","chapter":"43","verse":"12","text":"Mutenge ndalama zokwanira. Ndalama zina nʼzokamubwezera zija anakuyikirani mʼmatumba anu zija. Mwina anangolakwitsa."},{"book":"Genesis","chapter":"43","verse":"13","text":"Mutengeninso mngʼono wanuyu ndi kubwerera kwa munthuyo msanga."},{"book":"Genesis","chapter":"43","verse":"14","text":"Ndipo Mulungu Wamphamvuzonse akuchitireni chifundo pamaso pa munthuyo kuti akamulole mʼbale wanu wina uja ndi Benjamini kuti abwerere ndi inu. Kukakhala kulira, ndine wolira basi.”"},{"book":"Genesis","chapter":"43","verse":"15","text":"Choncho abale aja anatenga mphatso, ndalama zokwanira ndi Benjamininso. Iwo anafulumira kupita ku Igupto ndipo anakaonekera kwa Yosefe."},{"book":"Genesis","chapter":"43","verse":"16","text":"Yosefe ataona Benjamini ali pamodzi ndi abale ake, anati kwa wantchito wa mʼnyumba mwake, “Atengereni anthu awa ku nyumba kwanga, ndipo uphe nyama ndi kukonza bwino chakudya popeza amenewa adya ndi ine masana ano.”"},{"book":"Genesis","chapter":"43","verse":"17","text":"Wantchitoyo anachita monga momwe Yosefe ananenera, ndipo anawatengera abale aja ku nyumba kwa Yosefe."},{"book":"Genesis","chapter":"43","verse":"18","text":"Tsono anthu aja anachita mantha ataona kuti akuwatengera ku nyumba kwa Yosefe. Mʼmaganizo awo ankanena kuti, “Atibweretsa kuno chifukwa cha ndalama zija zinabwezeredwa mʼmatumba athu poyamba paja. Ameneyu akufuna kuti atipanikize ndi kutigwira ukapolo natilanda abulu athu.”"},{"book":"Genesis","chapter":"43","verse":"19","text":"Choncho atafika pa khomo la nyumba ya Yosefe anamuyandikira wantchito wa Yosefe nayankhula naye kuti,"},{"book":"Genesis","chapter":"43","verse":"20","text":"“Pepani mbuye wathu, ife tinabweranso ulendo woyamba kudzagula chakudya"},{"book":"Genesis","chapter":"43","verse":"21","text":"koma titafika pa malo ena kuti tigone, tinatsekula matumba athu ndipo aliyense wa ife anapeza ndalama zake momwe zinalili zili pakamwa pa thumba lake. Ndiye tabwerera nazo."},{"book":"Genesis","chapter":"43","verse":"22","text":"Tabweretsanso ndalama zina kuti tigule chakudya. Sitikudziwa kuti kaya ndani anayika ndalamazo mʼmatumba athu.”"},{"book":"Genesis","chapter":"43","verse":"23","text":"Koma iye anati, “Mitima yanu ikhale pansi ndipo musachite mantha. Mulungu wanu, Mulungu wa abambo anu, anakuyikirani chumacho mʼmatumba anu. Ine ndinalandira ndalama zanu.” Ndipo anakawatulutsira Simeoni."},{"book":"Genesis","chapter":"43","verse":"24","text":"Wantchito uja anawalowetsa anthuwo mʼnyumba ya Yosefe, nawapatsa madzi kuti asambe mapazi awo. Anadyetsanso abulu awo."},{"book":"Genesis","chapter":"43","verse":"25","text":"Abale aja anakonzeratu mphatso zawo zija kuti adzapereke kwa Yosefe, popeza anamva kuti Yosefe adzadya komweko masana."},{"book":"Genesis","chapter":"43","verse":"26","text":"Yosefe atafika ku nyumbako, iwo anapereka mphatso zija namuweramira pansi."},{"book":"Genesis","chapter":"43","verse":"27","text":"Yosefe anawafunsa za moyo wawo kenaka anati, “Kodi abambo anu wokalamba amene munkandiwuza aja ali bwanji? Ali ndi moyobe?”"},{"book":"Genesis","chapter":"43","verse":"28","text":"Iwo anayankha kuti, “Mtumiki wanu abambo athu akanali ndi moyo ndipo ali bwino.” Ndipo anamugwadira namuweramira pansi."},{"book":"Genesis","chapter":"43","verse":"29","text":"Pomwazamwaza maso Yosefe anaona Benjamini, mʼbale wake weniweni wa bere limodzi, ndipo anafunsa, “Kodi uyu ndiye mʼbale wanu wamngʼono kwambiri amene munkandiwuza uja?” Kenaka anati, “Ambuye akukomere mtima mwana wanga.”"},{"book":"Genesis","chapter":"43","verse":"30","text":"Kenaka Yosefe anafulumira kutuluka chifukwa mtima wake unadzaza ndi chifundo cha mngʼono wake ndipo anafuna kulira. Tsono anakalowa mʼchipinda chakechake nakalira kumeneko."},{"book":"Genesis","chapter":"43","verse":"31","text":"Atatha kupukuta misozi mʼmaso mwake anatuluka, ndipo modzilimbitsa analamula kuti chakudya chibwere."},{"book":"Genesis","chapter":"43","verse":"32","text":"Anamupatsira Yosefe chakudya payekha, abale ake aja pawokha, ndiponso Aigupto amene ankadya pamodzi ndi iye nawonso pawokha. Izi zinali choncho chifukwa Aigupto ankanyansidwa kudya pamodzi ndi Ahebri."},{"book":"Genesis","chapter":"43","verse":"33","text":"Abale aja anawakhazika patsogolo pa Yosefe. Iwo anawakhazika monga mwa mabadwidwe awo kuyambira woyamba kubadwa mpaka wotsirizira; ndipo ankangoyangʼanitsitsana modabwa."},{"book":"Genesis","chapter":"43","verse":"34","text":"Tsono ankawagawira chakudya kuchokera pa tebulo la Yosefe. Koma chakudya cha Benjamini chinkaposa cha ena onsewa kasanu. Motero anadya ndi kumwa mpaka kukhuta, ndipo anasangalala pamodzi ndi Yosefe."}]}