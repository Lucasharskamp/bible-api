{"data":[{"book":"Luka","chapter":"5","verse":"1","text":"Lichoba limwe Yesu akiba ajemite umbwega ja lilaba likolongwa lya Genesaleti, na bandu ajingi bakibanga bantindilinge batamangine, kupenikiyanga lilobe lya Nnoongo."},{"book":"Luka","chapter":"5","verse":"2","text":"Ngajibona mitumbwi mibele bakautila umbwega ja lilaba likolongwa. Akakoki benia bakibanga baulukinge, bakajoyanga mapelele gabe."},{"book":"Luka","chapter":"5","verse":"3","text":"Yesu ngajingi muntumbwi gumwe ogukiba gwa Simoni, ngannyopa Simoni auegekeye mumache, kutaali kachoko na umbwega ja lilaba likolongwa. Ngatama, ngabola bandu ajingi kongo abi muntumbwi."},{"book":"Luka","chapter":"5","verse":"4","text":"Apajomolaga kubola ngannenge Simoni, “Unhendeche ntumbwi mpaka pa mache majingi, mwenga pamwe na akaganja binu makalekele mapelele ginu mpatange yamaki.”"},{"book":"Luka","chapter":"5","verse":"5","text":"Simoni ngalenga, “Ananhota, tukachine ukoka yamaki kilo ndaa panga kupata kilebe. Nambu magambu nnengite, manekela mapelele.”"},{"book":"Luka","chapter":"5","verse":"6","text":"Kuboka pa kutenda nyeniela ngabapatanga yamaki ndu, ata mapelele gabe ngagatumbu kueketeka."},{"book":"Luka","chapter":"5","verse":"7","text":"Ngabakemanga akajabe abakibanga muntumbwi gonge, baike bajangate. Ngabaikanga ngabatwelea yamaki mitumbwi joa mibele mpaka yakiba papipi kumilwa."},{"book":"Luka","chapter":"5","verse":"8","text":"Simoni Petulo apalola genia, ngakilikitila nnongi ja Yesu ngalenga, “Mmoke nnongi jango Angwana! Ne namundu bina mabaja!”"},{"book":"Luka","chapter":"5","verse":"9","text":"Simoni pamwe na akajakwe boa ngabaomongwa kwa kupata yamaki ndu nyenie."},{"book":"Luka","chapter":"5","verse":"10","text":"Pamwe na genia Yakobo na Yohana ingota ya Zebedayo bakibanga akakoki ajakwe Simoni. Yesu ngannenge Simoni, “Makajogopaje kuboke ngoe mamma makoki ba bandu.”"},{"book":"Luka","chapter":"5","verse":"11","text":"Kuboka pa kuuta mitumbwi jenia umbwega jililaba likolongwa, ngabailekanga yoa ngabankengama Yesu."},{"book":"Luka","chapter":"5","verse":"12","text":"Yesu apakiba ku kilambo chimwe cha kwenio, mundu jumwe juna maloi. Apammona Yesu ngagwe manguku ngannyopa Yesu, “Angwana, anda mpaile, unamie.” Kitamwe chenje chammeka mundu abonekane kube jwanga jeguka."},{"book":"Luka","chapter":"5","verse":"13","text":"Yesu ngatondabeya luboko lwakwe, ngankunyula nu kulenga, “Mbala nnyeguke!” Kingobucho ngajeguka."},{"book":"Luka","chapter":"5","verse":"14","text":"Yesu nganhwamulicha, “Makannengeje mundu jwajoa, nambu nnyende makakilae kwa akung'i, makapange lilumbo kwa magambu gu kujeguka kwinu andi apaamuliche Musa kukuchalakicha nnamite.”"},{"book":"Luka","chapter":"5","verse":"15","text":"Nambu minhalo ja Yesu ngijijoanika kila paali, na bandu ajingi ngabakongana kupala bampenakie na kulamiigwa itamwe yabe."},{"book":"Luka","chapter":"5","verse":"16","text":"Nambu Yesu ngajabula paali panga bandu ngagongalela kwenio."},{"book":"Luka","chapter":"5","verse":"17","text":"Lichoba limwe Yesu akiba akabola, Mafalisayo bange na akaboli ba Malagilo ga Musa kuboka kuijiji yoa ya Ku Galilaya na Yudea na Kuyelusalemu bakibanga batamangite penia. Makakala ga Angwana gakiba pamwe na Yesu kwa magambu ga kalamia akatamwe."},{"book":"Luka","chapter":"5","verse":"18","text":"Bandu bange ngabaikanga, bampotwi mundu ojwapolite mmele, banng'onike pikindanda, ngabajiganga kummeka unyumba nnongi ja Yesu."},{"book":"Luka","chapter":"5","verse":"19","text":"Nambu kwa magambu ga bandu ajingi baotolingije kujingi unyumba. Penia ngabaobakela pikinyanga nu kumopo paali, ngabanhuluya mukindanda, ngabammeka nnongi ja Yesu."},{"book":"Luka","chapter":"5","verse":"20","text":"Yesu apababona babi na imani ngolongwa, ngannengela mundu jweno, “Aganja, mabaja ginu galekekeigwe.”"},{"book":"Luka","chapter":"5","verse":"21","text":"Akaboli ba Malagilo ga Musa na Mafalisayo ngabatumbu kukikonyanga, “Mundu ojo mene ojwalonge malobe gu matukano! Nnoongo jika jakwe ojwaotwi kulekekea mabaja!”"},{"book":"Luka","chapter":"5","verse":"22","text":"Yesu agamaanyi mawacho gabe, ngabakonyanga, “Kwa nike nhwachanga genia mumyojo jinu?"},{"book":"Luka","chapter":"5","verse":"23","text":"Lyako elilibi kindema muno kulenga ‘Nnekekiigwe mabaja ginu, andaje kulenga, nnyeme nnyende?’"},{"book":"Luka","chapter":"5","verse":"24","text":"Mbala mmanyange kutenda Mwana jwa Mundu akweti kinala cha kalekekeya bandu mabaja gabe padunia.” Penia ngannengela mundu jwenio ojwapolite mmele, “Nnamiigwe, ntole kindanda chinu, nnyabu kachinu.”"},{"book":"Luka","chapter":"5","verse":"25","text":"Kingobucho mundu jwenio ojwapolite mmele ngajema nnongi jabe boa, ngatola kindanda echakagolokela ngajabu kachakwe kongo kupeta kunnumba Nnoongo."},{"book":"Luka","chapter":"5","verse":"26","text":"Boa ngabaomongwa muno nu kubeganga na mbwele, Ngabannumba Nnoongo nabalenganga, “Lele tibweni ikobo!”"},{"book":"Luka","chapter":"5","verse":"27","text":"Kiboka penia Yesu ngapita panja, ngammona ntocha kodi jumwe liina lyakwe Lawi, atamite panyumba ju kutocha kodi. Yesu ngannengela, “Ungengame!”"},{"book":"Luka","chapter":"5","verse":"28","text":"Lawi ngajema ngaileka ilebe yoa ngankengama Yesu."},{"book":"Luka","chapter":"5","verse":"29","text":"Penia Lawi ngammeke Yesu mpapala nkolongwa kachakwe. Kati ja akageni pakiba nkengeni nkolongwa gwa akatocha kodi na bandu bange."},{"book":"Luka","chapter":"5","verse":"30","text":"Mafalisayo bange na akaboli bange ba Malagilo abakiba mu kikuta chabe ngabakokalekea akinapunji ba Yesu. Ngabakonya, “Mboni nnieganga na kunywe pamwe akatocha kodi na bina malemwa?”"},{"book":"Luka","chapter":"5","verse":"31","text":"Yesu ngabajanga, “Bandu banga kitamwe kumpalaje nng'anga, nambu abampala bina itamwe."},{"book":"Luka","chapter":"5","verse":"32","text":"Inkila kakema bandu bamboneje balape malemwa, nambu bina malemwa balapange malemwa.”"},{"book":"Luka","chapter":"5","verse":"33","text":"Bandu bange ngabannenge Yesu, “Akinapunji ba Yohana Mmatichi kupunga kila kingobu nu kugongalela, ata akinapunji ba Mafalisayo batendanga uyo, nambu akinapunji binu kulye nu kunywe.”"},{"book":"Luka","chapter":"5","verse":"34","text":"Yesu ngajanga, “Bo nkita abakokigwe kumpapala gukutola akege bapaligwa kupunga kingobu akoano babi pamwe na angweto? Kubeje!"},{"book":"Luka","chapter":"5","verse":"35","text":"Nambu kingobu kipakuika akoano apabapakuboigwa kati jabe penia nga apabapakupunga.”"},{"book":"Luka","chapter":"5","verse":"36","text":"Yesu ngabalengela kabe kulandanakia kongo, “Abije mundu kubeka kibamba kiyono mungobo ng'ona. Anda atei nyeniela, mmanya kipakupachula ngobu jenie, kibamba cha ngobo nhyono kilandanaje na ngobo ng'ona."},{"book":"Luka","chapter":"5","verse":"37","text":"Abije mundu ojwajela divai nhyono mukitumba kigona, andatei nyenie divai nhyono jibakupachu kitumba chenie, divai jibakujitika, ni kitumba kipakupachuka."},{"book":"Luka","chapter":"5","verse":"38","text":"Nambu ipaligwa divai nhyono kujela munhuku nnyono."},{"book":"Luka","chapter":"5","verse":"39","text":"Abije mundu ojwapala kunywe divai nhyono kuboka pa kunywe ng'ona. Nambu alenga, ‘Ng'ona jela nga chwapi muno.’ ”"}]}