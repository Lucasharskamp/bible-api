{"data":[{"book":"Ntandiliko","chapter":"39","verse":"1","text":"Bahi Yusufu patwaliwije kupelekejwa ku Misili, Mmisili yumo uvanchema Potifa anavele afisa nkulu wa valinzi va paing'ande ya Falao, nfalume wa Misili, nkunsuma Yusufu kuhaloka kwa Vaisumaili vanampelekejije Yusufu ku Misili."},{"book":"Ntandiliko","chapter":"39","verse":"2","text":"Na Yahwe ávele pamo na Yusufu, na kun'jalila namene. Na Yusufu nkuva waikala nng'ande mwa Potifa, nang'olo wake Mmisili."},{"book":"Ntandiliko","chapter":"39","verse":"3","text":"Nang'olo wake nkumala kuva Yahwe ávele pamo na Yusufu, na kumala kuva Yahwe njo achijalîla kila chinu cháchitenda Yusufu."},{"book":"Ntandiliko","chapter":"39","verse":"4","text":"Bahi Potifa nkukatapaliwa namene nawi Yusufu, mpaka kuva ntumishi wake mwene Potifa. Potifa nkun'juha Yusufu kuva nkwímilila wa ing'ande yake na dimali dyake dyammalele."},{"book":"Ntandiliko","chapter":"39","verse":"5","text":"Bahi kutandikila uhiku aula Potifa wanantendile Yusufu kuva nkwímilila wa ing'ande yake na dimali dyake dyammalele, Yahwe nkuibaliki ing'ande ya aneyo Mmisili ing'anya yanga Yusufu. Yahwe nkuchibaliki kila chinu chanavenacho Potifa, nng'ande na kumawelu."},{"book":"Ntandiliko","chapter":"39","verse":"6","text":"Bahi ing'anya ya anelyo, Potifa nkumwing'a Yusufu mamulaka la kwimilila mambo lake lammalele, na mwene Potifa nkuva chihi walyamulila chakulya chambekulya."},{"book":"Ntandiliko","chapter":"39","verse":"7","text":"Bahi bada ya muda fulani, n'jawe Potifa nkummilangila mata Yusufu, nkunnyaulila kuchidoni, “Lala na nangu!”"},{"book":"Ntandiliko","chapter":"39","verse":"8","text":"Henga Yusufu nkuhita, nkunnyaulila kuchidoni, “Pilikanila! Nang'olo wangu àning'ile mamulaka la kwimilila kila chinu amuno nng'ande, na mwene vino nanga pakambikambila kavila chinu chohecho."},{"book":"Ntandiliko","chapter":"39","verse":"9","text":"Na amuno nng'ande, nang'olo wangu àngupele mamulaka lammalele. Nang'e nanga pangulimbijije kuchikamula chinu chohecho, ikànave chihi wako bahi, ing'anya wako n'jawe. Vino nangu nìmbehulula dachi kutenda chinu chihakalenge malinga achi na kunkosela Nnungu?”"},{"book":"Ntandiliko","chapter":"39","verse":"10","text":"Ayula mmahe nkuhweneha kunkumba Yusufu kila liduva, henga Yusufu nanga panampilikanidile na wala panayambukidile kulala nawe."},{"book":"Ntandiliko","chapter":"39","verse":"11","text":"Liduva limo Yusufu nkwinjila nng'ande unakola madengo lake malinga cháchitenda, na amadengo vanji nanga pavanapwawije anemwo nng'ande."},{"book":"Ntandiliko","chapter":"39","verse":"12","text":"N'jawe Potifa nkukamula inguwo ya Yusufu, nkunnyaulila kuchidoni, “Lala na nangu!” Henga Yusufu nkunnekela aneyo inguwo nkutukutila pawelu."},{"book":"Ntandiliko","chapter":"39","verse":"13","text":"Bahi ayula mmahe pawene kuva Yusufu àilekile inguwo yake mmakono mwake na kutukutila pawelu,"},{"book":"Ntandiliko","chapter":"39","verse":"14","text":"nang'e nkuvachema vatumishi va nng'ande mwake nkuvahaulila kuchidoni, “Lola! Ayu Mweblaniya ntumwa waidile nawe ntwangu àidile unatutaya dihoni. Nang'e áidile kwang'une walembela angutule, henga nangu nkukuta ding'uto."},{"book":"Ntandiliko","chapter":"39","verse":"15","text":"Papilikene ungukuta ding'uto, nkuleka inguwo yake, nkutukutila pawelu.”"},{"book":"Ntandiliko","chapter":"39","verse":"16","text":"Bahi ayula mmahe nkuiungula aila inguwo mpaka pauite ntwave."},{"book":"Ntandiliko","chapter":"39","verse":"17","text":"Nkunnyaulila ntwave habali aneyo wachidoni, “Ayula ntumwa Mweblaniya uwidîle nawe apano pakaya ámbengutula."},{"book":"Ntandiliko","chapter":"39","verse":"18","text":"Henga pangukutile chihi ding'uto, nang'e nkuileka inguwo yake nkutukutila pawelu.”"},{"book":"Ntandiliko","chapter":"39","verse":"19","text":"Bahi Potifa papilikene malove lannyaulidile n'jawe kwamba chatendile Yusufu, nkuvisa namene."},{"book":"Ntandiliko","chapter":"39","verse":"20","text":"Potifa nkuntwala Yusufu nkunantaya nnilungu, pachinu pavachihungwa vafungwa vanga nfalume. Henga Yusufu panavele nnilungu,"},{"book":"Ntandiliko","chapter":"39","verse":"21","text":"Yahwe ávele pamo na Yusufu na kuntendela lambone na kuntenda akatapaliwe na nkulu wa lilungu."},{"book":"Ntandiliko","chapter":"39","verse":"22","text":"Bahi ayula nkulu wa lilungu nkun'juha Yusufu kuva nkulu wa vafungwa, na kila chinu chichitendêka nnilungu chítendeka kwa mamulaka la Yusufu."},{"book":"Ntandiliko","chapter":"39","verse":"23","text":"Ayula nkulu wa lilungu nanga pachikambikambila chinu chohecho chachiimilila Yusufu, kwa kuva Yahwe ávele pamo na Yusufu na kun'jalila kila chinu cháchitenda."}]}