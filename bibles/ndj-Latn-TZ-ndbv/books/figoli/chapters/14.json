{"data":[{"book":"Figoli","chapter":"14","verse":"1","text":"Kula Ikoniu, milandu yavelili kucha kula Antiyokiya, Pauli na Banabasi vayendili munyumba ya kudadavila kwa Vayawudi vadetili kwa kugangamala mbaka Vayawudi na Vagiliki vajumila."},{"book":"Figoli","chapter":"14","verse":"2","text":"Lakini Vayawudi vamonga vangajila kujumila vavajongishela na kuvagola vandu vangajila kuva Vayawudi vaghalambuki kufuma vandu yivajumilili."},{"book":"Figoli","chapter":"14","verse":"3","text":"Pauli na Banabasi vayikalili nesu, vakadeteyi kwa chiganu chilongu cha Bambu na Bambu alangushili unakaka wa usangi waki kwa kuvagayila liwovi lya kugola mihilu na miwujawuja."},{"book":"Figoli","chapter":"14","verse":"4","text":"Lakini vandu va mumbwani vabavikili, vamu vavelili mwambu wa Vayawudi na vamu mwambu wa vandundami."},{"book":"Figoli","chapter":"14","verse":"5","text":"Pambeli, vandu vamonga va milima yingi na Vayawudi, pamu na vakomi vawu, vayilatili kuvagolela wafu vandundami na kuvaguma migonguveli."},{"book":"Figoli","chapter":"14","verse":"6","text":"Vandundami pavamanyili chindu achi, vatuvilili Lusta na Debi mbwani sha Lukaonia na milima ya pabehi,"},{"book":"Figoli","chapter":"14","verse":"7","text":"aku vavelili vakulandula chilongu cha nyanyi."},{"book":"Figoli","chapter":"14","verse":"8","text":"Kwavelili mundu yumu aku Lusta kufumila awoneki aveli ndevindevi, akali hela kuyendayenda."},{"book":"Figoli","chapter":"14","verse":"9","text":"Mundu ayu ayikalili pampikana Pauli yalanduleyi. Pauli amlolili kwa chiganu, kamuwona kana ujumilwa akuwesha kulowoka,"},{"book":"Figoli","chapter":"14","verse":"10","text":"kalandula, “Woloki kwa mawulu vaku!” Yula mundu ndevindevi tepu katandamuka, akandili kuyendayenda."},{"book":"Figoli","chapter":"14","verse":"11","text":"Lipinga lya vandu pavawonili chagolili Pauli, vakandili kuvika umatu kwa kabila lya Chilukaonia, “Vamulungu vatusunukila kucha vandu.”"},{"book":"Figoli","chapter":"14","verse":"12","text":"Vamkema Banabasi Zeu na vamkemili Pauli Helimesi, kwanongwa mweni aveli mlandula mkomi."},{"book":"Figoli","chapter":"14","verse":"13","text":"Mtambika wa nyumba ya kudadavila ya chapanga Zeu awolukili panji ya mbwani, ayeghili likambaku lya senga na uluva pamlyangu wa kuyingilila mbwani, mweni pamu na lipinga lila lya vandu vakadayileyi vavatambikili Pauli na Banabasi."},{"book":"Figoli","chapter":"14","verse":"14","text":"Lakini vandundami Banabasi na Pauli, pavapikanishili milandu ayi, vademula yingwa shawu, vayenda mbilu vayingilili mulipinga lya vandu, padeta kwa lishu likomi,"},{"book":"Figoli","chapter":"14","verse":"15","text":"“Wuli mwabambu mukugola afi? Yufwi tuva vandu kucha yumwi! Tukuvalandulila filongu fya nyanyi, ili mughalambuki na kuyileka milandu ayi ya wafu na mumghalambukili Chapanga yaveli munofu, yagolili kumbindi na pasi bahali na findu fyosi fivelili."},{"book":"Figoli","chapter":"14","verse":"16","text":"Pakwandi Chapanga avalekili vandu vagoli chila chivadayila veni."},{"book":"Figoli","chapter":"14","verse":"17","text":"Hata naha, Chapanga avalekili ng'odu kuyilangusha kwa kuvagolela findu fya nyanyi, kuvatonyela ndonya kufuma kumbindi na kuvagayila filivi mufitava kwa chipindi chichila, akuvayikutisha filivi na kuvagayila cheleli.”"},{"book":"Figoli","chapter":"14","verse":"18","text":"Kwa filongu afi vavelili na chipindi chibalamili kuvakanisha vandu, vakotoo kuvatambikila."},{"book":"Figoli","chapter":"14","verse":"19","text":"Vayawudi vamu vayisili kufuma Ikoniu na Antiyokiya mumlima wa Pisidia vavajongishela vandu vayihashi pamu na veni, vamuguma migonguveli Pauli na kumukuluwula mbaka panji ya mbwani vakacheyi kasova kala."},{"book":"Figoli","chapter":"14","verse":"20","text":"Lakini vandundami pavayikungashili na kumshengetela pambeli atandamukili, chilawu yaki kawuya kumbwani, mweni na Banabasi vayendili Debi."},{"book":"Figoli","chapter":"14","verse":"21","text":"Pauli na Banabasi pavalandulili kala filongu fya nyanyi aku Debi na vandu vatangalili vamjumilili Chapanga. Pambeli vawuyila Lusta na kutyangila Ikoniu pavayenda Antiyokiya yiveli Pisidia."},{"book":"Figoli","chapter":"14","verse":"22","text":"Vavagolili vakamali vala vanachuli vala va mlima wula kandi vavataya munda vayikali muujumilwa wawu. Vavawulili, “Lasima tupitili mugoboleku sitangalili pambeli tuyingili muwutwa wa kumbindi kwa Chapanga.”"},{"book":"Figoli","chapter":"14","verse":"23","text":"Vashawulili vavaha kila mu lipinga lya vandu yivamjumilili Kilistu, kwa kudadava na kwikaja kulya, vavavika mumawoku va Bambu yivamjumilili."},{"book":"Figoli","chapter":"14","verse":"24","text":"Pavapitili mlima wa Pasidia, vafikili Pamfilia."},{"book":"Figoli","chapter":"14","verse":"25","text":"Pavalandulili unjagila wula kula Pagi, pambeli vayenda Atalia."},{"book":"Figoli","chapter":"14","verse":"26","text":"Kufuma aku vawuyili Antiyokiya muwatu pala pakwandi pavanemiliwi usangi wa Chapanga kwanongwa ya chichuku, chivamalilili kala."},{"book":"Figoli","chapter":"14","verse":"27","text":"Pavafikili aku Antiyokiya vagolili likungashu lya lipinga lya vandu yivamjumilili Kilistu pala, vavawombilili milandu yagolili Chapanga pamu na veni na ndambu avafuwulili vandu vangajila kuva Vayawudi kuyingila muujumilwa."},{"book":"Figoli","chapter":"14","verse":"28","text":"Vayikalili chipindi chitali pamu na vala vandundami Chapanga."}]}