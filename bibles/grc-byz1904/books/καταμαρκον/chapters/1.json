{"data":[{"book":"ΚΑΤΑ ΜΑΡΚΟΝ","chapter":"1","verse":"1","text":"Ἀρχὴ τοῦ εὐαγγελίου Ἰησοῦ Χριστοῦ, υἱοῦ τοῦ Θεοῦ."},{"book":"ΚΑΤΑ ΜΑΡΚΟΝ","chapter":"1","verse":"2","text":"Ὡς γέγραπται ἐν τοῖς προφήταις, ἰδοὺ ἐγὼ ἀποστέλλω τὸν ἄγγελόν μου πρὸ προσώπου σου, ὃς κατασκευάσει τὴν ὁδόν σου ἔμπροσθέν σου·"},{"book":"ΚΑΤΑ ΜΑΡΚΟΝ","chapter":"1","verse":"3","text":"φωνὴ βοῶντος ἐν τῇ ἐρήμῳ, ἑτοιμάσατε τὴν ὁδὸν Κυρίου, εὐθείας ποιεῖτε τὰς τρίβους αὐτοῦ,"},{"book":"ΚΑΤΑ ΜΑΡΚΟΝ","chapter":"1","verse":"4","text":"ἐγένετο Ἰωάννης βαπτίζων ἐν τῇ ἐρήμῳ καὶ κηρύσσων βάπτισμα μετανοίας εἰς ἄφεσιν ἁμαρτιῶν."},{"book":"ΚΑΤΑ ΜΑΡΚΟΝ","chapter":"1","verse":"5","text":"καὶ ἐξεπορεύετο πρὸς αὐτὸν πᾶσα ἡ Ἰουδαία χώρα καὶ οἱ Ἱεροσολυμῖται, καὶ ἐβαπτίζοντο πάντες ἐν τῷ Ἰορδάνῃ ποταμῷ ὑπ᾽ αὐτοῦ ἐξομολογούμενοι τὰς ἁμαρτίας αὐτῶν."},{"book":"ΚΑΤΑ ΜΑΡΚΟΝ","chapter":"1","verse":"6","text":"ἦν δὲ ὁ Ἰωάννης ἐνδεδυμένος τρίχας καμήλου καὶ ζώνην δερματίνην περὶ τὴν ὀσφὺν αὐτοῦ, καὶ ἐσθίων ἀκρίδας καὶ μέλι ἄγριον."},{"book":"ΚΑΤΑ ΜΑΡΚΟΝ","chapter":"1","verse":"7","text":"καὶ ἐκήρυσσε λέγων· ἔρχεται ὁ ἰσχυρότερός μου ὀπίσω μου, οὗ οὐκ εἰμὶ ἱκανὸς κύψας λῦσαι τὸν ἱμάντα τῶν ὑποδημάτων αὐτοῦ."},{"book":"ΚΑΤΑ ΜΑΡΚΟΝ","chapter":"1","verse":"8","text":"ἐγὼ μὲν ἐβάπτισα ὑμᾶς ἐν ὕδατι, αὐτὸς δὲ βαπτίσει ὑμᾶς ἐν Πνεύματι Ἁγίῳ."},{"book":"ΚΑΤΑ ΜΑΡΚΟΝ","chapter":"1","verse":"9","text":"Καὶ ἐγένετο ἐν ἐκείναις ταῖς ἡμέραις ἦλθεν ὁ Ἰησοῦς ἀπὸ Ναζαρὲτ τῆς Γαλιλαίας καὶ ἐβαπτίσθη ὑπὸ Ἰωάννου εἰς τὸν Ἰορδάνην."},{"book":"ΚΑΤΑ ΜΑΡΚΟΝ","chapter":"1","verse":"10","text":"καὶ εὐθέως ἀναβαίνων ἀπὸ τοῦ ὕδατος εἶδε σχιζομένους τοὺς οὐρανοὺς καὶ τὸ Πνεῦμα ὡς περιστερὰν καταβαῖνον ἐπ᾽ αὐτόν·"},{"book":"ΚΑΤΑ ΜΑΡΚΟΝ","chapter":"1","verse":"11","text":"καὶ φωνὴ ἐγένετο ἐκ τῶν οὐρανῶν· σὺ εἶ ὁ υἱός μου ὁ ἀγαπητός, ἐν σοὶ ηὐδόκησα."},{"book":"ΚΑΤΑ ΜΑΡΚΟΝ","chapter":"1","verse":"12","text":"Καὶ εὐθέως τὸ Πνεῦμα αὐτὸν ἐκβάλλει εἰς τὴν ἔρημον·"},{"book":"ΚΑΤΑ ΜΑΡΚΟΝ","chapter":"1","verse":"13","text":"καὶ ἦν ἐκεῖ ἐν τῇ ἐρήμῳ ἡμέρας τεσσαράκοντα πειραζόμενος ὑπὸ τοῦ σατανᾶ, καὶ ἦν μετὰ τῶν θηρίων, καὶ [οἱ] ἄγγελοι διηκόνουν αὐτῷ."},{"book":"ΚΑΤΑ ΜΑΡΚΟΝ","chapter":"1","verse":"14","text":"Μετὰ δὲ τὸ παραδοθῆναι Ἰωάννην ἦλθεν ὁ Ἰησοῦς εἰς τὴν Γαλιλαίαν κηρύσσων τὸ εὐαγγέλιον τῆς βασιλείας τοῦ Θεοῦ"},{"book":"ΚΑΤΑ ΜΑΡΚΟΝ","chapter":"1","verse":"15","text":"καὶ λέγων ὅτι πεπλήρωται ὁ καιρὸς καὶ ἤγγικεν ἡ βασιλεία τοῦ Θεοῦ· μετανοεῖτε καὶ πιστεύετε ἐν τῷ εὐαγγελίῳ."},{"book":"ΚΑΤΑ ΜΑΡΚΟΝ","chapter":"1","verse":"16","text":"Περιπατῶν δὲ παρὰ τὴν θάλασσαν τῆς Γαλιλαίας εἶδε Σίμωνα καὶ Ἀνδρέαν τὸν ἀδελφὸν αὐτοῦ τοῦ Σίμωνος, βάλλοντας ἀμφίβληστρον ἐν τῇ θαλάσσῃ· ἦσαν γὰρ ἁλιεῖς·"},{"book":"ΚΑΤΑ ΜΑΡΚΟΝ","chapter":"1","verse":"17","text":"καὶ εἶπεν αὐτοῖς ὁ Ἰησοῦς· δεῦτε ὀπίσω μου, καὶ ποιήσω ὑμᾶς γενέσθαι ἁλιεῖς ἀνθρώπων."},{"book":"ΚΑΤΑ ΜΑΡΚΟΝ","chapter":"1","verse":"18","text":"καὶ εὐθέως ἀφέντες τὰ δίκτυα αὐτῶν ἠκολούθησαν αὐτῷ."},{"book":"ΚΑΤΑ ΜΑΡΚΟΝ","chapter":"1","verse":"19","text":"Καὶ προβὰς ἐκεῖθεν ὀλίγον εἶδεν Ἰάκωβον τὸν τοῦ Ζεβεδαίου καὶ Ἰωάννην τὸν ἀδελφὸν αὐτοῦ, καὶ αὐτοὺς ἐν τῷ πλοίῳ καταρτίζοντας τὰ δίκτυα,"},{"book":"ΚΑΤΑ ΜΑΡΚΟΝ","chapter":"1","verse":"20","text":"καὶ εὐθέως ἐκάλεσεν αὐτούς. καὶ ἀφέντες τὸν πατέρα αὐτῶν Ζεβεδαῖον ἐν τῷ πλοίῳ μετὰ τῶν μισθωτῶν ἀπῆλθον ὀπίσω αὐτοῦ."},{"book":"ΚΑΤΑ ΜΑΡΚΟΝ","chapter":"1","verse":"21","text":"Καὶ εἰσπορεύονται εἰς Καπερναούμ· καὶ εὐθέως τοῖς σάββασιν [εἰσελθὼν] εἰς τὴν συναγωγὴν ἐδίδασκε."},{"book":"ΚΑΤΑ ΜΑΡΚΟΝ","chapter":"1","verse":"22","text":"καὶ ἐξεπλήσσοντο ἐπὶ τῇ διδαχῇ αὐτοῦ· ἦν γὰρ διδάσκων αὐτοὺς ὡς ἐξουσίαν ἔχων, καὶ οὐχ ὡς οἱ γραμματεῖς."},{"book":"ΚΑΤΑ ΜΑΡΚΟΝ","chapter":"1","verse":"23","text":"Καὶ ἦν ἐν τῇ συναγωγῇ αὐτῶν ἄνθρωπος ἐν πνεύματι ἀκαθάρτῳ, καὶ ἀνέκραξε"},{"book":"ΚΑΤΑ ΜΑΡΚΟΝ","chapter":"1","verse":"24","text":"λέγων· ἔα, τί ἡμῖν καὶ σοί, Ἰησοῦ Ναζαρηνέ; ἦλθες ἀπολέσαι ἡμᾶς; οἶδά σε τίς εἶ, ὁ ἅγιος τοῦ Θεοῦ."},{"book":"ΚΑΤΑ ΜΑΡΚΟΝ","chapter":"1","verse":"25","text":"καὶ ἐπετίμησεν αὐτῷ ὁ Ἰησοῦς λέγων· φιμώθητι καὶ ἔξελθε ἐξ αὐτοῦ."},{"book":"ΚΑΤΑ ΜΑΡΚΟΝ","chapter":"1","verse":"26","text":"καὶ σπαράξαν αὐτὸν τὸ πνεῦμα τὸ ἀκάθαρτον καὶ κράξαν φωνῇ μεγάλῃ ἐξῆλθεν ἐξ αὐτοῦ."},{"book":"ΚΑΤΑ ΜΑΡΚΟΝ","chapter":"1","verse":"27","text":"καὶ ἐθαμβήθησαν πάντες, ὥστε συζητεῖν πρὸς ἑαυτοὺς λέγοντας· τί ἐστι τοῦτο; τίς ἡ διδαχὴ ἡ καινὴ αὕτη, ὅτι κατ᾽ ἐξουσίαν καὶ τοῖς πνεύμασι τοῖς ἀκαθάρτοις ἐπιτάσσει, καὶ ὑπακούουσιν αὐτῷ;"},{"book":"ΚΑΤΑ ΜΑΡΚΟΝ","chapter":"1","verse":"28","text":"καὶ ἐξῆλθεν ἡ ἀκοὴ αὐτοῦ εὐθὺς εἰς ὅλην τὴν περίχωρον τῆς Γαλιλαίας."},{"book":"ΚΑΤΑ ΜΑΡΚΟΝ","chapter":"1","verse":"29","text":"Καὶ εὐθέως ἐκ τῆς συναγωγῆς ἐξελθόντες ἦλθον εἰς τὴν οἰκίαν Σίμωνος καὶ Ἀνδρέου μετὰ Ἰακώβου καὶ Ἰωάννου."},{"book":"ΚΑΤΑ ΜΑΡΚΟΝ","chapter":"1","verse":"30","text":"ἡ δὲ πενθερὰ Σίμωνος κατέκειτο πυρέσσουσα. καὶ εὐθέως λέγουσιν αὐτῷ περὶ αὐτῆς."},{"book":"ΚΑΤΑ ΜΑΡΚΟΝ","chapter":"1","verse":"31","text":"καὶ προσελθὼν ἤγειρεν αὐτὴν κρατήσας τῆς χειρὸς αὐτῆς, καὶ ἀφῆκεν αὐτὴν ὁ πυρετὸς εὐθέως, καὶ διηκόνει αὐτοῖς."},{"book":"ΚΑΤΑ ΜΑΡΚΟΝ","chapter":"1","verse":"32","text":"Ὀψίας δὲ γενομένης, ὅτε ἔδυ ὁ ἥλιος, ἔφερον πρὸς αὐτὸν πάντας τοὺς κακῶς ἔχοντας καὶ τοὺς δαιμονιζομένους."},{"book":"ΚΑΤΑ ΜΑΡΚΟΝ","chapter":"1","verse":"33","text":"καὶ ἦν ἡ πόλις ὅλη ἐπισυνηγμένη πρὸς τὴν θύραν·"},{"book":"ΚΑΤΑ ΜΑΡΚΟΝ","chapter":"1","verse":"34","text":"καὶ ἐθεράπευσε πολλοὺς κακῶς ἔχοντας ποικίλαις νόσοις, καὶ δαιμόνια πολλὰ ἐξέβαλε, καὶ οὐκ ἤφιε λαλεῖν τὰ δαιμόνια, ὅτι ᾔδεισαν αὐτὸν Χριστὸν εἶναι."},{"book":"ΚΑΤΑ ΜΑΡΚΟΝ","chapter":"1","verse":"35","text":"Καὶ πρωῒ ἔννυχα λίαν ἀναστὰς ἐξῆλθε καὶ ἀπῆλθεν εἰς ἔρημον τόπον, κἀκεῖ προσηύχετο."},{"book":"ΚΑΤΑ ΜΑΡΚΟΝ","chapter":"1","verse":"36","text":"καὶ κατεδίωξαν αὐτὸν ὁ Σίμων καὶ οἱ μετ᾽ αὐτοῦ,"},{"book":"ΚΑΤΑ ΜΑΡΚΟΝ","chapter":"1","verse":"37","text":"καὶ εὑρόντες αὐτὸν λέγουσιν αὐτῷ ὅτι πάντες σε ζητοῦσι."},{"book":"ΚΑΤΑ ΜΑΡΚΟΝ","chapter":"1","verse":"38","text":"καὶ λέγει αὐτοῖς· ἄγωμεν εἰς τὰς ἐχομένας κωμοπόλεις, ἵνα καὶ ἐκεῖ κηρύξω· εἰς τοῦτο γὰρ ἐξελήλυθα."},{"book":"ΚΑΤΑ ΜΑΡΚΟΝ","chapter":"1","verse":"39","text":"καὶ ἦν κηρύσσων ἐν ταῖς συναγωγαῖς αὐτῶν εἰς ὅλην τὴν Γαλιλαίαν καὶ τὰ δαιμόνια ἐκβάλλων."},{"book":"ΚΑΤΑ ΜΑΡΚΟΝ","chapter":"1","verse":"40","text":"Καὶ ἔρχεται πρὸς αὐτὸν λεπρὸς παρακαλῶν αὐτὸν καὶ γονυπετῶν αὐτὸν καὶ λέγων αὐτῷ ὅτι ἐὰν θέλῃς, δύνασαί με καθαρίσαι."},{"book":"ΚΑΤΑ ΜΑΡΚΟΝ","chapter":"1","verse":"41","text":"ὁ δὲ Ἰησοῦς σπλαγχνισθείς, ἐκτείνας τὴν χεῖρα ἥψατο αὐτοῦ καὶ λέγει αὐτῷ· θέλω, καθαρίσθητι."},{"book":"ΚΑΤΑ ΜΑΡΚΟΝ","chapter":"1","verse":"42","text":"καὶ εἰπόντος αὐτοῦ εὐθέως ἀπῆλθεν ἀπ᾽ αὐτοῦ ἡ λέπρα, καὶ ἐκαθαρίσθη."},{"book":"ΚΑΤΑ ΜΑΡΚΟΝ","chapter":"1","verse":"43","text":"καὶ ἐμβριμησάμενος αὐτῷ εὐθέως ἐξέβαλεν αὐτὸν καὶ λέγει αὐτῷ·"},{"book":"ΚΑΤΑ ΜΑΡΚΟΝ","chapter":"1","verse":"44","text":"ὅρα μηδενὶ μηδὲν εἴπῃς, ἀλλ᾽ ὕπαγε σεαυτὸν δεῖξον τῷ ἱερεῖ καὶ προσένεγκε περὶ τοῦ καθαρισμοῦ σου ἃ προσέταξε Μωϋσῆς εἰς μαρτύριον αὐτοῖς."},{"book":"ΚΑΤΑ ΜΑΡΚΟΝ","chapter":"1","verse":"45","text":"ὁ δὲ ἐξελθὼν ἤρξατο κηρύσσειν πολλὰ καὶ διαφημίζειν τὸν λόγον, ὥστε μηκέτι αὐτὸν δύνασθαι φανερῶς εἰς πόλιν εἰσελθεῖν, ἀλλ᾽ ἔξω ἐν ἐρήμοις τόποις ἦν· καὶ ἤρχοντο πρὸς αὐτὸν πανταχόθεν."}]}