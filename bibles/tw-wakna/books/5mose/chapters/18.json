{"data":[{"book":"5 Mose","chapter":"18","verse":"1","text":"Lewifo Asɔfo no, nokware Lewi abusuakuw nyinaa no, nni kyɛfa ne agyapade biara wɔ Israelman mu te sɛ mmusuakuw a wɔaka no. Wobedi aduan afɔre a wɔbɔ ma Awurade no bi, efisɛ wonni agyapade."},{"book":"5 Mose","chapter":"18","verse":"2","text":"Israelfo mu de, wɔrennya agyapade biara sɛ wɔn ankasa kyɛfa. Awurade ankasa bɛyɛ wɔn kyɛfa sɛnea ɔhyɛɛ wɔn bɔ no."},{"book":"5 Mose","chapter":"18","verse":"3","text":"Eyi ne kyɛfa a asɔfo no benya afi nantwi ne oguan a nnipa no de bɛbɔ afɔre no mu: ne mmati, nʼabogye ne nʼayamde."},{"book":"5 Mose","chapter":"18","verse":"4","text":"Afei, momma wɔn mo atokokan mu ade, nsa foforo ne ngo ne nwi a edi kan a wotwitwa fi mo nguan ho no."},{"book":"5 Mose","chapter":"18","verse":"5","text":"Efisɛ Awurade, mo Nyankopɔn no, apaw Lewifo ne wɔn asefo afi mo mmusuakuw nyinaa mu sɛ wonnyina, nsom daa wɔ Awurade din mu."},{"book":"5 Mose","chapter":"18","verse":"6","text":"Sɛ Lewini bi pɛ na ofi mo nkurow no mu biara a ɔte so wɔ Israel kɔ baabi a Awurade ayi a,"},{"book":"5 Mose","chapter":"18","verse":"7","text":"otumi som wɔ Awurade, ne Nyankopɔn, din mu te sɛnea ne nkurɔfo Lewifo a wɔsom wɔ hɔ wɔ Awurade anim no yɛ no ara."},{"book":"5 Mose","chapter":"18","verse":"8","text":"Sɛ mpo wanya sika bi afi abusua agyapade bi tɔn mu a, wɔde ne kyɛfa a ɛwɔ afɔrebɔde no mu sɛ Lewini no bɛma no sɛ asɛde."},{"book":"5 Mose","chapter":"18","verse":"9","text":"Sɛ munya du asase a Awurade, mo Nyankopɔn no, de rema mo no so a, monhwɛ yiye na moansua amanaman a ɛwɔ hɔ no amanne a ɛyɛ akyiwade no."},{"book":"5 Mose","chapter":"18","verse":"10","text":"Mommma wonhu sɛ mo mu bi de ne babarima anaa ne babea abɔ ɔhyew afɔre. Na mommma mo nnipa no nyɛ akɔmfo a wɔhyɛ abosom nkɔm, abayifo ne abisakɔfo, ne ntafowayifo"},{"book":"5 Mose","chapter":"18","verse":"11","text":"ne nkaberekyerefo ne samanfrɛfo, osumanni a ɔfrɛ ɔsaman."},{"book":"5 Mose","chapter":"18","verse":"12","text":"Obiara a ɔyɛ saa ade yi bi no yɛ Awurade akyiwade na saa akyiwade yi nti na Awurade, mo Nyankopɔn no, bɛpam saa aman no afi mo anim."},{"book":"5 Mose","chapter":"18","verse":"13","text":"Monyɛ pɛ wɔ Awurade, mo Nyankopɔn no, anim."},{"book":"5 Mose","chapter":"18","verse":"14","text":"Aman a morekotu wɔn yi tie wɔn a wɔpɛ abayisɛm ne nkɔmhyɛnsɛm. Nanso mo de, Awurade, mo Nyankopɔn no, mmaa mo kwan sɛ monyɛ saa ɛ."},{"book":"5 Mose","chapter":"18","verse":"15","text":"Awurade, mo Nyankopɔn no, beyi odiyifo a ɔte sɛ me afi mo Israelfo yi ara mu. Ɛsɛ sɛ moyɛ osetie ma no."},{"book":"5 Mose","chapter":"18","verse":"16","text":"Eyi ne nea mo ankasa mobisaa Awurade, mo Nyankopɔn no, bere a muhyiaa wɔ Horeb no. Mosrɛɛ sɛ mompɛ sɛ mote Awurade, mo Nyankopɔn no, nne anaa muhu ogyaframa bio, efisɛ musuro sɛ anhwɛ a, mubewuwu."},{"book":"5 Mose","chapter":"18","verse":"17","text":"Na Awurade buae se, “Mɛyɛ wɔn abisade ama wɔn."},{"book":"5 Mose","chapter":"18","verse":"18","text":"Mɛda odiyifo te sɛ wo adi afi wɔn nkurɔfo Israelfo mu. Mede me nsɛm bɛhyɛ nʼanom, na ɔbɛka biribiara a mɛhyɛ wɔn no akyerɛ wɔn."},{"book":"5 Mose","chapter":"18","verse":"19","text":"Mʼankasa me ne obiara a wantie asɛm a odiyifo no bɛka wɔ me din mu no bedi."},{"book":"5 Mose","chapter":"18","verse":"20","text":"Na odiyifo biara bɛpatuw aka nea menhyɛe, anaa ɔnam onyame foforo bi din so ka asɛm no, ɛsɛ sɛ wokum no.”"},{"book":"5 Mose","chapter":"18","verse":"21","text":"Mubebisa mo ho se, “Ɛbɛyɛ dɛn na yɛahu sɛ adiyisɛm no fi Awurade anaasɛ emfi no?”"},{"book":"5 Mose","chapter":"18","verse":"22","text":"Sɛ odiyifo no hyɛ nkɔm wɔ Awurade din mu na amma mu a, na ɛnyɛ Awurade na ɔde asɛm no mae. Na ɛkyerɛ sɛ, saa odiyifo no ara kaa ɔno ankasa nʼasɛm bi kwa enti ɛnsɛ sɛ musuro."}]}