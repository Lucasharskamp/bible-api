{"data":[{"book":"Mabasa","chapter":"28","verse":"1","text":"Takati tasvika zvakanaka kumahombekombe, takazoziva kuti chitsuwa ichi chainzi Marita."},{"book":"Mabasa","chapter":"28","verse":"2","text":"Vanhu vomuchitsuwa ichi vakatiitira tsitsi dzinoshamisa. Vakavesa moto vakatigamuchira tose nokuti kwakanga kuchinaya uye kuchitonhora."},{"book":"Mabasa","chapter":"28","verse":"3","text":"Pauro akaunganidza svinga retutsotso. Paakanga ava kutuisa mumoto, nyoka, yanzwa kupisa kwomoto, yakanamatira paruoko rwake."},{"book":"Mabasa","chapter":"28","verse":"4","text":"Vanhu vomuchitsuwa ichi pavakaona nyoka yakarembera paruoko rwake, vakataurirana pakati pavo vakati, “Munhu uyu anofanira kuva mhondi; nokuti kunyange apunyuka hake mugungwa, kururamisira hakuna kumubvumira kuti ararame.”"},{"book":"Mabasa","chapter":"28","verse":"5","text":"Asi Pauro akazunzira nyoka mumoto uye haana kurwara."},{"book":"Mabasa","chapter":"28","verse":"6","text":"Vanhu vakanga vakatarisira kuti achazvimba kana kuwira pasi pakarepo ofa, asi vakati varindira kwenguva refu uye vakasaona chakaitika kwaari, vakashanduka vakati aiva mwari."},{"book":"Mabasa","chapter":"28","verse":"7","text":"Pakanga pano munda waiva pedyo ipapo wakanga uri waPabhuriosi, muchinda mukuru wechitsuwa icho. Akatigamuchira kumba kwake akatichengeta zvakanaka kwamazuva matatu."},{"book":"Mabasa","chapter":"28","verse":"8","text":"Baba vake vakanga vachirwara vavete pamubhedha, vachirwadziwa nefivha uye vane manyoka aibudisa ropa. Pauro akapinda kuti andovaona, uye shure kwokunyengetera, akaisa maoko ake pamusoro pavo akavaporesa."},{"book":"Mabasa","chapter":"28","verse":"9","text":"Izvi zvakati zvaitika, vairwara vose vomuchitsuwa vakauya vakaporeswa."},{"book":"Mabasa","chapter":"28","verse":"10","text":"Vakatikudza nenzira zhinji uye patakanga tagadzirira kukwira chikepe, vakatipa zvinhu zvataida."},{"book":"Mabasa","chapter":"28","verse":"11","text":"Mwedzi mitatu yakati yapfuura, takaenda kugungwa tikakwira muchikepe chakanga chapedza mwaka wechando chiri pachitsuwa apa. Chakanga chiri chikepe chokuArekizandiria chakanga chine misoro miviri yavamwari mapatya, ivo Kasitori naPorukisi."},{"book":"Mabasa","chapter":"28","verse":"12","text":"Takaenda paSirakuse tikandogarapo kwamazuva matatu."},{"book":"Mabasa","chapter":"28","verse":"13","text":"Takabvapo tikakwira chikepe tikandosvika kuRegiamu. Zuva rakatevera, mhepo yaibva zasi yakatanga kuvhuvhuta, uye pazuva rechipiri takazosvika paPuteori."},{"book":"Mabasa","chapter":"28","verse":"14","text":"Ipapo takawana hama uye dzakatikoka kuti tipedze vhiki imwe tinavo. Tichibva ipapo takaenda kuRoma."},{"book":"Mabasa","chapter":"28","verse":"15","text":"Hama dzaikoko dzakanga dzanzwa kuti takanga tichiuya, naizvozvo vakafamba kusvikira kuMusika weApio napaMahotera Matatu kuti vazosangana nesu. Pauro, paakaona varume ava, akavonga Mwari uye akakurudzirwa."},{"book":"Mabasa","chapter":"28","verse":"16","text":"Takati tasvika kuRoma, Pauro akatenderwa kuti agare oga, ane murwi aimuchengeta."},{"book":"Mabasa","chapter":"28","verse":"17","text":"Mazuva matatu akati apfuura, akakoka vatungamiri vavaJudha. Vakati vaungana, Pauro akati kwavari, “Hama dzangu, kunyange ndisina kuita chinhu chakaipa kuvanhu vokwedu kana pamusoro petsika dzamadzitateguru edu, ndakasungwa muJerusarema ndikaiswa mumaoko avaRoma."},{"book":"Mabasa","chapter":"28","verse":"18","text":"Vakandibvunzisisa uye vakada kundisunungura, nokuti ndakanga ndisina mhosva ipi zvayo yaikodzera rufu."},{"book":"Mabasa","chapter":"28","verse":"19","text":"Asi vaJudha vakati varamba ndakazvipira kuti ndizviise kuna Kesari, kwete kuti ndakanga ndine mhosva ipi zvayo nehama dzangu."},{"book":"Mabasa","chapter":"28","verse":"20","text":"Nokudaro ndakumbira hangu kuti ndikuonei uye nditaure nemi. Nokuda kwetariro yaIsraeri ndakasungwa nengetani iyi.”"},{"book":"Mabasa","chapter":"28","verse":"21","text":"Ivo vakati, “Hatina kumbogamuchira kana tsamba zvadzo dzichibva kuJudhea maererano newe, uye hakuna mumwe wehama dzakabvako akatizivisa kana kutaura chinhu chipi zvacho chakaipa pamusoro pako."},{"book":"Mabasa","chapter":"28","verse":"22","text":"Asi tinoda kunzwa kuti pfungwa dzako ndedzei, nokuti tinoziva kuti kwose kwose vanhu vanotaura zvakaipa pamusoro peboka iri.”"},{"book":"Mabasa","chapter":"28","verse":"23","text":"Vakaronga kuzosanganazve naPauro pane rimwe zuva, uye vakauya kwaakanga ari vari vazhinji kwazvo. Kubvira mangwanani kusvikira madekwana akavatsanangurira uye akavapupurira zvoumambo hwaMwari, uye achiedza kwazvo kuti vatende nezvaJesu kutanga paMurayiro waMozisi kusvikira kuvaprofita."},{"book":"Mabasa","chapter":"28","verse":"24","text":"Vamwe vakatendeswa nezvaaireva, asi vamwe havana kutenda."},{"book":"Mabasa","chapter":"28","verse":"25","text":"Havana kutenderana pakati pavo ndokubva vatanga kuenda, shure kwokunge Pauro ataura mashoko okupedzisira okuti: “Mweya Mutsvene akataura chokwadi kumadzitateguru enyu paakataura nomuromo waIsaya muprofita achiti:"},{"book":"Mabasa","chapter":"28","verse":"26","text":"“ ‘Enda kuvanhu ava uti,"},{"book":"Mabasa","chapter":"28","verse":"27","text":"Nokuti mwoyo yavanhu ava yava mikukutu;"},{"book":"Mabasa","chapter":"28","verse":"28","text":"“Naizvozvo ndinoda kuti muzive kuti ruponeso rwaMwari rwatumirwa kune veDzimwe Ndudzi, uye vachanzwa!”"},{"book":"Mabasa","chapter":"28","verse":"29","text":"Shure kwokunge ataura izvi, vaJudha vakabva, vachikakavadzana zvikuru pakati pavo."},{"book":"Mabasa","chapter":"28","verse":"30","text":"Pauro akagara ikoko kwamakore maviri ose ari muimba yake yaairipira uye aigamuchira vose vaiuya kuzomuona."},{"book":"Mabasa","chapter":"28","verse":"31","text":"Akaparidza zvoumambo hwaMwari asingatyi, asingadziviswi uye akadzidzisa nezvaIshe Jesu Kristu."}]}