{"data":[{"book":"Luki","chapter":"22","verse":"1","text":"Taami Lɛbinitare Sali naxa makɔrɛ, naxan man xili falama Sayamalekɛ Dangi Sali."},{"book":"Luki","chapter":"22","verse":"2","text":"Sɛrɛxɛdubɛ kuntigie nun sɛriyɛ karamɔxɔe nu na fɛɛrɛ fenfe e xa Isa suxu, e xa a faxa, kɔnɔ e nu gaaxuxi ɲama nan ya ra."},{"book":"Luki","chapter":"22","verse":"3","text":"Na tɛmui Sentanɛ naxa bira Isa fɔxirabirɛ Yudasi Isikariyoti fɔxɔ ra, naxan nu na Isa xa xɛɛra fu nun firinyie ya ma."},{"book":"Luki","chapter":"22","verse":"4","text":"A tan Yudasi naxa siga sɛrɛxɛdubɛ kuntigie nun kɔsibili mangɛe xɔn, e naxa wɔyɛn, a sa nɔma Isa sade e bɛlɛxɛ ki naxɛ."},{"book":"Luki","chapter":"22","verse":"5","text":"E fan naxa ɲɛlɛxin ki fanyi ra, e kɔbiri laayidi tongo a bɛ."},{"book":"Luki","chapter":"22","verse":"6","text":"Yudasi naxa tin na ra, a so waxati fenfe a Isa sama e bɛlɛxɛ tɛmui naxɛ ɲama xanbi."},{"book":"Luki","chapter":"22","verse":"7","text":"Taami Lɛbinitare Sali naxa a li, yɛxɛɛ lanma faxama lɔxɔ naxɛ Sayamalekɛ Dangi Sali xa fe ra."},{"book":"Luki","chapter":"22","verse":"8","text":"Isa naxa Piyɛri nun Yaya yamari a falafe ra, «Wo xa siga Sayamalekɛ Dangi Sali yire rafala won bɛ, alako won birin xa Sayamalekɛ Dangi Sali donyi don.»"},{"book":"Luki","chapter":"22","verse":"9","text":"E naxa a maxɔrin, «I wama muxu xa sa a rafala minden?»"},{"book":"Luki","chapter":"22","verse":"10","text":"A naxa a masen e bɛ, «Wo nu so taa kui, wo nun xɛmɛ nde naralanma, ye fɛɲɛ dɔxɔxi a xun ma. Wo xa bira a fɔxɔ ra han a sa soma banxi naxan kui."},{"book":"Luki","chapter":"22","verse":"11","text":"Wo xa a fala na banxi kanyi bɛ, ‹Karamɔxɔ wama a kolonfe a nɔma Sayamalekɛ Dangi Sali donyi donde dɛnnaxɛ, a tan nun a fɔxirabirɛe.›"},{"book":"Luki","chapter":"22","verse":"12","text":"A fama banxi kui xungbe masende wo bɛ koore ra, na se birin yailanxi a fanyi ra. Wo xa Sayamalekɛ Dangi Sali donyi rafala mɛnni.»"},{"book":"Luki","chapter":"22","verse":"13","text":"E naxa siga, e sa fe birin li alɔ Isa a masen e bɛ ki naxɛ. E naxa Sayamalekɛ Dangi Sali donyi rafala."},{"book":"Luki","chapter":"22","verse":"14","text":"Waxati to a li, Isa naxa a magoro a xa a dɛge e nun a xa xɛɛra fu nun firinyie."},{"book":"Luki","chapter":"22","verse":"15","text":"A naxa a masen e bɛ, «Kabi tɛmui dangixi, a xɔli n ma ki fanyi won xa yi Sayamalekɛ Dangi Sali donyi don yire keren beenun n xa ɲaxankatɛ sɔtɔ."},{"book":"Luki","chapter":"22","verse":"16","text":"Barima n xa a fala wo bɛ, yi na dangi, n mu a donma sɔnɔn fo a kamali Ala xɔnyi ariyanna.»"},{"book":"Luki","chapter":"22","verse":"17","text":"A to tɔnbili nde tongo, a naxa tantui rasiga Ala ma, a fa a masen, «Wo xa yi tɔnbili tongo, wo birin xa a min."},{"book":"Luki","chapter":"22","verse":"18","text":"N xa a fala wo bɛ, n mu yi wɛni minma fo Ala xa mangɛya niini na fa tɛmui naxɛ.»"},{"book":"Luki","chapter":"22","verse":"19","text":"Na dangi xanbi Isa naxa taami tongo. A to tantui rasiga Ala ma, a naxa taami igira, a a so a fɔxirabirɛe yi ra a falafe ra, «Wo n ko, wo a don. Yi findixi n fate nan na, naxan fixi wo bɛ. Wo xa ratu n ma fe ma yi saabui ra.»"},{"book":"Luki","chapter":"22","verse":"20","text":"Na mɔɔli man na, e to gɛ e dɛgede, Isa naxa tɔnbili fan tongo, a a masen, «N wuli nan ya, saatɛ nɛɛnɛ wuli naxan baxi mixi gbegbe bɛ."},{"book":"Luki","chapter":"22","verse":"21","text":"Kɔnɔ n xa a fala wo bɛ, yanfante naxan n sama mixie bɛlɛxɛ, a magoroxi yi teebili ra."},{"book":"Luki","chapter":"22","verse":"22","text":"Adama xa Di sigama alɔ Ala a ragirixi ki naxɛ, kɔnɔ gbaloe na xɛmɛ bɛ naxan Adama xa Di yanfama.»"},{"book":"Luki","chapter":"22","verse":"23","text":"E fan naxa so e bore maxɔrinfe, «Nde nɔma na mɔɔli rabade won ya ma?»"},{"book":"Luki","chapter":"22","verse":"24","text":"Wɔyɛnyi naxa mini Isa fɔxirabirɛe tagi e xa a kolon naxan tide gbo e ya ma."},{"book":"Luki","chapter":"22","verse":"25","text":"Isa naxa a masen e bɛ, «Ɲamanɛ mangɛe mixie yamarima a xɔrɔxɔɛ ra. E tan naxee e sɛnbɛ raminima mixie ma, e ‹fe fanyi rabae› xili nan natema e yɛtɛ xun."},{"book":"Luki","chapter":"22","verse":"26","text":"Kɔnɔ wo tan naxa lu na ki. Naxan tide gbo wo ya ma, a xa lu alɔ wo birin xunya. Yarerati man xa lu alɔ birin ma walikɛ."},{"book":"Luki","chapter":"22","verse":"27","text":"Nde tide gbo, naxan a magoroxi a xa a dɛge, ka naxan donyi radangima a ma? Naxan magoroxi a dɛgede, na nan tide gbo, kɔnɔ n tan na wo ya ma alɔ mixi naxan walima wo bɛ.»"},{"book":"Luki","chapter":"22","verse":"28","text":"«Wo tan nan findixi n fɔxirabirɛe ra naxee mu nu keli n xun n ma tɔɔrɛ kui."},{"book":"Luki","chapter":"22","verse":"29","text":"N fan bara mangɛya fi wo ma, alɔ n Baba Ala a fixi n ma ki naxɛ."},{"book":"Luki","chapter":"22","verse":"30","text":"Na kui, won birin won dɛgema nɛ n xɔnyi n ma mangɛya kui, wo man wo magoroma nɛ kibanyie ma, wo Isirayila bɔnsɔɛ fu nun firin makiiti.»"},{"book":"Luki","chapter":"22","verse":"31","text":"«Simɔn, Simɔn, a kolon Sentanɛ bara Ala maxɔrin wo tan xa sa a bɛlɛxɛ, a xa wo ife alɔ maale ifema ki naxɛ."},{"book":"Luki","chapter":"22","verse":"32","text":"Kɔnɔ n bara Ala maxandi i bɛ, alako danxaniya naxa gɛ bade i yi. I na gbilen n ma, i xa i ngaxakerenyie ralimaniya.»"},{"book":"Luki","chapter":"22","verse":"33","text":"Piyɛri naxa a fala a bɛ, «Xa won birin nan a ra, n tinxi, hali a findi geeli ra, hali a findi faxɛ ra!»"},{"book":"Luki","chapter":"22","verse":"34","text":"Isa naxa a masen, «Piyɛri, n xa a fala i bɛ, beenun konkore xa a rate, i a falama nɛ dɔxɔ saxan, a i mu n kolon.»"},{"book":"Luki","chapter":"22","verse":"35","text":"Isa man naxa a masen a fɔxirabirɛe bɛ, «N to wo xɛɛ kɔbiri, gbɔnfɔɛ, nun sankiri mu wo xun, wo tɔɔrɔ nɛ?» E naxa a yaabi, «Ade.»"},{"book":"Luki","chapter":"22","verse":"36","text":"A man naxa a masen e bɛ, «Kɔnɔ yakɔsi tan, xa kɔbiri nun gbɔnfɔɛ na naxan yi, a xa e tongo. Xa santidɛgɛma mu na naxan yi ra, a xa a xa xinbeli donma mati, a santidɛgɛma sara,"},{"book":"Luki","chapter":"22","verse":"37","text":"barima n xa a fala wo bɛ, yi masenyi naxan sɛbɛxi Kitaabui kui, fo a xa n li, ‹A ɲaxankatɛ nan sɔtɔma fe kobi rabae ya ma.› Naxan nagirixi n ma, na n lima nɛ. Naxan sɛbɛxi, na fama nɛ kamalide.»"},{"book":"Luki","chapter":"22","verse":"38","text":"A fɔxirabirɛe naxa a masen, «Marigi, a mato, santidɛgɛma firin nan ya.» A naxa e yaabi, «Na bara wasakɛ.»"},{"book":"Luki","chapter":"22","verse":"39","text":"Isa to mini, a naxa siga Oliwi geya ma alɔ a nu darixi a ra ki naxɛ, a fɔxirabirɛe fan naxa a mati."},{"book":"Luki","chapter":"22","verse":"40","text":"E to mɛnni li, Isa naxa a fala e bɛ, «Wo Ala maxandi nɛ, wo naxa fa bira tantanyi kui.»"},{"book":"Luki","chapter":"22","verse":"41","text":"A naxa a ndedi masiga e ra, a a xinbi sin, a Ala maxandi,"},{"book":"Luki","chapter":"22","verse":"42","text":"«N Baba, xa i sago na a ra, i xa n natanga yi ɲaxankatɛ ma. Kɔnɔ n sago naxa raba, i tan nan sago xa raba.»"},{"book":"Luki","chapter":"22","verse":"43","text":"Na tɛmui malekɛ nde naxa mini a ma keli koore, a a sɛnbɛ so."},{"book":"Luki","chapter":"22","verse":"44","text":"Isa bɔɲɛ to nu ɲaxankatafe, a naxa a xa Ala maxandife sɛnbɛ xun masa. A yilenfure naxa silɔn bɔxi alɔ wuli."},{"book":"Luki","chapter":"22","verse":"45","text":"A to keli Ala maxandide, a naxa gbilen a fɔxirabirɛe yire, a naxa e li e na xife nimisɛ xa fe ra."},{"book":"Luki","chapter":"22","verse":"46","text":"A naxa e maxɔrin, «Wo xife munfe ra? Wo keli, wo Ala maxandi, alako wo naxa bira tantanyi kui.»"},{"book":"Luki","chapter":"22","verse":"47","text":"Isa ɲan mu nu gɛxi wɔyɛnde, mixi gali naxa a yire li. Yudasi, naxan nu na Isa fɔxirabirɛ fu nun firinyie ya ma, a tan nan nu tixi e ya ra. A naxa a maso Isa ra, a xa a sunbu."},{"book":"Luki","chapter":"22","verse":"48","text":"Isa naxa a masen a bɛ, «Yudasi, i Adama xa Di yanfama sunbui nan na?»"},{"book":"Luki","chapter":"22","verse":"49","text":"Naxee nu na Isa fɔxɔ ra, e to a to naxan fafe rabade, e naxa a maxɔrin, «Marigi, muxu xa gere so santidɛgɛma ra?»"},{"book":"Luki","chapter":"22","verse":"50","text":"A fɔxirabirɛ nde naxa sɛrɛxɛdubɛ kuntigi xa konyi yirefanyi tuli bolon."},{"book":"Luki","chapter":"22","verse":"51","text":"Kɔnɔ Isa naxa a fala, «Wo a lu!» A naxa fa a bɛlɛxɛ sa na xɛmɛ tuli ma, a a rayalan."},{"book":"Luki","chapter":"22","verse":"52","text":"Na tɛmui, Isa naxa wɔyɛn sɛrɛxɛdubɛ kuntigie, hɔrɔmɔlingira kɔsibili mangɛe, nun forie bɛ naxee nu faxi a xili ma. A naxa a fala e bɛ, «Wo to minixi n xili ma santidɛgɛma nun gbengbeta suxuxi wo yi ra, suute nan n na?"},{"book":"Luki","chapter":"22","verse":"53","text":"Lɔxɔ yo lɔxɔ n nu na wo ya ma hɔrɔmɔbanxi kui, wo mu n suxu. Kɔnɔ yi waxati tan findixi wo gbe nun dimi nɔɛ kanyi gbe nan na.»"},{"book":"Luki","chapter":"22","verse":"54","text":"E to Isa suxu, e naxa a xanin sɛrɛxɛdubɛ kuntigie xunyi xɔnyi. Piyɛri fan naxa bira e fɔxɔ ra, kɔnɔ a mu nu a makɔrɛma a gbe ra."},{"book":"Luki","chapter":"22","verse":"55","text":"E to so, e naxa tɛ xuru tande, e birin dɔxɔ mɛnni, sɛrɛxɛdubɛ kuntigi xa tɛtɛ kui. Piyɛri fan nu dɔxɔxi e ya ma."},{"book":"Luki","chapter":"22","verse":"56","text":"Konyi ginɛ nde to Piyɛri to tɛ fɛ ma, a naxa a ya ti a ra, a fa a fala, «Isa nun yi xɛmɛ nan nu a ra.»"},{"book":"Luki","chapter":"22","verse":"57","text":"Kɔnɔ Piyɛri naxa a matandi, a a fala, «N tan mu na xɛmɛ kolon feo!»"},{"book":"Luki","chapter":"22","verse":"58","text":"A mu bu, mixi gbɛtɛ fan naxa Piyɛri to, a a fala a bɛ, «I fan findixi a xa mixi nde nan na.» Piyɛri naxa a yaabi, «Ade, n tan mu na ki!»"},{"book":"Luki","chapter":"22","verse":"59","text":"Waxati keren to dangi, mixi gbɛtɛ naxa a maxɔrɔxɔ, a a fala, «Yi mixi nun Isa nan nu a ra, barima Galileka nan a ra.»"},{"book":"Luki","chapter":"22","verse":"60","text":"Piyɛri naxa a yaabi, «N tan mu a kolon i na fefe falafe!» A ɲan mu nu gɛxi wɔyɛnde, konkore naxa a rate keren na."},{"book":"Luki","chapter":"22","verse":"61","text":"Na tɛmui, Marigi naxa a mafindi, a a ya ti Piyɛri ra. Piyɛri fan naxa ratu Marigi xa masenyi ma, a to a fala a bɛ, «Beemanun konkore xa a rate to, i i yɛtɛ rasanma nɛ n ma dɔxɔ saxan.»"},{"book":"Luki","chapter":"22","verse":"62","text":"Piyɛri naxa mini, a wa a xɔrɔxɔɛ ra sunnunyi kui."},{"book":"Luki","chapter":"22","verse":"63","text":"Xɛmɛ naxee nu Isa suxuxi, e naxa a rasɔtɔ, e naxa a bɔnbɔ."},{"book":"Luki","chapter":"22","verse":"64","text":"E naxa a ya maxiri, e nu fa a fala, «Namiɲɔnmɛɲa raba! A fala ba, naxan i bɔnbɔxi!»"},{"book":"Luki","chapter":"22","verse":"65","text":"E man naxa konbi mɔɔli birin sa a fari."},{"book":"Luki","chapter":"22","verse":"66","text":"Kuye to iba, Yuwifie xa forie, sɛrɛxɛdubɛ kuntigie, nun sɛriyɛ karamɔxɔe naxa Sanederɛn malanyi raba Isa makiitife ra. E to fa Isa ra,"},{"book":"Luki","chapter":"22","verse":"67","text":"e naxa a maxɔrin, «Xa i findixi Ala xa Mixi Sugandixi nan na, a fala muxu bɛ.» Isa naxa a masen e bɛ, «N na a fala wo bɛ, wo mu lama a ra."},{"book":"Luki","chapter":"22","verse":"68","text":"Xa n maxɔrinyi ti, wo mu n yaabima."},{"book":"Luki","chapter":"22","verse":"69","text":"Kɔnɔ keli yi waxati ma, Adama xa Di dɔxɔma Ala Sɛnbɛ Kanyi yirefanyi ma.»"},{"book":"Luki","chapter":"22","verse":"70","text":"E birin naxa fa a maxɔrin, «Na kui, i findixi Ala xa Di nan na?» A naxa e yaabi, «Wo tan nan yati a falaxi na ki, a n findixi Ala xa Di nan na.»"},{"book":"Luki","chapter":"22","verse":"71","text":"E fan naxa a fala, «Won hayi mundun na seede gbɛtɛ ma sɔnɔn? Won bara a tan yɛtɛ yati wɔyɛn xui mɛ.»"}]}