{"data":[{"book":"Taruxui","chapter":"24","verse":"1","text":"Xi suuli dangi xanbi, Ananiyasi, naxan findixi sɛrɛxɛdubɛ kuntigi ra, nun forie naxa fa e nun xunmafalɛ nde, naxan xili Teritulo. E naxa Pɔlu kalamu mangɛ xɔn ma."},{"book":"Taruxui","chapter":"24","verse":"2","text":"E to Pɔlu xili, Teritulo naxa so a tɔɔɲɛgɛfe yi masenyi ra."},{"book":"Taruxui","chapter":"24","verse":"3","text":"I bara muxu rasɛɛwa hɛɛri xungbe ra."},{"book":"Taruxui","chapter":"24","verse":"4","text":"N mu wama i rabufe, kɔnɔ n bara i maxandi i xa i tuli mati muxu xa masenyi ra dondoronti."},{"book":"Taruxui","chapter":"24","verse":"5","text":"Muxu bara a to yi xɛmɛ mixi ɲaaxi na a ra. A Yuwifie tagi isoma naxee na duniɲa birin. A tan nan na Isa Nasarɛtika xa ɲama xunyi ra."},{"book":"Taruxui","chapter":"24","verse":"6","text":"A man naxa wa hɔrɔmɔbanxi maberefe. Muxu naxa a suxu. Muxu naxa wa a makiitife muxu xa sɛriyɛ ki ma,"},{"book":"Taruxui","chapter":"24","verse":"7","text":"kɔnɔ sɔɔri mangɛ Lisiya naxa fa, a naxa a ba muxu yi sɛnbɛ xungbe ra."},{"book":"Taruxui","chapter":"24","verse":"8","text":"A naxa a kalamulae yaamari e xa fa i xɔn ma. Xa i fan Pɔlu maxɔrin, i fama a kolonde muxu a suxuxi fe naxan ma.»"},{"book":"Taruxui","chapter":"24","verse":"9","text":"Yuwifie naxa tin na masenyi ra, e fan naxa a fala a na na ki nɛ."},{"book":"Taruxui","chapter":"24","verse":"10","text":"Mangɛ naxa Pɔlu yaamari a fan xa wɔyɛn. Pɔlu naxa a masen a bɛ, «N a kolon, yi bɔxi makiitima nan i ra kabi ɲɛ wuyaxi. Na kui, n nan ma fe xunmafalama nɛ i bɛ lanlanteya kui."},{"book":"Taruxui","chapter":"24","verse":"11","text":"Xi fu nun firin mu dangi kabi n naxa siga Darisalamu salide."},{"book":"Taruxui","chapter":"24","verse":"12","text":"E mu nu muxu nun mixi li sɔnxɔ ra hɔrɔmɔbanxi kui, xa na mu a ra salide xunxurie kui. N mu sɔnxɔɛ ratexi taa kui, n mu gali kui isoxi."},{"book":"Taruxui","chapter":"24","verse":"13","text":"E mu nɔma sese masende, e n kalamuma naxan ma."},{"book":"Taruxui","chapter":"24","verse":"14","text":"N naxan masenma i bɛ na nan ya. N nan n benbae Marigi Ala nan batuma alɔ Isa xa kira a masenxi ki naxɛ, e a falama kira naxan bɛ a wule kira. Naxan sɛbɛxi Tawureta Munsa nun namiɲɔnmɛe xa Kitaabui kui, n la na birin na."},{"book":"Taruxui","chapter":"24","verse":"15","text":"N laxi Ala xa masenyi ra naxan masenxi a tinxintɔɛe nun tinxintare birin fama nɛ kelide faxɛ ma. Yuwifie fan laxi na ra."},{"book":"Taruxui","chapter":"24","verse":"16","text":"Na nan a toxi n nan n yɛtɛ karaxanma alako n xa n ma simaya radangi bɔɲɛ fiixɛ kui Ala nun mixie tagi."},{"book":"Taruxui","chapter":"24","verse":"17","text":"N mu nu na be ɲɛ wuyaxi bun ma, kɔnɔ yakɔsi n faxi harige nde ra n bɔnsɔɛ bɛ. N fan faxi sɛrɛxɛ bade Ala bɛ."},{"book":"Taruxui","chapter":"24","verse":"18","text":"E n lixi na tɛmui nɛ hɔrɔmɔbanxi kui, n sɛniyɛnxi, gali mu na n fɔxɔ ra, sɔnxɔɛ yo fan mu keli n saabui ra."},{"book":"Taruxui","chapter":"24","verse":"19","text":"Kɔnɔ Yuwifi nde naxee keli Asi bɔxi ma, e mu tin n ma fe ra. E tan xa e yɛtɛ masen i bɛ, xa fe nde na e bɛ n ma fe ra."},{"book":"Taruxui","chapter":"24","verse":"20","text":"Xa na mu a ra naxee na be, e xa a masen i bɛ e n toxi fe ɲaaxi naxan xun, n to siga Yuwifi kiitisae yire."},{"book":"Taruxui","chapter":"24","verse":"21","text":"N wɔyɛnyi naxan falaxi e tagi na nan ya: ‹Wo n makiitima nɛ to barima n laxi a ra Ala fama nɛ mixi faxaxie rakelide.›»"},{"book":"Taruxui","chapter":"24","verse":"22","text":"Felisi naxan nu Isa xa kira kolon a fanyi ra, a naxa e xa fe sa sinden. A naxɛ, «Mangɛ Lisiya na fa, n wo xa fe matoma.»"},{"book":"Taruxui","chapter":"24","verse":"23","text":"A naxa sɔɔri mixi kɛmɛ xunmati yamari a xa Pɔlu kanta, a naxa a tɔɔrɔ, a man naxa a xa mixi yo ratɔn fe fanyi rabafe ra a bɛ."},{"book":"Taruxui","chapter":"24","verse":"24","text":"Xi ndee to dangi, Felisi nun a xa ginɛ Dirusila, naxan na Yuwifi ra, e naxa fa. Felisi naxa Pɔlu xili kawandi rabade Isa Ala xa Mixi Sugandixi xa fe ra. Pɔlu naxa danxaniya xa fe fala e bɛ Isa ma,"},{"book":"Taruxui","chapter":"24","verse":"25","text":"kɔnɔ a xa masenyi to nu binyaxi tinxinyi ma, nun yɛtɛ xurufe ma, nun Ala xa kiiti naxan fama, Felisi naxa gaaxu. A naxɛ, «Siga sinden. N na n yɛtɛ masɔtɔ tɛmui naxɛ, n man i xilima.»"},{"book":"Taruxui","chapter":"24","verse":"26","text":"A man nu waxi nɛ Pɔlu xa kɔbiri fi a ma. A nu a xilima na nan ma tɛmui birin, e xa sa e bore to."},{"book":"Taruxui","chapter":"24","verse":"27","text":"Ɲɛ firin to dangi, Felisi masarama naxa fa, Pɔrusu Fɛsitu. Felisi to wa a yɛtɛ mafanfe Yuwifie bɛ, a naxa Pɔlu lu geeli kui."}]}