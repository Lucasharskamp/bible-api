{"data":[{"book":"1 Samueli","chapter":"31","verse":"1","text":"Tsono Afilisti anachitanso nkhondo ndi Aisraeli ndipo Aisraeli anathawa Afilistiwo, kotero kuti ambiri anaphedwa pa phiri la Gilibowa."},{"book":"1 Samueli","chapter":"31","verse":"2","text":"Afilisti anapanikiza kwambiri Sauli ndi ana ake, ndipo anapha Yonatani, Abinadabu ndi Maliki-Suwa."},{"book":"1 Samueli","chapter":"31","verse":"3","text":"Nkhondo inakula kwambiri mozungulira Sauli ndipo pamene anthu amauta anamupeza, anamuvulaza kwambiri."},{"book":"1 Samueli","chapter":"31","verse":"4","text":"Tsono Sauli anawuza mnyamata wake wonyamula zida zake kuti, “Solola lupanga lako undiphe kuopa kuti anthu osachita mdulidwewa angabwere kudzandizunza ine.”"},{"book":"1 Samueli","chapter":"31","verse":"5","text":"Mnyamata wonyamula zida zake uja ataona kuti Sauli wafa, nayenso anadzigwetsera pa lupanga lake nafa naye limodzi."},{"book":"1 Samueli","chapter":"31","verse":"6","text":"Motero Sauli ndi ana ake atatu, wonyamula zida zake pamodzi ndi anthu ake onse anafera limodzi pa tsikulo."},{"book":"1 Samueli","chapter":"31","verse":"7","text":"Pamene Aisraeli amene anali tsidya lina la chigwa ndi amene anali tsidya la chigwa cha Yorodani anaona kuti gulu la ankhondo la Aisraeli lathawa komanso kuti Sauli ndi ana ake aphedwa, nawonso anathawa kusiya mizinda yawo. Ndipo Afilisti anabwera kudzakhalamo."},{"book":"1 Samueli","chapter":"31","verse":"8","text":"Mmawa mwake, Afilisti atabwera kudzatenga zinthu za anthu ophedwa anapeza Sauli ndi ana ake atatu atafa pa phiri la Gilibowa."},{"book":"1 Samueli","chapter":"31","verse":"9","text":"Iwo anadula mutu wake ndi kumuvula zida zake zankhondo. Ndipo anatumiza amithenga mʼdziko lonse la Afilisti kukafalitsa nkhani yabwinoyi kwa mafano awo ndi kwa anthu awo."},{"book":"1 Samueli","chapter":"31","verse":"10","text":"Iwo anayika zida zake zankhondo mʼnyumba yopembedzera Asitoreti, ndipo thupi lake analikhomera pa khoma la mzinda wa Beti-Sani."},{"book":"1 Samueli","chapter":"31","verse":"11","text":"Pamene anthu a ku Yabesi Giliyadi anamva zimene Afilisti anachitira Sauli,"},{"book":"1 Samueli","chapter":"31","verse":"12","text":"anthu awo onse olimba mtima anayenda usiku wonse kupita ku Beti-Sani. Anakachotsa mtembo wa Sauli ndi mitembo ya ana ake pa khoma la mzinda wa Beti-Sani, ndipo anabwera nayo ku Yabesi kumene anayitentha ndi moto."},{"book":"1 Samueli","chapter":"31","verse":"13","text":"Pambuyo pake anatenga mafupa awo ndi kuwakwirira pansi pa mtengo wabwemba ku Yabesi, ndipo anasala kudya masiku asanu ndi awiri."}]}