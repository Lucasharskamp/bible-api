{"data":[{"book":"Kukumbuchila","chapter":"2","verse":"1","text":"“Hamba natuhinduka, natwinula majendo kuchiwala kwa kukolela nzila ya Bahali ya Shamu, kota Mkulu Nguluwi navyoyandonjele, natulubaluba behi na chidunda cha Seili kwa mhela uhejile."},{"book":"Kukumbuchila","chapter":"2","verse":"2","text":"Hamba Mkulu Nguluwi nakandonjela,"},{"book":"Kukumbuchila","chapter":"2","verse":"3","text":"‘Namlubaluba kwa mhela wa kuhega kuli isi ayi ya vidunda, lelo mgaluche kukolela kasikazini."},{"book":"Kukumbuchila","chapter":"2","verse":"4","text":"Walajize wanhu awa, “Mwahabehi kukola kuli isi ya vidunda vya Seili, isi ya wang'holozenu walelwa wa Esau. Awo wowadumbani, ila milolele,"},{"book":"Kukumbuchila","chapter":"2","verse":"5","text":"mleche kitowa na hewo kwa vila siwapani honhu honeche ha isi ya hewo. Siwapani ne honhu hado ha kubiga. Isi ayo ya vidunda vya Seili ndiwapa walelwa wa Esau leka iwe ya hewo."},{"book":"Kukumbuchila","chapter":"2","verse":"6","text":"Homgana chilyo ama mazi kulawila kwa hewo, iwagana mgule.” ’"},{"book":"Kukumbuchila","chapter":"2","verse":"7","text":"“Lelo kota Mkulu Nguluwi, Nguluwi wa hemwe navyoyawatambichize kuli chila mbuli zomditile. Nakawalolela nalomwali mlubaluba kula kuli chiwala chikulu. Nakawa hamwe na hemwe miyaka aji jeng'ha makumi gane na hamwisilwe ne chinhu choneche."},{"book":"Kukumbuchila","chapter":"2","verse":"8","text":"“Ahyo natulutilila na majendo ga hetwe, natuwakola wang'holozetu na walelwa wa Esau wawele wochikala Seili, natuheluka kahi na yila nzila ya kibindi na honhu ha miji ya Elasi na Esioni-gebeli. Hamba natuhinduka natuwinza nzila ya kukolela kuli chiwala cha Moabu."},{"book":"Kukumbuchila","chapter":"2","verse":"9","text":"Mkulu Nguluwi nakandonjela, ‘Uleche kuwagaza wanhu wa Moabu, na uleche kitowa na hewo mina siwapani honhu honeche ha isi ya hewo. Ila honhu aho ha Ali ndiwapa awo walelwa wa Loti hawe ha hewo.’ ”"},{"book":"Kukumbuchila","chapter":"2","verse":"10","text":"Aho katali ayo isi ya Ali nayali ya Waemi, wawele na mong'ho na wawele ng'wemang'wema kota Waanaki."},{"book":"Kukumbuchila","chapter":"2","verse":"11","text":"Kota vila Waanaki, wanhu awa nawazeleka kahi kota Walefayi, ila Wamoabu nawawachema Waemi."},{"book":"Kukumbuchila","chapter":"2","verse":"12","text":"Waholi kahi nawekala ako Seili aho katali, ila walelwa wa Esau nawawawinga na kuwadumya, hamba wawo baho nawekala aho kuli honhu ha hewo. Waisilaeli nawadita kota ahyo kuli isi yila iwele Mkulu Nguluwi nayawapele iwe ya hewo."},{"book":"Kukumbuchila","chapter":"2","verse":"13","text":"Musa nakalutilila kulonga, “Mkulu Nguluwi nakatulonjela, ‘Muche lelo, mloche kalwanda ka Seledi.’ Lelo natuloka kalwanda ka Seledi."},{"book":"Kukumbuchila","chapter":"2","verse":"14","text":"Miyaka makumi gadatu na nane najipuluta kulawila kuka Kadeshi-balineya mbaka kuloka kalwanda ka Seledi. Mhela awo, wanhu wa chilundo chila wawele na miyaka ja kuhega kuza kuli kitowa ngondo nawabagama kuwinza vila Mkulu Nguluwi navyoyawalahile."},{"book":"Kukumbuchila","chapter":"2","verse":"15","text":"Mkulu Nguluwi yuye nakawagaluchila leka yawadumye ako kuli kambi, mbaka weng'ha wamale."},{"book":"Kukumbuchila","chapter":"2","verse":"16","text":"“Lelo wanhu awo weng'ha wawele na miyaka ja kuhega kuza kuli kitowa ngondo lowabagame,"},{"book":"Kukumbuchila","chapter":"2","verse":"17","text":"Mkulu Nguluwi nakandonjela,"},{"book":"Kukumbuchila","chapter":"2","verse":"18","text":"‘Lehano moloka mbaka wa Moabu kwa kukolela isi ya Ali."},{"book":"Kukumbuchila","chapter":"2","verse":"19","text":"Homfika kuli isi ya Waamoni, mleche kuwatunya ne kitowa na hewo, kwa vila siwapani honhu honeche ha awo walelwa wa Amoni, iwe honhu ha hemwe. Hebu! Awo ndo lulelo lwa Loti, na ndiwapa ayo isi iwe ya hewo wawo.’ ”"},{"book":"Kukumbuchila","chapter":"2","verse":"20","text":"Isi ayo yanguzeleka kahi kota isi ya Walefayi. Walefayi nawali wochikala ako aho katali, Waamoni nawawachema awo Wasamusumi."},{"book":"Kukumbuchila","chapter":"2","verse":"21","text":"Nawali wanhu wenji, wawele na mong'ho na wawele ng'wemang'wema kota Waanaki. Ila Mkulu Nguluwi nakawadumya lowafichile Waamoli nawawele waiholile isi na kikala amo honhu ha hewo."},{"book":"Kukumbuchila","chapter":"2","verse":"22","text":"Mkulu Nguluwi nakadita kota navyoyawaditile wana wa Esau, walinguchemigwa Waedomu, nawawele wochikala kuli isi ya Seili. Nakawadumya Waholi mhela Waedomu lowafichile ako, nawaihola isi ya hewo na kikala amo mbaka lehano."},{"book":"Kukumbuchila","chapter":"2","verse":"23","text":"Waavi nawali baho mwaluko wochikala kuli vijiji vya hafungo mwa Mediteleniyani kuza mbaka Gasa. Wakafutoli kulawila chihilwa cha Kilete nawawadumya, nawekala amo honhu ha hewo."},{"book":"Kukumbuchila","chapter":"2","verse":"24","text":"Musa nakalutilila kulonga, “Hamba Mkulu Nguluwi nakatulajiza, ‘Mwaluche majendo. Mloche ibindi lya Alinoni. Heni ndimuwika mmoko mwa hemwe Sihoni, mndewa wa Waamoli wa Heshiboni na isi ya heye. Mumtowe na kwaluka kuihola isi ya heye."},{"book":"Kukumbuchila","chapter":"2","verse":"25","text":"Lehano ndokwaluka kuwadita wanhu weng'ha muisi wawe wodumba na kuwa na lunhwinhwi kwa chiwalo cha hemwe, wohulika mbuli za hemwe na hewo wokakama na kudumba."},{"book":"Kukumbuchila","chapter":"2","verse":"26","text":"“Lelo nandiwalajiza wasenga kulawila kuchiwala Kedemoti walute kwa mndewa Sihoni wa Heshiboni na usenga awu ulinguya kwa kikala goya."},{"book":"Kukumbuchila","chapter":"2","verse":"27","text":"‘Utukundize tukole kuli isi ya hegwe. Tokola mnzila na kulutilila ne kuhinduka kudilo ne kumoso."},{"book":"Kukumbuchila","chapter":"2","verse":"28","text":"Chilyo cha hetwe togula kwa hegwe na mazi ga kunwa kahi. Chotulanda du hetwe ndo kukundizwa kukola kwa magulu muisi ya hegwe,"},{"book":"Kukumbuchila","chapter":"2","verse":"29","text":"tuloche lwanda lwa Yolodani na kwinjila kuli isi iwele Mkulu Nguluwi, Nguluwi wa hetwe yalingutupa. Walelwa wa Esau walingikala Seili na Wamoabu walingikala Ali nawatukundiza kahi kukolela kuli isi ya hewo.’"},{"book":"Kukumbuchila","chapter":"2","verse":"30","text":"“Ila Sihoni, mndewa wa Heshiboni, nahatukundize tukole kuli isi ya heye. Mkulu Nguluwi, Nguluwi wa hemwe, nakamdita yawe na nhumbula igagadale ng'hatu, leka tumsumye na kuihola isi ya heye iwele tuikalila mbaka lehano."},{"book":"Kukumbuchila","chapter":"2","verse":"31","text":"“Hamba Mkulu Nguluwi nakandonjela, ‘Ulole, nyaluka kumuwika Sihoni na isi ya heye mmoko mwa hemwe, mwaluche kuihola isi ya heye.’"},{"book":"Kukumbuchila","chapter":"2","verse":"32","text":"Hamba Sihoni na wanhu wa heye weng'ha nawoya kitowa na hetwe behi na mji wa Yahasi."},{"book":"Kukumbuchila","chapter":"2","verse":"33","text":"Na heye Mkulu Nguluwi, Nguluwi wa hetwe nakamlavya, natumsumya heye na wana wa heye na wanhu wa heye weng'ha."},{"book":"Kukumbuchila","chapter":"2","verse":"34","text":"Natuhola isi ya heye na kuwifyanga miji ja heye jeng'ha, natuwakopola walume na wadala na wana, nahatumlechile ne munhu yawele mkomu."},{"book":"Kukumbuchila","chapter":"2","verse":"35","text":"Natuhola migongolo na lufufu lunji lweng'ha natulufichile kuli miji."},{"book":"Kukumbuchila","chapter":"2","verse":"36","text":"Kwaluchila Aloeli, muji uwele mgati mwa ibindi lya Alinoni mbaka Gileadi, kuduhu muji woneche nawali wimile mbaka natulemwa kuuhola. Mkulu Nguluwi nakawika geng'ha mmoko mwa hetwe."},{"book":"Kukumbuchila","chapter":"2","verse":"37","text":"Ila nahatuihejelele isi ya Waamoni ama mfungo mwa lwanda lwa Yaboki ne kuli miji ja isi ya vidunda ne honhu honeche hala hawele Mkulu Nguluwi, Nguluwi wa hetwe, nayatulemeze."}]}