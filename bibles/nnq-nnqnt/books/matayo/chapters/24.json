{"data":[{"book":"Matayo","chapter":"24","verse":"1","text":"Yesu ngaboka pa Nyumba ja Nnoongo, na apakiba akajabula, akinapunji bakwe ngabannyendelela, ngabannaya majumba genia kichenga chabachengite."},{"book":"Matayo","chapter":"24","verse":"2","text":"Yesu ngabalengela, “Tela,” Nhwotolinge kugalolakea goa gano! Nannengela kweli, “Libije ata liganga limwe elipakuigala pamba panani ja lenge, kila kilebe makibomoligwa.”"},{"book":"Matayo","chapter":"24","verse":"3","text":"Yesu apakiba atamite pikitombi cha Mizeituni, akinapunji ngabannyendela kukukiiya, ngabankonya, “Mutulengele ile yenje ipakube lii? Kiingi nike echikipakulaya kuika kwinu na kupela kwa mangobu?”"},{"book":"Matayo","chapter":"24","verse":"4","text":"Yesu ngabajanga, “Mma maha makakoloigwaje na mundu."},{"book":"Matayo","chapter":"24","verse":"5","text":"Gambu ajingi mabapitila nukulongela kupetela kuliina lyango angweto balenga kila mundu, ‘Nenga nga Kilisto!’ Na angweto bapakaoya bandu ajingi."},{"book":"Matayo","chapter":"24","verse":"6","text":"Mpakujoanga nhwalo gwa ngondo na manjega ga ngondo, nambu makaechukangaje, gambu genia mpaka gapitile, nambu kupela kwene kubi tango."},{"book":"Matayo","chapter":"24","verse":"7","text":"Kilambo chimwe kipakuputana na kilambo chenge, kingwana chimwe kipakuputana na kingwana chenge. Pamba na papa papakube na njala na nendemelo ya lutope."},{"book":"Matayo","chapter":"24","verse":"8","text":"Genia goa nga anda kutumbwa kwa kubinia kwa kupotola mwana."},{"book":"Matayo","chapter":"24","verse":"9","text":"“Kabe bapampanga mpotakigwe nu ukomigwa. Ilambo yoa ipakunchimwanga magambu ga liina lyango."},{"book":"Matayo","chapter":"24","verse":"10","text":"Kabe, ajingi bapakuleka mojo gwabe, bapakugalambuka nu kunchimwana."},{"book":"Matayo","chapter":"24","verse":"11","text":"Bapakupitila akalondoli nduu ba uwangi abapakaoyanga bandu ajingi."},{"book":"Matayo","chapter":"24","verse":"12","text":"Kwa magambu ga kube ubaja nnyingi, kupalana kwa bandu kuba kupunguka."},{"book":"Matayo","chapter":"24","verse":"13","text":"Nambu ojwapakuimbalila mpaka kupela nga ojwapakomboka."},{"book":"Matayo","chapter":"24","verse":"14","text":"Kabe Nhwalo Gwambone gu kingwana cha Nnoongo ubakutangachigwa padunia joa, kupala kuchalakicha ku bandu boa ba padunia, penia nga pukupakuika kupela."},{"book":"Matayo","chapter":"24","verse":"15","text":"“Pampa kukibona kilebe kibaja chikilengigwe na nnondoli Danieli kijemite paali pa Chwapi.” Ojwachoma amanya mana gakwe!"},{"book":"Matayo","chapter":"24","verse":"16","text":"“Penia, ababi kukilambo cha Yudea batililange kwitombi."},{"book":"Matayo","chapter":"24","verse":"17","text":"Ojwabi pikinyanga cha nyumba jakwe akaulukaje kutola kilebe munyumba jakwe."},{"book":"Matayo","chapter":"24","verse":"18","text":"Ojwabi kunng'onda akabujaje ukaja kutola lutando lwakwe."},{"book":"Matayo","chapter":"24","verse":"19","text":"Bapakulaga akikege bina ndumbo na akinamama ababi ni ilemba eijonga machoba genia!"},{"book":"Matayo","chapter":"24","verse":"20","text":"Munnyope Nnoongo kutila kwinu kukabe machoba ga malilije andaje lichoba lya kupomalelaje!"},{"book":"Matayo","chapter":"24","verse":"21","text":"Gambu kingobu chenie kubakube na ukomo nkolongwa na gwanapitije tangu bapanganigwa bandu boa mpaka ngoe nupitije kabele."},{"book":"Matayo","chapter":"24","verse":"22","text":"Machoba genia gakabi nu kupunguyaje, akabije mundu jwajwoa ju komboka, nambu Nnoongo atekupunguya machoba genia kwa magambu ga bandu abapambuligwe."},{"book":"Matayo","chapter":"24","verse":"23","text":"“Anda mundu annengi, ‘Nno, Kilisto Nkomboi abi pamba!’ Andaje ‘Abi papa!’ Makanhwaminije."},{"book":"Matayo","chapter":"24","verse":"24","text":"Gambu papakupiti makilisto buwangi na akalondoli buwangi. Na benia balayanga iingi ikoloikolo na yukuomongwa yakaoyanga bandu, ata kubandu abapambuligwe na Nnoongo."},{"book":"Matayo","chapter":"24","verse":"25","text":"Mpenekia, nannengelinge tangu nukupitije."},{"book":"Matayo","chapter":"24","verse":"26","text":"“Anda bannengi, ‘Nnolanga, abi kupongoti!’ Makajendaje kwenio, andaje, ‘Nnolanga, akiite unyumba!’ Makanhwaminije,"},{"book":"Matayo","chapter":"24","verse":"27","text":"Gambu andi njai pijimulika kuboka kumbwani mpaka kundonde, ngapipakube kuika kwakwe Mwana jwa Mundu."},{"book":"Matayo","chapter":"24","verse":"28","text":"“Paali apubi ntui, ngapagakongana matumbui."},{"book":"Matayo","chapter":"24","verse":"29","text":"“Kingobu tu kuboka pu kulaga kwenio, lichoba liba lubendu na mwei ung'alaje, ndondwa ibakugwe kuboka kumbengu, na makakala ga mbengu gabakutikatika."},{"book":"Matayo","chapter":"24","verse":"30","text":"Kuboka penia iingi ya Mwana jwa Mundu iba kubonekana kunani, penia makabi goa gapadunia gapakuguta, apagapa kummona Mwana jwa Mundu akaika mumaunde gu kunani, juna makakala na kibumo kikolongwa."},{"book":"Matayo","chapter":"24","verse":"31","text":"Jwombe apakakinga akapakachi bakwe kuboka kumbengu bina lipenga lina kujemba muno, bakongolange bandu abapambuligwe na Nnoongo, kuboka kujitumbwi dunia mpaka kujipei mbengu."},{"book":"Matayo","chapter":"24","verse":"32","text":"“Mukibolange kikilandanakia na nkongo ntini. Kingobu ndambi yakwe pitumbu kututuba maamba, mmanya kutenda mangobu ga mauno gaike."},{"book":"Matayo","chapter":"24","verse":"33","text":"Nu uyo mangweto pampakibona ilebe yenie yoa ikapitilaga, mmanya Mwana jwa Mundu abi papipi kuika."},{"book":"Matayo","chapter":"24","verse":"34","text":"Nannenge kweli, lungolo londo lujebeleje nukupitilaje ilebe yenie."},{"book":"Matayo","chapter":"24","verse":"35","text":"Mbengu na dunia maipeta, nambu malobe gango gapetaje ngu."},{"book":"Matayo","chapter":"24","verse":"36","text":"“Nambu nhwalo gu lichoba andaje kingobu abije mundu ojwamanyi kiika lii, na akapakachi bukumbenguje na mwanaje, nambu Awawa jika jabe nga abamanyi."},{"book":"Matayo","chapter":"24","verse":"37","text":"Kuika kwa Mwana jwa Mundu kupa kube andi kingobu cha Nuhu."},{"book":"Matayo","chapter":"24","verse":"38","text":"Gambu machoba genia tango na ghalikaje bandu batela kulye na kunywe, akinalome na akikege kutolana nu kubutuyana mpaka Nuhu pajingila nkati mu Ntumbwi nkolongwa."},{"book":"Matayo","chapter":"24","verse":"39","text":"Bakibanga chebwe kiti kiba kupiti nike mpaka galika pijiika kajolanga boa. Yene ngipipakube Mwana jwa Mundu apapakuika."},{"book":"Matayo","chapter":"24","verse":"40","text":"Kingobu chenie bandu abele ababi kung'onda, jumwe aitoligwa na jonge ailekigwa."},{"book":"Matayo","chapter":"24","verse":"41","text":"Akikege abena bibaganga bakayaga okole, jumwe aitoligwa na jonge ailekigwa."},{"book":"Matayo","chapter":"24","verse":"42","text":"“Nkelukiange, gambu milimanyije lichoba lyabapakuika Angwana binu."},{"book":"Matayo","chapter":"24","verse":"43","text":"Akola nyumba bakamanyi kutenda mwihi abakuika kabi bakelukiye akijilekiteje nyumba jakwe jibomoligwe."},{"book":"Matayo","chapter":"24","verse":"44","text":"Na yene mangweto uyo ntamanga maha gambu Mwana jwa Mundu abakuika kingobu changamanyika.”"},{"book":"Matayo","chapter":"24","verse":"45","text":"Yesu ngajendekea kulenga, “Meneke ojwabi mpakachi jwaaminike na jwambone na jwanga mwojo gwambone? Jwenio ananhota bakwe bammekite kachunga bandu bakwe bapegange chakulya kingobu echikipaligwa."},{"book":"Matayo","chapter":"24","verse":"46","text":"Mbaya mpakachi jwajo jubapakunkolela ananhota mundu akakamula genia!"},{"book":"Matayo","chapter":"24","verse":"47","text":"Nannenge kweli, bapa kummeka mpakachi jwenio alolele ilebe yakwe yoa."},{"book":"Matayo","chapter":"24","verse":"48","text":"Nambu anda mpakachi jwenio akilenge mwene, ‘Ananhota bango batenda kuchelwa kubuja,’"},{"book":"Matayo","chapter":"24","verse":"49","text":"Penia ngatumbu kaputa akapakachi ajabe, ngatumbu kunywe pamwe nabandu abalobela,"},{"book":"Matayo","chapter":"24","verse":"50","text":"Ananhota mundu baika lichoba lyangamanyika na kingobu changamanyika."},{"book":"Matayo","chapter":"24","verse":"51","text":"Ananhota bapa kunhweketa ipande nu kummeka pamwe na akabaja. Kwenio apakuguta nu kuyaga mino."}]}