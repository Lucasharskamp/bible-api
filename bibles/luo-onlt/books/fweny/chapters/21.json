{"data":[{"book":"Fweny","chapter":"21","verse":"1","text":"Eka ne aneno polo manyien gi piny manyien. Polo mokwongo gi piny mokwongo noselal, to nam bende noselal kamano."},{"book":"Fweny","chapter":"21","verse":"2","text":"Bangʼe naneno Dala Maduongʼ Maler, ma en Jerusalem manyien kalor piny oa e polo ir Nyasaye, ka oikore ka miaha morwakore maber ni chwore."},{"book":"Fweny","chapter":"21","verse":"3","text":"To ne awinjo dwol maduongʼ moa e kom duongʼ mar loch mawacho niya, “Koro Nyasaye osebiro dak gi ji kendo enodag kodgi, ginibed joge, to Nyasaye owuon enobed kodgi kendo nobed Nyasachgi."},{"book":"Fweny","chapter":"21","verse":"4","text":"Enoywe pi wengegi duto. Tho kata ywak gi nduru kod rem ok nochak obedie kendo ngangʼ, nikech gik machon oserumo.”"},{"book":"Fweny","chapter":"21","verse":"5","text":"Jal manobedo e kom duongʼ mar loch nowacho niya, “Neuru! Aloso gik moko duto bedo manyien!” Eka nowachona kendo niya, “Ndik ma, nikech wechegi gin migeno kendo gin adiera.”"},{"book":"Fweny","chapter":"21","verse":"6","text":"Bangʼ mano nowachona niya, “Gik moko osetimore. An e Alfa gi Omega, Chakruok gi Giko. Ngʼat ma riyo oloyo anami omodh pi soko mar ngima nono ma ok ochulo gimoro."},{"book":"Fweny","chapter":"21","verse":"7","text":"Ngʼat molocho noyud gigi duto kaka girkeni, kendo anabed Nyasache, to enobed wuoda."},{"book":"Fweny","chapter":"21","verse":"8","text":"To joma luor, gi joma ok oyie kod jo-koko gi jonek kod joma terore, gi jojuogi gi joma lamo nyiseche manono kod jo-miriambo duto, kargi nobed mana ataro mar mach maliel mager, ma en tho mar ariyo!”"},{"book":"Fweny","chapter":"21","verse":"9","text":"Eka achiel kuom malaike abiriyogo mane nigi tewni abiriyo motingʼo masiche abiriyo mogik nobiro ira mowachona niya, “Bi, mondo anyisi miaha ma en chi Nyarombo.”"},{"book":"Fweny","chapter":"21","verse":"10","text":"Roho nopongʼa kendo malaikano notingʼa motera malo ewi got mabor, mi nonyisa Jerusalem, ma en Dala Maduongʼ Maler, kalor piny aa e polo ir Nyasaye."},{"book":"Fweny","chapter":"21","verse":"11","text":"Ne orieny gi ler mar duongʼ Nyasaye, to lerne ne rieny ka kidi ma nengone tek, kaka jaspa maler ahinya."},{"book":"Fweny","chapter":"21","verse":"12","text":"Ne en gi ohinga maduongʼ kendo mabor man-gi dhorangeye apar gariyo kendo man-gi malaike apar gariyo e dhorangeyego. Bende e dhorangeyego nondikie nying ogendini apar gariyo mag Israel."},{"book":"Fweny","chapter":"21","verse":"13","text":"Dhorangeye adek ne ni yo wuok chiengʼ, to adek yo nyandwat, kendo adek yo milambo bende adek mamoko yo podho chiengʼ."},{"book":"Fweny","chapter":"21","verse":"14","text":"To ohinga mar dalano ne nigi mise apar gariyo, mane ondikie nying joote apar gariyo mag Nyarombo."},{"book":"Fweny","chapter":"21","verse":"15","text":"Malaikano mane owuoyo koda, ne nigi luth mar rapim molos gi dhahabu mipimogo dalano, gi dhorangeyene kod ohingane."},{"book":"Fweny","chapter":"21","verse":"16","text":"Dalano noger ma bethene angʼwen romre, ka borne ne rom gi lachne. Nopimo dala gi luth kendo noyudo ni borne gi lachne kod borne modhi malo ne romo kilomita alufu ariyo gi mia ariyo (2,200) maromre."},{"book":"Fweny","chapter":"21","verse":"17","text":"Bende ne opimo ohingane, mi oyudo ni pek mar kore oromo bede mia achiel gi piero angʼwen gangʼwen, kipimo gi bat mar dhano, ma en rapim mane malaika otiyogo."},{"book":"Fweny","chapter":"21","verse":"18","text":"Ohingano noger gi jaspa, to dalano noger gi dhahabu lilo marieny ka kio maler."},{"book":"Fweny","chapter":"21","verse":"19","text":"Mise mar ohinga mar dala nokedi gi kite mabeyo duto ma nengogi tek. Mise mokwongo nolos gi jaspa, to mar ariyo ne safir, eka mar adek ne kalkedo kendo mar angʼwen ne emerald,"},{"book":"Fweny","chapter":"21","verse":"20","text":"to mar abich ne sardonikso, mar auchiel ne sardius, eka mar abiriyo ne krusolith, to mar aboro ne berul, mar ochiko ne topaz, to mar apar ne kruskopraso, kendo mar apar gachiel ne jasinth, to mar apar gariyo ne amethusto."},{"book":"Fweny","chapter":"21","verse":"21","text":"Dhorangeye apar gariyogo ne gin kite mag lulu ma nengogi tek, kendo dhorangach ka dhorangach nolos gi lulu achiel achiel moriwore. Yor dalano ne dhahabu lilo marieny maler ka kio."},{"book":"Fweny","chapter":"21","verse":"22","text":"To ne ok aneno hekalu ei dalano, nikech Ruoth Nyasaye Maratego kod Nyarombo ema obedo hekalu mare."},{"book":"Fweny","chapter":"21","verse":"23","text":"Dalano ok dwar chiengʼ kata dwe mondo orienyne, nikech duongʼ Nyasaye ema miye ler, kendo Nyarombo e tache."},{"book":"Fweny","chapter":"21","verse":"24","text":"Ogendini nowuothi e lerne, kendo ruodhi mag pinje nokel duongʼ-gi e iye."},{"book":"Fweny","chapter":"21","verse":"25","text":"Dhorangeyene ok nolor odiechiengʼ moro amora, to otieno bende ok nobedie ngangʼ."},{"book":"Fweny","chapter":"21","verse":"26","text":"Duongʼ gi mwandu mag ogendini mag pinje nokel e iye."},{"book":"Fweny","chapter":"21","verse":"27","text":"To gimoro amora ma ok ler, kata ngʼato matimo gik makwero, kata mariambo, ok nodonjie, makmana jogo ma nying-gi ondiki e kitap Nyarombo mar ngima kende."}]}