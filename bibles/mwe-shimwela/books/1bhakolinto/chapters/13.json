{"data":[{"book":"1 Bhakolinto","chapter":"13","verse":"1","text":"Nkali meleketaga ibheleketo yowe ya bhandunji na ya ashimalaika, monaga nepelaga kupingana na bhandu, nne njibha mbuti lidebhe lyangali shindu eu kengele."},{"book":"1 Bhakolinto","chapter":"13","verse":"2","text":"Kabhili, ngolaga kalama ja londola na lunguya ntenga gwa a Nnungu, na kwiimanya indu ya nng'iyo na ya lunda na kola ngulupai ja malila, nkali kombola kuamiya itumbi, ikabheje nepelaga pingana na bhandunji, nne nngabha shindu."},{"book":"1 Bhakolinto","chapter":"13","verse":"3","text":"Ndolaga indu yangu yowe nikwaapanganga bhaalaga, nkali niishoyaga shiilu shangu shijokwe moto, nepelaga pingana na bhandu, shakwa sha mbwaila."},{"book":"1 Bhakolinto","chapter":"13","verse":"4","text":"Apingana na bhandu, anakwiipililila, na anakola uguja, na jwangali lupimililo, na akakwiipuna na wala jwangali miinjili."},{"book":"1 Bhakolinto","chapter":"13","verse":"5","text":"Apingana na bhandu, anakwiitimalika na akaloleya pwaida jakwe nnyene, wala akatumbala na akakwiibhika muntima yangali ya mmbone,"},{"book":"1 Bhakolinto","chapter":"13","verse":"6","text":"akaangalila yangali ya mmbone, ikabhe anaangalila ili ya kweli."},{"book":"1 Bhakolinto","chapter":"13","verse":"7","text":"Apingana na bhandu akaatotoshela, akaaleka kulupalila na anakwiipililila yowe."},{"book":"1 Bhakolinto","chapter":"13","verse":"8","text":"Kupingana na bhandu, kwangali mpelo. Monaga kupagwaga kulunguya ntenga gwa a Nnnugu, shikupele, kupagwaga kubheleketa shibheleketo sha ambi, shikupele, nkali lupagwaga lumanyio, shikupite."},{"book":"1 Bhakolinto","chapter":"13","verse":"9","text":"Pabha indu itukwiimanya na londola ishokope."},{"book":"1 Bhakolinto","chapter":"13","verse":"10","text":"Ikabheje malanga gushigaishe gatimilile gala, gowe gangatimilila shigapele."},{"book":"1 Bhakolinto","chapter":"13","verse":"11","text":"Punaliji mwana jwanshoko nashinkubheleketa malinga mwana, nashinkumanya malinga mwana, natendaga ganishiya malinga mwana. Ikabheje ngakuleje, indu yowe ya shigwana njileka."},{"book":"1 Bhakolinto","chapter":"13","verse":"12","text":"Pabha itukwiibhona nnaino, ni mbuti shiwili nshioo tukawiibhona ukoto, ikabheje gene malangago shitwiibhone ukoto. Nnaino ingwiimanya ishokope, ikabheje kungai shiniimanye yowe ukoto, malinga a Nnungu shibhaamanya nne."},{"book":"1 Bhakolinto","chapter":"13","verse":"13","text":"Bhai nnaino ilonjeya itatu, ngulupai na kukulupalila na pingana, ikabheje shikulungwa kaje ni kupingana."}]}