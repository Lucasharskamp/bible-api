{"data":[{"book":"JONI","chapter":"2","verse":"1","text":"Hagi tare knamofo amefi knazupa, arave hunaku Kana kumate Galili kaziga nehazageno, Jisasi nerera'a anante mani'ne."},{"book":"JONI","chapter":"2","verse":"2","text":"Ana hige'za Jisasine Agri amagenentaza disaipol naga'anena, aravema huku'ma hazarega zamagi hazage'za vu'naze."},{"book":"JONI","chapter":"2","verse":"3","text":"Wainima vagaregeno'a, Jisasi nerera'a asmino, waini tina hagovagare'ne huno Agrira asmi'ne."},{"book":"JONI","chapter":"2","verse":"4","text":"Higeno Jisasi'a nererana amanage huno asmi'ne, Ama a' moke, Nagra naza ama zampina huku hugenka nehane? Nagri kna zahufa efore osu'ne."},{"book":"JONI","chapter":"2","verse":"5","text":"Jisasina nerera'a eri'za vaheku anage huno zamasmi'ne, Agrama inankna kema tamagri'ma tamasminia'zana hiho."},{"book":"JONI","chapter":"2","verse":"6","text":"Higeno keana 6si'a havereti tro hunte ti afi kavo Juda vahe'mokizmi avu'avapina kavofinti ankehi'za tina fre'za avu sese nehazane, tina mago 100 lita azeritere huga tin kavorami me'ne."},{"book":"JONI","chapter":"2","verse":"7","text":"Jisasi'a eri'za vahe huzmanteno Ana kavo zagafi ti ome afi viteho  hige'za tina ome afi vite'naze."},{"book":"JONI","chapter":"2","verse":"8","text":"Higeno Jisasi'a anage hu'ne, Anampinti mago'a afita ne'zante kva hu'nea nera ome amiho, hige'za afi'za ome ami'naze."},{"book":"JONI","chapter":"2","verse":"9","text":"Ana ne'mo tima neno keana waini ti fore higeno, igati efore hu'neo antahino keno osu'ne, (hagi tima omefi'naza vahe'mo'za antahiza ke'za hu'naze), kavete kva hu'nea ne'mo aravema hia ne' asmino,"},{"book":"JONI","chapter":"2","verse":"10","text":"maka vahe'mo'za pusante knare wainia tagi zamige'za kema hazage'za, aza vahe'mo'za netageno, anante evurami'nea wainia tagi zamige'za nenaze. Nehazanagi kagra knare wainia ante'nanteti menina eri fore hane!"},{"book":"JONI","chapter":"2","verse":"11","text":"Ama kaguvazana Agra'a ese erigafa huno Jisasi'a Galili kaziga Kana kumate nehuno, Agri'a hihamu masa zama'a eri ama hige'za, Agri amage nentaza disaipol naga'mo'za Agrite zamentinti hu'naze."},{"book":"JONI","chapter":"2","verse":"12","text":"Anama huteno Jisasi'a Kapaneamu urami'ne, Agrane nerera ene afuhe'zane amagema nentaza disaipol naga'anena ana kumate vu'za mago'a zagegna umani'naze."},{"book":"JONI","chapter":"2","verse":"13","text":"Hagi Jiu vahe'ma kinafinti zamare'nea (Pasova) ne'za'ne knamo kofta higeno Jisasi'a Jerusalemi kumate mareri'ne."},{"book":"JONI","chapter":"2","verse":"14","text":"Vuno ra mono nompi omege'neana vahe'mo'a bulimakaoma, sipisipi'ma, maho namane, zago rezahe nehaza vahe'mo'za tra omente emente hu'za maketi nehazageno ome zamage'ne."},{"book":"JONI","chapter":"2","verse":"15","text":"Ome zamageteno nofite kano tro hiazamo ra mono nompintira sipisipi'ne bulimakaone vahe'ene zamahenati'netreno zagoma rezahe'ma nehaza naga'mokizmi zagoa ruherafi netreno, ita zamia eriruvahe huherfi'ne."},{"book":"JONI","chapter":"2","verse":"16","text":"Hagi maho namama maketima nehaza vaheku, Ama nama avreta viho. Nafa'nimofo nona maketi kumara eri tro osiho,  huno zamasmi'ne."},{"book":"JONI","chapter":"2","verse":"17","text":"Agri amage nentaza disaipol naga'mo'za, kasnampa vahe'mo'za avontafepi kre'nea kegu zamagesa antahi'naze. Amanage huno kre'ne Kagri noma kegava hu'na mani'navesizamo'a nagu'afina tusiza huno navenesie.  (Sam-Zga 69:9)"},{"book":"JONI","chapter":"2","verse":"18","text":"Jiu vahe'mo'za Agriku anage hu'naze, Kagra inankna avame'za tagrira huraverisanketa negeta ama nera mrerisa nere huta hugahune?"},{"book":"JONI","chapter":"2","verse":"19","text":"Hazageno Jisasi'a ana kemofo nona'a amanage hu'ne, Ama ra mono nona tgana vazitma eri haviza hinkeno tagufa zagegna manite'na azeri oti'neno,  huno hige'za,"},{"book":"JONI","chapter":"2","verse":"20","text":"anante Jiu vahe'mo'za anage hu'naze, 46'a zagegafu eri fri'za ama mono nona ki'naze. Hagi Kagra inankna hunka tagufa zage knafina kigahane?"},{"book":"JONI","chapter":"2","verse":"21","text":"Hianagi ra mono nonku'ma kema hu'neana, Agra avufagu hunteno hu'ne."},{"book":"JONI","chapter":"2","verse":"22","text":"Anagema hu'nere, fri'nefinti'ma otige'za, Agri amage nentaza disaipol naga'mo'za e'inahu zanku hu'ne hu'za zamagesa antahi'naze. Nentahi'za avon tafemo hu'nea kere ene, Jisasi'ma hu'nea nanekere zamagesa nentahi'za zamentinti hu'naze."},{"book":"JONI","chapter":"2","verse":"23","text":"Hagi kinafinti zamavare'nea kna antahimiza (Pasova) muse ne'zama ne'knare Jerusalemi mani'nege'za, hakaremo'za kaguvazama Agrama hiazana nege'za ke'naze Agri agire zamentinti hu'naze."},{"book":"JONI","chapter":"2","verse":"24","text":"Hu'nazanagi, Jisasi'a Agra kazigatira antahi ozami'ne. Na'ankure miko vahera Agra zamantahino zamage'ne."},{"book":"JONI","chapter":"2","verse":"25","text":"Na'ankure, Agra antahiantahi zankura upara osu'neankino magomo'a hugesa osugahie. Na'ankure Agra vahe'mofo agu'afina na'a me'neo, ko antahino keno hu'ne."}]}