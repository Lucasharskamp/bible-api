{"data":[{"book":"Yeremiya","chapter":"7","verse":"1","text":"Kino kye kigambo ekyajjira Yeremiya okuva eri Mukama."},{"book":"Yeremiya","chapter":"7","verse":"2","text":"Yimirira ku mulyango gw’ennyumba ya Mukama otegeeze abantu obubaka buno."},{"book":"Yeremiya","chapter":"7","verse":"3","text":"Bw’ati bw’ayogera Mukama ow’Eggye, Katonda wa Isirayiri nti, “Mulongoose amakubo gammwe n’ebikolwa byammwe, nange ndibalekera ekifo kino ne mubeeramu."},{"book":"Yeremiya","chapter":"7","verse":"4","text":"Teweesiga bigambo bino ebibuzaabuza ne mwogera nti, ‘Eno ye yeekaalu ya Mukama, yeekaalu ya Mukama, yeekaalu ya Mukama!’"},{"book":"Yeremiya","chapter":"7","verse":"5","text":"Kubanga bwe munaalongoosezanga ddala amakubo gammwe n’ebikolwa byammwe; era bwe munaalaganga obwenkanya eri omuntu ne munne,"},{"book":"Yeremiya","chapter":"7","verse":"6","text":"ne mulekayo okunyigiriza omugwira, ne mulekwa, ne nnamwandu, ne mulekayo n’okutta abataliiko musango mu kifo ekyo, era ne mutasinza bakatonda abalala okwereetera emisango mmwe bennyini,"},{"book":"Yeremiya","chapter":"7","verse":"7","text":"kale ndibatuuza mu kifo ekyo mu nsi gye nawa bajjajjammwe ebeere yammwe emirembe n’emirembe."},{"book":"Yeremiya","chapter":"7","verse":"8","text":"Kale laba, mwesiga ebigambo ebitaliimu, ebitagasa."},{"book":"Yeremiya","chapter":"7","verse":"9","text":"“Munabba ne mutta, ne mukola obwenzi ne mulayira eby’obulimba, ne mwoteza obubaane eri Baali, ne mutambula okugoberera bakatonda abalala be mutamanyanga;"},{"book":"Yeremiya","chapter":"7","verse":"10","text":"ne mulyoka mujja ne muyimirira mu maaso gange mu nnyumba eno, eyitibwa Erinnya lyange, ne mugamba nti, ‘Tuli bulungi, tuli bulungi,’ ne mulyoka mukola eby’emizizo byonna?"},{"book":"Yeremiya","chapter":"7","verse":"11","text":"Mulowooza nti ennyumba eno eyitibwa ennyumba yange, mpuku y’abanyazi? Laba, nze kennyini nkirabye,” bw’ayogera Mukama."},{"book":"Yeremiya","chapter":"7","verse":"12","text":"“Mugende kaakano mu kifo kyange ekyali e Siiro ekifo gye nasooka okuteeka essinzizo ly’erinnya lyange, mulabe kye nakikola olw’ekibi ky’abantu bange Isirayiri."},{"book":"Yeremiya","chapter":"7","verse":"13","text":"Bw’ati bw’ayogera Mukama nti, Bwe mwali mukola ebintu bino byonna, nayogera nammwe emirundi mingi naye ne mutampulira; nabakoowoola ne mutampitaba."},{"book":"Yeremiya","chapter":"7","verse":"14","text":"Noolwekyo, ekyo kye nakola e Siiro nzija kukikola kaakano ku nnyumba eyitibwa Erinnya lyange, era gye mwesiga, era n’ebifo bye nabawa mmwe ne bakitammwe."},{"book":"Yeremiya","chapter":"7","verse":"15","text":"Ndibagoba ne mu maaso gange, nga bwe nagoba baganda bammwe bonna, ezzadde lya Efulayimu lyonna."},{"book":"Yeremiya","chapter":"7","verse":"16","text":"“Noolwekyo tosabira bantu abo wadde okubegayiririra newaakubadde okubasabira oba okubawolereza, kubanga siikuwulire."},{"book":"Yeremiya","chapter":"7","verse":"17","text":"Tolaba bye bakola mu bibuga bya Yuda era ne mu nguudo za Yerusaalemi?"},{"book":"Yeremiya","chapter":"7","verse":"18","text":"Abaana balonda enku, bakitaabwe ne bakuma omuliro, olwo abakazi ne bakanda eŋŋaano ne bakolera kabaka w’eggulu omukazi emigaati. Bafuka ekiweebwayo ekyokunywa eri bakatonda abalala okunkwasa obusungu."},{"book":"Yeremiya","chapter":"7","verse":"19","text":"Naye nze gwe balumya?” bw’ayogera Mukama. “Tebeerumya bokka, ne beeswazaswaza?”"},{"book":"Yeremiya","chapter":"7","verse":"20","text":"Noolwekyo bw’atyo bw’ayogera Mukama nti, “Laba obusungu bwange n’ekiruyi kyange bijja kufukibwa ku kifo kino, ku bantu ne ku nsolo, ku miti egy’omu ttale era ne ku bibala eby’omu ttaka; bujja kubuubuuka era tebujja kukoma.”"},{"book":"Yeremiya","chapter":"7","verse":"21","text":"“Bw’ati bw’ayogera Mukama ow’Eggye, Katonda wa Isirayiri nti, Mugatte ebiweebwayo byammwe ebyokebwa ku ssaddaaka zammwe, ennyama mugyeriire."},{"book":"Yeremiya","chapter":"7","verse":"22","text":"Kubanga ku lunaku lwe nabaggya mu Misiri saayogera eri bakitammwe wadde okubalagira ebikwata ku biweebwayo ebyokebwa wadde ssaddaaka."},{"book":"Yeremiya","chapter":"7","verse":"23","text":"Naye etteeka lino lye nabawa ligamba nti, ‘Muŋŋondere, nange nnaabeera Katonda wammwe, nammwe munaabeera bantu bange. Mutambulire mu makubo gonna ge mbalagira, mulyoke mubeere bulungi.’"},{"book":"Yeremiya","chapter":"7","verse":"24","text":"Naye tebampulira wadde okunzisaako omwoyo, wabula bagoberera okuteesa kw’emitima gyabwe egijjudde ebibi. Badda emabega so tebaalaga mu maaso."},{"book":"Yeremiya","chapter":"7","verse":"25","text":"Okuva mu biseera bajjajjammwe bye baaviiramu e Misiri okutuusa kaakano, mbadde mpeereza abaddu bange bannabbi emirundi n’emirundi."},{"book":"Yeremiya","chapter":"7","verse":"26","text":"Naye tebampuliriza wadde okunzisaako omwoyo, bakakanyaza ensingo zaabwe era ne bakola ebibi ne basinga ne bajjajjaabwe."},{"book":"Yeremiya","chapter":"7","verse":"27","text":"“Kale ojja kubagamba bino byonna naye tebajja kukuwuliriza, bw’onoobayita tebajja kukwanukula."},{"book":"Yeremiya","chapter":"7","verse":"28","text":"Noolwekyo bagambe nti, ‘Lino ly’eggwanga eritagondera Mukama Katonda waalyo oba okufaayo ku kugololwa. Amazima gabulawo, tegali ku mimwa gyabwe."},{"book":"Yeremiya","chapter":"7","verse":"29","text":"Salako enviiri zo ggwe Yerusaalemi, ozisuule wala ddala okaabire ku ntikko z’ensozi, kubanga Mukama alese abantu be era n’asuula ab’omu mulembe guno mw’asunguwalidde ennyo.’ ”"},{"book":"Yeremiya","chapter":"7","verse":"30","text":"“Abantu ba Yuda bakoze ekintu eky’ekivve mu maaso gange, bw’ayogera Mukama. Batadde bakatonda abalala mu nnyumba yange eyitibwa erinnya lyange ne bagyonoona."},{"book":"Yeremiya","chapter":"7","verse":"31","text":"Bazimbye ebifo ebigulumivu ebya Tofesi mu kiwonvu kya mutabani wa Kinomu ne bassaddaakiramu batabani baabwe be bazaala n’abawala, kye saalowoozaako wadde okukibalagira."},{"book":"Yeremiya","chapter":"7","verse":"32","text":"Laba, ennaku zijja,” bw’atyo bw’ayogera Mukama, bwe kitariyitibwa Kiwonvu kya Tofesi oba ekya Kinnomu ne kiyitibwa Kiwonvu kya ttambiro: kubanga baliziikamu Tofesi okutuusa we wataliba bbanga lya kuziikamu."},{"book":"Yeremiya","chapter":"7","verse":"33","text":"Era emirambo gy’abantu bano gifuuke emmere y’ebinyonyi eby’omu bbanga era n’ensolo ez’omu nsiko, era waleme kubaawo muntu wakuzigoba;"},{"book":"Yeremiya","chapter":"7","verse":"34","text":"olwo nga nkomezza amaloboozi ag’okusanyuka n’okujaguza, n’eddoboozi ly’omusajja awasa n’ery’omugole we mu bibuga bya Yuda ne mu nguudo za Yerusaalemi, olwo ensi ng’efuuse matongo."}]}