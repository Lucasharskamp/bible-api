{"data":[{"book":"Luka","chapter":"15","verse":"1","text":"Siku dimoja wabokela kodi wengi na wanhu wayagwe wotenda nzambi wachola kumtegeleza Yesu."},{"book":"Luka","chapter":"15","verse":"2","text":"Mafalisayo na wafundiza Malagizo ga Musa wasonga kunung'unika, “Munhu ino kowabokela wanhu wotenda nzambi na kuja nao!”"},{"book":"Luka","chapter":"15","verse":"3","text":"Avo Yesu kawalongela lusimo luno."},{"book":"Luka","chapter":"15","verse":"4","text":"“Vino kamba imoja wenu kana ng'hondolo gana, abaho ng'hondolo imoja kapotela, vino kotenda choni? Kowaleka waja malongo tisa na tisa kuluwala, na kuchola kumzahila ija yapotele mbaka yampate."},{"book":"Luka","chapter":"15","verse":"5","text":"Yahampata, kodeng'helela na kumwika mmaega gake,"},{"book":"Luka","chapter":"15","verse":"6","text":"na kumgala ukae. Abaho kowakema hamoja mbwiga zake na wanhu weli behi nayo na kowalongela, ‘Miyenu nodeng'helela kwavija nimpata ng'hondolo wangu yapotele. Avo tudeng'helele hamoja!’"},{"book":"Luka","chapter":"15","verse":"7","text":"Nowalongela, avo vondaiwe, hokuwa na ndeng'helelo ng'hulu kuulanga mbuli ya munhu imoja mwene nzambi yahaleka nzambi zake, kubanza waja malongo tisa na tisa wogesa wanoga na hawalonda kuzileka nzambi zao.”"},{"book":"Luka","chapter":"15","verse":"8","text":"“Hebu mtwanzi yeli na sente longo yahagiza imoja, kotendaze? Kobwinha taa, kofagila ng'anda yake, na kulola goya kila hanhu mbaka yaipate."},{"book":"Luka","chapter":"15","verse":"9","text":"Yahaipata, kowakema hamoja mbwiga zake na wanhu weli behi yake, kowalongela, ‘Nodeng'helela ng'hani kwavija niipata sente yangu ipotele. Avo tudeng'helele hamoja!’"},{"book":"Luka","chapter":"15","verse":"10","text":"Vivija nowalongela, wasenga wa Mulungu wodeng'helela mbuli ya munhu imoja mwene nzambi yahaleka nzambi zake.”"},{"book":"Luka","chapter":"15","verse":"11","text":"Yesu kagendelela kulonga, “Kukala na munhu imoja yakalile na wana wabili."},{"book":"Luka","chapter":"15","verse":"12","text":"Ija imdodo kamulongela tatake, ‘Tata, nigwelele uhazi wangu sambi.’ Avo munhu ija kawagolela uhazi wao wanage awo wabili."},{"book":"Luka","chapter":"15","verse":"13","text":"Hazibitile siku nyingi, ija imdodo kachuuza uhazi wake. Abaho kafunga mwanza na sente ziyapatile, kachola isi ya kutali, ako kazinanga sente zose ziyapatile."},{"book":"Luka","chapter":"15","verse":"14","text":"Kamambukiza kila kinhu kiyakalile nacho. Abaho lufilili lwa nzala lulawilila mwiisi ija, nayo kakala kaduhu kinhu chochose kisigale."},{"book":"Luka","chapter":"15","verse":"15","text":"Avo kachola kusang'hana kibaluwa kwa munhu imoja wa isi ija, munhu ayo kamtuma mumgunda wake yasusile nguluwe."},{"book":"Luka","chapter":"15","verse":"16","text":"Kakala kosulukila kuja maganda gawadile nguluwe, lakini kuduhu munhu yamgwelele kinhu chochose cha kuja."},{"book":"Luka","chapter":"15","verse":"17","text":"Abaho kagelegeza na kulonga, ‘Tatangu kana wasang'hanaji wengi, woja mbaka wosigaza na niye hano nofa na nzala!"},{"book":"Luka","chapter":"15","verse":"18","text":"Nosegela na kuchola kwa tatangu na kumulongela, Tata, nimtenda Mulungu nzambi, na vivija nikutendela gweye nzambi."},{"book":"Luka","chapter":"15","verse":"19","text":"Sifaya kukemigwa mwanago. Nhende kamba imoja wa wasang'hanaji zako.’"},{"book":"Luka","chapter":"15","verse":"20","text":"Avo kafunga mwanza wa kubwela kwa tatake."},{"book":"Luka","chapter":"15","verse":"21","text":"Mwanage kamulongela, ‘Tata, nimtenda Mulungu nzambi, na vivija nikutendela gweye. Sifaya kukemigwa mwanago.’"},{"book":"Luka","chapter":"15","verse":"22","text":"Lakini tatake kawakema wasang'hanaji zake. Kawalongela, ‘Lopoleni! Galeni kiwalo kinogile mumvaze. Mvazeni pete mkidole chake na vilatu mmagulu gake."},{"book":"Luka","chapter":"15","verse":"23","text":"Abaho choleni mumgale bofu da ng'ombe dinonile mudichinje, wose tuje na kudeng'helela!"},{"book":"Luka","chapter":"15","verse":"24","text":"Kwavija mwanangu ino kakala yafile lakini sambi mgima. Kakala yapotele lakini sambi koneka.’ Avo wasonga kudeng'helela."},{"book":"Luka","chapter":"15","verse":"25","text":"“Kipindi acho mwanage imkulu kakala kumgunda. Viyakalile behi na ing'anda, kahulika nyila na wanhu wovina."},{"book":"Luka","chapter":"15","verse":"26","text":"Avo kamkema msang'hanaji imoja, kamuuza, ‘Ako kuna choni?’"},{"book":"Luka","chapter":"15","verse":"27","text":"Msang'hanaji ayo kamwidika, ‘Mdodo wako kabwela ukae, na tatako kamchinjila bofu da ng'ombe dinonile, kwavija kabwela mgima!’"},{"book":"Luka","chapter":"15","verse":"28","text":"“Ija imwana mkulu kagevuzika ng'hani, avo kalema kwingila mng'anda. Tatake kalawa kunze na kumpula yengile mng'anda."},{"book":"Luka","chapter":"15","verse":"29","text":"Lakini kamwidika tatake, ‘Lola, miyaka yose ino niye nokusang'hanila kamba msang'hanaji, na silemile lagizo jako jojose. Kungwaa choni? Hunigwelele hata mbuzi nideng'helele na mbwiga zangu!"},{"book":"Luka","chapter":"15","verse":"30","text":"Lakini mwanago ino kananga vinhu vako mbuli ya ugoni, na viyabwelile ukae kumchinjila bofu da ng'ombe dinonile!’"},{"book":"Luka","chapter":"15","verse":"31","text":"Tatake kamwidika, ‘Mwanangu, kipindi chose kukala na niye, na vinhu vose vinilinavo vako."},{"book":"Luka","chapter":"15","verse":"32","text":"Lakini tulondeka tudeng'helele na kusekelela, kwavija mdodo wako kakala yafile lakini sambi mgima, kakala yapotele lakini sambi koneka!’ ”"}]}