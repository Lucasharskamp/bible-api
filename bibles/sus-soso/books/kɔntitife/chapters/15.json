{"data":[{"book":"Kɔnti tife","chapter":"15","verse":"1","text":"Alatala naxa a masen Munsa bɛ,"},{"book":"Kɔnti tife","chapter":"15","verse":"2","text":"«A fala Isirayilakae bɛ, ‹Wo na so bɔxi ma, n dɛnnaxan fixi wo ma sabatide ra,"},{"book":"Kɔnti tife","chapter":"15","verse":"3","text":"xa wo wama xuruse bafe sɛrɛxɛ ra naxan nafan Alatala ma, alɔ sɛrɛxɛ gan daaxi, laayidi sɛrɛxɛ, sɛrɛxɛ ɲanigexi, xa na mu a ra sali sɛrɛxɛ,"},{"book":"Kɔnti tife","chapter":"15","verse":"4","text":"wo xa sansi xɔri dinxi sɛrɛxɛ sa na fari, naxan findima sansi xɔri dinxi luxutaxi kilo saxan masunbuxi ture litiri keren nun a tagi ra,"},{"book":"Kɔnti tife","chapter":"15","verse":"5","text":"a nun wɛni litiri keren nun a tagi. Na sama sɛrɛxɛ gan daaxi nun sɛrɛxɛ ɲanigexi nan xun ma naxan findima yɛxɛɛ ra."},{"book":"Kɔnti tife","chapter":"15","verse":"6","text":"Xa a sa findi yɛxɛɛ kontonyi nan na, wo xa sansi xɔri dinxi sɛrɛxɛ sa na fari, naxan findima sansi xɔri dinxi luxutaxi kilo senni masunbuxi ture litiri firin na,"},{"book":"Kɔnti tife","chapter":"15","verse":"7","text":"a nun wɛni litiri firin. Na ganxi rafan Alatala ma.›»"},{"book":"Kɔnti tife","chapter":"15","verse":"8","text":"«Xa wo wama ninge bafe sɛrɛxɛ ra naxan nafan Alatala ma, alɔ sɛrɛxɛ gan daaxi, laayidi sɛrɛxɛ, xanunteya sɛrɛxɛ,"},{"book":"Kɔnti tife","chapter":"15","verse":"9","text":"wo xa sansi xɔri dinxi sɛrɛxɛ sa na fari, naxan findima sansi xɔri dinxi luxutaxi kilo solomanaani naxan masunbuxi ture litiri saxan na,"},{"book":"Kɔnti tife","chapter":"15","verse":"10","text":"a nun wɛni litiri saxan. Na ganxi rafan Alatala ma.»"},{"book":"Kɔnti tife","chapter":"15","verse":"11","text":"«Na nan nabama ningee, yɛxɛɛ kontonyie, yɛxɛɛe, nun sie birin bɛ wo naxan bama sɛrɛxɛ ra."},{"book":"Kɔnti tife","chapter":"15","verse":"12","text":"Wo xa na raba xuruse birin bɛ."},{"book":"Kɔnti tife","chapter":"15","verse":"13","text":"Isirayilaka birin xa a raba na ki nɛ e xa sɛrɛxɛ birin bɛ, e naxan bama tɛ ra Alatala bɛ."},{"book":"Kɔnti tife","chapter":"15","verse":"14","text":"Xɔɲɛ naxee na wo ya ma, e fan xa a raba na ki e sɛrɛxɛ gan daaxi bama tɛmui naxɛ. Na rafan Alatala ma."},{"book":"Kɔnti tife","chapter":"15","verse":"15","text":"Sɛriyɛ keren nan luma ɲama birin bɛ, Isirayilakae ba, xɔɲɛe ba. Keli wo tan ma, han wo xa die, nun nee fan xa die naxee fama, wo tan yo, xɔɲɛ yo, wo birin xa Alatala xa sɛriyɛ suxu na ki nɛ."},{"book":"Kɔnti tife","chapter":"15","verse":"16","text":"Isirayilakae ba, xɔɲɛe ba, wo birin na sɛriyɛ keren nun yaamari keren nan bun ma.»"},{"book":"Kɔnti tife","chapter":"15","verse":"17","text":"Alatala naxa a masen Munsa bɛ,"},{"book":"Kɔnti tife","chapter":"15","verse":"18","text":"«A fala Isirayilakae bɛ, ‹Wo na so bɔxi ma, n wo rasofe dɛnnaxɛ,"},{"book":"Kɔnti tife","chapter":"15","verse":"19","text":"wo fa na bɔxi daxamui sɔtɔ, wo xa nde ba sɛrɛxɛ ra n bɛ."},{"book":"Kɔnti tife","chapter":"15","verse":"20","text":"Wo na taami singe yailan sansi xɔri nɛɛnɛ ra, wo xa nde ba sɛrɛxɛ ra n bɛ, alɔ wo sansi xɔri nɛɛnɛ nde bama ki naxɛ xɛ xaba tɛmui lonyi yire."},{"book":"Kɔnti tife","chapter":"15","verse":"21","text":"Wo xa na taami singe ba Alatala bɛ ɲɛ yo ɲɛ.›»"},{"book":"Kɔnti tife","chapter":"15","verse":"22","text":"«Xa a sa li wo tantanxi nɛ Alatala xa yaamarie suxufe kui, a naxee masenxi Munsa bɛ,"},{"book":"Kɔnti tife","chapter":"15","verse":"23","text":"kelife na masen tɛmui, han wo xa die xa mamadie xa tɛmui,"},{"book":"Kɔnti tife","chapter":"15","verse":"24","text":"xa wo mu na raba wo ɲanige ra, wo a raba kolontareya kui, ɲama xa tuura ba sɛrɛxɛ gan daaxi ra, naxan nafan Alatala ma. Wo xa sansi xɔri dinxi sɛrɛxɛ nun wɛni sɛrɛxɛ sa na fari a raba ki ma, a nun sikɔtɛ naxan findima yunubi xafari sɛrɛxɛ ra."},{"book":"Kɔnti tife","chapter":"15","verse":"25","text":"Sɛrɛxɛdubɛ yunubi xafari maxandima nɛ Isirayilaka birin bɛ. Alatala diɲɛma nɛ e ma. Yunubi nan a ra, e mu naxan ɲanigexi. E man bara sɛrɛxɛ gan daaxi ba Alatala bɛ, a nun e xa yunubi xafari sɛrɛxɛ."},{"book":"Kɔnti tife","chapter":"15","verse":"26","text":"Na yunubi xafarima nɛ Isirayilaka birin nun e xa xɔɲɛe bɛ, barima tantanyi na nu a ra.»"},{"book":"Kɔnti tife","chapter":"15","verse":"27","text":"«Xa mixi keren nan yunubi raba ɲanigetareɲa kui, a xa si ginɛ keren ba yunubi xafari sɛrɛxɛ ra, naxan bara ɲɛ keren sɔtɔ."},{"book":"Kɔnti tife","chapter":"15","verse":"28","text":"Sɛrɛxɛdubɛ yunubi xafari maxandima nɛ na mixi bɛ naxan yunubi raba ɲanigetareɲa kui Alatala ya xɔri. Na na ɲɔn, a xa yunubi bara xafari."},{"book":"Kɔnti tife","chapter":"15","verse":"29","text":"Na sɛriyɛ kerenyi na Isirayilakae nun e xa xɔɲɛe bɛ, yunubi rabafe ɲanigetareɲa xa fe ra."},{"book":"Kɔnti tife","chapter":"15","verse":"30","text":"Kɔnɔ xa mixi nde sa Alatala matandi a ɲanige ra, a findi Isirayilaka ra, a findi xɔɲɛ ra, na kanyi kerima nɛ ɲama tagi."},{"book":"Kɔnti tife","chapter":"15","verse":"31","text":"A bara Alatala xa masenyi mabere, a bara Alatala xa sɛriyɛ matandi. Na kanyi kerima nɛ ɲama tagi, barima na yunubi kote dɔxɔxi a xun ma.»"},{"book":"Kɔnti tife","chapter":"15","verse":"32","text":"Isirayilakae to nu na gbengberenyi ma, e naxa mixi nde li malabui lɔxɔɛ a yege fenfe."},{"book":"Kɔnti tife","chapter":"15","verse":"33","text":"E naxa a xanin Munsa nun Haruna xɔn ɲama ya xɔri."},{"book":"Kɔnti tife","chapter":"15","verse":"34","text":"E naxa a suxu, kɔnɔ e mu a ɲaxankata, barima natɛ mu nu tongoxi a xa fe ra sinden."},{"book":"Kɔnti tife","chapter":"15","verse":"35","text":"Alatala naxa a masen Munsa bɛ, «Yi xɛmɛ lan nɛ a xa faxa. Ɲama birin xa a magɔnɔ han a faxa yonkinde fari ma.»"},{"book":"Kɔnti tife","chapter":"15","verse":"36","text":"Ɲama birin naxa a ramini e yonkinde fari ma, e a magɔnɔ han a faxa, alɔ Alatala a yamari Munsa bɛ ki naxɛ."},{"book":"Kɔnti tife","chapter":"15","verse":"37","text":"Alatala naxa a masen Munsa bɛ,"},{"book":"Kɔnti tife","chapter":"15","verse":"38","text":"«A fala Isirayilakae bɛ, e tan nun e xa die xa mamadie e xa e xa sosee sanbunyi rafutufutu, e gɛsɛ gɛrɛ daaxi xiri a dɛ i."},{"book":"Kɔnti tife","chapter":"15","verse":"39","text":"Na sanbunyi rafutufutuxi findima tɔnxuma nan na wo bɛ, alako wo xa ratu Alatala xa yaamarie ma, wo man xa e rabatu. Wo naxa bira wo yɛtɛ waxɔnfee fɔxɔ ra, naxee wo ratantanma."},{"book":"Kɔnti tife","chapter":"15","verse":"40","text":"Na nan a niyama, wo ratuma n ma yaamarie ma, wo man e rabatu. Na kui, wo bara findi n ma mixie ra."},{"book":"Kɔnti tife","chapter":"15","verse":"41","text":"N tan nan Alatala ra, wo Marigi Ala, naxan wo ramini Misira bɔxi ra, alako n xa findi wo Marigi Ala ra. N tan nan Alatala ra, wo Marigi Ala.»"}]}