{"data":[{"book":"Якова","chapter":"3","verse":"1","text":"Брати мої, хай не буде серед вас багато вчителів, бо ви знаєте, що ми отримаємо суворіший суд."},{"book":"Якова","chapter":"3","verse":"2","text":"Адже всі ми часто спотикаємося. Якщо хтось не спотикається в слові, це людина досконала, спроможна приборкати все тіло."},{"book":"Якова","chapter":"3","verse":"3","text":"Ось і коням ми вкладаємо вудила в рот, щоб нам корилися, та керуємо усім їхнім тілом."},{"book":"Якова","chapter":"3","verse":"4","text":"Подібно й з кораблями: хоч які великі й гнані сильними вітрами, але скеровуються малим кермом, куди бажає керманич."},{"book":"Якова","chapter":"3","verse":"5","text":"Так само і язик: маленький орган та великими речами вихваляється. Ось який малий вогонь, а запалює такий великий ліс."},{"book":"Якова","chapter":"3","verse":"6","text":"Язик також є вогнем. Язик – це світ неправди, встановлений між нашими органами. Він опоганює все тіло й запалює коло життя, сам підпалюючись від Геєни."},{"book":"Якова","chapter":"3","verse":"7","text":"Адже кожен вид звірів і птахів, плазунів і морських тварин може бути приборканий і приборкується людиною."},{"book":"Якова","chapter":"3","verse":"8","text":"А язика ніхто з людей приборкати не може: він – невгамовне зло, повне смертоносної отрути."},{"book":"Якова","chapter":"3","verse":"9","text":"Ним благословляємо Господа й Отця і ним же проклинаємо людей, створених за Божою подобою."},{"book":"Якова","chapter":"3","verse":"10","text":"З того ж рота виходить благословення й прокляття. Брати мої, не годиться, щоб так воно було."},{"book":"Якова","chapter":"3","verse":"11","text":"Хіба з одного джерела тече солодка й гірка вода?"},{"book":"Якова","chapter":"3","verse":"12","text":"Брати мої, чи може смоковниця родити оливки, а виноградна лоза – смокви? Так само й солончак не може давати солодкої води."},{"book":"Якова","chapter":"3","verse":"13","text":"Хто є мудрий і досвідчений між вами? Нехай він покаже своєю гідною поведінкою, що його вчинки зроблені з лагідністю, яку дає мудрість."},{"book":"Якова","chapter":"3","verse":"14","text":"Якщо ж ви маєте у вашому серці гірку заздрість і суперництво, не вихваляйтеся й не брешіть проти істини."},{"book":"Якова","chapter":"3","verse":"15","text":"Це не та мудрість, яка сходить згори, а земна, плотська, бісівська."},{"book":"Якова","chapter":"3","verse":"16","text":"Бо де є заздрість і суперництво, там безладдя й усяке зле діло."},{"book":"Якова","chapter":"3","verse":"17","text":"А мудрість, яка сходить згори, насамперед чиста, потім мирна, лагідна, слухняна, повна милосердя й добрих плодів, неупереджена, нелицемірна."},{"book":"Якова","chapter":"3","verse":"18","text":"Бо плід праведності сіється в мирі тими, хто творить мир."}]}