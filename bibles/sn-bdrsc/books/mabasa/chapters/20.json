{"data":[{"book":"Mabasa","chapter":"20","verse":"1","text":"Bope rakati rapera, Pauro akadana vadzidzi, uye shure kwokuvakurudzira, akaonekana navo akasimuka akaenda kuMasedhonia."},{"book":"Mabasa","chapter":"20","verse":"2","text":"Akafamba nomumatunhu ayo, achitaura mashoko mazhinji okukurudzira vanhu, uye pakupedzisira akazosvika kuGirisi,"},{"book":"Mabasa","chapter":"20","verse":"3","text":"uko kwaakandogara kwemwedzi mitatu. Nokuda kwokuti vaJudha vakanga vaita rangano yakaipa pamusoro pake paakanga oda kukwira chikepe kuti aende kuSiria, akafunga kudzokerazve nokuMasedhonia."},{"book":"Mabasa","chapter":"20","verse":"4","text":"Akaperekedzwa naSopata mwanakomana waPirasi wokuBheria, navanaAristakusi naSekundo, vaibva kuTesaronika, naGayo wokuDhebhe, naTimotiwo uye Tikikasi naTirofimasi vaibva mudunhu reEzhia."},{"book":"Mabasa","chapter":"20","verse":"5","text":"Varume ava vakatungamira vakandotimirira paTroasi."},{"book":"Mabasa","chapter":"20","verse":"6","text":"Asi takazokwira chikepe kubva kuFiripi shure kwoMutambo weZvingwa Zvisina Mbiriso, uye shure kwamazuva mashanu takazobatana navamwe paTroasi, apo patakazogara kwamazuva manomwe."},{"book":"Mabasa","chapter":"20","verse":"7","text":"Nomusi wokutanga wevhiki takaungana pamwe chete kuti timedure chingwa. Pauro akataura kuvanhu uye, nokuda kwokuti akanga achida kuenda pazuva raitevera, akaramba achingotaura kusvikira pakati pousiku."},{"book":"Mabasa","chapter":"20","verse":"8","text":"Makanga mune mwenje mizhinji muimba yapamusoro matakanga tichisangana."},{"book":"Mabasa","chapter":"20","verse":"9","text":"Pawindo pakanga pagere jaya rainzi Yutiko, uyo akanga abatwa nehope chaizvo sezvo Pauro akanga achingoramba achitaura. Paakanga anyatsobatwa nehope akawira pasi achibva paimba yechitatu yapamusoro akazonongwa afa."},{"book":"Mabasa","chapter":"20","verse":"10","text":"Pauro akaburuka akasvikozviwisira pamusoro pejaya akamugumbatira mumaoko ake. Akati, “Musatya, mupenyu!”"},{"book":"Mabasa","chapter":"20","verse":"11","text":"Ipapo akakwirazve paimba yapamusoro akamedura chingwa akadya. Shure kwokutaura navo kusvikira kwaedza, akazoenda hake."},{"book":"Mabasa","chapter":"20","verse":"12","text":"Vanhu vakatora mujaya uya vakaenda naye kumusha ari mupenyu uye vakanyaradzwa zvikuru."},{"book":"Mabasa","chapter":"20","verse":"13","text":"Isu takatungamira nechikepe tikaenda kuAsosi, uko Pauro aizokwirawo chikepe. Akanga aronga izvi nokuti akanga achizoenda ikoko netsoka."},{"book":"Mabasa","chapter":"20","verse":"14","text":"Paakasangana nesu paAsosi, takamukwidza tikapfuurira kuMitirene."},{"book":"Mabasa","chapter":"20","verse":"15","text":"Fume mangwana takamukapo nechikepe tikandosvika pakatarisana neKiyosi. Zuva rakatevera iroro takayambuka tikasvika kuSamosi, uye zuva rakatevera takasvika paMiretasi."},{"book":"Mabasa","chapter":"20","verse":"16","text":"Pauro akanga afunga zvokupfuura napaEfeso nechikepe achiitira kuti vasapedza nguva vari munyika yeEzhia nokuti akanga achimhanyira kusvika kuJerusarema, kana zvaibvira, nezuva rePendekosti."},{"book":"Mabasa","chapter":"20","verse":"17","text":"Pauro ari paMiretasi, akatumira shoko kuEfeso kundodana vakuru vekereke."},{"book":"Mabasa","chapter":"20","verse":"18","text":"Vakati vasvika, akati kwavari, “Imi munoziva kuti ndakagara sei nemi panguva yose yandaiva nemi, kubvira pazuva rokutanga randakasvika munyika yeEzhia."},{"book":"Mabasa","chapter":"20","verse":"19","text":"Ndakashumira Ishe nokuzvininipisa zvikuru uye nemisodzi, kunyange ndakaedzwa zvikuru nerangano dzavaJudha."},{"book":"Mabasa","chapter":"20","verse":"20","text":"Munozviziva kuti handina kuzeza kuparidza kana chinhu chaizokubatsirai imi, asi ndakakudzidzisai pachena uye muimba neimba."},{"book":"Mabasa","chapter":"20","verse":"21","text":"Ndakapupura kuna vose vaJudha navaGiriki kuti vanofanira kudzokera kuna Mwari vagotendeuka uye vagotenda kuna Ishe Jesu."},{"book":"Mabasa","chapter":"20","verse":"22","text":"“Zvino ndamanikidzwa noMweya, ndiri kuenda kuJerusarema, ndisingazivi hangu zvichaitika kwandiri."},{"book":"Mabasa","chapter":"20","verse":"23","text":"Chandinongoziva ndechokuti muguta rimwe nerimwe Mweya Mutsvene anondiyambira kuti kusungwa nokutambudzika zvakandirindira."},{"book":"Mabasa","chapter":"20","verse":"24","text":"Zvisinei hazvo, ini handioni upenyu hwangu sechinhu chinokosha, dai bedzi ndapedza nhangemutange yangu uye ndapedzisa basa randakapiwa naIshe Jesu, basa rokupupura vhangeri renyasha dzaMwari."},{"book":"Mabasa","chapter":"20","verse":"25","text":"“Zvino ndinoziva kuti hakuna pakati penyu imi vandakafamba navo ndichiparidza vhangeri roushe achazondionazve."},{"book":"Mabasa","chapter":"20","verse":"26","text":"Naizvozvo ndinotaura kwamuri nhasi kuti handina mhosva yeropa ravanhu vose."},{"book":"Mabasa","chapter":"20","verse":"27","text":"Nokuti handina kuzeza kukuparidzirai kuda kwose kwaMwari."},{"book":"Mabasa","chapter":"20","verse":"28","text":"Zvichenjererei imi pachenyu neboka rose ramakaitwa vatariri varo naMweya Mutsvene. Fudzai kereke yaMwari, yaakatenga neropa rake pachake."},{"book":"Mabasa","chapter":"20","verse":"29","text":"Ndinoziva kuti kana ndabva, mapere achapinda pakati penyu asingaregi boka."},{"book":"Mabasa","chapter":"20","verse":"30","text":"Kunyange pakati penyu iyemi vanhu vachamuka vachiminamisa chokwadi vachiitira kuti vatape vadzidzi kuti vavatevere."},{"book":"Mabasa","chapter":"20","verse":"31","text":"Saka rindai! Rangarirai kuti makore matatu handina kumborega kukuyambirai mumwe nomumwe wenyu, usiku namasikati nemisodzi."},{"book":"Mabasa","chapter":"20","verse":"32","text":"“Zvino ndinokuisai kuna Mwari nokushoko renyasha dzake, iro rinogona kukuvakai uye richikupai nhaka pakati paavo vakaitwa vatsvene."},{"book":"Mabasa","chapter":"20","verse":"33","text":"Handina kumbochiva sirivha yomunhu kana goridhe kana nguo yomunhu."},{"book":"Mabasa","chapter":"20","verse":"34","text":"Imi munoziva pachenyu kuti maoko angu aya akabatira kushayiwa kwangu nokushayiwa kwavandaiva navo."},{"book":"Mabasa","chapter":"20","verse":"35","text":"Mune zvose zvandakaita, ndakakuratidzai kuti namabatiro akaoma aya, tinofanira kubatsira vasina simba, tichirangarira mashoko aShe Jesu pachake paakati, ‘Kupa kwakaropafadzwa kupfuura kugamuchira.’ ”"},{"book":"Mabasa","chapter":"20","verse":"36","text":"Akati ataura izvi, akapfugama pamwe chete navo vose uye vakanyengetera."},{"book":"Mabasa","chapter":"20","verse":"37","text":"Vose vakachema pavakamumbundikira uye vakamutsvoda."},{"book":"Mabasa","chapter":"20","verse":"38","text":"Zvakanyanya kuvarwadza mashoko aakataura achiti havaizoona chiso chakezve. Ipapo vakamuperekedza kuchikepe."}]}