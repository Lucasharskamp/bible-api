{"data":[{"book":"Hebreabréfið","chapter":"3","verse":"1","text":"Kæru vinir, þið sem Guð hefur kallað og helgað sér, horfið á Jesú, sendiboða Guðs og æðsta prest trúar okkar."},{"book":"Hebreabréfið","chapter":"3","verse":"2","text":"Jesús var trúr Guði, sem hafði skipað hann æðsta prest, á sama hátt og Móse þjónaði af trúmennsku í húsi Guðs."},{"book":"Hebreabréfið","chapter":"3","verse":"3","text":"En Jesús hlaut enn meiri dýrð en Móse, rétt eins og sá sem byggir fallegt hús hlýtur meiri heiður en húsið sjálft."},{"book":"Hebreabréfið","chapter":"3","verse":"4","text":"Þeir eru margir sem byggt geta hús, en aðeins einn, sem allt hefur skapað, og það er Guð."},{"book":"Hebreabréfið","chapter":"3","verse":"5","text":"Satt er það að Móse kom miklu góðu til leiðar, þann tíma sem hann starfaði í húsi Guðs, en hann var aðeins þjónn. Starf hans var einkum að gefa hugmynd um og lýsa því, sem síðar yrði."},{"book":"Hebreabréfið","chapter":"3","verse":"6","text":"Kristur, sonur Guðs, ber hins vegar ábyrgð á öllu húsi Guðs. Við kristnir menn erum bústaður Guðs og Guð býr í okkur, ef við varðveitum djörfung okkar, gleði og trúna á Drottin allt til enda."},{"book":"Hebreabréfið","chapter":"3","verse":"7-8","text":"Fyrst Kristur er svo miklu æðri, þá hvetur heilagur andi okkur til að hlusta á hann í dag og taka eftir því sem hann segir, en ekki loka hjörtum okkar fyrir honum, eins og Ísraelsþjóðin gerði. Þeir brynjuðu sig gegn kærleika hans og mögluðu gegn honum í eyðimörkinni, einmitt þegar hann var að reyna þá."},{"book":"Hebreabréfið","chapter":"3","verse":"9","text":"En þolinmæði Guðs við þá brást ekki í fjörutíu ár, enda þótt á hana reyndi til hins ýtrasta, og hann hélt áfram að vinna hin miklu kraftaverk sín á meðal þeirra."},{"book":"Hebreabréfið","chapter":"3","verse":"10","text":"„En,“ segir Guð, „ég var þeim reiður, því þeir voru alltaf með hugann við eitthvað annað en mig og komu aldrei auga á leiðina sem ég ætlaði þeim að fara.“"},{"book":"Hebreabréfið","chapter":"3","verse":"11","text":"Þegar reiði Guðs gegn þeim hafði náð hámarki, þá hét hann því að þeir skyldu aldrei ná að hvílast í landinu, sem hann hafði ætlað þeim."},{"book":"Hebreabréfið","chapter":"3","verse":"12","text":"Gætið þess því, kæru vinir, að hjörtu ykkar séu ekki líka vond og vantrúuð, og leiði ykkur burt frá lifandi Guði!"},{"book":"Hebreabréfið","chapter":"3","verse":"13","text":"Minnið hvert annað daglega á þessa hluti meðan tími gefst, svo að ekkert ykkar herði sig gegn Guði og blindist af táli syndarinnar."},{"book":"Hebreabréfið","chapter":"3","verse":"14","text":"Ef við reynumst trú allt til enda og treystum Guði eins og í byrjun, þegar við tókum á móti Kristi, munum við eignast hlutdeild í öllu sem Krists er."},{"book":"Hebreabréfið","chapter":"3","verse":"15","text":"Nú er einmitt rétti tíminn til að minna okkur á þessa aðvörun: „Ef þið heyrið rödd Guðs tala til ykkar í dag, verið þá ekki þrjósk og óhlýðin við hann eins og Ísraelsþjóðin, þegar hún reis gegn honum í eyðimörkinni.“"},{"book":"Hebreabréfið","chapter":"3","verse":"16","text":"Hvaða menn voru þetta, sem heyrðu Guð tala til sín, en snerust gegn honum? Það voru þeir, sem yfirgáfu Egyptaland undir forystu Móse."},{"book":"Hebreabréfið","chapter":"3","verse":"17","text":"Og hverjir reittu Guð til reiði í fjörutíu ár? Þetta sama fólk, sem þannig syndgaði, og því dó það í eyðimörkinni."},{"book":"Hebreabréfið","chapter":"3","verse":"18","text":"En hverjir fengu orð frá Guði um að þeir skyldu aldrei komast inn í landið, sem hann hafði heitið þjóð sinni? Það voru allir þeir sem höfðu óhlýðnast honum."},{"book":"Hebreabréfið","chapter":"3","verse":"19","text":"En hvers vegna komust þeir ekki inn í landið? Vegna þess að þeir trúðu honum ekki."}]}