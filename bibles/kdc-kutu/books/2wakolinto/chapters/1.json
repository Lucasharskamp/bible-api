{"data":[{"book":"2 Wakolinto","chapter":"1","verse":"1","text":"Niye Paulo, namtumigwa wa Yesu Kilisito kwa kulonda Mulungu, na ndugu yetu Timoseo towatumileni baluwa mweye kibumbila cha wanhu wamtogole Yesu ako Kolinto, hamoja na wanhu wose wa Mulungu mwiisi yose ya Akaya,"},{"book":"2 Wakolinto","chapter":"1","verse":"2","text":"Mulungu Tataetu na Mndewa Yesu Kilisito wawagwee ng'hekewa na tindiwalo."},{"book":"2 Wakolinto","chapter":"1","verse":"3","text":"Tumgwee nhogolwa Mulungu, Tata wa Mndewa wetu Yesu Kilisito, Tata Mulungu yowonela wanhu bazi na kuwahoza mizoyo yao!"},{"book":"2 Wakolinto","chapter":"1","verse":"4","text":"Mulungu kotuhoza mizoyo mna gamagayo getu, muladi na tweye tuwahoze mizoyo awo weli mna gamagayo, kwa kuhozigwa kukuja kutuhozigwe tweye na Mulungu."},{"book":"2 Wakolinto","chapter":"1","verse":"5","text":"Kamba vija madununzo ga Kilisito vigokongezeka kumwetu, vivija kubitila Kilisito kuhozigwa kwetu mizoyo kokongezeka."},{"book":"2 Wakolinto","chapter":"1","verse":"6","text":"Twahagaya, togaya mbuli ya kuhozigwa kwenu mizoyo na kukomboligwa kwenu. Kamba twahahozigwa mizoyo na mweye vivija mohozigwa mizoyo muladi kuwagangamiza mufunge umoyo mna gamagayo kamba vitugaya tweye."},{"book":"2 Wakolinto","chapter":"1","verse":"7","text":"Vivija, tamanilo jetu kumwenu digangamala, kwavija tojuwa kuwa kamba vija vitugaya hamoja, vivija mohozigwa mizoyo hamoja na tweye."},{"book":"2 Wakolinto","chapter":"1","verse":"8","text":"Ndugu zetu, hatulonda kuwafisa vitugaiye mwiisi ya Asiya. Tugaya ng'hani mbaka tugesa tolemelwa kufunga umoyo na tofa."},{"book":"2 Wakolinto","chapter":"1","verse":"9","text":"Tugesa tukala kamba wanhu watagusigwe ifa. Mbuli ino ilawilila muladi seketuitamanile wenyego, lakini tumtamanile Mulungu, yowazilibula wanhu wafile."},{"book":"2 Wakolinto","chapter":"1","verse":"10","text":"Mulungu katuhonya mdizumozumo da ifa, na kogendelela kutuhonya. Tweye totamanila kuwa Mulungu kotuhonya kabili,"},{"book":"2 Wakolinto","chapter":"1","verse":"11","text":"mweye mwahatutaza kutupulila kwa Mulungu. Vinhu bwando vinogile vitupatile kwa wanhu bwando kutupulila, votenda wanhu bwando wamgwee nhogolwa Mulungu yetu."},{"book":"2 Wakolinto","chapter":"1","verse":"12","text":"Tweye toigodela kinhu kimoja, mizoyo yetu yotulongela vitukala mwiisi ino, ng'hani ng'hani vituilumba na mweye, kwa kung'ala na ukweli kulawa kwa Mulungu. Tutenda vivo siyo kwa kulongozigwa na nzewele za wanhu wa mwiisi, lakini kwa ng'hekewa ya Mulungu."},{"book":"2 Wakolinto","chapter":"1","verse":"13","text":"Towandikila mweye gaja gamudahile kugasoma na kugajuwa. Niye notamanila motujuwa goya,"},{"book":"2 Wakolinto","chapter":"1","verse":"14","text":"kwavija mbaka sambi mutujuwa kidogo. Tojuwa kuwa mna isiku ija ya kwiza Mndewa Yesu modaha kuigodela tweye kamba tweye vituigodela mweye."},{"book":"2 Wakolinto","chapter":"1","verse":"15","text":"Kwavija ng'hala nijuwile goya, tanhu nilonda kwiza kumwenu muladi mumwede kunyona miyanza mibili."},{"book":"2 Wakolinto","chapter":"1","verse":"16","text":"Muumwanza wangu wa kuchola isi ya Makedonia, nilonda kubitila kumwenu, na umbwelo kulawa Makedonia vivija mbitile kumwenu, muladi mungale mwanza wangu wa kuchola Yudea."},{"book":"2 Wakolinto","chapter":"1","verse":"17","text":"Vino mweye vimgesa vinifungile mwanza wangu, ng'hala nonyawanyawa? Hebu mogesa notenda mbuli zangu kamba viwotenda wanhu, nahalonga, “Dimema, ona,” nahalonga, “Da hindi, ona”?"},{"book":"2 Wakolinto","chapter":"1","verse":"18","text":"Kamba Mulungu viyolonga ukweli, usenga wetu kumwenu siyo kulonga, “Ona” na “Bule.”"},{"book":"2 Wakolinto","chapter":"1","verse":"19","text":"Kwavija Yesu Kilisito, Mwana wa Mulungu, itumpetile kumwenu, niye na Sila na Timoseo, hakalile munhu wa kulonga, “Ona” na “Bule”. Lakini kumwake heyo siku zose, “Ona.”"},{"book":"2 Wakolinto","chapter":"1","verse":"20","text":"Kwavija haitongigwa Mulungu kalonga miyanza mingahi, vija viyalongile kubitila Kilisito vokuwa, “Ona.” Lekaavo “Ona” yetu itulonga kubitila Kilisito, toilonga kwa kumgwaa ukulu Mulungu."},{"book":"2 Wakolinto","chapter":"1","verse":"21","text":"Mulungu mwenyego ayo yotutenda tweye na mweye tugangamale kwa kuilumba na Kilisito. Mulungu ayo yatusagule tweye,"},{"book":"2 Wakolinto","chapter":"1","verse":"22","text":"katwikila kinhu kilagusa tweye twa wanhu zake, na kamwika Loho wake mmizoyo yetu kamba fungu dodo da gaja gose gayatwikile."},{"book":"2 Wakolinto","chapter":"1","verse":"23","text":"Mulungu ayo msindila wangu, kaujuwa moyo wangu! Niye sibwelile ako Kolinto kwavija niwonela bazi."},{"book":"2 Wakolinto","chapter":"1","verse":"24","text":"Hatulonda kuwananahiza choni cha kutamanila, tojuwa kamba mugangamala mditamanilo jenu, lakini tweye tosang'hana na mweye mbuli ya deng'ho jenu."}]}