{"data":[{"book":"1 Wakolinto","chapter":"11","verse":"1","text":"Mniwinze ka nene pfanimuwinzile Kiristu."},{"book":"1 Wakolinto","chapter":"11","verse":"2","text":"Nomtunyani kwa kunikumbuka, ne ukughakinda malaghitso ghaniweng'ileni."},{"book":"1 Wakolinto","chapter":"11","verse":"3","text":"Lekeni nobama mwemwe mmanye pfino, Kiristu iyo litwi lya chila mmale, na mmale iyo litwi lya pinga wake, na Imulungu iyo litwi lya Kiristu."},{"book":"1 Wakolinto","chapter":"11","verse":"4","text":"Apfo imunu wowose iyolomba au iyopeta usenga iulawa kwe Imulungu aku kaghubika litwi lyake, ayo komghuma chinyala Kiristu."},{"book":"1 Wakolinto","chapter":"11","verse":"5","text":"Na ipinga wowose hayolomba au hayopeta usenga we Imulungu aku litwi lyake ng'alighubikighwe bae, komghuma chinyala mmale wake, ipinga ayo keghala na ipinga iyaghetile mvili tsake tsose."},{"book":"1 Wakolinto","chapter":"11","verse":"6","text":"Ka ipinga ng'oghubika bae litwi lyake, ng'apfu yabehe mvili tsake. Lekeni ka chinyala kwe ipinga kugheta mvili tsake au kubeha mvili tsake, yaghubike litwi lyake"},{"book":"1 Wakolinto","chapter":"11","verse":"7","text":"Immale ng'obamighwa bae yaghubike litwi lyake, kwaapfila yeye keghala ne Imulungu na ka utunitso we Imulungu. Lekeni ipinga ka utunitso we immale."},{"book":"1 Wakolinto","chapter":"11","verse":"8","text":"Kwaapfila, immale ng'alawile bae kwe ipinga, ila ipinga kalawa kwe immale."},{"book":"1 Wakolinto","chapter":"11","verse":"9","text":"Immale ng'alumbighwe bae kwaajili ye ipinga, ila ipinga tsakalumbighwa kwaajili ya immale."},{"book":"1 Wakolinto","chapter":"11","verse":"10","text":"Apfo kwaajili ye malaika, ipinga yaghubike litwi lyake, ili chiwe chitango cha uwetso uli mchanya mwake."},{"book":"1 Wakolinto","chapter":"11","verse":"11","text":"Lekeni, hambele he Imtwatsa ipinga ng'omuhila bae immale, na immale ng'omuhila bae ipinga."},{"book":"1 Wakolinto","chapter":"11","verse":"12","text":"Mana ka ipinga pfayalawile kwe immale, pfipfila immale naye kakwelekighwa ne ipinga, lekeni ghose gholawa kwe Imulungu."},{"book":"1 Wakolinto","chapter":"11","verse":"13","text":"Mlamle wenyegho, angu pfinogha kwe ipinga kumlomba Imulungu aku ng'aghubike bae chinu chochose mwitwi mwake?"},{"book":"1 Wakolinto","chapter":"11","verse":"14","text":"Hata iwanu pfatulumbighwe pfolangusa ghendo, mmale kuwa na mvili ng'ulu chinyala kuna yeye,"},{"book":"1 Wakolinto","chapter":"11","verse":"15","text":"lekeni ipinga ang'awa na mvili ng'ulu, acho chinu chinoghile kuna yeye. Kwaapfila keng'ighwa mvili ng'ulu tsimghubike."},{"book":"1 Wakolinto","chapter":"11","verse":"16","text":"Imunu ang'abama kwihisanya mna mbuli ino, twetwe twahela matsowela ghangi. Wala makingili ghe iwanu we Imulungu ghahela matsowela ghangi."},{"book":"1 Wakolinto","chapter":"11","verse":"17","text":"Mne malaghitso ghano ghanimwing'ani siwatunya bae, mana mne mitingano yenu yo ukumtamanila Imulungu mwotenda ghehile ghendo kubita ighanoghile."},{"book":"1 Wakolinto","chapter":"11","verse":"18","text":"Aho mwanduso tsanihulika hamtingana mne mitingano yenu mwebaghula. Nani chidogho notoghola,"},{"book":"1 Wakolinto","chapter":"11","verse":"19","text":"mana kobamighwa kuwe na ubaghutsi mghati mwenu, ili awala iwatogholighwe ne Imulungu woneke pfinoghile."},{"book":"1 Wakolinto","chapter":"11","verse":"20","text":"Hamtingana hamwe, mwopfikitsa mwakuja ichijo che ukumkumbuka Imtwatsa, kumbe bae!"},{"book":"1 Wakolinto","chapter":"11","verse":"21","text":"Kwaapfila hamkuja, chila munu koghendelela ukuja bila kuwabeta wayenu, mbaka wangi wokala ne nzala aku wamwenga wapatika."},{"book":"1 Wakolinto","chapter":"11","verse":"22","text":"Angu ng'amdaha bae ukuja na kunwa mmakae mwenu? Ebu mwolibesa kingili lye iwanu we Imulungu, na kuwaghuma chinyala iwanu iwalihela chinu? Lelo niwalongeleni choni? Niwatunye? Mbe siwatunya bae kwaajili ya chinu acho."},{"book":"1 Wakolinto","chapter":"11","verse":"23","text":"Mana nighabokela kulawa kwe Imtwatsa ghamalangulitso ghanimwing'eni, Imtwatsa Yesu chilo chila chayahundukighwe, tsakasola chighate,"},{"book":"1 Wakolinto","chapter":"11","verse":"24","text":"hayamalitse kulonga mighede kwe Imulungu, kachibena, kalonga, “Aluno lukuli lwangu, lwamwing'ighwe mwemwe, mtende apfi kwa kung'umbuka nene.”"},{"book":"1 Wakolinto","chapter":"11","verse":"25","text":"Pfipfila hayamalitse ukuja, kasola chikombe, kalonga, “Chikombe chino laghano lya sambi lye idamu yangu. Mtende apfi chila hamkunwa kwa kung'umbuka nene.”"},{"book":"1 Wakolinto","chapter":"11","verse":"26","text":"Mana chila hamkuja chighate chino na kuchinwela chikombe chino, mwolipeta lifwa lye Imtwatsa, mbaka hayatsakuya keli."},{"book":"1 Wakolinto","chapter":"11","verse":"27","text":"Apfo imunu wowose iyakuja chighate chino na kuchinwela chikombe che Imtwatsa ing'apfibamighwa, ayo katsokuwa na totso kwa lukuli na idamu ye Imtwatsa."},{"book":"1 Wakolinto","chapter":"11","verse":"28","text":"Apfo, chila imunu tanu yelolese mwenyegho, kuya kodaha ukuja chighate acho na ukunwela chikombe acho."},{"book":"1 Wakolinto","chapter":"11","verse":"29","text":"Mana imunu wowose iyakuja na kunwa bila kulutanga lukuli lwe Imtwatsa chinu chachi, ayo kehigha imwenyegho."},{"book":"1 Wakolinto","chapter":"11","verse":"30","text":"Kwaajili ayo iwanu wengi mghati mwenu wahela ingupfu na watamu, na wamwenga wafa."},{"book":"1 Wakolinto","chapter":"11","verse":"31","text":"Twing'elolesa pfinoghile, tung'alekile kuhighighwa ne Imulungu."},{"book":"1 Wakolinto","chapter":"11","verse":"32","text":"Lekeni hatuhighighwa ne Imtwatsa twolangulisighwa tunoghe ili tuleke kuhighighwa hamwe ne iisi yose."},{"book":"1 Wakolinto","chapter":"11","verse":"33","text":"Apfo ndughu tsangu, hatwitingana hamwe ukuja ichijo che Imtwatsa, chila munu yambete myaghe."},{"book":"1 Wakolinto","chapter":"11","verse":"34","text":"Imunu ang'awa ne nzala, aje ukaye yake ili hamtingana kuleke kuwa ne ukuhighighwa ne Imulungu. Lekeni agho ghangi, nitsowalangulitsani hanikutsa."}]}