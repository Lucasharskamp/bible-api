{"data":[{"book":"UGenesisi","chapter":"28","verse":"1","text":"Ngakho u-Isaka wabiza uJakhobe wambusisa wamlaya wathi: “Ungathathi umfazi womKhenani."},{"book":"UGenesisi","chapter":"28","verse":"2","text":"Hamba khathesi uye ePhadani Aramu, emzini kayihlomkhulu uBhethuweli. Thatha khona umfazi, emadodakazini kaLabhani, umnewabo kanyoko."},{"book":"UGenesisi","chapter":"28","verse":"3","text":"Sengathi uNkulunkulu uSomandla angakubusisa akuphe inzalo, andise ubunengi bayo lize libe yizizwe ezinengi."},{"book":"UGenesisi","chapter":"28","verse":"4","text":"Sengathi angakupha wena kanye lezizukulwane zakho isibusiso leso esaphiwa u-Abhrahama, ukuze lilithathe ilizwe leli ohlezi kulo manje njengowezizweni, ilizwe uNkulunkulu alipha u-Abhrahama.”"},{"book":"UGenesisi","chapter":"28","verse":"5","text":"Ngakho u-Isaka wasemvalelisa uJakhobe, waya ePhadani Aramu, kuLabhani indodana kaBhethuweli umʼAramu, umnewabo kaRabheka, owayengunina kaJakhobe lo-Esawu."},{"book":"UGenesisi","chapter":"28","verse":"6","text":"U-Esawu wezwa ukuthi u-Isaka wayembusisile uJakhobe njalo wamthumela ePhadani Aramu ukuthi ayothatha umfazi khona, lokuthi wathi embusisa wamlaya wathi, “Ungathathi umfazi ongumKhenani,”"},{"book":"UGenesisi","chapter":"28","verse":"7","text":"lokuthi uJakhobe wayebalalele uyise lonina wahamba waya ePhadani Aramu."},{"book":"UGenesisi","chapter":"28","verse":"8","text":"U-Esawu wakunanzelela ukuthi abafazi bamaKhenani babeyisinengiso kuyise u-Isaka;"},{"book":"UGenesisi","chapter":"28","verse":"9","text":"ngakho wasesiya ku-Ishumayeli wathatha uMahalathi, udadewabo kaNebhayothi, indodakazi ka-Ishumayeli indodana ka-Abhrahama, phezu kwabanye abafazi ayevele eselabo."},{"book":"UGenesisi","chapter":"28","verse":"10","text":"UJakhobe wasuka eBherishebha waqonda eHarani."},{"book":"UGenesisi","chapter":"28","verse":"11","text":"Wafika kwenye indawo, wema lapho ukuthi alale khona ngoba ilanga laselitshonile. Wathatha ilitshe khona walenza umqamelo walala."},{"book":"UGenesisi","chapter":"28","verse":"12","text":"Wehlelwa liphupho wabona ilele ligxile phansi emhlabeni, isiqongo salo sifinyelela ezulwini, kwathi izingilosi zikaNkulunkulu zabe ziqansa zisehla kulo."},{"book":"UGenesisi","chapter":"28","verse":"13","text":"Laphaya ngaphezu kwalo kwakumi uThixo esithi: “nginguThixo, uNkulunkulu kayihlo u-Abhrahama loNkulunkulu ka-Isaka. Ngizakupha wena kanye lezizukulwane zakho ilizwe leli olele kulo."},{"book":"UGenesisi","chapter":"28","verse":"14","text":"Izizukulwane zakho zizakuba njengothuli lomhlabathi, njalo lizaqhela liye entshonalanga lasempumalanga, enyakatho laseningizimu. Bonke abantu bomhlaba bazabusiswa ngenxa yakho lenzalo yakho."},{"book":"UGenesisi","chapter":"28","verse":"15","text":"Ngilawe njalo ngizakulinda loba ungaze uye ngaphi, njalo ngizakubuyisa kulelilizwe. Kangizukukudela ngize ngikwenze lokho engikuthembise khona.”"},{"book":"UGenesisi","chapter":"28","verse":"16","text":"UJakhobe wathi evuka ebuthongweni bakhe wacabanga wathi, “Ngeqiniso uThixo ukhona kule indawo, kodwa bengingakunanzeleli.”"},{"book":"UGenesisi","chapter":"28","verse":"17","text":"Wesaba wathi, “Yeka ukwesabeka kwale indawo ehloniphekayo! Ngempela iyindlu kaNkulunkulu; leli lisango lasezulwini.”"},{"book":"UGenesisi","chapter":"28","verse":"18","text":"Kusisa ekuseni kakhulu uJakhobe walithatha ilitshe ayelele eliqamele walimisa laba yinsika wathela amafutha phezu kwalo."},{"book":"UGenesisi","chapter":"28","verse":"19","text":"Indawo leyo wayibiza wathi yiBhetheli, ikanti idolobho lakhona lalithiwa yiLuzi."},{"book":"UGenesisi","chapter":"28","verse":"20","text":"Ngakho uJakhobe wenza isifungo wathi, “Nxa uNkulunkulu ezakuba lami angilondoloze kuloluhambo engikulo, angiphe ukudla lezigqoko,"},{"book":"UGenesisi","chapter":"28","verse":"21","text":"ngibuyele emzini kababa ngiphilile, lapho uThixo uzakuba nguNkulunkulu wami"},{"book":"UGenesisi","chapter":"28","verse":"22","text":"njalo lelitshe leli engilenze insika lizakuba yindlu kaNkulunkulu, njalo kuzakuthi konke onginika khona ngizakunika wena okwetshumi.”"}]}