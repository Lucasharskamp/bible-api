{"data":[{"book":"JONI","chapter":"14","verse":"1","text":"Hagi atrenkeno tamagu'amo'a kna osino, Anumzamofonte tamentinti nehuta, anahu kna huta Nagrite'ene tamentinti hiho."},{"book":"JONI","chapter":"14","verse":"2","text":"Nenfa nompina rama'a hunaraginte nona me'ne, omne'neresina Nagra ko tamasmusine, Nagra, nonkuma tamia ome retro hunaku nevue."},{"book":"JONI","chapter":"14","verse":"3","text":"Nagrama vu'na nonkumatmi ome retro hutesu'na, ete e'na eme tamavresugeta, Nagrama umanisure, tamagra Nagrane umanigahaze."},{"book":"JONI","chapter":"14","verse":"4","text":"Hagi Nagra inantega vugahuo, tamagra antahi'naze."},{"book":"JONI","chapter":"14","verse":"5","text":"Tomasi'a anage huno Jisasina asmi'ne, Ramoke tagra ontahi'none, iga Kagra vugahane, tagra inankna huta ana kana keta antahita hugahune?"},{"book":"JONI","chapter":"14","verse":"6","text":"Higeno Jisasi'a anage huno asami'ne, Nagra kana mani'na, tamage ke manina, asimumofo agafa Nagra mani'noe, mago'mo'a aru kantetira Nenfantera ovugahie. A'o, Nagriteti vugahie."},{"book":"JONI","chapter":"14","verse":"7","text":"Nagri'ma nagenka nantahinka kagra hantesina, Nenfanena anahu kna hunka kenka antahinka kagra hantesine, meni agafa hunka Agrira nentahinka negane."},{"book":"JONI","chapter":"14","verse":"8","text":"Filipi'a anage huno Agrira asami'ne, Ramoke Negafana tveri hugeno tagrira knare huranteno."},{"book":"JONI","chapter":"14","verse":"9","text":"Jisasi'a anage huno asmi'ne, Nagra tamagranena rama'a kna mani'noanki, Filipiga kagra nahigenka Nagrira nagenka antahinka osu'nane? Iza'o Nagri'ma nagemo'a, Nenfana ke'ne! Nahigenka kagra hunka, Negafana naveri huo hunka nehane?"},{"book":"JONI","chapter":"14","verse":"10","text":"Nenfampi Nagra manugeno, Nenfa'a Nagripi mani'ne hua kegura, nahigenka kamentintia nosane? Nagra nagesafinti kea kagrira nonkasamue. Hianagi Nenfa'a nagu'afi mani'nemo, Agra kaguvaza hu eri'za e'nerie."},{"book":"JONI","chapter":"14","verse":"11","text":"Tamentintima hanazana, Nagra Nenfampi manugeno, Nenfa'a Nagripi mani'ne hiho, hu'neanagi ana'ma osnutma kaguvazama eri forehu eri'zama eri'nogu nentahitma tamentinti hugahaze."},{"book":"JONI","chapter":"14","verse":"12","text":"Tamage hu'na Nagra neramasmue, iza'o Nagrite amentinti hanimo'a, Nagrama e'nerua eri'zana anahu kna huno kaguvazama eri forehu eri'za e'nerino, Nagatereno ra eri'za erigahie, na'ankure Nagra Nenfantega vugahue."},{"book":"JONI","chapter":"14","verse":"13","text":"Inankna zanku'ma Nagri nagifi nantahigesazana, Nagra amne hugahue. Ana hanugeno Nenfa'a ra agi Nemofompinti erigahie."},{"book":"JONI","chapter":"14","verse":"14","text":"Tamagrama inankna zankuro Nagri nagifima nantahi kesage'na, Nagra anazana amne hugahue."},{"book":"JONI","chapter":"14","verse":"15","text":"Jisasi'a mago'ane huno, Nagri'ma navesinantesuta keni'a amage antegahaze."},{"book":"JONI","chapter":"14","verse":"16","text":"Nenfana antahigesugeno, Agra mago tamaza hu'zana tamisnigeno, Agra tamagrane manivava hugahie."},{"book":"JONI","chapter":"14","verse":"17","text":"E'i ana tamaza hu'zana tamage Avamure, ama mopafi vahe'mo'za e'origahaze. Na'ankure zamagra ke'za antahi'za osu'naze. Hianagi tamagra Agrira (Avamura) keta antahita hu'naze. Na'ankure Agra tamagrane mani'neno, tamagu'afi manigahie."},{"book":"JONI","chapter":"14","verse":"18","text":"Nagra tamatresugetma megusa mofavregna huta omanigahaze. Nagra tamagritega egahue."},{"book":"JONI","chapter":"14","verse":"19","text":"Osi'a knafi mopafi vahe'mo'za Nagrira onagegahaze, hianagi tamagra Nagrira nagegahaze. Na'ankure Nagra mani'noankita, tamagranena anahu kna huta manigahaze."},{"book":"JONI","chapter":"14","verse":"20","text":"E'i ana knazupa, tamagra antahigahaze Nagra Nenfana agu'afi manugeta, tamagra Nagri nagu'afi manisagena, Nagra tamagri tamagu'afi manigahue."},{"book":"JONI","chapter":"14","verse":"21","text":"Iza'o Nagri kasegema amage antesimo'a, Nagrira avesinantegahie, iza'o Nagri'ma avesinantenimofona Nenfa'a agrira avesintegahie, hanige'na Nagra avesintena, Nagra'ni'a agrite efore hugahue."},{"book":"JONI","chapter":"14","verse":"22","text":"Higeno ru Judasi'a amanage huno Ramofona antahige'ne, Nankna hunka Kagra tagritera eama nehunka, ama mopafi vahetera eamara osugahane?"},{"book":"JONI","chapter":"14","verse":"23","text":"Higeno Jisasi'a ana kenona'a anage huno zamasmi'ne, Iza'o Nagri'ma avesi nantesimo'a, ke'nia amage antesigeno, Nenfa'a avesintena tagra, agrane emanigahune."},{"book":"JONI","chapter":"14","verse":"24","text":"Iza'o Nagri'ma avesi onantesimo'a, Nagri kea amage ontegahie. Ama kema nentahizana Nagri kea omne'ne, hianagi Nenfa'ma hunantege'na e'nomofo ke nontahize."},{"book":"JONI","chapter":"14","verse":"25","text":"Ama zantaminku'ma Nagra nehuana, tamagrane mani'nena nehue."},{"book":"JONI","chapter":"14","verse":"26","text":"Hianagi tamaza hu'zana, Ruotge Avamu, Nenfa'a Nagri nagifi huntesigeno eno, Agra maka'zanku eme rempi huramigahie. Nagrama maka'zanku tmasmi'noana hurmagesa hugahie."},{"book":"JONI","chapter":"14","verse":"27","text":"Tamarimpa fruza Nagra tamagripi nentoe, Nagra narimpa frua tamagri neramue, ama mopafi vahe'mo'za neramizankna tamarimpa frua Nagra noramue. Atrenkeno tamagu'amo'a kna nosina korora osiho."},{"book":"JONI","chapter":"14","verse":"28","text":"Tamagra nentahizage'na Nagra tamagrira tamasmi'na, tmatre'na vute'na, ete tamagrite egahue hu'noe. Tamagrama Nagri'ma navesinantazaresina muse hazaresine. Na'ankure Nagra Nenfantega vugahue. Nagrira Nenfa'a nagtereno Ra mani'ne."},{"book":"JONI","chapter":"14","verse":"29","text":"Nagra menina fore osu'negena neramasmue, fore'ma hania zupa, tamagra Nagrite tamentinti hugahaze."},{"book":"JONI","chapter":"14","verse":"30","text":"Nagra za'zatera nanekea ontamasmigahue, ama mopa kva nehia ne' Sata'a hago ne-e, agrira hanave'a omne'neankino, Nagrira nagateoregahie."},{"book":"JONI","chapter":"14","verse":"31","text":"Hianagi ama mopafi vahe'mo'a antahino keno hugahie, Nagra Nenfana navesinentoe, Nagra Nenfa'ma huo huno'ma humanante'neaza nehuanki, otinketa amafintira vamneno."}]}