{"data":[{"book":"1 Petili","chapter":"5","verse":"1","text":"Nene namgogo chilongosi wa msambi wa vandu vevakumsadika Kilisitu, ndi mwenigawene namwene mang'ahiso ga Kilisitu na nene yati nivya muukulu waki weugubukuliwa. Nikuvayupa neju nyenye vagogo vayangu,"},{"book":"1 Petili","chapter":"5","verse":"2","text":"mvya vadimaji wa msambi wa vandu vempewili na Chapanga, mliyangalila bwina, lepi ngati chemwigana nyenye nambu cheigana Chapanga. Muhenga lihengu lepi kwa mnogo wa kupata mashonga nambu muhenga kwa mtima winu woha."},{"book":"1 Petili","chapter":"5","verse":"3","text":"Mkoto kuvalongosa kwa makakala vala vempewili kuuyangalila, nambu muvya luhumu lwa bwina kwa msambi wenuwo."},{"book":"1 Petili","chapter":"5","verse":"4","text":"Na lukumbi Mdimaji Mkulu peibwela kavili, nyenye yati mpokela njingwa ya ukulu yangayagisa ubwina waki."},{"book":"1 Petili","chapter":"5","verse":"5","text":"Mewawa na nyenye vasongolo muvayidakila vagogo vinu. Na mwavoha nyenye mganikiwa kuvya vangolongondi muhotola kutangatilana, muni Mayandiku Gamsopi gijova, “Chapanga akuvabela vevimeka nambu akuvalangisa ubwina waki vangameka”"},{"book":"1 Petili","chapter":"5","verse":"6","text":"Hinu ndi, ngolongondi winu uvya pahi ya mumawoko ga Chapanga mweavi na uhotola, muni avayinula lukumbi lweluganikiwa."},{"book":"1 Petili","chapter":"5","verse":"7","text":"Mumlekela mwene mambu geging'aha mitima yinu, muni mwene akuvayangalila."},{"book":"1 Petili","chapter":"5","verse":"8","text":"Mjiyangalila, na mvya mihu! Muni likoko winu Setani, itindila tindila ngati lihimba lelibuluma kumlonda mundu limmila."},{"book":"1 Petili","chapter":"5","verse":"9","text":"Mumbela mwenuyo, myima cha kukangamala mu sadika, ndava mumanyili vakilisitu vayinu pamulima woha ving'aika ngati chemwing'aika nyenye."},{"book":"1 Petili","chapter":"5","verse":"10","text":"Nambu mwakamala kung'ahika lukumbi luhupi, Chapanga mweavili na ubwina mugoha, mweavakemeli muyingila mu ukulu waki wa magono goha gangali mwishu mukuwungana na Kilisitu. Mwene yati akuvakangamalisa, na akuvapela makakala na kuvakita mkangamala kuyima mumkingisa weusindimili."},{"book":"1 Petili","chapter":"5","verse":"11","text":"Kwaki kuvya uhotola magono goha gangali mwishu! Ena."},{"book":"1 Petili","chapter":"5","verse":"12","text":"Nivayandikili balua yeniyi yidebe kwa kutangatiliwa na Siliwano, mwenimuweni ngati mlongo wangu na msadikika. Nigana kuvasindimalisa mtima na kujova kuvya lijambu lenili chakaka ubwina wa Chapanga. Myima chakukangamala mu ubwina wenuwo."},{"book":"1 Petili","chapter":"5","verse":"13","text":"Vamsadika vayinu vevavili ku Babeli vevahaguliwi na Chapanga pamonga na nyenye vakuvajambusa. Mewawa Maluko mweavi ngati mwana vangu akuvajambusa."},{"book":"1 Petili","chapter":"5","verse":"14","text":"Mjambusanayi muuganu waki Kilisitu."}]}