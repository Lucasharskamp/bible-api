{"data":[{"book":"Matendu","chapter":"17","verse":"1","text":"Mulugendu lwavi vakapitila Amfipoli na Apolonia, vakahika ku Tesalonike kwavili na nyumba ya kukonganekela Vayawudi."},{"book":"Matendu","chapter":"17","verse":"2","text":"Na ngati chayavili mvelu wa Pauli, akayingila mugati mula na kukotana nawu kugavala mu Mayandiku Gamsopi Magono gadatu ga Kupumulila gegagekilini."},{"book":"Matendu","chapter":"17","verse":"3","text":"Avadandaulili na kuvalangisa kuvya yikumgana Kilisitu kung'aiswa na kuyuka. Akavajovela, “Yesu mwenikuvakokosela nyenye ndi Kilisitu.”"},{"book":"Matendu","chapter":"17","verse":"4","text":"Vangi pagati yavi vakasadika na kuvya pamonga na Pauli na Sila. Mewawa Vagiliki vamahele vevakumsadika Chapanga pamonga na vadala vevitopeswa vakavya pamonga."},{"book":"Matendu","chapter":"17","verse":"5","text":"Nambu Vayawudi vakavya na wihu, hati vakavakoka valauni va pabomani na kukita msambi na kuhenga chitututu muji woha. Vakaizangila nyumba ya Yasoni vahuvalilayi vihotola kuvapata Pauli na Sila muni vavaleta pavandu."},{"book":"Matendu","chapter":"17","verse":"6","text":"Ndava vavapatili lepi, ndi vakamukwega Yasoni na vamsadika vangi mbaka pavakulu va muji, vakajova kwa lwami luvaha, “Vandu ava ndi vevikita chitututu pamulima woha na hinu vahikili kwitu."},{"book":"Matendu","chapter":"17","verse":"7","text":"Yasoni avagongolili kunyumba yaki. Voha vihenga chimumbele na malagizu ga nkosi wa ku Loma, vijova kuvya avi nkosi yungi liina laki Yesu.”"},{"book":"Matendu","chapter":"17","verse":"8","text":"Ndava ya malovi ago vakavamesa ligoga vandu vamahele na vachilongosi va muji."},{"book":"Matendu","chapter":"17","verse":"9","text":"Hinu pevamali kumlipisa mashonga Yasoni na vayaki kangi vakavaleka vahamba."},{"book":"Matendu","chapter":"17","verse":"10","text":"Kanyata kilu yila, vamsadika vala vakavatuma Pauli na Sila vahamba ku Belea. Navene pavahikili kwenuko vakayingila munyumba ya kukonganekela Vayawudi."},{"book":"Matendu","chapter":"17","verse":"11","text":"Vayawudi va ku Belea vavi vayuwanaji neju kuliku Vayawudi va ku Tesalonike, valipokili Lilovi la Chapanga na kugalingulila bwina Mayandiku Gamsopi muni vamanya ngati Pauli na Sila ijova malovi ga chakaka."},{"book":"Matendu","chapter":"17","verse":"12","text":"Vandu vamahele pagati yavi vasadiki, vavi na vadala va Chigiliki vevitopeswa mewa na vagosi."},{"book":"Matendu","chapter":"17","verse":"13","text":"Nambu Vayawudi wa ku Tesalonike pevamanyili kuvya Pauli akokosayi Lilovi la Chapanga Belea, vakahamba kwenuko na kutumbula chitututu na kuvakokeha vandu vamahele."},{"book":"Matendu","chapter":"17","verse":"14","text":"Vamsadika vala vakamhindikila kanyata Pauli ahamba kumbwani, nambu Sila na Timoti vasigalili balapala."},{"book":"Matendu","chapter":"17","verse":"15","text":"Vandu vala vakamhindikila Pauli mbaka Atene. Kangi vakawuya na kuni valagaziwi na Pauli kuvya, Sila na Timoti vamlanda kanyata."},{"book":"Matendu","chapter":"17","verse":"16","text":"Pauli peavalindilayi Sila na Timoti ku Atene kula, akaviniswa neju mumtima waki ndava auwene muji wula umemili vimong'omong'o vya uchapanga."},{"book":"Matendu","chapter":"17","verse":"17","text":"Ajovisini na Vayawudi na vandu vangi vevakumsadika Chapanga, munyumba ya kukonganekela Vayawudi, ndi kila ligono ajovesana na vandu vevahumila pandu pakugulisila vindu."},{"book":"Matendu","chapter":"17","verse":"18","text":"Vandu vevalanda mawuliwu ga Epikulo na Stoiki vakotini nayu. Ndi vangi vakajova, “Igana kujova kyani muyimu uyu?”"},{"book":"Matendu","chapter":"17","verse":"19","text":"Kangi vakamgongolela Pauli na ahamba palongolo ya libanji lelikemelewa Aleopago, vakajova, “Tigana utimanyisa mawuliwu aga gamupya geukugajova."},{"book":"Matendu","chapter":"17","verse":"20","text":"Ndava muni ukutijovela mambu ga chiyehe mumakutu gitu. Tigana kumanya maana ya mambu ago.”"},{"book":"Matendu","chapter":"17","verse":"21","text":"Vandu va ku Atene pamonga na vayehe va kwenuko lukumbi lwavi lwoha vadandaulilana na kuyuwanila mambu gamupya."},{"book":"Matendu","chapter":"17","verse":"22","text":"Pauli akayima pa libanji la Aleopago, akajova, “Vandu va ku Atene! Nikuvalola nyenye kuvya vandu mwemukumuyupa Chapanga."},{"book":"Matendu","chapter":"17","verse":"23","text":"Ndava panapitayi kuni na kula na kulola mambu ga kuyupa kwinu, nayiwene lusanja lwa luteta lweluyandikwi, ‘Kwa Chapanga Angamanyikana.’ Hinu nene nikuvakokosela malovi gaki mwenuyo mwemukumuyupa changali kumanya."},{"book":"Matendu","chapter":"17","verse":"24","text":"Chapanga mweawumbili mulima pamonga vindu vyoha yvevivi mugati yaki, ndi Bambu wa kunani na pamulima, mwene nakutama Nyumba za Chapanga zezijengiwi na mawoko ga vandu."},{"book":"Matendu","chapter":"17","verse":"25","text":"Mwene igana lepi kuhengewa na vandu, ngati kuvya igana utangatila wowoha wula, ndava muni mwene ndi mweakuvapela vandu wumi, mweakuvahotosa kukeka na kuvapela kila chindu."},{"book":"Matendu","chapter":"17","verse":"26","text":"Kuhuma kwa mundu mmonga, mwene awumbili vandu va milima yoha muni vatama pamulima woha, avapangili lusenje na mibaka ya pandu pakutama."},{"book":"Matendu","chapter":"17","verse":"27","text":"Chapanga aganili vandu vamulanda na hati cha kupapasa, vahotola kumhikila. Nambu mwene avi lepi patali na kila mmonga witu."},{"book":"Matendu","chapter":"17","verse":"28","text":"Ngati cheajovili mundu mmonga kuvya,"},{"book":"Matendu","chapter":"17","verse":"29","text":"Muni tete tavana vaki Chapanga, nakuganikiwa kumhololela mwene kuvya avi ngati zahabu amala mashonga amala liganga lelihongoliwi kwa luhala na vandu."},{"book":"Matendu","chapter":"17","verse":"30","text":"Chapanga akitili ngati ilola lepi lusenje lula vandu pavahimwiki. Nambu hinu, ihamula vandu voha kila pandu vamuwuyila mwene."},{"book":"Matendu","chapter":"17","verse":"31","text":"Ndava amali kuhagula ligono leihamula mulima pangali kumganisila yoyoha munjila ya mundu mmonga mweamhagwili. Chapanga avalangisi voha lijambu lenilo kwa kumyukisa mundu mwenuyo kwevafwili.”"},{"book":"Matendu","chapter":"17","verse":"32","text":"Pavamuyuwini Pauli ijova lijambu la kuyuka kuhuma kwa vafwili, vangi vakamuheka nambu vangi vakajova, “Tigana kuyuwana kavili lijambu lenili.”"},{"book":"Matendu","chapter":"17","verse":"33","text":"Na Pauli akavaleka akahuma mu libanji."},{"book":"Matendu","chapter":"17","verse":"34","text":"Nambu vandu nunuyu vakawungana nayu, vakavya vamsadika. Pagati yavi avi Dionisi wa ku Aleopago na mdala mmonga liina laki Damali, pamonga na vandu vangi."}]}