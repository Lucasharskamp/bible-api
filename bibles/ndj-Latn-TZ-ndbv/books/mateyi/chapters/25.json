{"data":[{"book":"Mateyi","chapter":"25","verse":"1","text":"“Chipindechi Wutwa wa kumbindi kwa Chapanga dawuyifwani na vakavali lilongu yivatolili taa shawu, vayenda kumuyanga Bambu lihungu lya kuheta."},{"book":"Mateyi","chapter":"25","verse":"2","text":"Muhanu wa vala vaveli vapufi na muhanu yivaveli vana luhunja."},{"book":"Mateyi","chapter":"25","verse":"3","text":"Vala vapufi vatolili taa shawu, lakini vatolili ha mafuta va kutaya mula."},{"book":"Mateyi","chapter":"25","verse":"4","text":"Lakini vala yivaveli na luhunja vatolili mafuta musupa pamu na taa shawu."},{"book":"Mateyi","chapter":"25","verse":"5","text":"Kumbi Bambu lihungu lya kuheta kakelwa kwisa, vala vakavali vosi vasisila, pambeli vawonja."},{"book":"Mateyi","chapter":"25","verse":"6","text":"“Payifikili pamihi mandandu, kwavelili na chowu ‘Topi, topi! Bambu wa lihungu akwisa, muyendi mukamuyangi!’"},{"book":"Mateyi","chapter":"25","verse":"7","text":"Pambeli vala vakavali vosi vatandamuka, vasitandali taa shawu."},{"book":"Mateyi","chapter":"25","verse":"8","text":"Vala vapufi vavawombela vala yivaveli na luhunja, ‘Mututayili mafuta venu padokwa, taa shetu sikujimika.’"},{"book":"Mateyi","chapter":"25","verse":"9","text":"Lakini vala yivaveli na luhunja vavawombela, ‘Ava davatukwili ha yufwi na yumwi! Ngiba muyendi kuduka mukayihemileli!’"},{"book":"Mateyi","chapter":"25","verse":"10","text":"Topi, vala vakavali vapufi pavayendili kuhemela mafuta, kumbeli kunu Muheta kafika na vala vakavali vaveli kala vayingila pamu na mweni munyumba ya muheta, pavayingilili kala mlyangu wutatiwa."},{"book":"Mateyi","chapter":"25","verse":"11","text":"“Pambeli vala vakavali vapufi vayisa, vakema, ‘Bambu, Bambu, wutufuwulili!"},{"book":"Mateyi","chapter":"25","verse":"12","text":"Lakini mweni kavayangula, nguvawombela nakaka, yumwi ndivamanya ha.’ ”"},{"book":"Mateyi","chapter":"25","verse":"13","text":"Pambeli Yesu kadeta, “Topi, mugungi mesu, kwanongwa mumanya ha lijuva wala saa."},{"book":"Mateyi","chapter":"25","verse":"14","text":"“Chipindechi wutwa wa kumbindi dawuvi kucha mundu yumu yadayileyi kuyenda mwanja. Avakemili vandumindumi vaki, kavahadisha mali shaki."},{"book":"Mateyi","chapter":"25","verse":"15","text":"Amupili kila mundu kulinganila na chifwani chaki, yumu amupili mbiya kucha ijala ya mwesi wumu, wingi mbiya kucha ijala ya majuma mavili na wingi kamupa mbiya kucha sha ijala ya lijuma limu, pambeli kayenda mwanja."},{"book":"Mateyi","chapter":"25","verse":"16","text":"Tepu yula yagayiliwili mbiya sha ijala ya mwesi wumu kagolela uchulusi kayegha singi nga sisila,"},{"book":"Mateyi","chapter":"25","verse":"17","text":"wuwula wula na yula yagayiliwili mbiya sha ijala ya majuma mavili kagolela uchulusi kayegha singi nga sisila."},{"book":"Mateyi","chapter":"25","verse":"18","text":"Lakini yula yagayiliwili mbiya sha juma limu, kayenda kakumba lyowu kasikulila pasi mbiya sila sha bambu waki."},{"book":"Mateyi","chapter":"25","verse":"19","text":"“Yula bambu payikalili aku lyoo! Pawuyili kakanda kukawula tolitoli ya mbiya sivelili na sivapatili."},{"book":"Mateyi","chapter":"25","verse":"20","text":"Yula ndumindumi yagayiliwili mbiya sha mwesi wumu kayisa na mbiya singi nga sisila sila, kamuwombela, ‘Bambu, wanyimbili mbiya sha ijala ya mwesi wumu, apa siyongisheka singi nga sisila sila.’"},{"book":"Mateyi","chapter":"25","verse":"21","text":"Bambu mundu kamuwombela, ‘Nyanyi, kuva ndumindumi msangi na mwaminifu, kuva mwaminifu kwa findu fidokwa ponopa dandikugoli mwaminifu kwa findu fikomi, wisi sekileli pamu na bambu waku!’"},{"book":"Mateyi","chapter":"25","verse":"22","text":"“Ndumindumi yagayiliwili mbiya sha ijala ya majuma mavili na mweni kayisa, kadeta, ‘Bambu, wanyimbili mbiya sha ijala ya majuma mavili, ponopa loli kuna mbiya simonga nga sisilasila simbatili.’"},{"book":"Mateyi","chapter":"25","verse":"23","text":"Bambu mundu kamuwombela, ‘Nyanyi ndumindumi msangi na mwaminifu, kuva mwaminifu wa chindu chidokwa, dandikupi findu fingi fikomi. Wisi sekileli pamu na bambu waku.’"},{"book":"Mateyi","chapter":"25","verse":"24","text":"“Pambeli kayisa yula ndumindumi yagayiliwili mbiya sha ijala ya juma limu, kadeta, ‘Bambu nenga manya kucha yuwi kuva mundu yudindalili, yuwi ukubena pala pawungajila kukweta na kukunganya pala pawungajila kuvaghasha."},{"book":"Mateyi","chapter":"25","verse":"25","text":"Ndatilili, ndayifisili mbiya yaku muuganga. Topi toli mbiya yaku.’"},{"book":"Mateyi","chapter":"25","verse":"26","text":"“Bambu mundu kamuwombela, ‘Yuwi kuva ndumindumi mwafu na mgata! Wamanyili kucha nenga ngubena mahali pangajila kukweta na kukunganya pala pangajila kuvaghasha."},{"book":"Mateyi","chapter":"25","verse":"27","text":"Ngiba, ningavikili mbiya shangu kwa vatawula fiyongishekeli yikopesha ningatolili na fwayida yaki!"},{"book":"Mateyi","chapter":"25","verse":"28","text":"Topi, mumupoki mbiya asi mukamupi yula mundu muna mbiya sha ijala ya mwesi wumu."},{"book":"Mateyi","chapter":"25","verse":"29","text":"Nongwa yaveli na chindu dagayiliwi na kuyongishiwa. Lakini yula ngajila chindu, dawupokiwi hata chila chidokwa chavelinachu."},{"book":"Mateyi","chapter":"25","verse":"30","text":"Na ayu ndumindumi yangajila fwayida, mumuyasi panji muchisi! Aku dalili na kugelujula minu.’"},{"book":"Mateyi","chapter":"25","verse":"31","text":"“Chipindi Mwana wa Mundu yavelili ndi Mutwa payisa muukomi waki pamu na makungu vaki vang'alili, topi dayikali pachigoda chaki cha wutwa chi vaveli na ukomi waki,"},{"book":"Mateyi","chapter":"25","verse":"32","text":"vandu va milima yosi dayiyikunguli pawulongolu yaki na mweni davabawuli vandu kucha mdima yavatapula vafungami na vameni."},{"book":"Mateyi","chapter":"25","verse":"33","text":"Davavaviki vandu yivagola fyadayila Chapanga wa mlilu na kuvabava vala yivagola ng'odu fyadayila Chapanga mwambu waki wamkiyi."},{"book":"Mateyi","chapter":"25","verse":"34","text":"Pambeli Mutwa davawombeli vala yivaveli mwambu waki wa mlilu, ‘Mwisi yumwi yimunemiliwili na Tati wenu, mupokeli wutwa wuvavatalishili kukandila kulumba kwa mlima."},{"book":"Mateyi","chapter":"25","verse":"35","text":"Nongwa ndavelili na njala yumwi mwanyimbili na ndavelili nyumilwa yumwi mwanyimbili machi vakulanda na ndavelili muhenja yumwi mwanibushilili,"},{"book":"Mateyi","chapter":"25","verse":"36","text":"na ndaveli ngelengi, mufwalisha na ndavelili mtami yumwi mwayisili kunola na ndavelili muchijaka yumwi mwayisili kundyangila!’"},{"book":"Mateyi","chapter":"25","verse":"37","text":"“Topi, vandu vala yivagolili fya dayila Chapanga davamuyanguli Mutwa, ‘Bambu, ndili twakuwonili kuna njala yufwi twakupili filivi, awu kuyumilwa yufwi twakupili machi va kulanda?"},{"book":"Mateyi","chapter":"25","verse":"38","text":"Ndili waveli muhenja yufwi twakulibushilili na ndili twakuwonili kuva ngelengi yufwi tukufwalisha?"},{"book":"Mateyi","chapter":"25","verse":"39","text":"Na ndili twakuwonili kuva mtami awu kuva muchijaka yufwi twisa kukulola?’"},{"book":"Mateyi","chapter":"25","verse":"40","text":"Mutwa davayanguli, ‘Nakaka nguvawombela, kila chindu chimuvagolili vamu wa ava vana vangu vadokwa, mwagolili nenga.’"},{"book":"Mateyi","chapter":"25","verse":"41","text":"“Pambeli Mutwa davawombeli vala yivaveli mwambu waki wa mkiyi, ‘Muwuki pawulongolu ya nenga yumwi mulapiliwili! Muyendi mulifumbika lya jola litandiwiwili na Lijangavandu pamu na vandumindumi vaki."},{"book":"Mateyi","chapter":"25","verse":"42","text":"Nongwa ndaveli nyumilwa yumwi munyimba ha machi va kulanda."},{"book":"Mateyi","chapter":"25","verse":"43","text":"Ndaveli muhenja yumwi munibushila ha, ndaveli mtami na kuwopiwa muchijaka yumwi mwisa ha kunola.’"},{"book":"Mateyi","chapter":"25","verse":"44","text":"“Na veni davayanguli, ‘Bambu, ndili twakuwonili kuva na njala awu kuyumilwa, kuva muhenja awu kuva ngelengi awu kuva mtami na kuwopiwa muchijaka yufwi tukukimbanikila ng'odu?’"},{"book":"Mateyi","chapter":"25","verse":"45","text":"Na mweni davayanguli, ‘Nguvawombela nakaka, kila chindu chimulemili kuvagolela vandu vangajila kujakwa kucha ava, mwalemili kugolela nenga.’"},{"book":"Mateyi","chapter":"25","verse":"46","text":"Topi, ava davayendi mumotu wa jola wa lifumbika, lakini vala yivagola fyadayila Chapanga davayendi muunofu wa jola.”"}]}