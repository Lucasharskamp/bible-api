{"data":[{"book":"1. Timotej","chapter":"6","verse":"1","text":"Sare kola akharena pharipe sar robija nek dikhen pumare gospodaren sar dostojnonen zako sa o poštujiba, te na vaćeri pe bišukar e Devlesere anavestar hem amare sikavibnastar."},{"book":"1. Timotej","chapter":"6","verse":"2","text":"A okola robija kaserei gospodarija vernici, te na ceninen len po hari adalese soi on lengere phralja. Nego, nek služinen lenđe po šukar, adalese so korist adalestar isi e mangle phraljen kolai vernici."},{"book":"1. Timotej","chapter":"6","verse":"3","text":"Te neko averčhane sikaj e manušen hem na složini pe e saste sikavibnaja amare Gospodesere e Isuse Hristesere hem e sikavibnaja savoi pobožno,"},{"book":"1. Timotej","chapter":"6","verse":"4","text":"ovi barikano hem na džanel ništa. Esavko patini oti namborme želja te raspravini pe hem te irini lafija, savestar ikljovena ljubomora, kavge, bišukar vaćeriba hem bišukar misliba averendar"},{"book":"1. Timotej","chapter":"6","verse":"5","text":"hem stalna rasprave maškaro manuša kolen isi rumime godi, kolai cidime e čačipnastar, kola mislinena da prekali pobožnost ka barvaljon."},{"book":"1. Timotej","chapter":"6","verse":"6","text":"A čačei i pobožnost baro barvalipe tei o manuš zadovoljno okoleja so isi le."},{"book":"1. Timotej","chapter":"6","verse":"7","text":"Adalese so, ništa na anđam ko akava sveto, i ništa olestar našti ni te legara."},{"book":"1. Timotej","chapter":"6","verse":"8","text":"Adalese, te isi amen so te has hem so te urja, valjani adaleja te ova zadovoljna."},{"book":"1. Timotej","chapter":"6","verse":"9","text":"A okola kola mangena te barvaljon, perena ano iskušenje hem ani zamka, hem ano but nerazumna hem bišukar želje save legarena e manušen ano propast hem uništenje."},{"book":"1. Timotej","chapter":"6","verse":"10","text":"Adalese soi o manglipe zako love koreno đijekhe bišukaripnasoro. Nesave edobor mukle pe ano adava, i cidinde pe e veratar hem korkore pumenđe ande but dukha."},{"book":"1. Timotej","chapter":"6","verse":"11","text":"Ali tu, e Devlesere manušeja, naš adalestar, a dža pali pravednost, pobožnost, vera, manglipe, strpljivost hem krotkost."},{"book":"1. Timotej","chapter":"6","verse":"12","text":"Mar šukar e verakoro mariba, ićer tut ko večno dživdipe ko savo o Devel vičinđa tut hem ko savo anglo but svedoci šukar ispovedinđan ti vera."},{"book":"1. Timotej","chapter":"6","verse":"13","text":"Anglo Devel, kova dela dživdipe zako sa, hem anglo Hrist Isus, kova svedočindoj anglo Pontije Pilat dinđa šukar ispovediba, naredinava će"},{"book":"1. Timotej","chapter":"6","verse":"14","text":"te ićere akaja naredba bizi mana hem čisto đi ko dive kad ka avel amaro Gospod Isus Hrist."},{"book":"1. Timotej","chapter":"6","verse":"15","text":"Adava ka ćerel te ovel ano pravo vreme o blagoslovime hem o jekh Vladari, o Caro upreder o carija hem o Gospodari upreder o gospodarija."},{"book":"1. Timotej","chapter":"6","verse":"16","text":"Ovi o jekh kova nikad naka merel hem kova bešela ano svetlost kaj niko našti te avel. Ole nijekh manuš na dikhlja, ni šaj te dikhel le. Olese čast hem večno zoralipe. Amen."},{"book":"1. Timotej","chapter":"6","verse":"17","text":"E barvalenđe kolai ko akava sveto naredin te na ćeren pe barikane hem te na čhiven plo pouzdanje ano nesigurno barvalipe, nego ano Devel kova barvale dela amen sa zako uživiba,"},{"book":"1. Timotej","chapter":"6","verse":"18","text":"te ćeren šukaripe, te oven barvale šukare ćeribnaja, te oven darežljiva hem spremna te ulaven pumaro averencar."},{"book":"1. Timotej","chapter":"6","verse":"19","text":"Ađahar ka čedenfse barvalipe kova ka ovel zoralo temelji zako vreme savo avela, te šaj ićeren pe ko čačikano dživdipe."},{"book":"1. Timotej","chapter":"6","verse":"20","text":"Timotej, arakh šukar okova soi tuće poverime. Cide tut taro biedevlesere čuče vaćeriba hem taro adava soi hovavne vičime džandipe savo protivini pe e čačipnase,"},{"book":"1. Timotej","chapter":"6","verse":"21","text":"save nesave manuša ićerde hem adaleja cidinde pe e veratar."}]}