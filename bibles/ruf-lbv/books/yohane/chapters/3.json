{"data":[{"book":"Yohane","chapter":"3","verse":"1","text":"Tsakukala ne imkulu yumwe wa Mafarisayo, imunu we libalatsa lya Wayahudi iyakemighwe Nikodemu."},{"book":"Yohane","chapter":"3","verse":"2","text":"Chilo chimwe, kamghendela Yesu, kamlongela, “Mlangulitsi, twokumanya ghweghwe kwa mlangulitsi yulawile kwe Imulungu. Kwaapfila kuduhu imunu wowose iyodaha kutenda pfinu pfa kukangawatsa pfautenda ka Imulungu ng'ali hamwe naye bae.”"},{"book":"Yohane","chapter":"3","verse":"3","text":"Yesu kamwidika, “Nokulongela ghendo, kuduhu imunu iyodaha kuwona undewa we Imulungu ka ng'elekighwe lwa keli.”"},{"book":"Yohane","chapter":"3","verse":"4","text":"Nikodemu kamghutsa, “Apfi imunu imbala yodahatse kwelekighwa keli? Ng'aidahika ghendo imunu kwingila munda mwa mai wake na kwelekighwa keli!”"},{"book":"Yohane","chapter":"3","verse":"5","text":"Yesu kamwidika, “Nokulongela ghendo, kuduhu imunu iyodaha kwingila mne undewa we Imulungu ka ng'elekighwe bae kwa ghamatsi na kwa Ghumuhe Mwenzeluka."},{"book":"Yohane","chapter":"3","verse":"6","text":"Imunu kakwelekighwa kwa lukuli kulawa kwa aba wake na mai wake, ila kakwelekighwa kwa muhe kulawa kwa Ghumuhe."},{"book":"Yohane","chapter":"3","verse":"7","text":"Uleke kukangawala kwaapfila nokulongela wose mwobamighwa mwelekighwe keli."},{"book":"Yohane","chapter":"3","verse":"8","text":"Libeho lyoduma kokose kwalibama, kohulika litsi lyake. Lekeni ng'umanya bae kwalilawile kwani wala kwalighenda kwani. Apfi pfipfo pfaili kwa chila imunu yelekighwe na Ghumuhe.”"},{"book":"Yohane","chapter":"3","verse":"9","text":"Nikodemu kamghutsa, “Angu ghano ghodahatse kulawila?”"},{"book":"Yohane","chapter":"3","verse":"10","text":"Yesu kamwidika, “Ghweghwe kwa mlangulitsi mkulu wa Waisiraeli, angu naghwe ng'utsimanyile bae mbuli tsino?"},{"book":"Yohane","chapter":"3","verse":"11","text":"Nokulongela ghendo, twolonga ipfinu pfatumanya na twowalongela ipfinu pfatwonile, lekeni mng'ali mwolema usenga wetu."},{"book":"Yohane","chapter":"3","verse":"12","text":"Ng'amtoghole bae haniwalongele mbuli tse ipfinu ipfili muisi, apfi mtsotogholatse ning'awalongela mbuli tse ipfinu ipfili kulanga?”"},{"book":"Yohane","chapter":"3","verse":"13","text":"Kuduhu imunu iyaghendile kulanga ila Imwana we Imunu, iyatsile kulawa kulanga."},{"book":"Yohane","chapter":"3","verse":"14","text":"Ka Musa pfayachinule ichinyagho chila che inzoka kwa lubiki kunyika, pfipfila Imwana we Imunu kobamighwa yenulighwe,"},{"book":"Yohane","chapter":"3","verse":"15","text":"ili chila imunu iyomtoghola awe ne ughima wa ghamatsuwa ghose."},{"book":"Yohane","chapter":"3","verse":"16","text":"Kwaapfila Imulungu tsakainoghela isi yose mbaka kamlapfa Imwanaghe nyalimwe, ili chila imunu iyomtoghola aleke kwagha ila yawe na ughima wa ghamatsuwa ghose."},{"book":"Yohane","chapter":"3","verse":"17","text":"Kwaapfila Imulungu ng'amtumile bae Imwanaghe muisi, yaihighe, ila yaikombole kubitila yeye."},{"book":"Yohane","chapter":"3","verse":"18","text":"Imunu wowose iyomtoghola ng'atsohighighwa bae, lekeni imunu wowose iyolema kumtoghola ayo ma kahighighwa, kwaapfila ng'amtoghole bae Imwana nyalimwe we Imulungu."},{"book":"Yohane","chapter":"3","verse":"19","text":"Apfi pfipfo pfamtsohighighwa, Ghumwanga ghutsa muisi, lekeni iwanu wanoghela ichisi kubita ghumwanga, kwaapfila ghawotenda gheha."},{"book":"Yohane","chapter":"3","verse":"20","text":"Iwanu wose iwotenda ghehile woghuhila ghumwanga, ng'awakutsa bae mne ghumwanga, kwaapfila wopfuka aghala ghehile ghawotenda ghatsakoneka."},{"book":"Yohane","chapter":"3","verse":"21","text":"Lekeni awala iwotenda ghanoghile wakutsa mne ghumwanga, ili aghala ghawotenda ghoneke mwatsi ka ghatendighwa kwa kumuhulikitsa Imulungu."},{"book":"Yohane","chapter":"3","verse":"22","text":"Hambele Yesu ne iwanang'ina wake waghenda mne isi ya Yudeya, ako kakala nawo, na tsakawabatitsa iwanu."},{"book":"Yohane","chapter":"3","verse":"23","text":"Pfipfila Yohane yang'ali yobatitsa Ainoni habehi ne Salemu, kwaapfila hanu aho tsahana ghamatsi mengi. Iwanu wang'ali womghendela, naye yang'ali yowabatitsa."},{"book":"Yohane","chapter":"3","verse":"24","text":"Ghamatsuwa agho Yohane tsakakala ng'ana yohighwe mchifungo."},{"book":"Yohane","chapter":"3","verse":"25","text":"Iwanang'ina wangi wa Yohane na Myahudi yumwe wang'ali weghutsaghutsa kwa mbuli ya ukuhopfugha ghamaghulu na ghamoko."},{"book":"Yohane","chapter":"3","verse":"26","text":"Apfo wamghendela Yohane, wamlongela, “Mlangulitsi, imunu yula iyakalile naghwe kumwambu kwe tsiwa Yoridani, ayula yutulongele mbuli tsake, sambi kobatitsa na iwanu wose womghendela.”"},{"book":"Yohane","chapter":"3","verse":"27","text":"Yohane kawedika, “Kuduhu imunu iyodaha kubokela ichinu ka ng'eng'ighwe bae ne Imulungu iyali kulanga."},{"book":"Yohane","chapter":"3","verse":"28","text":"Mwemwe iwenyegho mwa iwakalangama haniwalongele, ‘Nene si Kiristu Mkombotsi bae, ila nene nitumighwa nimlongole.’"},{"book":"Yohane","chapter":"3","verse":"29","text":"Iyali na pinga iyokwelighwa, ayo iyo immale iyomkwela. Sale wake immale iyokwela kombeta na komtegheletsa, kodeng'elela hayohulika litsi lyake. Sambi ndeng'elo yangu itimila."},{"book":"Yohane","chapter":"3","verse":"30","text":"Yeye kobamighwa awe mkulu, nene nobamighwa niwe mdodo.”"},{"book":"Yohane","chapter":"3","verse":"31","text":"Ayula iyolawila kulanga ka mkulu kubita wose. Imunu wa iisi kolawa muisi, na kolonga mbuli tse isi, ila iyolawila kulanga ka mkulu kubita wose."},{"book":"Yohane","chapter":"3","verse":"32","text":"Yeye kolonga chayonile na chayahulike, lekeni kuduhu imunu iyotoghola mbuli tsalongile."},{"book":"Yohane","chapter":"3","verse":"33","text":"Lekeni imunu wowose iyotoghola usenga wake, katsolonga Imulungu kolongesa."},{"book":"Yohane","chapter":"3","verse":"34","text":"Iyatumighwe ne Imulungu kolonga mbuli tse Imulungu, kwaapfila Imulungu kommemesa Ghumuhe ghwake Mwenzeluka."},{"book":"Yohane","chapter":"3","verse":"35","text":"Aba komnoghela Imwanaghe na kagheka ghose mmoko mwake."},{"book":"Yohane","chapter":"3","verse":"36","text":"Imunu wowose iyomtoghola Imwana kakuwa ne ughima wa matsuwa ghose, lekeni imunu wowose iyomlema Imwana ng'atsakuwa ne ughima bae, ila katsokala mne maya ye Imulungu."}]}