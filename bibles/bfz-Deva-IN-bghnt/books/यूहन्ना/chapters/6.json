{"data":[{"book":"यूहन्ना","chapter":"6","verse":"1","text":"इना गल्ला ते बाद यीशु गलीलो रे समुद्रो दे, मतलब-तिबिरियास समुद्रो ते पार गये।"},{"book":"यूहन्ना","chapter":"6","verse":"2","text":"तेबे एक बड़ी पारी पीड़ तिना पीछे आईगी, कऊँकि जो सामर्थ रे काम यीशु बमारा पाँदे करो थे, सेयो तिना खे देखो थे।"},{"book":"यूहन्ना","chapter":"6","verse":"3","text":"तेबे यीशु पाह्ड़ो पाँदे चढ़ी की आपणे चेलेया साथे तेती बैठीगे।"},{"book":"यूहन्ना","chapter":"6","verse":"4","text":"यहूदिया रा फसह रा त्योआर नेड़े था।"},{"book":"यूहन्ना","chapter":"6","verse":"5","text":"तेबे यीशुए आपणिया आखी चकी की एक बड़ी पीड़ आपू गे आऊँदी ऊई देखी, तेबे फिलिप्पुसो खे बोलेया, “एबे आसे इना खे केथा ते रोटी खरीदी की ल्याऊँ?”"},{"book":"यूहन्ना","chapter":"6","verse":"6","text":"पर तिने ये गल्ल तेसखे परखणे खे बोली, कऊँकि सेयो आपू जाणो थे कि मां क्या करना।"},{"book":"यूहन्ना","chapter":"6","verse":"7","text":"फिलिप्पुसे तिना खे बोलेया, “दो सौ चाँदिए रे सिक्केया रे मोलो री रोटी तिना खे थोड़ी-थोड़ी करी की बी पूरी नि ऊणी।”"},{"book":"यूहन्ना","chapter":"6","verse":"8","text":"तिना रे चेलेया बीचा ते शमौन पतरसो रे पाईए अन्द्रियासे तिना खे बोलेया,"},{"book":"यूहन्ना","chapter":"6","verse":"9","text":"“एती एक पाऊ ए, जेसगे पाँज जौ रिया रोटिया और दो मछलिया ए, पर इतणे लोका खे यो केयी ऊणिया?”"},{"book":"यूहन्ना","chapter":"6","verse":"10","text":"यीशुए बोलेया, “लोका खे बठयाल़ी देओ।” तेते जगा रे बऊत काआ था, तेबे लोक, जिना रे मर्दा री संख्या तकरीबन पाँज ह्जारा री थी, तेती बैठीगे।"},{"book":"यूहन्ना","chapter":"6","verse":"11","text":"तेबे यीशुए सेयो रोटिया लईया और धन्यवाद करी की बैठणे वाल़ेया खे बांडी तिया और तिंयाँ ई मछलिया बी जितणिया सेयो चाओ थे, तिना खे बांडी तिया।"},{"book":"यूहन्ना","chapter":"6","verse":"12","text":"जेबे सेयो खाई की रज्जी गे, तेबे तिने आपणे चेलेया खे बोलेया, “बचे रे टुकड़े कट्ठे करी देओ, कुछ बी सेटणा नि।”"},{"book":"यूहन्ना","chapter":"6","verse":"13","text":"तेबे तिने कट्ठे करी ते और बारा टोकरिया परी तिया, जबकि सेयो पांजा रोटिया रे टुकड़े थे, जो खाणे वाल़ेया ते बाद बची रिया थिया।"},{"book":"यूहन्ना","chapter":"6","verse":"14","text":"तेबे जो सामर्था रे काम यीशुए करी की दखाए, तिना देखी की लोक बोलणे लगे, “से भविष्यबक्ता जो दुनिया रे आऊणे वाल़ा था, पक्का येईए।”"},{"book":"यूहन्ना","chapter":"6","verse":"15","text":"यीशु ये जाणी की कि सेयो माखे राजा बनाणे खे पकड़ना चाओए, फेर सेयो पाह्ड़ो पाँदे कल्ले चली गे।"},{"book":"यूहन्ना","chapter":"6","verse":"16","text":"जेबे साँज ऊई, तेबे तिना रे चेले समुद्रो रे कनारे चली गे"},{"book":"यूहन्ना","chapter":"6","verse":"17","text":"और किस्तिया रे चढ़ी की समुद्रो ते पार कफरनहूमो खे जाणे लगे। तेस बखते न्हेरा ऊईगा था और यीशु एबुए तक तिना गे नि पऊँछी रे थे।"},{"book":"यूहन्ना","chapter":"6","verse":"18","text":"तेबे तूफानो री बजअ ते समुद्रो रे लईरा उठणे लगिया।"},{"book":"यूहन्ना","chapter":"6","verse":"19","text":"जेबे सेयो किस्तिया रे सैर करदे ऊए तकरीबन पाँज-छ: किलोमीटर निकल़ी गे, तेबे तिने यीशु समुद्रो रे चलदे ऊए और किस्तिया रे नेड़े आऊँदे ऊए देखे और सेयो डरी गे।"},{"book":"यूहन्ना","chapter":"6","verse":"20","text":"पर तिने तिना खे बोलेया, “आऊँ ए, डरो नि।”"},{"book":"यूहन्ना","chapter":"6","verse":"21","text":"तेबे सेयो तिना खे किस्तिया रे चढ़ाणे खे त्यार ऊईगे और तेबे से किस्ती फटाफट तेती पऊँछी गी, जेती सेयो जाणा चाओ थे।"},{"book":"यूहन्ना","chapter":"6","verse":"22","text":"दूजे दिने तेसे पीड़े, जो समुद्रो ते पार थी खड़ी री, तिने देखेया कि एती तो एक किस्तिया खे छाडी की ओर कोई किस्ती नि थी और यीशु आपणे चेलेया साथे तेसा किस्तिया रे नि चढ़े, पर बस तिना रेई चेले गये।"},{"book":"यूहन्ना","chapter":"6","verse":"23","text":"तेबे बी ओर किस्तिया तिबिरियास नगरो ते तेते जगा रे नेड़े आईया, जेती तिने यीशुए रे धन्यवाद करने ते बाद रोटी खाई थी।"},{"book":"यूहन्ना","chapter":"6","verse":"24","text":"तेबे जेबे पीड़े देखेया कि एती ना तो यीशु ए और ना तिना रे चेले, तेबे सेयो बी किस्तिया रे चढ़ी की यीशुए खे टोल़दे ऊए, कफरनहूम नगरो रे पऊँछी गे।"},{"book":"यूहन्ना","chapter":"6","verse":"25","text":"समुद्रो ते पार जेबे सेयो यीशुए खे मिले तेबे तिने बोलेया, “ओ गुरू! तुसे एती कदी आये?”"},{"book":"यूहन्ना","chapter":"6","verse":"26","text":"यीशुए जवाब दित्तेया, “आऊँ तुसा खे सच-सच बोलूँआ कि तुसे माखे इजी री खातर नि टोल़दे कि तुसे मेरे सामर्था रे काम देखो, पर इजी री खातर कि तुसे रोटिया खाई की रज्जी गे।"},{"book":"यूहन्ना","chapter":"6","verse":"27","text":"नाशवान रोटिया खे मईणत नि करो, पर तेसा रोटिया खे मईणत करो, जो अनन्त जीवनो देओई, जो मां माणूं रे पुत्रो तुसा खे देणी, कऊँकि पिता परमेशरे माखे इजी खे देणे रा अक्क देई राखेया।”"},{"book":"यूहन्ना","chapter":"6","verse":"28","text":"तिने यीशुए खे बोलेया, “परमेशरो रे काम करने खे आसे क्या करुँ?”"},{"book":"यूहन्ना","chapter":"6","verse":"29","text":"यीशुए बोलेया, “परमेशरो रा काम ये कि तुसे तेस पाँदे, जो तिने पेजी राखेया, विश्वास करो।”"},{"book":"यूहन्ना","chapter":"6","verse":"30","text":"तेबे तिने तिना खे बोलेया, “तेबे तुसे कुण जा चिह्न् दखाओ कि आसे तेस देखी की तुसा पाँदे विश्वास करिए, तुसे कुण जा काम दखाओए?"},{"book":"यूहन्ना","chapter":"6","verse":"31","text":"आसा रे बाप-दादे जंगल़ो रे मन्ना खाया, जिंयाँ पवित्र शास्त्रो रे लिखी राखेया कि तिने तिना खे खाणे खे स्वर्गो ते रोटी दित्ती।”"},{"book":"यूहन्ना","chapter":"6","verse":"32","text":"यीशुए तिना खे बोलेया, “आऊँ तुसा खे सच-सच बोलूँआ कि मूसे सेयो रोटिया तुसा खे स्वर्गो ते नि दित्तिया, बल्कि मेरा पिता तुसा खे सच्ची रोटिया स्वर्गो ते देओआ।"},{"book":"यूहन्ना","chapter":"6","verse":"33","text":"कऊँकि परमेशरो री रोटी सेईए, जो स्वर्गो ते ऊतरी की दुनिया रे लोका खे जीवन देओई।”"},{"book":"यूहन्ना","chapter":"6","verse":"34","text":"तेबे तिने तिना खे बोलेया, “ओ प्रभु! एसा रोटिया आसा खे सदा देया कर।”"},{"book":"यूहन्ना","chapter":"6","verse":"35","text":"यीशुए तिना खे बोलेया, “जीवनो री रोटी आऊँ ए; जो मांगे आऊणा, से कदी पूखा नि ऊणा और जेस मां पाँदे विश्वास करना, से कदी त्याया नि ऊणा।"},{"book":"यूहन्ना","chapter":"6","verse":"36","text":"पर मैं तुसा खे बोलेया था कि तुसे आऊँ देखी बी लया रा, तेबे बी विश्वास नि करदे।"},{"book":"यूहन्ना","chapter":"6","verse":"37","text":"जो कुछ पिता माखे देओआ, से सब मांगे आऊणा। जो कोई मांगे आऊणा से मां कदी नि निकयाल़ना।"},{"book":"यूहन्ना","chapter":"6","verse":"38","text":"कऊँकि आऊँ आपणी इच्छा नि बल्कि आपणे पेजणे वाल़े री इच्छा पूरी करने खे स्वर्गो ते उतरी रा।"},{"book":"यूहन्ना","chapter":"6","verse":"39","text":"और मेरे पेजणे वाल़े री इच्छा ये कि, जो कुछ तिने माखे देई राखेया, तिजी बीचा ते आऊँ कुछ नि रचाऊँ, पर तेस आखरी दिना रे फेर जिऊँदा करुँ।"},{"book":"यूहन्ना","chapter":"6","verse":"40","text":"कऊँकि मेरे पिते री इच्छा ये कि जो कोई पुत्रो खे देखो और तेस पाँदे विश्वास करो, से अनन्त जीवन पाओ और मां से आखरी दिनो रे फेर जिऊँदा करना।”"},{"book":"यूहन्ना","chapter":"6","verse":"41","text":"तेबे यहूदी तिना पाँदे कुड़कुड़ाणे लगे, कऊँकि तिने बोलेया था, “जो रोटी स्वर्गो ते उतरी, से आऊँ ई ये।”"},{"book":"यूहन्ना","chapter":"6","verse":"42","text":"तेबे तिने बोलेया, “क्या ये यूसुफो रा पाऊ यीशु निए, जेसरे माए-बाओ खे आसे जाणूंए? तेबे ये कऊँ बोलोआ कि आऊँ स्वर्गो ते उतरी रा?”"},{"book":"यूहन्ना","chapter":"6","verse":"43","text":"यीशुए तिना खे जवाब दित्तेया, “आपू बीचे नि कुड़कुड़ाओ।"},{"book":"यूहन्ना","chapter":"6","verse":"44","text":"कोई मांगे नि आयी सकदा, जदुओ तक पिता, जिने आऊँ पेजी राखेया, तेसखे खिंजी ना लओ और आऊँ तेसखे आखरी दिनो रे फेर जिऊँदा नि करी देऊँ।"},{"book":"यूहन्ना","chapter":"6","verse":"45","text":"भविष्यबक्ता रे लेखो रे ये लिखी राखेया, सेयो सब परमेशरो री तरफा ते सखाए रे ऊणे। जिने किने बी पिते ते सुणेया और सीखी राखेया, से मांगे आओआ।"},{"book":"यूहन्ना","chapter":"6","verse":"46","text":"किने बी पिता परमेशर नि देखी राखेया, मांते अलावा, जो पिता री तरफा ते पेजी राखेया, बस तिने ई पिता देखी राखेया।"},{"book":"यूहन्ना","chapter":"6","verse":"47","text":"“आऊँ तुसा खे सच-सच बोलूँआ कि जो कोई विश्वास करोआ, अनन्त जीवन तेसरा ईए।"},{"book":"यूहन्ना","chapter":"6","verse":"48","text":"जीवनो री रोटी आऊँ ई ये।"},{"book":"यूहन्ना","chapter":"6","verse":"49","text":"तुसा रे बाप-दादे जंगल़ो रे मन्ना खाया और मरी गे।"},{"book":"यूहन्ना","chapter":"6","verse":"50","text":"ये से रोटी ये, जो स्वर्गो ते उतरोई, ताकि मांणू तिजी बीचा ते खाओ और मरो नि।"},{"book":"यूहन्ना","chapter":"6","verse":"51","text":"जीवनो री रोटी, जो स्वर्गो ते उतरी, से आऊँ ई ये। जे कोई इजी रोटिया ते खाओ, तो सदा जिऊँदा रणा। जो रोटी मां दुनिया रे लोका खे सदा री जिन्दगिया खे देणी, से मेरा शरीर ए।”"},{"book":"यूहन्ना","chapter":"6","verse":"52","text":"ये सुणी की यहूदी लोक आपू बीचे लड़ने लगे, “ये मांणू किंयाँ आसा खे आपणा मांस खाणे खे देई सकोआ?”"},{"book":"यूहन्ना","chapter":"6","verse":"53","text":"यीशुए तिना खे बोलेया, “आऊँ तुसा खे सच-सच बोलूँआ कि जदुओ तक मां माणूं रे पुत्रो रा मांस नि खाओ और मेरा खून नि पियो, तुसा रे अनन्त जीवन निए।"},{"book":"यूहन्ना","chapter":"6","verse":"54","text":"जो मेरा मांस खाओआ और मेरा खून पियोआ, अनन्त जीवन तेसरा ईए; और मां आखरी दिनो रे से फेर जिऊँदा करना।"},{"book":"यूहन्ना","chapter":"6","verse":"55","text":"कऊँकि मेरा मांस ई तो खाणे री चीज ए और मेरा खून ई तो पीणे री चीज ए।"},{"book":"यूहन्ना","chapter":"6","verse":"56","text":"जो मेरा मांस खाओआ और मेरा खून पियोआ, से मांदे पक्का बणेया रा रओआ और आऊँ तेसरे।"},{"book":"यूहन्ना","chapter":"6","verse":"57","text":"जिंयाँ जिऊँदे पिता परमेशरे आऊँ पेजी राखेया और आऊँ पिते री बजअ ते जिऊँदा ए, तिंयाँ ई से बी, जो माखे खाओगा, जिऊँदा रणा।"},{"book":"यूहन्ना","chapter":"6","verse":"58","text":"आँऊ ई से रोटी ए जो स्वर्गो ते उतरी री। तेसा रोटिया जेड़ी निए, जो बाप-दादेया खाई और मरी गे, जो कोई एसा रोटिया खाओगा, से सदा जिऊँदा रणा।”"},{"book":"यूहन्ना","chapter":"6","verse":"59","text":"यो गल्ला यीशुए कफरनहूम नगरो रे प्रार्थना रे कअरो रे, उपदेश देंदे ऊए बोलिया।"},{"book":"यूहन्ना","chapter":"6","verse":"60","text":"तेबे तिना रे चेलेया बीचा ते कई जणे ये सुणी की बोलेया, “यो गल्ला तो कठोर ए, इना कुण सुणी सकोआ?”"},{"book":"यूहन्ना","chapter":"6","verse":"61","text":"यीशु आपणे मनो रे ये जाणी की कि मेरे चेले आपू बीचे एते गल्ला पाँदे कुड़कुड़ाओए, तिना ते पूछेया, “क्या तुसा खे इना गल्ला ते ठोकर लगोई?"},{"book":"यूहन्ना","chapter":"6","verse":"62","text":"और जे तुसे मां माणूं रे पुत्रो खे, जेती आँऊ पईले था, तेती ऊबे स्वर्गो खे जांदे ऊए देखोगे, तो क्या ऊणा?"},{"book":"यूहन्ना","chapter":"6","verse":"63","text":"परमेशरो रा आत्मा ईए जो जीवन देणे वाल़ा ए, पर शरीर ये नि देई सकदा, जो मैं तुसा खे बोली राखिया, सेयो आत्मिक बी ए और जीवन बी ए।"},{"book":"यूहन्ना","chapter":"6","verse":"64","text":"पर तुसा बीचा ते कई जणे तो एड़े ए, जो विश्वास नि करदे।” कऊँकि यीशु तो पईले तेई जाणो था कि जो विश्वास नि करदे, सेयो कूणे? और केस आऊँ पकड़वाणा?"},{"book":"यूहन्ना","chapter":"6","verse":"65","text":"और तिने बोलेया, “तेबेई तो मैं तुसा खे बोलेया था कि जदुओ तक केसी खे पिते री तरफा ते ये बरदान नि दित्तेया जाओ, तदुओ तक से मांगे नि आयी सकदा।”"},{"book":"यूहन्ना","chapter":"6","verse":"66","text":"ये सुणी की तिना रे चेलेया बीचा ते कई जणे उल्टे फिरी गे और तिजी ते बाद तिना साथे नि चले।"},{"book":"यूहन्ना","chapter":"6","verse":"67","text":"तेबे यीशुए तिना बारा चेलेया खे बोलेया, “क्या तुसे बी जाणा चाओए?”"},{"book":"यूहन्ना","chapter":"6","verse":"68","text":"शमौन पतरसे तिना खे जवाब दित्तेया, “ओ प्रभु! आसे केसगे जाऊँ? अनन्त जीवनो री गल्ला तो तुसा गे ई ये"},{"book":"यूहन्ना","chapter":"6","verse":"69","text":"और आसे विश्वास कित्तेया और जाणी गे रे कि परमेशरो रा पवित्र जन तूँ ई ये।”"},{"book":"यूहन्ना","chapter":"6","verse":"70","text":"यीशुए तिना खे बोलेया, “क्या मैं तुसे बारा जणे नि चूणी राखे? तेबे बी तुसा बीचा ते एक मांणू शैतान ए।”"},{"book":"यूहन्ना","chapter":"6","verse":"71","text":"ये तिने शमौन इस्करियोतियो रे पाऊ यहूदा रे बारे रे बोलेया था, कऊँकि येई तिना बारा चेलेया बीचा ते था, जो यीशुए खे पकड़वाणे वाल़ा था।"}]}