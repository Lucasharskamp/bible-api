{"data":[{"book":"2 Mose","chapter":"24","verse":"1","text":"Afei, Awurade ka kyerɛɛ Mose sɛ, “Wo ne Aaron, Nadab, Abihu ne Israelfoɔ mpanimfoɔ aduɔson mforo mmra ha. Mo nyinaa, momma me ne mo ntam ntwe na monsom me."},{"book":"2 Mose","chapter":"24","verse":"2","text":"Mose nko ara na ɔbɛbɛn Awurade; na monkae nso sɛ, ɛnsɛ sɛ wɔn a wɔaka no twe bɛn bepɔ no koraa.”"},{"book":"2 Mose","chapter":"24","verse":"3","text":"Mose kaa mmara a Awurade hyɛɛ no no nyinaa kyerɛɛ nnipa no ma wɔn nyinaa bɔ gyee so sɛ, “Yɛbɛdi ne nyinaa so.”"},{"book":"2 Mose","chapter":"24","verse":"4","text":"Mose twerɛɛ Awurade mmara no nyinaa guu hɔ."},{"book":"2 Mose","chapter":"24","verse":"5","text":"Afei, ɔsomaa mmabunu a wɔwɔ wɔn mu no bi sɛ wɔnkɔbɔ ɔhyeɛ afɔdeɛ ne asomdwoeɛ afɔdeɛ mma Awurade."},{"book":"2 Mose","chapter":"24","verse":"6","text":"Mose sɔnee mmoa no mogya no fa de guu nkankyee mu, ɛnna ɔtoo ɛfa a aka no petee afɔrebukyia no so."},{"book":"2 Mose","chapter":"24","verse":"7","text":"Ɔkan nwoma a watwerɛ a ɛyɛ Apam Nwoma a Awurade akwankyerɛ ne ne mmara wɔ mu no kyerɛɛ nnipa no. Nnipa no bɔ gyee so bio sɛ, “Yɛhyɛ bɔ sɛ, yɛbɛdi mmara no nyinaa so.”"},{"book":"2 Mose","chapter":"24","verse":"8","text":"Afei, Mose de mogya a ɛwɔ nkankyee no mu no petee nnipa no so kaa sɛ, “Saa mogya yi hyɛ apam a mo ne Awurade apam ne mmara a ɔde ama mo no mu den.”"},{"book":"2 Mose","chapter":"24","verse":"9","text":"Afei Mose, Aaron, Nadab, Abihu ne Israelfoɔ mpanimfoɔ aduɔson no foro kɔɔ bepɔ no so."},{"book":"2 Mose","chapter":"24","verse":"10","text":"Wɔhunuu Israel Onyankopɔn. Na ne nan ntiasoɔ hyerɛn te sɛ aboɔdemmoɔ a ne hyerɛn te sɛ ɔsoro hyerɛn."},{"book":"2 Mose","chapter":"24","verse":"11","text":"Ɛwom sɛ mpanimfoɔ no hunuu Onyankopɔn deɛ, nanso wansɛe wɔn. Nokorɛm, wɔn nyinaa bɔɔ mu didii wɔ Awurade anim."},{"book":"2 Mose","chapter":"24","verse":"12","text":"Na Awurade ka kyerɛɛ Mose sɛ, “Foro bra me nkyɛn wɔ bepɔ so ha na tena ha kɔsi sɛ mede mmaransɛm a matwerɛ agu ɛboɔ so no bɛma wo, na wonam so akyerɛkyerɛ nnipa no.”"},{"book":"2 Mose","chapter":"24","verse":"13","text":"Enti, Mose ne ne ɔboafoɔ Yosua foro kɔɔ Onyankopɔn bepɔ no so."},{"book":"2 Mose","chapter":"24","verse":"14","text":"Ɔka kyerɛɛ mpanimfoɔ no sɛ, “Montena ha ntwɛn yɛn kɔsi sɛ yɛbɛba. Merekɔ yi, sɛ asɛm bi kyere mo so a, monka nkyerɛ Aaron ne Hur.”"},{"book":"2 Mose","chapter":"24","verse":"15","text":"Mose foro kɔɔ bepɔ no so hɔ na ɔyeraa wɔ omununkum mu."},{"book":"2 Mose","chapter":"24","verse":"16","text":"Na Awurade animuonyam hyɛɛ Sinai bepɔ no so ma. Na omununkum sii bepɔ no so nnansia. Ne nnanson so no, ɔfrɛɛ Mose firii omununkum no mu."},{"book":"2 Mose","chapter":"24","verse":"17","text":"Wɔn a wɔwɔ bepɔ no ase no hunuu anwanwadeɛ no. Na Awurade animuonyam a ɛwɔ bepɔ no so no te sɛ ogya a ɛrederɛ."},{"book":"2 Mose","chapter":"24","verse":"18","text":"Na Mose yeraa wɔ bepɔ no so wɔ omununkum no mu. Ɔdii bepɔ no so adaduanan."}]}