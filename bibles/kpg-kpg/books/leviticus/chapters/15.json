{"data":[{"book":"Leviticus","chapter":"15","verse":"1","text":"Dimaadua gaa wanga gi Moses mo Aaron nia haganoho aanei"},{"book":"Leviticus","chapter":"15","verse":"2","text":"bolo meemaa gi hagi anga ina gi digau Israel: Di madagoaa taane e hai dono magi halihali mai nia uugau i ono goloo daane, nia uugau aalaa le e milimilia."},{"book":"Leviticus","chapter":"15","verse":"3","text":"ma e aha ma ga halihali hua igolo be gu hagalee."},{"book":"Leviticus","chapter":"15","verse":"4","text":"Di ingoo hua di hada kii dela ma gaa noho be e kii iei mee nonua la gu milimilia."},{"book":"Leviticus","chapter":"15","verse":"5","text":"Tangada dela ma gaa tale gi di hada kii o maa,"},{"book":"Leviticus","chapter":"15","verse":"6","text":"be e noho gi hongo di mee dela guu noho ginai mee nonua, tangada deelaa e hai gii tugi ono goloo ge e gaugau ia labelaa, gei mee e milimilia gaa dae loo gi di hiahi."},{"book":"Leviticus","chapter":"15","verse":"7","text":"Tangada dela ma gaa tale gi tangada dela e halihali mai nia uugau, tangada deelaa e hai gii tugi ono goloo ge e gaugau ia labelaa, gei mee e milimilia gaa dae loo gi di hiahi."},{"book":"Leviticus","chapter":"15","verse":"8","text":"Tangada dela e halihali mai nia uugau ma gaa bui ana haawale gi hongo tangada dela e madammaa ang gi di hai daumaha, tangada deelaa le e hai gii tugi ono goloo ge e gaugau ia labelaa, gei mee e milimilia gaa dae loo gi di hiahi."},{"book":"Leviticus","chapter":"15","verse":"9","text":"Nia gowaa nohonoho huogodoo mo nia lohongo hongo hoodo mo ‘camel’ ma gaa noho ginai tangada dela e halihali mai nia uugau la gu milimilia."},{"book":"Leviticus","chapter":"15","verse":"10","text":"Tangada ma gaa tale gi di mee dela guu noho ginai taane deenei nonua, le e milimilia gaa dae loo gi di hiahi. Tangada deelaa ma gaa kae di mee dela guu noho ginai taane deenei nonua le e hai gii tugi ono goloo ge e gaugau ia labelaa, gei mee e milimilia gaa dae loo gi di hiahi."},{"book":"Leviticus","chapter":"15","verse":"11","text":"Taane dela e halihali nia uugau ma gaa bili gi tangada i goodou gei mee digi tono ono lima, geia gi tuugia ono goloo ga gaugau ia, geia le e milimilia gaa dae loo gi di hiahi."},{"book":"Leviticus","chapter":"15","verse":"12","text":"Di boolo dela ne hai gi nia gelegele ma gaa bili ginai taane deenei le e oho gi daha, gei di boolo dela ne hai gi di laagau ma gaa bili ginai mee le e tono."},{"book":"Leviticus","chapter":"15","verse":"13","text":"Maa taane deenei la guu hili dono magi, gei mee e noho loo gi hidu nia laangi, ga tugi laa ono goloo ga gaugau ia gi nia monowai mmaa, gei mee ga madammaa ang gi di hai daumaha."},{"book":"Leviticus","chapter":"15","verse":"14","text":"I di walu laangi, gei mee gaa kae ana mwuroi e lua be nia dama mwuroi e lua gi di ngudu di bontai di Hale laa Dimaadua, gaa wanga nia maa gi tangada hai mee dabu."},{"book":"Leviticus","chapter":"15","verse":"15","text":"Tangada hai mee dabu ga tigidaumaha di mee e dahi i nia maa e hai ai tigidaumaha wwede nia huaidu gei di mee dela i golo gaa hai tigidaumaha dudu. Deenei di hai tangada hai mee dabu e hai taumaha e haga madammaa taane deelaa."},{"book":"Leviticus","chapter":"15","verse":"16","text":"Taane ma ga halihali ono wai mai ono goloo daane, gei mee e hai gi gaugau dono huaidina hagatau, gei mee e milimilia gaa dae loo gi di hiahi."},{"book":"Leviticus","chapter":"15","verse":"17","text":"Nia mee ala ne hai gi nia mee gahu be nia gili kau ma ga monnono ginai nia wai ala ne hali mai i taane, le e hai gi gaugau gi nia wai, gei di maa e milimilia gaa dae loo gi di hiahi."},{"book":"Leviticus","chapter":"15","verse":"18","text":"Taane mo di ahina le e hai gi gaugau i muli di nau hai di hiihai o taga hai lodo, gei meemaa e milimilia gaa dae loo gi di hiahi."},{"book":"Leviticus","chapter":"15","verse":"19","text":"Di madagoaa di ahina ma gaa hai dono magi malama, gei mee e milimilia i nia laangi e hidu. Tangada dela ma gaa tale gi mee le e milimilia gaa dae loo gi di hiahi."},{"book":"Leviticus","chapter":"15","verse":"20","text":"Di ingoo hua di mee dela ma gaa noho be e kii ginai di ahina deenei nonua i dono madagoaa dela e hai dono magi malama la gu milimilia."},{"book":"Leviticus","chapter":"15","verse":"21-23","text":"Tangada dela ma gaa tale gi di hada kii o di ahina deenei be di mee dela guu noho ginai mee nonua, le e hai gii tugi ono goloo ge e gaugau ia labelaa, gei mee e milimilia gaa dae loo gi di hiahi."},{"book":"Leviticus","chapter":"15","verse":"24","text":"Taane dela ma gaa hai di hiihai o taga hai lodo ang gi di ahina dela e hai dono magi malama, gei mee gu milimilia labelaa, e milimilia i nia laangi e hidu, gei di hada kii dela ga kii iei mee nonua la gu milimilia labelaa."},{"book":"Leviticus","chapter":"15","verse":"25","text":"Di ahina ma ga halihali ono dodo i nia laangi e logo i daha mo di madagoaa dela belee hai dono magi malama, be e halihali ono dodo gu diiagi di madagoaa dela belee lawa dono magi malama, gei mee e milimilia i di waalooloo o dono halihali ono dodo, gadoo be ia i dono madagoaa dela ma gaa hai dono magi malama."},{"book":"Leviticus","chapter":"15","verse":"26","text":"Di hada kii dela ma ga kii iei mee nonua be go di mee dela ma gaa noho ginai mee nonua i dono madagoaa dela e hai dono magi beenei le e milimilia."},{"book":"Leviticus","chapter":"15","verse":"27","text":"Tangada dela ma gaa tale gi nia mee aanei le e milimilia, gei mee e hai gii tugi ono goloo ge e gaugau ia, gei mee e milimilia gaa dae loo gi di hiahi."},{"book":"Leviticus","chapter":"15","verse":"28","text":"I muli dono magi halihali ono dodo ma gaa lawa, gei mee e tali loo gi hidu ono laangi, gei mee ga madammaa laa ang gi di hai daumaha."},{"book":"Leviticus","chapter":"15","verse":"29","text":"I di walu langi, gei mee gaa kae ana mwuroi e lua be ana dama mwuroi e lua gi tangada hai mee dabu dela i di ngudu di bontai di Hale laa Dimaadua."},{"book":"Leviticus","chapter":"15","verse":"30","text":"Tangada hai mee dabu ga tigidaumaha di mee e dahi e hai ai tigidaumaha wwede nia huaidu, gei di mee e dahi gaa hai tigidaumaha dudu. Deenei dana hai e hai taumaha haga madammaa di ahina deelaa."},{"book":"Leviticus","chapter":"15","verse":"31","text":"Dimaadua ga helekai gi Moses bolo gi hagi anga ina gi digau Israel di hai o nadau milimilia, bolo gi de hagamilimilia hua di Hale laa dela e duu i tungaalodo nia hale laa digaula. Digaula ma ga haga milimilia di maa, gei digaula gaa mmade."},{"book":"Leviticus","chapter":"15","verse":"32","text":"Aanei nia haganoho ang gi taane dela e magi halihali mai nia uugau, be taane dela e hali mai ono wai i ono goloo daane,"},{"book":"Leviticus","chapter":"15","verse":"33","text":"be di ahina dela e hai dono magi malama, be go taane dela ma gaa hai di hiihai o taga hai lodo ang gi di ahina dela e milimilia ang gi di hai daumaha."}]}