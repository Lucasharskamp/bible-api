{"data":[{"book":"Luka","chapter":"24","verse":"1","text":"Jumapili imitootondo ng'hani, watwanzi waja wachola kudipanga, kuno wasola mavuta gonung'hila goya gawatandile."},{"book":"Luka","chapter":"24","verse":"2","text":"Wadivika idibwe dibimbilisigwa hamgwazo wa umulomo wa dipanga,"},{"book":"Luka","chapter":"24","verse":"3","text":"avo wengila mdipanga, lakini hawaluwone lukuli lwa Mndewa Yesu."},{"book":"Luka","chapter":"24","verse":"4","text":"Wema aho kuno woikanganya mbuli ayo, bahaja wanhu wabili wavalile viwalo vizelu chuwee wema behi nao."},{"book":"Luka","chapter":"24","verse":"5","text":"Kuno wamema bwembwe, watwanzi waja waidulika hasi, wanhu waja wawalongela, “Habali momzahila munhu yeli mgima mna iwanhu wafile?"},{"book":"Luka","chapter":"24","verse":"6","text":"Hano kahaduhu, kazilibuka. Kumbukeni vija viyawalongele viyakalile Galilaya."},{"book":"Luka","chapter":"24","verse":"7","text":"‘Mwana wa Munhu kolondeka yageligwe mmakono ga wanhu wotenda nzambi, awo womuwamba mumsalaba, na siku ya kadatu kozilibuka!’ ”"},{"book":"Luka","chapter":"24","verse":"8","text":"Baho watwanzi waja wazikumbuka mbuli zake,"},{"book":"Luka","chapter":"24","verse":"9","text":"Walawa mdipanga, na wawalongela wanahina longo na imoja mbuli zose zino na wanhu wayagwe."},{"book":"Luka","chapter":"24","verse":"10","text":"Watwanzi awo wakala, Malia Magidalena, Yoana na Malia mamake Yakobo, awo hamoja na watwanzi wayagwe wawalongela watumigwa mbuli azo."},{"book":"Luka","chapter":"24","verse":"11","text":"Lakini watumigwa wagesa kamba mbuli zilongigwe na iwatwanzi waja za ubozi, na hawawatogolele bule."},{"book":"Luka","chapter":"24","verse":"12","text":"Lakini Petulo kenuka na kakimbila mbaka kudipanga, kasungulila mgati, kayona sitili iiyeka. Abaho kabwela ukae kuno kokanganya kija kilawilile."},{"book":"Luka","chapter":"24","verse":"13","text":"Siku didija wanahina wabili wa Yesu wakala wochola kuna ikijiji kimoja kikemigwe Emau, kikala utali wa kilometa longo na imoja"},{"book":"Luka","chapter":"24","verse":"14","text":"wakala wosimulila usheha wa mbuli zose zilawilile."},{"book":"Luka","chapter":"24","verse":"15","text":"Viwakalile wosimulila, Yesu mwenyego kakwesa behi kailongoza nao."},{"book":"Luka","chapter":"24","verse":"16","text":"Wamona, lakini wafisigwa sekewamjuwe."},{"book":"Luka","chapter":"24","verse":"17","text":"Yesu kawalongela, “Mosimulila usheha gani kuno mogenda?”"},{"book":"Luka","chapter":"24","verse":"18","text":"Imoja wao yakemigwe Kileopa, kamuuza, “Vino, gweye wiiyeka ayo huli mwenekae wa Yelusalemu hujuwile mbuli zilawilile kuko sambi sambi?”"},{"book":"Luka","chapter":"24","verse":"19","text":"Kawauza, “Mbuli gani?”"},{"book":"Luka","chapter":"24","verse":"20","text":"Wakulu wa walava nhosa na walangulizi zetu wamgela mmakono yatagusigwe kufa, na yawambigwe mumsalaba."},{"book":"Luka","chapter":"24","verse":"21","text":"Na tweye tutamanila kamba heyo ayo yonda yawakombole wanhu wa Izilaeli! Lakini lelo siku ya kadatu toka zilawilile mbuli zino."},{"book":"Luka","chapter":"24","verse":"22","text":"Watwanzi wayagwe wa mdibumbila jetu watukanganya, imitootondo wachola kuna dipanga,"},{"book":"Luka","chapter":"24","verse":"23","text":"lakini hawaluvikile lukuli lwake. Wabwela walonga wawona wasenga wa kuulanga wawalongela kamba, Yesu mgima."},{"book":"Luka","chapter":"24","verse":"24","text":"Abaho wanhu wayagwe wa mkibumbila chetu wachola kuna dipanga na wavika vivija viwawalongele watwanzi awo, lakini hawamonile bule.”"},{"book":"Luka","chapter":"24","verse":"25","text":"Yesu kawalongela, “Mweye mwa wabozi, na mizoyo yenu midala kutogola gose galongigwe na watula ndagu wa Mulungu!"},{"book":"Luka","chapter":"24","verse":"26","text":"Vino, halondigwa Kilisito Mkombola yadununzike kamba avo, abaho yengile muukulu wake?”"},{"book":"Luka","chapter":"24","verse":"27","text":"Yesu kawasimulila gaja galongigwe na Maandiko Gang'alile mbuli yake mwenyego, kusongela mna ivitabu va Musa na maandiko ga watula ndagu wose wa Mulungu."},{"book":"Luka","chapter":"24","verse":"28","text":"Viwavikile behi na ikijiji kiwakalile wochola, Yesu kaitenda kamba kogendelela na mwanza,"},{"book":"Luka","chapter":"24","verse":"29","text":"lakini wamgoma ng'hani, wolonga, “Ukale na tweye, zuwa dihonga na ziza dokwingila.” Avo kagenda na kukala nao."},{"book":"Luka","chapter":"24","verse":"30","text":"Kakala hasi na kuja nao, kasola gate, kamgwaa nhogolwa Mulungu, abaho kadibanzula kawagwaa."},{"book":"Luka","chapter":"24","verse":"31","text":"Bahaja, meso gao gagubuligwa na wamjuwa, lakini kapotela mgameso gao."},{"book":"Luka","chapter":"24","verse":"32","text":"Wailongela, “Vino, mizoyo yetu hayakile na kimuhemuhe vitukalile mnzila kotulongela na kotusimulila Maandiko Gang'alile?”"},{"book":"Luka","chapter":"24","verse":"33","text":"Bahaja wenuka wabweleganya Yelusalemu, kuko wawavika wanahina longo na imoja wakala hamoja na wanhu wayagwe,"},{"book":"Luka","chapter":"24","verse":"34","text":"wolonga, “Mndewa kazilibuka kweli! Kamulawilila Simoni!”"},{"book":"Luka","chapter":"24","verse":"35","text":"Wanhu waja wawasimulila kija kiwalawilile mnzila, na vija viwamjuwile Yesu viyadibanzule gate."},{"book":"Luka","chapter":"24","verse":"36","text":"Wanhu waja viwakalile wang'hali wowasimulila mbuli azo, bahaja Yesu kema hagati yao, kawalongela, “Zihozeni.”"},{"book":"Luka","chapter":"24","verse":"37","text":"Wasinhuka na kudumba wagesa wokona mzimu."},{"book":"Luka","chapter":"24","verse":"38","text":"Lakini Yesu kawalongela, “Habali modumba na kunyawanyawa?"},{"book":"Luka","chapter":"24","verse":"39","text":"Loleni makono gangu na magulu gangu, na mojuwa kamba ayo niye. Mbabaseni mojuwa, kwavija mzimu waduhu lukuli na mizege, kamba vimnyona niye.”"},{"book":"Luka","chapter":"24","verse":"40","text":"Viyalongile avo, kawalagusila makono gake na magulu gake."},{"book":"Luka","chapter":"24","verse":"41","text":"Wakala wang'hali hawatogola, kwavija wakala wodeng'helela na kukanganya, avo Yesu kawauza, “Mna kinhu chochose chakuja hano?”"},{"book":"Luka","chapter":"24","verse":"42","text":"Wamgwaa kihande cha somba yakokigwe,"},{"book":"Luka","chapter":"24","verse":"43","text":"kakisola, kakija mgameso gao."},{"book":"Luka","chapter":"24","verse":"44","text":"Abaho kawalongela, “Mbuli zino azo ziniwalongeleni ving'halile hamoja na mweye, kamba gose gandikigwe mbuli ya niye mna Gamalagizo ga Musa, na gandikigwe na watula ndagu wa Mulungu, na Zabuli galondeka galawilile.”"},{"book":"Luka","chapter":"24","verse":"45","text":"Baho kazigubula nzewele zao wadahe kugajuwa Maandiko Gang'alile."},{"book":"Luka","chapter":"24","verse":"46","text":"Kawalongela, “Vino avo yandikigwe, Kilisito Mkombola kolondeka yadununzike na siku da kadatu kozilibuka kulawa kwa wafile,"},{"book":"Luka","chapter":"24","verse":"47","text":"kwa twaga jake, usenga wopetigwa kwa wanhu wa isi zose, kusongela Yelusalemu, muladi waleke nzambi zao na Mulungu yazigele kumgongo."},{"book":"Luka","chapter":"24","verse":"48","text":"Na mweye awo wasindila wa mbuli azo."},{"book":"Luka","chapter":"24","verse":"49","text":"Na niye nowagalila ija iyalongile Tatangu. Lakini beteni kudibuga mbaka nguvu vonda iwezileni kulawa uchanha.”"},{"book":"Luka","chapter":"24","verse":"50","text":"Abaho kawalongoza kunze kudibuga mbaka Betania, ako kenula makono gake, kawatambikila."},{"book":"Luka","chapter":"24","verse":"51","text":"Viyakalile kowatambikila, kawaleka kagaligwa kuulanga."},{"book":"Luka","chapter":"24","verse":"52","text":"Wamtambikila na wabwela Yelusalemu kwa deng'ho kulu,"},{"book":"Luka","chapter":"24","verse":"53","text":"kipindi chose wakala Mng'anda ya Mulungu na kumgwaa nhogolwa Mulungu."}]}