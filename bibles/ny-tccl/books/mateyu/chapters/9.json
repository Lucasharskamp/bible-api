{"data":[{"book":"Mateyu","chapter":"9","verse":"1","text":"Yesu analowa mʼbwato nawoloka, ndipo anabwera ku mudzi wa kwawo."},{"book":"Mateyu","chapter":"9","verse":"2","text":"Amuna ena anabwera ndi munthu wakufa ziwalo kwa Iye atamugoneka pa mphasa. Yesu ataona chikhulupiriro chawo anati kwa wakufa ziwaloyo, “Limba mtima mwana wanga, machimo ako akhululukidwa.”"},{"book":"Mateyu","chapter":"9","verse":"3","text":"Pamenepo aphunzitsi ena amalamulo anaganiza mu mtima mwawo kuti, “Munthu uyu akuchitira Mulungu mwano.”"},{"book":"Mateyu","chapter":"9","verse":"4","text":"Ndipo podziwa maganizo awo Yesu anati, “Bwanji mukuganiza zoyipa mʼmitima mwanu?"},{"book":"Mateyu","chapter":"9","verse":"5","text":"Chapafupi ndi chiti kunena kuti, ‘Machimo ako akhululukidwa’ kapena kunena kuti, ‘Imirira ndipo yenda?’"},{"book":"Mateyu","chapter":"9","verse":"6","text":"Tsono kuti mudziwe kuti Mwana wa Munthu ali ndi ulamuliro pa dziko wokhululuka machimo, pamenepo anati kwa wakufa ziwaloyo, ‘Imirira, tenga mphasa yako kazipita kwanu.’ ”"},{"book":"Mateyu","chapter":"9","verse":"7","text":"Ndipo munthuyo anayimirira napita kwawo."},{"book":"Mateyu","chapter":"9","verse":"8","text":"Gulu la anthu litaona izi, linadzazidwa ndi mantha ndipo linalemekeza Mulungu amene anapereka ulamuliro kwa anthu."},{"book":"Mateyu","chapter":"9","verse":"9","text":"Ndipo Yesu atachoka kumeneko, anaona munthu wina dzina lake Mateyu, atakhala mʼnyumba ya msonkho. Anati kwa iye, “Nditsate Ine.” Ndipo iye ananyamuka namutsata."},{"book":"Mateyu","chapter":"9","verse":"10","text":"Ndipo pamene Iye ankadya mʼnyumba, onani, amisonkho ndi ochimwa ambiri anabwera nakhala pansi pamodzi ndi Yesu ndi ophunzira ake."},{"book":"Mateyu","chapter":"9","verse":"11","text":"Ndipo Afarisi poona izi, anati kwa ophunzira ake, “Nʼchifukwa chiyani Aphunzitsi anu akudya pamodzi ndi amisonkho ndi ochimwa?”"},{"book":"Mateyu","chapter":"9","verse":"12","text":"Yesu atamva, anati, “Munthu wamoyo safuna singʼanga ayi, koma wodwala."},{"book":"Mateyu","chapter":"9","verse":"13","text":"Koma pitani kaphunzireni tanthauzo la mawu awa: ‘Ndimafuna chifundo osati nsembe ayi.’ Pakuti sindinabwere kudzayitana olungama koma ochimwa.”"},{"book":"Mateyu","chapter":"9","verse":"14","text":"Ndipo ophunzira a Yohane anabwera namufunsa Iye kuti, “Bwanji ife ndi Afarisi timasala kudya koma ophunzira anu sasala kudya?”"},{"book":"Mateyu","chapter":"9","verse":"15","text":"Yesu anayankha kuti, “Kodi oyitanidwa ku ukwati angamalire bwanji pamene mkwati ali naye pamodzi? Nthawi idzafika pamene mkwatiyo adzachotsedwa ndi pamene adzasala kudya.”"},{"book":"Mateyu","chapter":"9","verse":"16","text":"Ndipo palibe munthu amasokerera chigamba chatsopano pa chovala chakale chifukwa chigambacho chidzachoka ndipo chibowocho chidzakula kuposa kale."},{"book":"Mateyu","chapter":"9","verse":"17","text":"Kapena sathira vinyo watsopano mʼmatumba akale; akatero, matumba akalewo adzaphulika ndipo vinyoyo adzatayika, matumbawo adzawonongeka; satero ayi. Amathira vinyo watsopano mʼmatumba atsopanonso ndipo zonse zimasungika."},{"book":"Mateyu","chapter":"9","verse":"18","text":"Pamene ankanena zimenezi, mkulu wa sunagoge anabwera namugwadira Iye nati, “Mwana wanga wamkazi wamwalira posachedwapa koma tiyeni mukasanjike dzanja lanu pa iye ndipo adzakhala ndi moyo.”"},{"book":"Mateyu","chapter":"9","verse":"19","text":"Yesu ndi ophunzira ake ananyamuka napita naye pamodzi."},{"book":"Mateyu","chapter":"9","verse":"20","text":"Panali mayi wina amene ankadwala nthenda yotaya magazi kwa zaka khumi ndi ziwiri ndipo anadza mʼmbuyo mwake nakhudza mkanjo wake."},{"book":"Mateyu","chapter":"9","verse":"21","text":"Iyeyo anati mwa iye yekha, “Nditangokhudza kasonga ka mkanjo wake, ine ndidzachiritsidwa.”"},{"book":"Mateyu","chapter":"9","verse":"22","text":"Ndipo Yesu anatembenuka namuona mayiyo nati, “Limbani mtima mayi iwe, chikhulupiriro chako chakuchiritsa.” Nthawi yomweyo mayiyo anachiritsidwa."},{"book":"Mateyu","chapter":"9","verse":"23","text":"Yesu atalowa mʼnyumba ya mkulu wa sunagoge ndi kuona oyimba zitoliro ndi gulu la anthu ochita phokoso,"},{"book":"Mateyu","chapter":"9","verse":"24","text":"anati, “Tulukani, mtsikanayu sanafe koma ali mtulo.” Koma anamuseka Iye."},{"book":"Mateyu","chapter":"9","verse":"25","text":"Atangowatulutsa anthuwo, analowa mʼnyumba ndipo anagwira dzanja la mtsikanayo ndipo anauka."},{"book":"Mateyu","chapter":"9","verse":"26","text":"Mbiriyi inamveka mʼdera lonse."},{"book":"Mateyu","chapter":"9","verse":"27","text":"Yesu atapitirira ulendo wake, amuna awiri osaona anamutsatira Iye, akufuwula kuti, “Tichitireni chifundo, Mwana wa Davide!”"},{"book":"Mateyu","chapter":"9","verse":"28","text":"Atalowa mʼnyumba, amuna awiri osaonawo anabwera kwa Iye ndipo anawafunsa kuti, “Kodi mukhulupirira kuti ndikhoza kukuchiritsani?”"},{"book":"Mateyu","chapter":"9","verse":"29","text":"Pomwepo anakhudza maso awo nati, “Zichitike kwa inu monga mwachikhulupiriro chanu.”"},{"book":"Mateyu","chapter":"9","verse":"30","text":"Ndipo anayamba kuona. Yesu anawachenjeza kwambiri nati, “Onani, wina aliyense asadziwe za zimenezi.”"},{"book":"Mateyu","chapter":"9","verse":"31","text":"Koma iwo anatuluka mʼnyumbamo nafalitsa za Iye mʼchigawo chonse."},{"book":"Mateyu","chapter":"9","verse":"32","text":"Pamene iwo ankatuluka kunja, anthu anabwera kwa Iye ndi munthu wogwidwa ndi mzimu wosayankhula."},{"book":"Mateyu","chapter":"9","verse":"33","text":"Ndipo atatulutsa mzimuwo, munthuyo anayankhula. Gulu la anthuwo linadabwa ndipo linati, “Zinthu zotere sizinaonekepo mu Israeli.”"},{"book":"Mateyu","chapter":"9","verse":"34","text":"Koma Afarisi anati, “Akutulutsa mizimu yoyipa ndi mphamvu ya mkulu wa ziwanda.”"},{"book":"Mateyu","chapter":"9","verse":"35","text":"Yesu anayendayenda mʼmizinda yonse ndi mʼmidzi, kuphunzitsa mʼmasunagoge awo, nalalikira Uthenga Wabwino wa ufumu ndi kuchiritsa nthenda zawo zonse ndi zofowoka za mʼmatupi mwawo."},{"book":"Mateyu","chapter":"9","verse":"36","text":"Ataona maguluwo, anagwidwa ndi chisoni chifukwa anali ozunzika ndi osowa chithandizo ngati nkhosa zopanda mʼbusa."},{"book":"Mateyu","chapter":"9","verse":"37","text":"Pamenepo anati kwa ophunzira ake, “Zokolola ndi zambiri koma antchito ndi ochepa."},{"book":"Mateyu","chapter":"9","verse":"38","text":"Nʼchifukwa chake, pemphani Ambuye mwini zokolola kuti atumize antchito ku munda wake.”"}]}