{"data":[{"book":"Matayo","chapter":"27","verse":"1","text":"Kyere 'do da mïndö aba ŋbɔ, kyedre 'ba vo karasa'e nnï vïdï kyedre ëtï ï'dï kö'du 'bënnï ombannï ku zi Yësu kofo."},{"book":"Matayo","chapter":"27","verse":"2","text":"Zë idannï mo nyɔri aba ikannï mo, ï'dïnnï mo zi Pilato, vo daliŋɔ mï turu 'ba Roma."},{"book":"Matayo","chapter":"27","verse":"3","text":"Mati Yudasi vo wasusu ayɔlɔ ombannï ku zi Yësu kofo, mo ayasi kö'du lïtë 'bënï ne, ënyï oba kɔhi ŋbiriṛi 'butëwota ne kika mo hulëhu zi kyedre 'ba vo karasa vïdï kyedre ëtï."},{"book":"Matayo","chapter":"27","verse":"4","text":"Yudasi iya zi zë henye, “Mo'dɔ kö'du kyënyë ku zi ma kora vo kazi kö'du kyënyë ko'dɔ ne kï'dï zi ye zi kofo.” Zë aya'bannï dɔ mo zi mo iyannï henye, “Anza kö'du 'beze ra dë, kö'du 'bëyï ra.”"},{"book":"Matayo","chapter":"27","verse":"5","text":"Mati Yudasi owo kö'du ne here, odrɔ kɔhi ne komo zë ani mï yëkëlu, mo ënyï asi ï'bë ove gu nï gbɔ."},{"book":"Matayo","chapter":"27","verse":"6","text":"Kyedre 'ba vo karasa aködu kɔhi ne iya henye, “Nenye kɔhi yama ra, mï kö'du kï'dï 'beze anza dekpe zi kï'dï mï kutë 'ba wa sesi mï loko 'ba Wïrï.”"},{"book":"Matayo","chapter":"27","verse":"7","text":"Mati ombannï dɔ mo ku, ogonnï yaka gbɔ kɔhi ne aba na bi 'ba zi yöku tu'dë maako'e kusu."},{"book":"Matayo","chapter":"27","verse":"8","text":"Kö'du nere ra, yaka ne ako'jo na yaka 'ba yama le ndenye."},{"book":"Matayo","chapter":"27","verse":"9","text":"Kö'du mati nëbï Yeremaya iya ne, ayi ku tïnyö. “Zë obannï kɔhi ŋbiriṛi 'butëwota, mati vïdï 'ba Yiserele ombannï dɔ mo zi kopi ga kö'du mo,"},{"book":"Matayo","chapter":"27","verse":"10","text":"Kɔhi mo ne zi yaka kogo mo aba kaa mati Yere ï'dï kö'du mo zi ma.”"},{"book":"Matayo","chapter":"27","verse":"11","text":"Yësu ɔrɔ komo vo daliŋɔ 'ba Roma, ako'jo hɔ mo iya henye, “Yï ra Yere vo damöku 'ba Yuda'e?” Yësu aya'ba dɔ mo iya henye, “Mo ra kaa iya ne.”"},{"book":"Matayo","chapter":"27","verse":"12","text":"Mo ame'do dë na da kö'du ya'ba 'ba vo wa sösu'e, mati kyedre 'ba vo karasa'e nnï vïdï kyedre nani ëtï."},{"book":"Matayo","chapter":"27","verse":"13","text":"Pilato iya zi mo henye, “Owo kö'du mati asusunnï yï gɔ mo nenye dë?”"},{"book":"Matayo","chapter":"27","verse":"14","text":"Mati Yësu omba dë zi da kö'du ma kölö ya'ba ne, o'dɔ Pilato gbɔ na rakaga."},{"book":"Matayo","chapter":"27","verse":"15","text":"Mï kadra 'ba karama 'ba laga 'ba koli aba, vo daliŋɔ 'ba Roma ëdï kö'du aba zi kinga yaga vïdï mati vïdïye ako'jonnï kö'du mo tëmï kamba."},{"book":"Matayo","chapter":"27","verse":"16","text":"Mï kadra nani, kora maako ëdï mï kamba ru mo Barabasi, mo na yɔlɔ ga kö'du ko'dɔ kyënyë."},{"book":"Matayo","chapter":"27","verse":"17","text":"Mati vïdï kayo ne atoto rë nnï, Pilato ako'jo hë zë iya henye, “Ma vala ra omba'e zi ma kinga zi ye? Barabasi, kɔdɔ Yësu mati ako'jo Korisitɔ?”"},{"book":"Matayo","chapter":"27","verse":"18","text":"Mo ayɔlɔ na laka, vo kalakonda 'ba Yuda'e ï'dïnnï Yësu zi nï ga kö'du zë na mï kumbë."},{"book":"Matayo","chapter":"27","verse":"19","text":"Mati Pilato ëdï gba alima mï loko 'ba vurë, mbara 'bɔmo utu kö'du kise zi mo iya henye. “O'dɔ kö'du ako dë zi kora vo kazi kö'du yaŋa ne, wïrï ayaza ma mï yɔndɔ ne aba ga kö'du mo.”"},{"book":"Matayo","chapter":"27","verse":"20","text":"Kyedre 'ba vo karasa nnï vïdï kyedre ëtï alëlunnï da vïdï kayo ne'e zi ha Pilato ko'jo zi Barabasi kinga, Yësu zi kofo."},{"book":"Matayo","chapter":"27","verse":"21","text":"Pilato ako'jo ha vïdï kayo ne'e, iya henye, “Ma vala ra tëmï vïdï rïyö nenye'e, omba'e ma zi kinga zi ye?” Zë aya'bannï dɔ mo iyannï henye “Barabasi.”"},{"book":"Matayo","chapter":"27","verse":"22","text":"Pilato ako'jo hë zë iya henye, “Mo'dɔ a'di zi Yësu mati ako'jo Korisitɔ ne?” Zë biya aya'bannï dɔ mo iyannï henye, “Matötö mo.”"},{"book":"Matayo","chapter":"27","verse":"23","text":"Pilato ako'jo hë zë iya henye, “Kö'du kyënyë a'di mo o'dɔ?” Ayetonnï hë nnï gbögbö gu kyembe aba, “Matötö mo.”"},{"book":"Matayo","chapter":"27","verse":"24","text":"Mati Pilato ongɔ kö'du ma zi nï ko'dɔ anza kpe, kazi vïdï ne ënyïnnï na kamo, mo oba wini akaka kala nï ta da komo vïdï kayo ne'e, iya henye, “Manza dë mï koli 'ba kora nenye. Ne kö'du ko'dɔ 'be'e ra.”"},{"book":"Matayo","chapter":"27","verse":"25","text":"Vïdï kayo ne'e biya aya'bannï dɔ mo, iyannï henye, “Yama koli 'bɔmo malëpï gbɔ de ze gisi 'beze ëtï.”"},{"book":"Matayo","chapter":"27","verse":"26","text":"Pilato inga Barabasi zi zë, ta pëtï mo, u'bö hu Yësu, ï'dï mo gbɔ zi tötö."},{"book":"Matayo","chapter":"27","verse":"27","text":"Here vo kanya a Pilato obannï Yësu tï'bënnï mo mï loko 'ba vo kanya'e. Vo kanya kayo atoto rë nnï kpo ta da kapa mo."},{"book":"Matayo","chapter":"27","verse":"28","text":"Zë otɔnnï bɔngɔ 'bɔmo usunnï bɔngɔ konda 'ba yere rɔ mo."},{"book":"Matayo","chapter":"27","verse":"29","text":"Here zë o'dɔnnï safo tëmï kono ayöfunnï dɔ mo. Ï'dïnnï mɔvɔ 'ba yere kala mo ma tïrï alɔdrɔnnï da womo nnï aba komo mo sawiya ko'dɔ rɔ mo, zë iyannï henye, “Lima konda zi yï vo damöku 'ba Yuda'e.”"},{"book":"Matayo","chapter":"27","verse":"30","text":"Zë o'binnï oro komo mo, obannï mɔvɔ u'bönnï dɔ mo."},{"book":"Matayo","chapter":"27","verse":"31","text":"Mati zë indennï sawiya ko'dɔ ku rɔ mo, zë otɔnnï bɔngɔ konda ne 'de ta rɔ mo, usunnï bɔngɔ ɔmo gbï löhu rɔ mo. Here zë obannï mo gbɔ kika mo yaga zi tötö mo."},{"book":"Matayo","chapter":"27","verse":"32","text":"Mati zë ëdï tï'bënnï yaga, zë andɔsi dë nnï kora maako aba tëmï Sirënë ru mo Simona, vo kanya'e o'dɔnnï mo na kamo zi taka a Yësu kïnjë."},{"book":"Matayo","chapter":"27","verse":"33","text":"Zë ayinnï bi mati ako'jo Gologota ne, mï kö'du ya'ba aba “Bi 'ba Kiṛiyingɔ da.”"},{"book":"Matayo","chapter":"27","verse":"34","text":"Ani zë ï'dïnnï a'ji zi Yësu na susë wa kata aba kuwë, mati anene ta pëtï mo, mo omba dekpe kuwë."},{"book":"Matayo","chapter":"27","verse":"35","text":"Mati zë atötönnï mo ku, zë ayanyannï bɔngɔ 'bɔmo tëmï kutë nnï födö ku'du aba zi yɔlɔ akalëpï zi ëyï."},{"book":"Matayo","chapter":"27","verse":"36","text":"Tapëtï mo, alimannï ani mo kongɔ."},{"book":"Matayo","chapter":"27","verse":"37","text":"Dɔ mo rïyë ï'dïnnï wayöru 'ba wasusu iya henye, “Nenye Yësu, yere 'ba Yuda'e”"},{"book":"Matayo","chapter":"27","verse":"38","text":"Zë atötönnï vo logo rïyö dakapa Yësu, ma kölö da kala mo ma tïrï ma agamo da kala mo ma gali."},{"book":"Matayo","chapter":"27","verse":"39","text":"Vïdï mati ëdï lagannï ta da kapa ne, dë nnï njili Yësu lidi aba, iyannï henye,"},{"book":"Matayo","chapter":"27","verse":"40","text":"“Here omba tï'bë yëkëlu ne kiha mo akaŋo, kuvö mo löhu mï ko'do da wota aba. Ayɔmɔ rë yï ëzë yï Wisi 'ba Wïrï. Asi akaŋo ta da taka.”"},{"book":"Matayo","chapter":"27","verse":"41","text":"Tëmï gërï kölö ne, kyedre 'ba vo karasa vo komoyandi 'ba vo kö'du kï'dï nnï vïdï kyedre ëtï alimannï sawiya ko'dɔ ra Yësu iyannï henye,"},{"book":"Matayo","chapter":"27","verse":"42","text":"“Mo ayɔmɔ oka'e, ayɔmɔ rë nï dë. Anza mo ra dë yere 'ba Yiserele? Ëzë mo ayi ku akaŋo ta da taka yaanya aba dakoma 'da mï mo."},{"book":"Matayo","chapter":"27","verse":"43","text":"Mo oma mï Wïrï, iya henye, ‘Nï Wisi 'ba Wïrï ra.’ Laka dongɔ'e te, ëzë Wïrï omba zi mo yɔmɔ yaanya aba.”"},{"book":"Matayo","chapter":"27","verse":"44","text":"Vo logo mati atötö zë da kapa Yësu ne, alidi mo kpa here."},{"book":"Matayo","chapter":"27","verse":"45","text":"Mï kutë kadra aba mandölu ayöfu dakaŋo ne biya, inde rë nï le ta pëtï kadra wota aba."},{"book":"Matayo","chapter":"27","verse":"46","text":"Gba kaa kadra wota aba, Yësu ënyï udu gu kyembe aba iya henye, “Elöyï Elöyï lema sabakatani?” Mï kö'du ya'ba aba iya henye, “Wïrï ama, Wïrï ama, ila ma ga a'di ya?”"},{"book":"Matayo","chapter":"27","verse":"47","text":"Kya vïdï ma ëdï tɔrɔnnï ani ne, iyannï henye, “Mo ëdï Eliya ko'jo.”"},{"book":"Matayo","chapter":"27","verse":"48","text":"Vïdï ma kölö tëmï zë aho kandi oba lifa usu mï a'ji ï'dï da njili mɔvɔ, mo yɔnzɔ zi kuwë."},{"book":"Matayo","chapter":"27","verse":"49","text":"Kyamo'e iyannï henye, “Ɔrɔ dongɔ'e te, ëzë Eliya ëdï tayi zi mo yɔmɔ.”"},{"book":"Matayo","chapter":"27","verse":"50","text":"Yësu api rïyë löhu na kyembe ila lawo gbɔ."},{"book":"Matayo","chapter":"27","verse":"51","text":"Bɔngɔ mati ove mï yëkëlu 'ba Wïrï ne mï mo aliza rïyö kɔ ta rïyë le akaŋo. Dakaŋo akɔhɔ rë nï, lutu alihannï,"},{"book":"Matayo","chapter":"27","verse":"52","text":"da wogo ayëhu rë nnï biya, vïdï kayo a Wïrï mati olinnï ne, ënyïnnï gbɔ na dïdï tëmï koli."},{"book":"Matayo","chapter":"27","verse":"53","text":"Zë ilannï da wogo, ta pëtï tënyï 'ba Yësu tëmï koli, ënyï ï'bënnï mï gawo laka ani vïdï kayo ongɔnnï zë."},{"book":"Matayo","chapter":"27","verse":"54","text":"Mati vo kyëlu 'ba vo kanya'e mati nnï mo aba, ëdïnnï ga Yësu kongɔ ne, ongɔnnï kinzikinzi biya wasisi mati o'dɔ rë nï ne, zë na tere iyannï henye, “Mo tïnyö Wisi 'ba Wïrï ra.”"},{"book":"Matayo","chapter":"27","verse":"55","text":"Mbara kayo mati ëdïnnï Yësu kɔnyi, usunnï gɔ mo ta Galilaya ne, ëdïnnï atɔrɔ ani bi kongɔ ta bi kɔwɔ."},{"book":"Matayo","chapter":"27","verse":"56","text":"Mï kutë zë Mariya Magadala, Mariya ma 'ba Yemisi nnï Yosepa aba, mbara 'ba Zebedeyo."},{"book":"Matayo","chapter":"27","verse":"57","text":"Mati ëdï ku na hutaga, kora vo wa dakayo maako tëmï Arimataya, ru mo Yosepa ɔkɔ gbɔ, mo kpa vo lö'bö 'ba Yësu ra."},{"book":"Matayo","chapter":"27","verse":"58","text":"Mo ënyï ï'bë ako'jo ha Pilato kö'du yöku Yësu. Pilato ï'dï kö'du gbɔ kala konda aba zi yöku ne kï'dï zi Yosepa."},{"book":"Matayo","chapter":"27","verse":"59","text":"Yosepa olo mï bɔngɔ ma kyïyï,"},{"book":"Matayo","chapter":"27","verse":"60","text":"usu mï wogo ënï mati mo ole mï ṛï'dï, kyigɔ ne. Mo alulu yïtö kyedre ha wogo ne, isi ï'bë wënï gbɔ."},{"book":"Matayo","chapter":"27","verse":"61","text":"Mariya Magadala nnï Mariya ma agamo ne aba, ëdï limannï ani bi kongɔ zɔ da wogo."},{"book":"Matayo","chapter":"27","verse":"62","text":"Mï ko'do 'ba ralawo aba, kyedre 'ba vo karasannï Farasi ëtï andɔsi dë nnï Pilato aba"},{"book":"Matayo","chapter":"27","verse":"63","text":"iyannï henye, “Kyedre dasösu ze, mati vo ndɔndɔ kyedre ne ëdï gba na wïdï, mo iya henye, ‘Matënyï tëmï koli ko'do da wota aba.’"},{"book":"Matayo","chapter":"27","verse":"64","text":"Ï'dï kö'du zi ga wogo 'bɔmo ne kongɔ na laka le mï ko'do 'ba da wota ne, kazi vo lö'bö 'bɔmo ï'bë alogonnï yöku mo, akayadannï zi vïdï henye, ere, mo ënyï ku tëmï koli. Ndundu ndɔndɔ ma nenye atëdï ndra na kyënyë ta da ma dagba.”"},{"book":"Matayo","chapter":"27","verse":"65","text":"Pilato ayada zi zë iya henye, “Oba'e vo kanya'e zi tï'bënnï ga wogo ne kongɔ tëmï gërï ma laka.”"},{"book":"Matayo","chapter":"27","verse":"66","text":"Zë ï'bënnï da wogo a'ba'bannï ga yïtö ha wogo ne zi yada vïdï maako ayëhu dë. Ilannï vo kanya ani zi gɔ mo kongɔ."}]}