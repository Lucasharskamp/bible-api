{"data":[{"book":"प्रेरितां दे कम्म","chapter":"3","verse":"1","text":"इक दिन पतरस कने यूहन्ना दोपहर दे तिन बजे प्राथना दे बेले मंदरे जो चलयो थे।"},{"book":"प्रेरितां दे कम्म","chapter":"3","verse":"2","text":"कने लोक इकी जन्म ला ही लंगड़े जो लोआ दे थे, जिसयो सै रोज ही मंदरे दे उस दरबाजे बाल बैठाई दिन्दे थे जिसयो सुंदर दरबाजा बोलदे न, ताकि सै मंदर जाणे बालयां ला भीख मंगी सके।"},{"book":"प्रेरितां दे कम्म","chapter":"3","verse":"3","text":"जालू उनी पतरस कने यूहन्ना जो मंदरे च जांदे दिखया, तां उनी उना ला भीख मंगी।"},{"book":"प्रेरितां दे कम्म","chapter":"3","verse":"4","text":"पतरसे कने यूहन्ने उदे पास्से ध्याने ला दिखीकरी बोलया, “साड़े पास्से दिख।”"},{"book":"प्रेरितां दे कम्म","chapter":"3","verse":"5","text":"सै उना ला कुछ मिलणे दी आसा च उना पास्से दिखणा लग्गा।"},{"book":"प्रेरितां दे कम्म","chapter":"3","verse":"6","text":"तालू पतरसे बोलया, “चांदी कने सोना तां साड़े बाल है नी, पर जड़ा मेरे बाल है सै तिजो दिन्दा है; नासरत दे यीशु मसीह दे नाऐ ला उठ कने चल फिर।”"},{"book":"प्रेरितां दे कम्म","chapter":"3","verse":"7","text":"कने पतरसे उदा सजा हथ पकड़ी करी उसयो उठाया; कने झट उदे पैरा कने गोडयां च जोर आई गिया।"},{"book":"प्रेरितां दे कम्म","chapter":"3","verse":"8","text":"कने सै उछली करी खड़ोई गिया, कने चलणा फिरणा लगी पिया; कने चलदा, कने छलांगा मारदे परमेश्वरे दी स्तुति करदा होया उना सोगी मंदरे दे अंगणे च गिया।"},{"book":"प्रेरितां दे कम्म","chapter":"3","verse":"9","text":"सारे लोकां उसयो चलदे फिरदे कने परमेश्वरे दी स्तुति करदे दिखीकरी,"},{"book":"प्रेरितां दे कम्म","chapter":"3","verse":"10","text":"उसयो पछेणी लिया की सै ही लंगड़ा भिखारी है, जड़ा मंदरे दे सुंदर दरबाजे पर बेईकरी भीख मंगदा था; कने इसा घटना ला जड़ी उदे सोगी होईयो थी, बड़े हेरान होऐ।"},{"book":"प्रेरितां दे कम्म","chapter":"3","verse":"11","text":"सै उस ओसारे च थे जिसयो सुलैमान दा ओसारा बोलदे न, कने सै लंगड़ा भिखारी जड़ा ठीक होई गिया था सै पतरस कने यूहन्ने दा साथ नी छडा दा था। सै सारे लोक उना पासे दौड़े कने उसयो दिखीकरी बड़े हेरान होए।"},{"book":"प्रेरितां दे कम्म","chapter":"3","verse":"12","text":"ऐ दिखीकरी पतरसे लोकां जो बोलया, हे इस्राएलियां, तुसां इस माणुऐ पर कजो हेरान होआ दे, कने साड़े पास्से कजो घुरा दे न, जियां मन्ना की असां ही अपणिया भक्तिया कने शक्तिया ने इसयो चलणे फिरणे जोगा बणाई दितया है।"},{"book":"प्रेरितां दे कम्म","chapter":"3","verse":"13","text":"साड़ा परमेश्वर कने जड़ा अब्राहम, इसहाक, याकूब, कने साड़े पूर्वजां दा भी परमेश्वर है उनी अपणे सेवक यीशुऐ दी महिमा किती, पर तुसां यीशुऐ जो मरवाणे तांई रोमी अधिकारियां बाल पकड़ाई दिता, कने जालू पिलातुसे उसयो छडणे दा बिचार किता, तालू तुसां उदे सामणे यीशुऐ जो नकारी दिता।"},{"book":"प्रेरितां दे कम्म","chapter":"3","verse":"14","text":"तुसां यीशु मसीह जो नी अपनाया, जड़ा पबित्र कने धर्मी था। कने तुसां पिलातुसे ला चांदे थे की इक हत्यारे जो तुहाड़े तांई छडी दिया।"},{"book":"प्रेरितां दे कम्म","chapter":"3","verse":"15","text":"कने तुसां उसयो जड़ा हमेशा दी जिन्दगी दिन्दा है मारी दिता, पर परमेश्वरे उसयो फिरी ला जिन्दा किता, कने इसा गल्ला दे असां गबाह न।"},{"book":"प्रेरितां दे कम्म","chapter":"3","verse":"16","text":"यीशुऐ दे नाऐ पर भरोसा करणे दे जरिये ही इस माणुऐ जो ताकत मिल्ली है, जिसयो तुसां जाणदे न कने हुण तुहाड़े सामणे है। ऐ यीशु दा ना है कने जड़ा भरोसा उदे जरिये ओंदा है जिनी उसयो बिलकुल ठीक-ठाक करी दितया है, जियां की तुसां अपु भी दिखी सकदे न।"},{"book":"प्रेरितां दे कम्म","chapter":"3","verse":"17","text":"कने हे भाईयो, मैं जाणदा है की जालू तुसां कने तुहाड़े अगुवां यीशु मसीह जो मारी दिता तालू तुसां उदे बारे च अनजाण थे की सै कुण था।"},{"book":"प्रेरितां दे कम्म","chapter":"3","verse":"18","text":"पर जिना गल्लां जो सारे परमेश्वरे अपणे संदेश देणेबाले दे जरिये पेहले ही दसया था, की उदे मसीह जो दुख होणा कने सै मारी देणा है; तुहाड़े जरिये परमेश्वरे इना गल्लां जो पूरा करी के दसया।"},{"book":"प्रेरितां दे कम्म","chapter":"3","verse":"19","text":"इस तांई मन बदला कने परमेश्वर बाल बापस ओआ ताकि तुहाड़े पाप मिटी जान, तालू परमेश्वरे दिया तरफा ला आत्मिक शान्ति दा बकत ओणा।"},{"book":"प्रेरितां दे कम्म","chapter":"3","verse":"20","text":"कने उनी यीशुऐ जो भेजणा, जड़ा सै मसीह है जिसयो परमेश्वरे तुहाड़े तांई चुणया है।"},{"book":"प्रेरितां दे कम्म","chapter":"3","verse":"21","text":"यीशुऐ दा स्वर्गे च रेणा उस बेले दीकर जरूरी है जालू परमेश्वर उना सारियां चिंजा जो नोआ बणाई दींगा जड़ियां उनी बणाईयां न। बड़े बकत पेहले परमेश्वरे लोकां जो ऐ दसणे तांई पबित्र परमेश्वरे दे संदेश देणेबाले दे जरिये ऐसा करणे दा बायदा किता।"},{"book":"प्रेरितां दे कम्म","chapter":"3","verse":"22","text":"जियां की मूसा बोलया, “प्रभु परमेश्वरे तुहाड़े भाईयां चे तुहाड़े तांई मिंजो सांई इक परमेश्वरे दा संदेश देणेबाला भेजणा,” जड़ा कुछ सै तुसां ने बोलगा, उदी सुणनयो। 3:22 (व्य. 18:15-18)"},{"book":"प्रेरितां दे कम्म","chapter":"3","verse":"23","text":"पर हर इक माणु जड़ा उस परमेश्वरे दा संदेश देणेबाले दी नी सुणे, लोकां चे उदा नाश होई जाणा।"},{"book":"प्रेरितां दे कम्म","chapter":"3","verse":"24","text":"कने शमूएल ला लेईकरी उदे बाद बालयां दीकर जितणे भी परमेश्वरे दे संदेश देणेबालयां ऐ गल्ल बोली उना सारयां इना दिना दा संदेश दितया है।3:24 पुराणे नियम दे मते परमेश्वरे दे संदेश देंणे बालयां यीशु मसीह दे दिना दे बारे च बोलया है"},{"book":"प्रेरितां दे कम्म","chapter":"3","verse":"25","text":"तुसां सारे परमेश्वरे दे संदेश देणेबालयां दी ओलाद कने उस बायदे दे हिस्सेदार न, जड़ा परमेश्वरे तुहाड़े पूर्वजां ला किता, जालू उनी अब्राहमे जो बोलया, “तेरे खानदाने ला धरतिया दे सारे घरानया जो आशीष मिलणी।” 3:25 (उत्प. 12:3, उत्प. 18:18, उत्प. 22:18, उत्प. 26:4)"},{"book":"प्रेरितां दे कम्म","chapter":"3","verse":"26","text":"जालू परमेश्वरे अपणे सेवक यीशुऐ जो चुणया, कने उनी उसयो सबना ला पेहले तुसां इस्राएली लोकां बाल भेजया, ताकि परमेश्वर तुसां चे हर इक जणे जो पाप दे रस्ते ला दुरे करिरी आशीष दे।"}]}