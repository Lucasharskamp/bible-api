{"data":[{"book":"Zekaria","chapter":"4","verse":"1","text":"Ipapo mutumwa akataura neni akauyazve kwandiri akandimutsa, somunhu anomutswa pahope dzake."},{"book":"Zekaria","chapter":"4","verse":"2","text":"Akandibvunza achiti, “Unooneiko?” Ndakapindura ndikati, “Ndinoona chigadziko chomwenje chegoridhe rizere, chine mbiya pamusoro pacho nemwenje minomwe pamusoro pacho, mwenje mumwe nomumwe une mbombi nomwe."},{"book":"Zekaria","chapter":"4","verse":"3","text":"Uyezve pane miti miviri yemiorivhi parutivi pacho, mumwe kurutivi rworudyi rwembiya nomumwe kurutivi rworuboshwe kwayo.”"},{"book":"Zekaria","chapter":"4","verse":"4","text":"Ndakabvunza mutumwa aitaura ndichiti, “Izvi zviiko, ishe wangu?”"},{"book":"Zekaria","chapter":"4","verse":"5","text":"Akapindura akati, “Hauzivi kuti izvi zvii?”"},{"book":"Zekaria","chapter":"4","verse":"6","text":"Saka akati kwandiri, “Iri ndiro shoko raJehovha kuna Zerubhabheri: ‘Hazviitwi nehondo kana nesimba, asi nomweya wangu,’ ndizvo zvinotaura Jehovha Wamasimba Ose."},{"book":"Zekaria","chapter":"4","verse":"7","text":"“Uri chiiko, iwe gomo guru? Pamberi paZerubhabheri uchaitwa bani. Ipapo iye achabudisa ibwe rokumusoro vanhu vachidanidzira vachiti, ‘Mwari ngaariropafadze! Mwari ngaariropafadze!’ ”"},{"book":"Zekaria","chapter":"4","verse":"8","text":"Ipapo shoko raJehovha rakasvika kwandiri richiti,"},{"book":"Zekaria","chapter":"4","verse":"9","text":"“Maoko aZerubhabheri akateya nheyo dzetemberi ino; maoko ake achaipedzisazve. Ipapo uchaziva kuti Jehovha Wamasimba Ose akandituma kwauri."},{"book":"Zekaria","chapter":"4","verse":"10","text":"“Ndiani anoshora zuva rezvinhu zviduku? Vanhu vachafara pavachaona rwodzi rwokuyera muruoko rwaZerubhabheri."},{"book":"Zekaria","chapter":"4","verse":"11","text":"Ipapo ndakabvunza mutumwa ndichiti, “Ko, miti yemiorivhi miviri iyi iri kurudyi nokuruboshwe kwechigadziko chomwenje ndeyei?”"},{"book":"Zekaria","chapter":"4","verse":"12","text":"Uyezve ndakamubvunza kuti, “Ko, matavi aya maviri omuorivhi parutivi pembombi mbiri dzegoridhe dzinodurura mafuta egoridhe ndeei?”"},{"book":"Zekaria","chapter":"4","verse":"13","text":"Akapindura akati, “Hauzivi kuti izvi zvii?”"},{"book":"Zekaria","chapter":"4","verse":"14","text":"Saka akati, “Ava ndivo vaviri vakazodzwa kuti vashumire Ishe wenyika yose.”"}]}