{"data":[{"book":"Yohani","chapter":"6","verse":"1","text":"Pambeli Yesu kajabuka lihiva lya Galilaya awu lihiva lya Tibeliya."},{"book":"Yohani","chapter":"6","verse":"2","text":"Lipinga likomi lya vandu lyamkovikelili kwanongwa vafiwonili filangushilu fyagolagha fya kuvalowola vatami."},{"book":"Yohani","chapter":"6","verse":"3","text":"Pambeli Yesu kakwela kuchidunda, kayikala pamu na vandundami vaki."},{"book":"Yohani","chapter":"6","verse":"4","text":"Lihungu lya Pasaka ya Vayawudi lyaveli samba lifika."},{"book":"Yohani","chapter":"6","verse":"5","text":"Yesu pawonili lipinga likomi lya vandu likumwisila, kamuwombela Filipu, “Koti tukuwesha kuhemela filivi fya kuvagayila vandu vosi ava?”"},{"book":"Yohani","chapter":"6","verse":"6","text":"Yesu adashili naha ili amuteghi Filipu, kwanongwa mweni amanyili kucha dagoli wuliwuli."},{"book":"Yohani","chapter":"6","verse":"7","text":"Filipu kamuyangula, “Dinali mya mbili hela dasikwili ha kuhemela mibumunda ya kukwila kila mundu.”"},{"book":"Yohani","chapter":"6","verse":"8","text":"Mwanachuli yumu wa Yesu litawa lyaki Andeleya, mlongumundu Simoni Petili kamuwombela Yesu,"},{"book":"Yohani","chapter":"6","verse":"9","text":"“Apa pana mwana kava na mibumunda muhanu na fisomba fivili. Lakini achi chindu ng'odu kwa vandu vatangalili nahawu!”"},{"book":"Yohani","chapter":"6","verse":"10","text":"Yesu kavawombela vandundami vaki, “Muvawombeli vandu vayikali pasi.” Pahali pala pavelili na lugobi posi. Topi vandu vosi vayikala pasi. Valulumi weka mulipinga lila vavelili milongu mya muhanu."},{"book":"Yohani","chapter":"6","verse":"11","text":"Pambeli Yesu kayitola yila mibumunda, kamulumba Chapanga, kayimetula na kuvagayila vandu vosi vayikalili pala. Katola fisomba, kagola ngimu wuwula wula."},{"book":"Yohani","chapter":"6","verse":"12","text":"Vandu pavayikutili kala, Yesu kavawombela vanachuli vaki, “Mukungashi filivi fisighalili chikotoo kuyaghamila chindu chochosi.”"},{"book":"Yohani","chapter":"6","verse":"13","text":"Topi vandundami vakungasha fisighalili, vamemesha fitandavala lilongu na fivili fya fibumunda fisighalili."},{"book":"Yohani","chapter":"6","verse":"14","text":"Vandu pavawonili chilangushilu chagolili Yesu, vawomba, “Nakaka ayu ndi mbuyi yayisa pamlima.”"},{"book":"Yohani","chapter":"6","verse":"15","text":"Yesu pamanyili kucha vandu vakudayila kumtola ghavi mutwa kwa liwovi, kawuka, kayenda kuchidunda weka yaki."},{"book":"Yohani","chapter":"6","verse":"16","text":"Mbungamihi payiyingileyi, vandundami vaki vayenda kulihiva."},{"book":"Yohani","chapter":"6","verse":"17","text":"Vayipaka muwatu, vajabuki kumwambu ya lihiva vayendi Kapelinaumu. Lwisa lwayingilili kala, Yesu aveli akalihela kuvayisila."},{"book":"Yohani","chapter":"6","verse":"18","text":"Mulihiva kwavelili na majinga kwanongwa liyegha lyaveli likomi."},{"book":"Yohani","chapter":"6","verse":"19","text":"Vanachuli vaki pavayendili ngombu kucha muhanu naha, vamuwona Yesu akuyendayenda mumbindi ya machi, akwisa pabehi na watu wula. Vatila munu."},{"book":"Yohani","chapter":"6","verse":"20","text":"Yesu kavawombela, “Nengapa! Mkotoo kutila!”"},{"book":"Yohani","chapter":"6","verse":"21","text":"Pambeli vadayilili kumpaka muwatu wula, teputepu watu wuyipayika payipalu."},{"book":"Yohani","chapter":"6","verse":"22","text":"Chilawu yaki, vandu yivasighalili kula kumwambu ya lihiva vamanyili kucha kwavelili watu wumu hela pala. Vamanyili wuwula kucha Yesu kayipaka ha pamu na vandundami vaki, ila vandundami vaki vayendili weka hela."},{"book":"Yohani","chapter":"6","verse":"23","text":"Pambeli matu vamonga vafumili Tibeliya vafika pala vandu pavalili mibumunda, Bambu padadavili kala kwa Chapanga."},{"book":"Yohani","chapter":"6","verse":"24","text":"Topi vandu pavamanyili kucha Yesu pamu na vandundami vaki vawuka pala, vayipakili mumatu vawu, vayenda Kapelinaumu kumusaka Yesu."},{"book":"Yohani","chapter":"6","verse":"25","text":"Vandu pavamuwonili Yesu mwambu wingi wa lihiva, vamudasha, “Muwula, kufika ndili apa?”"},{"book":"Yohani","chapter":"6","verse":"26","text":"Yesu kavawombela, “Nakaka nguvawombela, mukunzaka kwanongwa mwawonili filangushilu figolili ha, ila kwanongwa mwalili mibumunda mwikuta."},{"book":"Yohani","chapter":"6","verse":"27","text":"Mkotoo kuyifwashila filivi yifiwola, ila muyifwashili filivi fya unofu wa jola. Mwana wa Mundu mweni Tati kamjumisha davapi chilivi achi.”"},{"book":"Yohani","chapter":"6","verse":"28","text":"Veni vamdasha, “Tugoli liki ili tuweshi kugola chila Chapanga chadayila tugoli?”"},{"book":"Yohani","chapter":"6","verse":"29","text":"Yesu kavayangula, “Achi ndi chindu Chapanga akudayila mugoli, mumujumili yula yamulayishili.”"},{"book":"Yohani","chapter":"6","verse":"30","text":"Vamudasha, “Dawugoli chilangushilu liki ili tuloli na tukujumili? Dawugoli liki?"},{"book":"Yohani","chapter":"6","verse":"31","text":"Vavaha vetu valya filivi fikemiwa mana kula kucheja, kucha wuyiyandikiwili Mumayandiku, ‘Avayikutishili mibumunda yifumili kumbindi kwa Chapanga.’ ”"},{"book":"Yohani","chapter":"6","verse":"32","text":"Yesu kavawombela, “Nakaka nguvawombela, Musa ha yavapili filivi fila fya kumbindi kwa Chapanga. Ila Tati wangu ndi yavapa filivi fya nakaka fya kumbindi kwa Chapanga."},{"book":"Yohani","chapter":"6","verse":"33","text":"Kwanongwa filivi fyatugayila Chapanga ndi mundu yula yayisa kufuma kumbindi na kuvagayila unofu vandu vaveli pamlima.”"},{"book":"Yohani","chapter":"6","verse":"34","text":"Vamuwombela, “Bambu, tugayili filivi afi majuva vosi.”"},{"book":"Yohani","chapter":"6","verse":"35","text":"Yesu kavawombela, “Nenga ndi filivi fya unofu. Mundu yayisa kwa nenga dapikani njala kandi ha na mundu yajumila nenga dayumilwi hata padokwa."},{"book":"Yohani","chapter":"6","verse":"36","text":"Lakini kucha wundivawombilili, mung'ona ingava mukujumila ha."},{"book":"Yohani","chapter":"6","verse":"37","text":"Vosi vanyimbili Tati davayisi kwa nenga na nenga dandimvingi ng'odu mundu yoyosi yayisa kwa nenga."},{"book":"Yohani","chapter":"6","verse":"38","text":"Kwanongwa nyisa kufuma kumbindi kugola fila fidayila nenga ha, lakini kugola fyadayila yula yanayishili."},{"book":"Yohani","chapter":"6","verse":"39","text":"Mweni yanayishili akudayila naha, ngotoo kumuyaghamisha hata yumu wa vala vanyimbili, lakini ndivashukushi vosi mulijuva lya mwishu."},{"book":"Yohani","chapter":"6","verse":"40","text":"Kwanongwa chadayila Tati wa nenga achi, kila mundu yamulola Mwana na kumjumila daghavi na unofu wa jola na nenga dandimshukushi mulijuva lya mwishu.”"},{"book":"Yohani","chapter":"6","verse":"41","text":"Topi Vayawudi vakanda kung'ong'oleka nongwa Yesu adetili, “Nenga ndi filivi fifumili kumbindi kwa Chapanga.”"},{"book":"Yohani","chapter":"6","verse":"42","text":"Vadeta, “Ayu Yesu mwana wa Yosefu nda? Tuvamanya tati mundu na Mamundu! Ponopa akuwesha wuli wuli kudeta kucha kafuma kumbindi?”"},{"book":"Yohani","chapter":"6","verse":"43","text":"Yesu kavawombela, “Mukotoo kuying'ong'utekela."},{"book":"Yohani","chapter":"6","verse":"44","text":"Kwahela mundu yawesha kwisa kwa nenga ila kwa liwovi lya Tati yanayishili. Na yayisa kwa nenga dandimshukushi mundu ayu lijuva lya mwishu."},{"book":"Yohani","chapter":"6","verse":"45","text":"Vambuyi vayandika naha, ‘Vandu vosi davawuliwi na Chapanga.’ Na mundu yoyosi yampikanisha Tati na kukamula mawuli vaki dayisi kwa nenga."},{"book":"Yohani","chapter":"6","verse":"46","text":"Kwahela mundu yamuwonili Tati, ila yula yafumili kwa Chapanga, mweni weka hela ndi yamuwonili Tati."},{"book":"Yohani","chapter":"6","verse":"47","text":"Nakaka nguvawombela, mundu yajumila nenga kana unofu wa jola."},{"book":"Yohani","chapter":"6","verse":"48","text":"Nenga ndi filivi fya Unofu."},{"book":"Yohani","chapter":"6","verse":"49","text":"Vavaha venu valili mana kula kucheja lakini vasovili."},{"book":"Yohani","chapter":"6","verse":"50","text":"Lakini afi ndi filivi fifumili kumbindi kwa Chapanga, mundu yoyosi yaghalya filivi afi dasovi ha."},{"book":"Yohani","chapter":"6","verse":"51","text":"Nenga ndi filivi fya unofu fisunukili kufuma kumbindi kwa Chapanga. Leki mundu yoyosi paghalya filivi afi, dayikali jola. Na filivi afi ndi mvili wa nenga wundiwutawula ili vandu va mlimawu vavi na Unofu.”"},{"book":"Yohani","chapter":"6","verse":"52","text":"Vayawudi vakandili kulimbana kwa maya veni kwa veni, “Mundu ayu daweshi wuli wuli kutugayila mvili waki tulyi?”"},{"book":"Yohani","chapter":"6","verse":"53","text":"Yesu kavawombela, “Nakaka nguvawombela, pamulya ng'odu mvili wa Mwana wa Mundu na kulanda mwasi waki, damuupoti Unofu mugati yenu."},{"book":"Yohani","chapter":"6","verse":"54","text":"Mundu yoyosi yaghalya mvili wa nenga na kulanda mwasi wa nenga, dapati Unofu wa jola na nenga dandimshukushi mulijuva lya mwishu."},{"book":"Yohani","chapter":"6","verse":"55","text":"Kwanongwa mvili wa nenga ndi filivi fya nakaka na mwasi wa nenga ndi chilandi cha nakaka."},{"book":"Yohani","chapter":"6","verse":"56","text":"Mundu yoyosi yaghalya mvili wa nenga na kulanda mwasi wa nenga, akwikala mugati ya nenga na nenga nguyikala mugati ya mweni."},{"book":"Yohani","chapter":"6","verse":"57","text":"Kucha wula Tati waveli Mnofu wanayishili nenga na nenga ndina Unofu kwanongwa ya Tati. Wuwula wula mundu yaghalya mvili wa nenga daghavi na unofu kwanongwa ya nenga."},{"book":"Yohani","chapter":"6","verse":"58","text":"Filivi afi fyasunukili kufuma kumbindi kwa Chapanga kucha fila ha fivalili vambuyi vetu kula kucheja na kusova. Lakini mundu yoyosi yaghalya filivi afi daghavi na unofu wa jola.”"},{"book":"Yohani","chapter":"6","verse":"59","text":"Yesu adetili afi paghaveyi akuwula munyumba ya kudadavila aku Kapelinaumu."},{"book":"Yohani","chapter":"6","verse":"60","text":"Vandu vatangalili yivamkovikelili pavapikanishili naha, vadeta, “Ayi milandu yidindala! Ghani yawesha kuyimanya?”"},{"book":"Yohani","chapter":"6","verse":"61","text":"Yesu amanyili kucha vandundami vaveli vakung'ong'utekela chilongu achi, ngajila kumuwombela mundu. Topi kavadasha, “Chilongu achi chikuvagola muvi na chipwembwi?"},{"book":"Yohani","chapter":"6","verse":"62","text":"Ponopa dayivi wuliwuli pamumuwona Mwana wa Mundu akuwuya kumbindi kula kwaghaveyi dahili?"},{"book":"Yohani","chapter":"6","verse":"63","text":"Mfuki ndi yayegha unofu, liwovi lya mundu likujakwa chindu ha. Filongu findivawombilili ndi filongu fya Mfuki wa Chapanga yayegha Unofu."},{"book":"Yohani","chapter":"6","verse":"64","text":"Hata naha, vamu va yumwi vangajila kujumila.” Yesu adetili nawula kwanongwa amanyili tangila ngengi vala vangajila kumjumila na yula yadayila kumshengeta."},{"book":"Yohani","chapter":"6","verse":"65","text":"Pambeli Yesu kadeta, “Ndi nongwa ndadetili kucha kwahela mundu yawesha kwisa kwa nenga mbaka Tati amtangi.”"},{"book":"Yohani","chapter":"6","verse":"66","text":"Kwanongwa ya afi fyadetili, vala yivamkovikeleyi vatangalili vamuleka, vamukovikela kandi ha."},{"book":"Yohani","chapter":"6","verse":"67","text":"Topi Yesu kavadasha vala vandundami vaki lilongu na vavili, “Wuli na yumwi mukudayila kuyiyendela?”"},{"book":"Yohani","chapter":"6","verse":"68","text":"Simoni Petili kamuyangula, “Bambu, datuyendi kwa ghani? Yuwi kuna filongu fya unofu wa jola."},{"book":"Yohani","chapter":"6","verse":"69","text":"Ponopa tukujumila na tumanya kucha yuwi kuva Mng'alili yufumili kwa Chapanga.”"},{"book":"Yohani","chapter":"6","verse":"70","text":"Yesu kavawombela, “Nenga ndi yindivashawulili yumwi lilongu na vavili? Lakini muyenu yumu Lijangavandu!”"},{"book":"Yohani","chapter":"6","verse":"71","text":"Yesu adetli naha nongwa ya Yudasi, mwana wa Simoni Sikaliyoti, yumu wa vala vandundami lilongu na vavili. Pambeli Yuda ndi daamshengeti Yesu."}]}