{"data":[{"book":"1 Tesalonike","chapter":"5","verse":"1","text":"Kɛ̀ɛleaiti, wo ɓɛdɛ la ba, ga gi sɛʋɛ leʋe wo ma, é lo naama voloiti ba ta ma yeeɠɛɠalaiti, yeei niima vaiti ti ɠɛɛzu la."},{"book":"1 Tesalonike","chapter":"5","verse":"2","text":"Mazɔlɔɔ wo suɠwɛɛ ga pagɔ, ga Maliɠii ná-foloi ɠana ʋa eɠɛ unma nui é ɠulazu nu viliba kpidii."},{"book":"1 Tesalonike","chapter":"5","verse":"3","text":"Siɛgi zu nuɓusɛiti ta ɠɛ ɠɛɛzu la ma: «Ziilɛigi ɠa gi ya niina, gi ɠulaa faa zu,» názu ɠa undaaʋiligi ɠulazu la ti viliba, eɠɛʋelei doun zɔlɔɔ koozuwanai a ɗa anzanui zo da, é la ʋoola ti ʋa pɛ."},{"book":"1 Tesalonike","chapter":"5","verse":"4","text":"Kɛlɛ kɛ̀ɛleaiti, wo la kpidi zu, ga naama voloi ʋa ɠula wo viliba, eɠɛ unma nu."},{"book":"1 Tesalonike","chapter":"5","verse":"5","text":"Wo pɛ wo ɠɛa ga wozakalagi ná-nuiti, wo ɠɛa ga foloi nɔnɔiti. De la ga kpidii ta kuai nɔnɔ."},{"book":"1 Tesalonike","chapter":"5","verse":"6","text":"Ade mina ɲi deɠɛmu, eɠɛʋelei zɔiti ti ɲiizu la, kɛlɛ maanɛɛʋɛ ga ade yɛ ɠaazu ɠa, de ɠɛ ga sɔɓelama nuiti."},{"book":"1 Tesalonike","chapter":"5","verse":"7","text":"Mazɔlɔɔ zɔiti ti ɲiizu, ta ɗa ɲi ga kpidii, zɔiti dɔɔi ti zosu, toɠa ɗa ti zo ga kpidii."},{"book":"1 Tesalonike","chapter":"5","verse":"8","text":"Kɛlɛ dɛiti de ga foloi nɔnɔiti, ade ɠɛ ga sɔɓelama nuiti, ade kidaaleʋei ta nɛɛbɛi loo ɠɔba ga de-ɠaka makɛ ɠɔɔɠɔ zɔɔlai, ta da-ɠizogi ma ɠitogi ɠɛ de unba ga bɔɔlɔgi."},{"book":"1 Tesalonike","chapter":"5","verse":"9","text":"Mazɔlɔɔ GALA ge la ade lolini ga é yiiɠaawana ade ma, kɛlɛ kɛni kizogi zɔlɔɔ fai ade-Maliɠii Yesu Kilista zaalai zu,"},{"book":"1 Tesalonike","chapter":"5","verse":"10","text":"nii é zaani ade ʋɛ, nii a kɛ ade zɛnvui wo ʋɔɔma ada tɔun, siɛgi zu a ʋaa la, de ɠɛni vulua, ɓaa de zaani."},{"book":"1 Tesalonike","chapter":"5","verse":"11","text":"Naa ɠa é ba, à ɓɔɠɔ iɲɔdɔ wo ɠilagilagiti pɛ, wo ɠilagilagi ɓɔ bɔɔlai ʋa wo li luɠɔma kidaaleʋei zu, eɠɛʋelei wo kɛɛzu la ɠiteɠite."},{"book":"1 Tesalonike","chapter":"5","verse":"12","text":"Kɛ̀ɛleaiti, gá valizu wo ma, ga wo unfe naati ma, niiti ti botii ɠɛɛzu wo zaama, ti losu wo luɠɔ Maliɠii laaseigi zu, ti ɗa wo ɠala."},{"book":"1 Tesalonike","chapter":"5","verse":"13","text":"À wa-nɛɛbɛi ɠula kɛlɛma ti ʋɛ, wo ti wɔɔlɔ gola ta-wotii maaʋele ma. À zei ziilɛigi zu ɓɔɠɔ ɠoba."},{"book":"1 Tesalonike","chapter":"5","verse":"14","text":"Kɛ̀ɛleaiti, gá wo maanɛɛnɛzu, à naati too ɠisu, niiti ti eteai ziɛzu gaaʋalaba vaiti su. Niiti ti iɲɔteʋeai, à naati iɲɔdɔ. À ɓɔ zobobɛlala nuiti ba. À yiilɔɔ ɛsɛ pɛ bu."},{"book":"1 Tesalonike","chapter":"5","verse":"15","text":"À dama, nu mina faa ɲɔi ʋotokula ga faa ɲɔi, kɛlɛ à ʋilɛ faa ʋagɔi ɠɛɛ vai ʋolu yeenɔpɛ, wo naa ɠɛ ɓɔɠɔ yɔɠɔzu, ta nuɓusɛi pɛ bɛ."},{"book":"1 Tesalonike","chapter":"5","verse":"16","text":"Wo ɠoozunɛai ɠɛ de yeenɔpɛ."},{"book":"1 Tesalonike","chapter":"5","verse":"17","text":"À maanɛɛnɛi wo yeenɔpɛ, wo mina ɓɔlɔ."},{"book":"1 Tesalonike","chapter":"5","verse":"18","text":"À GALA mama fai pɛ su, naa ɠa é ga GALA ziimai wa-vaa zu, wa-ɠilibalai zu wa Yesu Kilista."},{"book":"1 Tesalonike","chapter":"5","verse":"19","text":"À mina pele leʋe Zɛnvu Ɲadegai ná-botii luɠɔ."},{"book":"1 Tesalonike","chapter":"5","verse":"20","text":"À mina bɛlɛɠula GALA goo wo nuiti daawooi ʋa."},{"book":"1 Tesalonike","chapter":"5","verse":"21","text":"Kɛlɛ à faiti pɛ buuʋɛtɛ, zɔi pagai wo naa zo,"},{"book":"1 Tesalonike","chapter":"5","verse":"22","text":"wo ɓɔɠɔ zo, wo-yee mina ɠɛ faa ɲɔu ɠɛɛ vai ma zii tanɔpɛ su."},{"book":"1 Tesalonike","chapter":"5","verse":"23","text":"Ziilɛi fee ƓALAGI ɓɔɠɔgoi wo ɲade mɛtu, é wo-yɛnvui, ta wo-ɠigi, ta wo-ɓusɛiti makɛ ga pagɔ, peelalazu nɔpɛ ge mina ɠɛ wo ʋa, ade-Maliɠii Yesu Kilista ʋa voloi."},{"book":"1 Tesalonike","chapter":"5","verse":"24","text":"Zɔi é wo loliga, toɠa ga wooɠɛɠila nui, toɠa a naa ɠɛ."},{"book":"1 Tesalonike","chapter":"5","verse":"25","text":"Kɛ̀ɛleaiti, à GALA fali gi ʋɛ."},{"book":"1 Tesalonike","chapter":"5","verse":"26","text":"À ade-ɠɛɛleaiti pɛ tuʋɔ ga nɛɛnɛi."},{"book":"1 Tesalonike","chapter":"5","verse":"27","text":"Nà wo levezu, gè maaɓakpa Maliɠii laaseigi zu, ga wo niima zɛʋɛi ɠala ade-ɠɛɛleaiti pɛ bɛ."},{"book":"1 Tesalonike","chapter":"5","verse":"28","text":"Ade-Maliɠii Yesu Kilista ná-zaalai yɛ wo ʋa!"}]}