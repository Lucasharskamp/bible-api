{"data":[{"book":"Luk","chapter":"9","verse":"1","text":"Mgbe ọ kpọkọtara ndị ozi iri na abụọ ahụ, o nyere ha ike na ịchị isi nʼebe mmụọ ọjọọ niile nọ na ịgwọ ọrịa dị iche iche."},{"book":"Luk","chapter":"9","verse":"2","text":"O nyere ha ikike, zipụ ha ikwusa alaeze Chineke na ịgwọ ndị nrịa nrịa."},{"book":"Luk","chapter":"9","verse":"3","text":"Ọ gwara ha sị, “Unu ewerekwala ihe ọbụla maka njem a, maọbụ mkpanaka maọbụ akpa, maọbụ achịcha maọbụ ego maọbụ uwe abụọ."},{"book":"Luk","chapter":"9","verse":"4","text":"Ụlọ ọbụla unu banyere, nọgidenụ nʼebe ahụ ruo mgbe unu hapụrụ obodo ahụ."},{"book":"Luk","chapter":"9","verse":"5","text":"Ma ebe ọbụla a na-anabataghị unu, kụchapụnụ aja dị nʼụkwụ unu mgbe unu na-apụ nʼobodo ahụ, ka ọ bụrụ ihe ama megide ha.”"},{"book":"Luk","chapter":"9","verse":"6","text":"Ha gara nʼobodo nta niile na-ekwusa oziọma na-agwọkwa ndị ọrịa nʼebe niile."},{"book":"Luk","chapter":"9","verse":"7","text":"Mgbe Herọd onye ọchịchị nụrụ akụkọ banyere ihe niile merenụ, ọ gbagwojuru ya anya nʼihi na ụfọdụ mmadụ na-asị, na Jọn omee baptizim esitela na ndị nwụrụ anwụ bilie."},{"book":"Luk","chapter":"9","verse":"8","text":"Ndị ọzọ na-asị na Ịlaịja apụtala, ebe ndị ọzọ na-asị na otu nʼime ndị amụma ochie apụtakwala ndụ ọzọ."},{"book":"Luk","chapter":"9","verse":"9","text":"Ma Herọd sịrị, “Mụ onwe bipụrụ isi Jọn. Onye bụkwa onye a nke m na-anụ ihe banyere ya?” Ọ gụrụ ya agụụ ịhụ ya."},{"book":"Luk","chapter":"9","verse":"10","text":"Mgbe ndị ozi a lọtara, ha kọọrọ ya ihe niile ha mere. Ọ kpọọrọ ha gaa nʼobodo a na-akpọ Betsaida ebe ha ga-anọ naanị ha."},{"book":"Luk","chapter":"9","verse":"11","text":"Ma mgbe igwe mmadụ matara nke a, ha sooro ya. Ọ nabatara ha ma gwakwa ha okwu maka alaeze Chineke. Ọ gwọkwara ndị niile ọ dị mkpa na-emere ka ahụ dị ha mma."},{"book":"Luk","chapter":"9","verse":"12","text":"Mgbe anwụ bidoro ịda, ndị na-eso ụzọ ya iri na abụọ bịakwutere ya sị ya, “Zilaga igwe mmadụ a ka ha gaa nʼime obodo na nʼobodo nta ndị gbara ebe a gburugburu, ka ha chọtara onwe ha nri na ebe ndina nʼihi na ebe a anyị nọ bụ ọzara.”"},{"book":"Luk","chapter":"9","verse":"13","text":"Ọ zara ha sị, “Unu nye ha nri ka ha rie.”"},{"book":"Luk","chapter":"9","verse":"14","text":"Ndị nọ nʼebe ahụ ruru puku ndị nwoke ise."},{"book":"Luk","chapter":"9","verse":"15","text":"Ha mere otu ahụ, mee ka ha niile nọdụ ala."},{"book":"Luk","chapter":"9","verse":"16","text":"O weere ogbe achịcha ise na azụ abụọ ndị ahụ, lelie anya nʼeluigwe, gọzie ma nyawaa ha, nye ndị na-eso ụzọ ya ka ha keere igwe mmadụ ahụ."},{"book":"Luk","chapter":"9","verse":"17","text":"Ha niile riri rijuokwa afọ, a tụtụkọtara ihe fọdụrụ, tụtụjuo nkata iri na abụọ nʼiberibe achịcha fọdụrụ."},{"book":"Luk","chapter":"9","verse":"18","text":"Otu ụbọchị mgbe ọ nọ naanị ya na-ekpe ekpere, ndị na-eso ụzọ ya bịakwutere ya. Ọ jụrụ ha sị, “Onye ka igwe mmadụ na-asị na m bụ?”"},{"book":"Luk","chapter":"9","verse":"19","text":"Ha zara sị, “Ụfọdụ na-asị na ị bụ Jọn omee baptizim, ndị ọzọ sị na ị bụ Ịlaịja, ndị ọzọkwa, sị na ị bụ otu nʼime ndị amụma ochie ahụ si nʼọnwụ bilie.”"},{"book":"Luk","chapter":"9","verse":"20","text":"Ma ọ jụrụ ha, “Unu onwe unu, ọ bụ onye ka unu na-asị na m bụ?”"},{"book":"Luk","chapter":"9","verse":"21","text":"Ma ọ dọrọ ha aka na ntị, nyesiekwa ha iwu ike ka ha ghara ịgwa onye ọbụla nke a,"},{"book":"Luk","chapter":"9","verse":"22","text":"na-asị, “Nwa nke Mmadụ aghaghị ịhụ ọtụtụ ahụhụ dị iche iche. Ndị okenye na ndịisi nchụaja, na ndị ozizi iwu ga-ajụ ya. Aghaghị igbu ya, ma nʼụbọchị nke atọ, a ga-eme ka o site nʼọnwụ bilie.”"},{"book":"Luk","chapter":"9","verse":"23","text":"Mgbe ahụ ọ sịkwara ha, “Ọ bụrụ na onye ọbụla achọọ iso m nʼazụ, ọ ghaghị ịjụ onwe ya ma buru obe ya kwa ụbọchị na-eso m."},{"book":"Luk","chapter":"9","verse":"24","text":"Nʼihi na onye ọbụla chọrọ ịzọpụta ndụ ya ga-atụfu ya. Ma onye ọbụla nke tufuru ndụ ya nʼihi m, ga-azọpụta ya."},{"book":"Luk","chapter":"9","verse":"25","text":"Uru gịnị ka mmadụ nwere ma ọ bụrụ na o ritechaa ụwa niile nʼuru ma tufuo ndụ ya, maọbụ bụrụ onye a napụrụ ndụ ya?"},{"book":"Luk","chapter":"9","verse":"26","text":"Onye ọbụla ihere m na ihere okwu m na-eme, ka ihere ya ga-emekwa Nwa nke Mmadụ mgbe ọ ga-abịa nʼebube ya, na nʼebube nke Nna ya, ya na ndị mmụọ ozi dị nsọ."},{"book":"Luk","chapter":"9","verse":"27","text":"“Nʼezie asị m unu, ụfọdụ nʼime ndị guzo nʼebe a agaghị edetụ ọnwụ ire tupu ha ahụ alaeze Chineke.”"},{"book":"Luk","chapter":"9","verse":"28","text":"Mgbe ụbọchị asatọ gasịrị, ọ kpọọrọ Pita na Jọn na Jemis gaa nʼelu ugwu ikpe ekpere."},{"book":"Luk","chapter":"9","verse":"29","text":"Mgbe ọ nọ na-ekpe ekpere, ụdịdị ihu ya gbanwere. Uwe ya bidoro ịchaa ọcha nke ukwuu."},{"book":"Luk","chapter":"9","verse":"30","text":"Nʼotu ntabi anya, ha hụrụ ndị ikom abụọ ka ha na ya na-ekwu okwu. Ha bụ Mosis na Ịlaịja."},{"book":"Luk","chapter":"9","verse":"31","text":"Ha pụtara nʼebube eluigwe dị ukwu na-ekwu banyere nlaghachi ya, nke ọ na-aga imezu na Jerusalem."},{"book":"Luk","chapter":"9","verse":"32","text":"Pita na ndị ya na ha nọ na-arahụ ụra. Mgbe ha tetara, ha hụrụ ebube ya na ndị ikom abụọ ya na ha nọ na-ekwurịta okwu."},{"book":"Luk","chapter":"9","verse":"33","text":"Mgbe ha na-ahapụ ya, Pita sịrị Jisọs, “Nna anyị ukwu, ọ ga-adị mma ka anyị nọrọ ebe a ka anyị wuo ụlọ ikwu atọ, otu ga-abụ nke gị, otu ga-abụ nke Mosis, otu ga-abụkwa nke Ịlaịja.” Ọ mataghị ihe ọ na-ekwu."},{"book":"Luk","chapter":"9","verse":"34","text":"Mgbe ọ ka kpụ okwu nʼọnụ, igwe ojii pụtara kpuchie ha. Egwu tụkwara ha dị ka ha na-aba nʼigwe ojii ahụ."},{"book":"Luk","chapter":"9","verse":"35","text":"Olu sitere nʼigwe ojii ahụ daa sị, “Onye a bụ Ọkpara m, onye m họpụtara; geenụ ya ntị.”"},{"book":"Luk","chapter":"9","verse":"36","text":"Mgbe olu ahụ kwusiri okwu, ha chọpụtara na Jisọs nọ naanị ya. Ndị na-eso ụzọ ya kpuchiri ọnụ ha, debe ihe niile nʼobi ha, ọ dịkwaghị onye ọbụla ha gwara ihe ha hụrụ."},{"book":"Luk","chapter":"9","verse":"37","text":"Nʼechi ya, mgbe ha si nʼugwu ahụ rịdata, oke igwe mmadụ bịara zute ya."},{"book":"Luk","chapter":"9","verse":"38","text":"Otu nwoke si nʼetiti igwe mmadụ ahụ jiri oke olu tie mkpu sị, “Onye ozizi, arịọ m gị ka i lee nwa m nwoke anya, nʼihi na naanị ya bụ nwa m nwere."},{"book":"Luk","chapter":"9","verse":"39","text":"Mmụọ ọjọọ na-ejide ya mee ka ọ na-eti mkpu. Ọ na-atụda ya nʼala, na-ese ya ese, na-adọkwa ya adọ mee ka ọ na-agbọ ụfụfụ nʼọnụ. Ọ dịghị mgbe ọ na-ahapụ ya kama ọ na-echihịasị ya ahụ."},{"book":"Luk","chapter":"9","verse":"40","text":"Arịọrọ m ndị na-eso ụzọ gị ka ha chụpụ ya, ma ha enweghị ike.”"},{"book":"Luk","chapter":"9","verse":"41","text":"Jisọs zara sị, “Leenụ ọgbọ rụrụ arụ, nke na-enweghị okwukwe! Ruo olee mgbe ka mụ na unu ga-anọ, ruokwa olee mgbe ka m ga-anagide ekweghị ekwe unu? Kpọtara m nwa gị nwoke ahụ nʼebe a!”"},{"book":"Luk","chapter":"9","verse":"42","text":"Mgbe ọ na-abịa, mmụọ ọjọọ ahụ kwadara ya nʼala sesie ya ike, ma Jisọs baara mmụọ ọjọọ ahụ mba. Ọ gwọrọ nwata ahụ kpọnyekwa ya nna ya."},{"book":"Luk","chapter":"9","verse":"43","text":"Ebube ukwu nke Chineke tụrụ ha nʼanya."},{"book":"Luk","chapter":"9","verse":"44","text":"“Geenụ ntị nke ọma banyere ihe m chọrọ ịgwa unu. A ga-arara Nwa nke Mmadụ nye nʼaka ụmụ mmadụ.”"},{"book":"Luk","chapter":"9","verse":"45","text":"Ma ha aghọtaghị okwu a. E zonarịrị ya nʼebe ha nọ ka ha ghara ịghọta ya. Egwu tụkwara ha ịjụ ya ihe ọ pụtara."},{"book":"Luk","chapter":"9","verse":"46","text":"Ịrụ ụka dapụtara nʼetiti ha banyere onye karịrị ibe ya ukwuu."},{"book":"Luk","chapter":"9","verse":"47","text":"Ebe Jisọs ma ihe ha na-eche, ọ kpọtara otu nwantakịrị mee ka o guzo nʼakụkụ ya."},{"book":"Luk","chapter":"9","verse":"48","text":"Ọ gwara ha sị, “Onye ọbụla nabatara nwata a nʼaha m, nabatara m. Onye ọ bụlakwa nabatara m, nabatara onye zitere m. Ọ bụkwa onye dịkarịsịrị nta nʼetiti unu bụ onye kachasị ukwuu.”"},{"book":"Luk","chapter":"9","verse":"49","text":"Jọn a zaa sị, “Nna anyị ukwu, anyị hụrụ otu onye ka o ji aha gị na-achụpụ mmụọ ọjọọ. Ebe ọ na-esoghị anyị, anyị gbochiri ya.”"},{"book":"Luk","chapter":"9","verse":"50","text":"Jisọs sịrị ya, “Unu egbochila ya. Nʼihi na onye ọbụla na-adịghị emegide unu dịnyeere unu.”"},{"book":"Luk","chapter":"9","verse":"51","text":"Mgbe oge o ji alaghachi na-abịaru nso, o chere ihu ya ịga Jerusalem."},{"book":"Luk","chapter":"9","verse":"52","text":"O zipụrụ ndị ozi, ka ha buru ya ụzọ gawa. Ka ha na-aga ha batara nʼotu obodo nta nke ndị Sameria9:52 Ha na ndị Izrel enweghị ezi mmekọrịta. ịkwado ihe niile tupu ọ bịa;"},{"book":"Luk","chapter":"9","verse":"53","text":"ma ha jụrụ ịnabata ya nʼihi na o chere ihu ịga Jerusalem."},{"book":"Luk","chapter":"9","verse":"54","text":"Mgbe Jemis na Jọn ndị na-eso ụzọ ya hụrụ nke a, ha sịrị ya, “Onyenwe anyị, ị chọrọ ka anyị nye iwu ka ọkụ site nʼeluigwe bịa laa ha nʼiyi?”"},{"book":"Luk","chapter":"9","verse":"55","text":"Ọ tụgharịrị bara ha mba."},{"book":"Luk","chapter":"9","verse":"56","text":"Ma ha pụrụ banye nʼobodo nta ọzọ."},{"book":"Luk","chapter":"9","verse":"57","text":"Mgbe ha nọ na-aga ije a, otu nwoke sịrị ya, “Aga m eso gị gaa ebe ọbụla ị na-aga.”"},{"book":"Luk","chapter":"9","verse":"58","text":"Jisọs zara, sị, “Nkịta ọhịa nwere ọnụ ebe ha na-edina, ụmụ nnụnụ nke igwe nwekwara akwụ, ma Nwa nke Mmadụ enweghị ebe ọ na-atụkwasị isi.”"},{"book":"Luk","chapter":"9","verse":"59","text":"Ọ gwara onye ọzọ sị, “Soro m.”"},{"book":"Luk","chapter":"9","verse":"60","text":"Ma ọ sịrị ya, “Hapụ ndị nwụrụ anwụ ka ha lie ndị nwụrụ anwụ ibe ha. Ma gị gaa kwusaa alaeze nke Chineke.”"},{"book":"Luk","chapter":"9","verse":"61","text":"Ma onye ọzọkwa, sịrị ya, “Aga m eso gị, Onyenwe m, ma kwere ka m buru ụzọ gaa sị ndị ezinaụlọ m nọdụnụ nke ọma.”"},{"book":"Luk","chapter":"9","verse":"62","text":"Jisọs sịrị ya, “Onye ọbụla jidere aka nʼọgụ anụ ụlọ na-adọkpụ ma na-ele anya nʼazụ ekwesighị alaeze Chineke.”"}]}