{"data":[{"book":"Mark'os Dooshishiyo","chapter":"9","verse":"1","text":"Manatse tuut Iyesus, «Itsh aroniye tietiri and hanoke fa'anotsitse ik ikwots Ik'i mengstú een angnon b́ woor bobek'fetsosh k'irrawots fa'ane» bí eti."},{"book":"Mark'os Dooshishiyo","chapter":"9","verse":"2","text":"Shirt aawoniye il Iyesus P'et'rosi, Yak'obnat Yohansn s'uzi b́ shutsats dek't, gur ayidek't eeno abaats kesh b́dek'i, bo shinatsno bí aro wone b́ wutsi."},{"book":"Mark'os Dooshishiyo","chapter":"9","verse":"3","text":"B́ shemonu ayidek't golbwutsi, dats jik'atse konwor mashtso mankok'o mayde'er s'ayintso b́falawokó b́ wotefetso nas'buutsi."},{"book":"Mark'os Dooshishiyo","chapter":"9","verse":"4","text":"Manoor Eeliyasnat Musen be'eyat Iyesusnton bokeewefere boosh bobe'eyi."},{"book":"Mark'os Dooshishiyo","chapter":"9","verse":"5","text":"P'et'rosuwe Iyesussh, «Danyirwono! hanoke beyo noosh sheenge, eshe iko neesh, iko Musesh, iko Eliyassh wotit keez gofwotsi awone» bí eti."},{"book":"Mark'os Dooshishiyo","chapter":"9","verse":"6","text":"B́danif keezwots ayidek't boshattsotse P'et'eros b́ keewirwo danatse b́teshi."},{"book":"Mark'os Dooshishiyo","chapter":"9","verse":"7","text":"Dawnonu waat boon degb́dek'i, dawnotsno, «T shunts na'o haniye! bín k'ewere!» etiru k'ááro b́ shiyeyi."},{"book":"Mark'os Dooshishiyo","chapter":"9","verse":"8","text":"Manóóro wongr ett aanat bo s'iile boganoke Iyesus s'uzi bako konnor be'aatsno."},{"book":"Mark'os Dooshishiyo","chapter":"9","verse":"9","text":"Guri abaatse bo oot'or Iyesus, «Ash na'o k'irotse b́ tuufetsosh it bek'tsan konshor keewk'ayere» ett boon bí azazi."},{"book":"Mark'os Dooshishiyo","chapter":"9","verse":"10","text":"B́keewtsono k'ebdek't bo nibots detsbodek'i, wotowa bako «K'irotse tuwa etaan eega etek'úna?» ett bo atsatsewo bo keeweyi."},{"book":"Mark'os Dooshishiyo","chapter":"9","verse":"11","text":"Bowere, «Muse nemo daniyirwots Eliyasiye shino weetwoni bo etir eegoshe?» ett bo aati."},{"book":"Mark'os Dooshishiyo","chapter":"9","verse":"12","text":"Bíwere hank'o ett boosh bíaanyi, «Arikee, Eliyasiyere shino weetwe, unono káátsitwe, ernmó, ash na'o mangts gondbek'o b́ dek'etwonat b́ gac'etwok'on guut'etso aawk'one?"},{"book":"Mark'os Dooshishiyo","chapter":"9","verse":"13","text":"Taamó Eliyasiye shino waare, b́ jangosh guut'etsok'on ashuwots boshuntsok'o bíats k'alrne» etirwe itsha."},{"book":"Mark'os Dooshishiyo","chapter":"9","verse":"14","text":"Iyesusnat b́ danif keezwotsn b́ danif ortswotsok aanat boowor ay ashuwots kakweyat boon gúúrdek't bo s'iili, Muse nemo danifwotsu b́ danifwotsnton bo moshfera bo teshi."},{"book":"Mark'os Dooshishiyo","chapter":"9","verse":"15","text":"Ashjamo Iyesusi bobek'tsok'on adt bo tek'i, b́ maantsó wos't jamó bín bo aati."},{"book":"Mark'os Dooshishiyo","chapter":"9","verse":"16","text":"Iyesuswere, «Bonton itmoosheyir eegi jange b́ teshi?» ett boon bíaat."},{"book":"Mark'os Dooshishiyo","chapter":"9","verse":"17","text":"Ashuwots dagotse iko hank'o ett bí aani, «Danifono, gidik' woshts gond shayiron detsetso t na'onee n maants dek'waare,"},{"book":"Mark'os Dooshishiyo","chapter":"9","verse":"18","text":"Bíyatse b́ twoor bín dike b́dikfoni, b́ nonotse úmbo kisht b́ gasho b́ k'ashfoni, bí atsonwere duunok'o shuu'ini b́ wutsefoni, kim shayirmano bo kishish n danifwotsi aatre b́ teshi, ernmó falratsne.»"},{"book":"Mark'os Dooshishiyo","chapter":"9","verse":"19","text":"Iyesuswere hank'o boosh bí eti, «It amaneraw ashaanots! awrish b́ borfetsone itnton t beeti? Awrish b́ borfetsone iti t k'amiti? Aab na'o t maants dowere!»"},{"book":"Mark'os Dooshishiyo","chapter":"9","verse":"20","text":"Bowere na'o b́ maants dek'boweyi, kim shayirmanwere Iyesusi b́bek'tsok'on na'o dikdek't b́ s'ik'íyi, na'onwere datsats p'up'urefetst úmbó kisho dek'b́twi."},{"book":"Mark'os Dooshishiyo","chapter":"9","verse":"21","text":"Iyesuswere na'o nihsh, «Shodan awre hake bín b́ detsi?» et bí aati. Nihonwere hank'o ett bí aani, «Marmat'on detstniye."},{"book":"Mark'os Dooshishiyo","chapter":"9","verse":"22","text":"Úd'osho geeyat ayoto tawonat aatsots b́ fet'foni, ernmó k'alosh nfaliyal oona! noosh maac'o k'ewowe! nonowere tewu'e!»"},{"book":"Mark'os Dooshishiyo","chapter":"9","verse":"23","text":"Iyesuswere, «N faliyala etfi? Amanit ashosh jam keewo faletwe!» bí bí eti."},{"book":"Mark'os Dooshishiyo","chapter":"9","verse":"24","text":"Manoor na'o nih, «Amanonere amanitwe, ernmó amano tmawituu jam keewatse nee taan faliwee!» ett b́ kuhi."},{"book":"Mark'os Dooshishiyo","chapter":"9","verse":"25","text":"Iyesuswere ash ashuwots dimbirefetst bowaafe b́ bek'i, kim shayirmansh, «Nee dogonat gdik' wotts kim shayironó na'o atsotse n keshetwok'o anarnu bí atsots n kindrawok'o neen azazere!» ett b́ hadi."},{"book":"Mark'os Dooshishiyo","chapter":"9","verse":"26","text":"Kim shayironúwere k'aari eenon k'eet'at, na'ono ay dek't b́ s'ik'iyakon b́ keshi, na'onúwere duunok'o wotb́wtstsosh aywotssh k'irk arbwtsi."},{"book":"Mark'os Dooshishiyo","chapter":"9","verse":"27","text":"Ernmó Iyesus na'o kisho detsdek't tuuzbk'rí, na'onu tuut ned'b́wtsi."},{"book":"Mark'os Dooshishiyo","chapter":"9","verse":"28","text":"Iyesuswere moots b́kindór b́ danifwots, «Eshe eegoshe kim shayiro noo kisho nomaawi?» ett bí aali boaati."},{"book":"Mark'os Dooshishiyo","chapter":"9","verse":"29","text":"Bíwere, «Han naaro Ik' k'ononat s'oomiyon b́ wotiyala bako k'oshon eegonor keyatse.» et boosh bíaany."},{"book":"Mark'os Dooshishiyo","chapter":"9","verse":"30","text":"Iyesusnat b́ danifwotsn beyokman k'azk'rat Gelil weeron boami, b́ beyokono konwor b́danetwok'o Iyesus geeratse b́tesh,"},{"book":"Mark'os Dooshishiyo","chapter":"9","verse":"31","text":"Man b́wottsonwere Iyesus b́ danifwotssh, «Ash na'o ashuwots kishots besheyar ímetwe, bo were bín úd'itúne, úd'eyakonmo keezl aawots tuwitwe.» etfetst boon b́daniri b́ tesh."},{"book":"Mark'os Dooshishiyo","chapter":"9","verse":"32","text":"B́ danifwotsmó keewan t'iwintsde'atsno, bo aatrawok'oyisho shatbowtsi."},{"book":"Mark'os Dooshishiyo","chapter":"9","verse":"33","text":"Iyesusnat b́ danifwots K'frnahom maants bo waa, Iyesus moots b́ kindihakon b́ danifwotssh, «Weratse waafetsat it mooshiru keewo eebi b́teshi?» et boon bíaati."},{"book":"Mark'os Dooshishiyo","chapter":"9","verse":"34","text":"9:34 Luk'. 22:24  Eree bomó s'ik et bobeyi, manwere weratse bo befere, «No únetsitse bogo kone?» et bo mooshfere boteshtsotsna."},{"book":"Mark'os Dooshishiyo","chapter":"9","verse":"35","text":"Bíwere be b́dek'iyakon tatsegitwotsi s'eegdek't, «Konwor wotowa asho shintso wotosh b́geyiyal únoniyere shuuts wotáár únosho guuts woto bín geytwe» bí et."},{"book":"Mark'os Dooshishiyo","chapter":"9","verse":"36","text":"Na'í marmat' iko dek'wat bodagots ned'í bík'ri, gep'dek'tnu boosh hank'o bí et,"},{"book":"Mark'os Dooshishiyo","chapter":"9","verse":"37","text":"9:37 Mat. 10:37; Luk'. 10:16; Yoh. 13:20  «Nana'anotsitse ikok'o t shúútsosha err dek'etwo taano dek'etwe, taano dek'etu jamo taan b́woterawo taan woshtso dek'etwe.»"},{"book":"Mark'os Dooshishiyo","chapter":"9","verse":"38","text":"Yohans Iyesussh, «Danifono ash ikoniye n shúútson fo'erawo b́kishfere nobek'i, ernmó, noonton wotob́k'aztsotse bazirone» bí et."},{"book":"Mark'os Dooshishiyo","chapter":"9","verse":"39","text":"Mannowere Iyesus hank'o bí et, «T shúútson adits keewo finefetsr manóór ti atsats gondo keewitwo bí altsotse k'ayk'rore, bazi k'ayere,"},{"book":"Mark'os Dooshishiyo","chapter":"9","verse":"40","text":"9:40 Mat. 12:30; Luk'. 11:23  Noon k'eferaw jamó nontoniye,"},{"book":"Mark'os Dooshishiyo","chapter":"9","verse":"41","text":"9:41 Mat. 10:42  Aroniye itsh ti etiri, Krstosk it wottsosh t shúútsosh dab́ aats ik brc'k'o itsh ishitwo b́ k'awntso t'ud'atsee» bíet."},{"book":"Mark'os Dooshishiyo","chapter":"9","verse":"42","text":"«Konwor asho taan amaniru nana'a múk'anotsitse ikosh t'ug b́ wotoniyere di' shúts mango b́bimbats tífde'er aats k'arots b́ juwewo k'anefe."},{"book":"Mark'os Dooshishiyo","chapter":"9","verse":"43","text":"9:43 Mat. 5:30  Mansh n kishu neesh t'ugo bwotiyal k'ut'de juk'rowe! git kisho deshfetsr gahanemits n juwewoniye kish k'ut' wotar kash weero maants n kindo k'anefe."},{"book":"Mark'os Dooshishiyo","chapter":"9","verse":"44","text":"Gahanem b́ shipir ash maafo k'irraka, b́ taawo tahraw beyoke."},{"book":"Mark'os Dooshishiyo","chapter":"9","verse":"45","text":"N tufo neesh t'ugo b́ wotitkawotiyal, k'ut'de juk'rowe, git tufo deshfetsr gahanemits n juwewoniyere, dúr wotar kashomaants nkindo neesh k'anefe. ["},{"book":"Mark'os Dooshishiyo","chapter":"9","verse":"46","text":"Gahanem b́ shipro k'irrawo, b́ tawo tahraw beyoke.]"},{"book":"Mark'os Dooshishiyo","chapter":"9","verse":"47","text":"9:47 Mat. 5:29  Ni ááwonwere neesh t'ugo b́wotitka wotiyal kishde juk'rowe, git ááwo deshfetsr Gahanemits n juwewoniyere ik ááwetso wotar Ik'i mengstots kindo neesh k'anefe."},{"book":"Mark'os Dooshishiyo","chapter":"9","verse":"48","text":"9:48 Isa. 66:24  Gahanemitse ash mááf shipro k'irraka, b́ tawonwere tahrakee."},{"book":"Mark'os Dooshishiyo","chapter":"9","verse":"49","text":"Wosho beeron b́ s'aynfok'o, asho ik ikon tawon s'ayno bín geyitwe."},{"book":"Mark'os Dooshishiyo","chapter":"9","verse":"50","text":"9:50 Mat. 5:13; Luk'. 14:34-35  Beero sheenge, ernmó, beeri shaawo b́t'út'al eegneyá bín it shawshiti?"}]}