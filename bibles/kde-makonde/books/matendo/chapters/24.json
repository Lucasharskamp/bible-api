{"data":[{"book":"Matendo","chapter":"24","verse":"1","text":"Bada ya maduva nnyano, Kuhani Nkulu Ananiya nkukamola ku Kaisaliya akuno apapatènè na vasele va Vayahudi pamo na mwanasheliya yumo wa Chiloma lina lyake Tetulo. Vanang'o nkwida na masitaka lavo lavansitaki Paolo muyo mwa ntawala."},{"book":"Matendo","chapter":"24","verse":"2","text":"Bahi Paolo pachemwije, Tetulo nkutandilika kuhumya masitaka wachidoni, “Mweshimiwa Feliki, kupitila wako tùniikala maduva lohe kwa amani ihiu. Na uongosi wako ùidile na mabadiliko lohe lambone kwajili ya chilambo achino."},{"book":"Matendo","chapter":"24","verse":"3","text":"Anelo lammalele tùnilapwechelela kwa shukulani na lakambeluvalika kila pachinu mmahiku lammalele."},{"book":"Matendo","chapter":"24","verse":"4","text":"Henga kwa kuva nangu nikátamwa nikuhopeje, bahi kwa uwambone wako nìkuyuwa utupilikanile kwa alano malove letu lainjipele latumbetangola."},{"book":"Matendo","chapter":"24","verse":"5","text":"Tùnimala kuva ayu munu ànyakwile ihonjela. Nang'e àtandiliha timbwili kila pachinu pavêle Vayahudi pachilambo pammalele. Na uyoyo njo nkulu wa lisehebu lya Vanasaleti."},{"book":"Matendo","chapter":"24","verse":"6","text":"Na nang'e ánilinga kuitaya unajisi Ing'ande ya Nnungu, bahi hwetu nkunkamula. [Hwetu túlembela tunnyukumu kupapatana na sheliya dyetu."},{"book":"Matendo","chapter":"24","verse":"7","text":"Henga nkwida Lusiya, nkulu wa matiyala nkuntwala kwa dimongo mmakono letu."},{"book":"Matendo","chapter":"24","verse":"8","text":"Anepo Lusiya nkuvalaija vanu vansitâki Paolo vaide kwakuwe.]24:8 Mmalemba lanji la kala malove anelo lavêle mmabano lakapali. Na wako umwene ukammujauja uchiumale uhiu wa masitaka latunsitaki.”"},{"book":"Matendo","chapter":"24","verse":"9","text":"Vayahudi vammalele nkulundana nawe kwa kunhapatanila Paolo uvachidoni, masitaka lammalele nni la uhiu."},{"book":"Matendo","chapter":"24","verse":"10","text":"Bahi Feliki nkumpungila nkono Paolo uchinga atangole. Paolo nkuchidoni, “Nahangalala kulitetela muyo mwako akuno ungumàlà kuva wako ùjukile kuva mwamusi nchilambo achino kwa vyaka vyohe."},{"book":"Matendo","chapter":"24","verse":"11","text":"Wako umwene ùnahulula kumaiha kuva lakanapunda maduva kumi na mbili kutandikila pangupite ku Yelusalemu unannyuwa Nnungu."},{"book":"Matendo","chapter":"24","verse":"12","text":"Ava vanu nanga pavangukojije ungutahukana na munu woheyo mu Ing'ande ya Nnungu wala kuvachonjela vanu n'ding'ande dya kunnyuwila Nnungu au pachinu panji pohepo muimanga aino."},{"book":"Matendo","chapter":"24","verse":"13","text":"Wala nanga pavahulula kumaiha uhiu wa masitaka lavangusitaki nangu."},{"book":"Matendo","chapter":"24","verse":"14","text":"Nangu nakubali muyo mwako kuva, nangu ngùmwabudu Nnungu wa anakuluvetu, na nni nkuhundwa wa Indila aila, ivahaûla vanang'o kuva lisehebu lya kulambila. Nangu nakulupila malove lammalele lalembwîje mmitabu vya Sheliya na mmitabu vya manabii."},{"book":"Matendo","chapter":"24","verse":"15","text":"Nangu ngùvele na lilolelo kwanga Nnungu malinga vanang'o chivalolela kuva, Nnungu àmbevafufula vanu vambone pameho pake na avala vatênda lahakalenge."},{"book":"Matendo","chapter":"24","verse":"16","text":"Bahi ing'anya ya anelyo nangu natumbama kuikala saana maduva lammalele uchinga ntima wangu unanguhukumu kwa chinu chohecho pameho pa Nnungu na pavanu."},{"book":"Matendo","chapter":"24","verse":"17","text":"Bahi bada ya kuikala aneko kulehu kwa vyaka vyohe, nangu nkuida ku Yelusalemu uchinga nivapelekejije alangavangu Vayahudi nsada kwajili ya amahuvani na kuhumya sadaka kwa Nnungu."},{"book":"Matendo","chapter":"24","verse":"18","text":"Pavangukojije mu Ing'ande ya Nnungu ungulatenda anelo, nangu ngúvele ngumalidìlè aila ibada ya kulihahula. Wala nikanavele na likuwa lya vanu na wala pakanavele na timbwili."},{"book":"Matendo","chapter":"24","verse":"19","text":"Henga apala pávele na Vayahudi vanahaleke kuchilambo cha ku Asiya, anevo njo vachilembelewa vapwawe apano uvahumya masitaka lavo ikàva vavêle na lilove lyohelyo au chinu chohecho chakungusitaki."},{"book":"Matendo","chapter":"24","verse":"20","text":"Au, ava vanu vavêle apano vahaule chinu ntwani chihakalenge chivachiwene kwang'une pannaimidile pa Lukumbi Lukulu,"},{"book":"Matendo","chapter":"24","verse":"21","text":"ikànave chihi malove ulala lannatangwele pannaimidile muyo mwavo kuva, ‘Mùnguhukumu nelo ing'anya ya lilolelo linguvenalyo kuva, vanu vahwîle vàmbefufuliwa!’ ”"},{"book":"Matendo","chapter":"24","verse":"22","text":"Anepo Feliki, anaimaite Indila aila saana, nkuiimija aila ing'anya hoti. Nkuvahaulila kuchidoni, “Nahumya hukumu ya ing'anya aino pambeida apano Lusiya nkulu wa matiyala.”"},{"book":"Matendo","chapter":"24","verse":"23","text":"Bahi nkumwamulisa nkulu wa matiyala myamoja anchunge Paolo na kumwing'a wasa kadiki, na ayanjavake vanalimbijwe kumwing'a vitukutuku vyasikikila."},{"book":"Matendo","chapter":"24","verse":"24","text":"Bada ya maduva kadiki, Feliki nkukamola na Dulusila n'jawe, anavele Nnyahudi. Nkulaija Paolo achemwe, nkumpilikanila pachitangola kuyamba ing'ulupa ya kunkulupila Yesu Kilisto."},{"book":"Matendo","chapter":"24","verse":"25","text":"Henga Paolo pachilonjelela kuyamba haki na uweso wa kulikamulanga na kuyamba hukumu ya Nnungu iîda, Feliki nkuyopa, nkunnyauli Paolo kuchidoni, “Vino hwena hoti, nguchinikucheme kavila panimbepata wasa.”"},{"book":"Matendo","chapter":"24","verse":"26","text":"Henga pamo na anelo Feliki álolela kuva, Paolo achiamwing'e dihela. Bahi ing'anya ya anelyo, Feliki nkuva wanchemachema Paolo myanda yohe wapwahika nawe."},{"book":"Matendo","chapter":"24","verse":"27","text":"Bada ya vyaka vivili, Polikiyo Festo nkutwala chiteng'u cha ukulu changa Feliki. Bahi kwa kuva Feliki álembela alipakahe kwa Vayahudi, nkunneka Paolo avèlè nnilungu."}]}