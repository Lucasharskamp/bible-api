{"data":[{"book":"Yohana","chapter":"11","verse":"1","text":"Kuna mnt'hu akwitangwa Lazalo endile akekala Besania, mnt'hu uyu andaga mnyonge. Besania na winda mzi akwikala Maliamu na lumbudye Masa."},{"book":"Yohana","chapter":"11","verse":"2","text":"Maliamu uyu ni yudya amhakile mavuta Zumbe, yo mhemp'he mwo mtwi wakwe nakumhangusa ne zifili zakwe. Mkuluwe akwitangwa Lazalo nie andaga mnyonye."},{"book":"Yohana","chapter":"11","verse":"3","text":"Wadya walumbuze niyo wamwigaila ulosi Yesu, kugamba, Zumbe “mbuyayo Lazalo alumwa.”"},{"book":"Yohana","chapter":"11","verse":"4","text":"Yesu eze eve mbuli ino niyo alonga, “Unyonge uno homtende Lazalo abanike, unyonge uno ulaila vileke Mnungu enk'higwe ukulu ino naitende Mwana wa Adamu ahokele ukukile.”"},{"book":"Yohana","chapter":"11","verse":"5","text":"Yesu nakawaunga Masa na lumbudye hamwenga na Lazalo."},{"book":"Yohana","chapter":"11","verse":"6","text":"Yesu eze eve Lazalo mnyonge niyo enda ukudya endile kwa mazuwa matuhu maidi."},{"book":"Yohana","chapter":"11","verse":"7","text":"Niyo awagamba wanamp'hina wakwe, “Kiteni zatu Yudeya.”"},{"book":"Yohana","chapter":"11","verse":"8","text":"Wanamp'hina wakwe niyo wamhitula, “Mhinizi, mazuwa mageke yomboke Wayahudi kudya nawakaunga kukutowa maiwe naho waunga kuuya uko?”"},{"book":"Yohana","chapter":"11","verse":"9","text":"Yesu niyo awahitula, “Msi hikugaa una masaa mlongo na maidi, naho mnt'hu anagenda mwe ungazi wa nomsi hakukehamiza Kwaviya kuna nulu."},{"book":"Yohana","chapter":"11","verse":"10","text":"Mna anagenda nekilo naagwe kwaviya kuna ziza.”"},{"book":"Yohana","chapter":"11","verse":"11","text":"Yesu nakalonga ivi naho niyo ongezela, “Mbuyetu Lazalo kabanika mna nenite hamwinule.”"},{"book":"Yohana","chapter":"11","verse":"12","text":"Wanamp'hina wakwe niyo wamhitula, “Zumbe uneva kagona mnyonge naahone.”"},{"book":"Yohana","chapter":"11","verse":"13","text":"Mna Yesu na kanda na ivo vo kugamba kabanika, mna woho nawakagamba na kanda kabanika kagona."},{"book":"Yohana","chapter":"11","verse":"14","text":"Yesu niyo awagambila pwilili, “Lazalo kabanika.”"},{"book":"Yohana","chapter":"11","verse":"15","text":"Mna miye nnakinyemi Kwaviya na kinda hakihamwenga na yehe vikuunga nyuwe mhuwile, haluseelo kiteni kwakwe."},{"book":"Yohana","chapter":"11","verse":"16","text":"Tomasi yudya akwitangwa pasa niyo awagambila wanamp'hina weyawe, “Kiteni chose hamwenga na mhinizi vileke kibanike hamwenga.”"},{"book":"Yohana","chapter":"11","verse":"17","text":"Yesu eze abule niyo abwiila lazalo kabanika mwe mazuwa matatu yomboke."},{"book":"Yohana","chapter":"11","verse":"18","text":"Besania na handa hagihi na Yelusalemu, enga maili zikubula nt'hatu,"},{"book":"Yohana","chapter":"11","verse":"19","text":"naho wayahudi wengi na weza kuwasangalaza Masa hamwenga na Maliamu kwa mbuli ya file ya ndugu yawe."},{"book":"Yohana","chapter":"11","verse":"20","text":"Masa eze eve Yesu keza niyo afosa kuse vileke wadugane, mna Maliamu niyo asigala kundani kwe nyumba."},{"book":"Yohana","chapter":"11","verse":"21","text":"Masa niyo amgambila Yesu, “Zumbe, wandile aha mkulu ywangu hegu habanike!"},{"book":"Yohana","chapter":"11","verse":"22","text":"Mna himanya Mnungu adaha akakwika dyodyose diya ukunga ulombeze hata ivi haluse.”"},{"book":"Yohana","chapter":"11","verse":"23","text":"Yesu niyo amgammba, “nduguyo naauyuke.”"},{"book":"Yohana","chapter":"11","verse":"24","text":"Masa niyo amhitula, “Himanya naauyuke mwe zuwa dya uheelo.”"},{"book":"Yohana","chapter":"11","verse":"25","text":"Yesu niyo amgamba, “Miye nuwo uyulo no ugima. Wose wakunihuwila, wakeza kubanika nawande wagima."},{"book":"Yohana","chapter":"11","verse":"26","text":"Naho wose wakwikala na kunihuwila haweze wabanike. Weye wahuwila mbuli ino?”"},{"book":"Yohana","chapter":"11","verse":"27","text":"Niyo amhitula, “Heiye Zumbe!” “Nahuwila kugamba weye ni we Kilisito, Mwana Mnungu naakaungwa kwiza.”"},{"book":"Yohana","chapter":"11","verse":"28","text":"Masa eze ajike kulonga ayo auyaga niyo amwitanga Maliamu lumbudye kwa kinyele akamgamba, “Mhinizi e aha naho akuuza weye.”"},{"book":"Yohana","chapter":"11","verse":"29","text":"Malia eze eve niyo atenda nguvu aita kuse vileke akadugane naye."},{"book":"Yohana","chapter":"11","verse":"30","text":"Yesu na kanda akei kubula mwe kaya mna na kanda hant'hu abwiilane na Masa."},{"book":"Yohana","chapter":"11","verse":"31","text":"Elo Wayahudi wandile hamwenga na Maliamu wakamhembeleza niyo wamtimila weze wamuwone atenda nguvu kwinuka na kwiita kuse. Nawakagamba aita kwe kikuta kwiila uko."},{"book":"Yohana","chapter":"11","verse":"32","text":"Maliamu niyo abula hadya andaga Yesu, eze ambwiile niyo agwa mwe viga akamgamba, “Zumbe wandile aha ndugu yangu hegu habanike!”"},{"book":"Yohana","chapter":"11","verse":"33","text":"Yesu niyo amkaula ivo andaga akaila, niyo akaula wadya Wayahudi wandile hamwenga na Maliamu ivo nawakaila. Yesu niyo engilwa ni mbazi mwo moyo wakwe."},{"book":"Yohana","chapter":"11","verse":"34","text":"Yesu niyo awauza, “Mummoselahi msanga?”"},{"book":"Yohana","chapter":"11","verse":"35","text":"Yesu niyo anyukumila."},{"book":"Yohana","chapter":"11","verse":"36","text":"Wayahudi niyo wagamba, “Kauleni ivo naakamuungisa.”"},{"book":"Yohana","chapter":"11","verse":"37","text":"Watuhu niyo wagamba, “Hikugamba awatendaga mant'hunt'hu waone, nii hamtendile Lazalo asekubanika?”"},{"book":"Yohana","chapter":"11","verse":"38","text":"Yesu umwo andile akei na kinyulu mwo moyo abulaga he kikuta, iyo yandaga mp'hanga igubikwe na iwe mnanga mwo lwingiilo lwakwe."},{"book":"Yohana","chapter":"11","verse":"39","text":"Yesu niyo awagamba. “Diuseni diiwe.”"},{"book":"Yohana","chapter":"11","verse":"40","text":"Yesu niyo amgamba, “Hikugambile una huwila nauone ukulu wa Mnungu?”"},{"book":"Yohana","chapter":"11","verse":"41","text":"Niyo wadihausa diiwe, Yesu niyo akaula kulanga niyo agamba, “Tate nakutogola kwaviya wanitegeleza."},{"book":"Yohana","chapter":"11","verse":"42","text":"Mna nalonga ivi kwa mbuli ya awa want'hu vileke wahuwile kugamba weye niwe uniletile.”"},{"book":"Yohana","chapter":"11","verse":"43","text":"Eze ajink'he kulonga ivi niyo alonga kwa izwi kulu, “Lazalo, so kuse!”"},{"book":"Yohana","chapter":"11","verse":"44","text":"Lazalo niyo afosa kuse, mikono yakwe hamwenga na viga vikakigwa sanda, kihanga chakwe nacho kigubikwa kitambala. Yesu niyo awagamba, “Mhauseni isanda, naho mlekeni aite.”"},{"book":"Yohana","chapter":"11","verse":"45","text":"Elo Wayahudi wengi wezile kwa Maliamu niyo waiona mbuli idya Yesu adamanye, niyo wamhuwila."},{"book":"Yohana","chapter":"11","verse":"46","text":"Watuhu niyo waita kwa Mafalisayo wakuwagambila ivo Yesu adamanye."},{"book":"Yohana","chapter":"11","verse":"47","text":"Wakulu wa walava nt'hambiko na Mafalisayo hamwenga na wakulu wose niyo wadugana ne kitala chose wakagamba, “Kitende vivihi haluse? Kauleni vihungi ivo akudamanya!”"},{"book":"Yohana","chapter":"11","verse":"48","text":"Uneva kinamleka agendeele na ivi akudamanya, want'hu nawamhuwile naho Walumi naweze niyo wabananga nyumba ya Mnungu hamwenga na kukikaila."},{"book":"Yohana","chapter":"11","verse":"49","text":"Yumwenga ywawe andaga aketangwa Kayafa andaga mkulu wa walava nt'hambiko mwo mwaka udya niyo awagamba, “Nii mwanda wahezi!"},{"book":"Yohana","chapter":"11","verse":"50","text":"Haluse hammanyize nevinde vedi mnt'hu yumwenga abanike kwa mbuli ya want'hu wengi kujink'ha kuleka isi ngima ikabanika?”"},{"book":"Yohana","chapter":"11","verse":"51","text":"Ikindedi halongile ivi kwa mbuli yakwe yehe mwenye, mna kwa kunda mlava nt'hambiko mkulu mwaka udya, naakalotela ukubanika kwa Yesu naafe kwa ajili ya Wayahudi."},{"book":"Yohana","chapter":"11","verse":"52","text":"Naho hiyo kwa woho du Mna kuwaduganya hamwenga mo umwili umwenga want'hu wose wa Mnungu wasaguke."},{"book":"Yohana","chapter":"11","verse":"53","text":"Kutimila zuwa diya, Wayahudi niyo wazungula sila ya kumkoma Yesu."},{"book":"Yohana","chapter":"11","verse":"54","text":"Yesu hagendaga akaoneka mwa Wayahudi. Ahalawaga niyo aita hant'hu hagihi ne dijangwa ko mzi ukwitangwa Efulaimu ukwo ekalaga hamwenga na wanamp'hina wakwe."},{"book":"Yohana","chapter":"11","verse":"55","text":"Wila wa Wayahudi wa Pasaka wandaga hagihi. Want'hu wakwelaga kulawa kwe zink'honde zawe kwiita Yelusalemu, vileke wakekukize kwaviya na wakeika lumwe kwa Pasaka."},{"book":"Yohana","chapter":"11","verse":"56","text":"Niyo wamzungula Yesu. Umwo weze wadugane mwe nyumba ya kumvika Mnungu, niyo wakonga kuuzana woho kwa woho, “Wafanyanya mbwai? Kigambe haeze mwe zuwa dya kinyemi!”"},{"book":"Yohana","chapter":"11","verse":"57","text":"Wakulu wa walava nt'hambiko hamwenga na Mafalisayo nawasigila kugamba uneva kuna mnt'hu yeyose avile uko Yesu eli alonge vileke wamgwile."}]}