{"data":[{"book":"LINJIILA LUUKA","chapter":"5","verse":"1","text":"Ɲande goo, tawi Iisaa no e daande nduu *Weendu Jaani-Saarata. Tawi jamaa no duɲindira e fee makko fii heɗagol daaluyee Allaahu on."},{"book":"LINJIILA LUUKA","chapter":"5","verse":"2","text":"O haynii laakoy ɗiɗoy ka sera weendu, tawi yungooɓe ɓen no jippii fii lootugol *jalaaji maɓɓe ɗin."},{"book":"LINJIILA LUUKA","chapter":"5","verse":"3","text":"O ƴawi e gokkun e koy laakoy, ɗun hawrondiri e kun Sim'uunu kun, o yamiri onɗon woɗɗintingol ɓe pencen on seeɗa. Ontuma o jooɗii e nder makkun, o woni e jannugol jamaa on."},{"book":"LINJIILA LUUKA","chapter":"5","verse":"4","text":"Ɓay o gaynii jannude, o wi'i Sim'uunu: «Nawru laakun kun ka luggi ɗon, bugoɗon jalaaji mon ɗin, nangon liƴƴi.»"},{"book":"LINJIILA LUUKA","chapter":"5","verse":"5","text":"Sim'uunu jaabii mo: «Jom amen, oo jemma feƴƴuɗo ɗoo fow meɗen yungude, men heɓaali hay fus. Kono sabu ko maakuɗon kon, mi bugoto jalaaji ɗin.»"},{"book":"LINJIILA LUUKA","chapter":"5","verse":"6","text":"Ɓay ɓe waɗii ɗun, ɓe nangi liƴƴi ɗuuɗuɗi, benii jalaaji maɓɓe ɗin fuɗɗii taƴude."},{"book":"LINJIILA LUUKA","chapter":"5","verse":"7","text":"Onsay ɓe ɓaaƴi ɓeya wondiɓɓe maɓɓe wonɓe e kuma laakun fii ko ara wallitoo ɓe. Ɓen ari ɓe hebbini laakoy koy ɗiɗoy non, haa koy faalaa mutude."},{"book":"LINJIILA LUUKA","chapter":"5","verse":"8","text":"Ɓay Sim'uunu Petruusu yi'ii ɗun, o yani e ley koyɗe Iisaa, o wi'i: «Koohoojo an, woɗɗitee lan, sabu min ko mi junuubankeejo!»"},{"book":"LINJIILA LUUKA","chapter":"5","verse":"9","text":"Ŋalaw heɓi mo, heɓidi mo e ɓe o wondunoo ɓen fow, sabu ngol nangugol ɗin liƴƴi."},{"book":"LINJIILA LUUKA","chapter":"5","verse":"10","text":"Ko wano non kadi Yaaquuba e Yuuhanna ɓee ɓiɓɓe Zabadii wondiɓɓe Sim'uunu ŋalɗirnoo."},{"book":"LINJIILA LUUKA","chapter":"5","verse":"11","text":"Onsay ɓe artiri laakoy koy ka pencen, ɓe acci fow ɗon, ɓe jokki mo."},{"book":"LINJIILA LUUKA","chapter":"5","verse":"12","text":"Tawi Iisaa no e saare goo. Onsay mo ɗamajan heewi e ɓandu mun yi'i mo, ari yani yeeso makko. O jeeji mo, o wi'i: «Koohoojo, si hiɗon faalaa, hiɗon waawi lan sellinde, mi laaɓa!»"},{"book":"LINJIILA LUUKA","chapter":"5","verse":"13","text":"Iisaa fonti jungo mun ngon, meemi mo, wi'i: «Miɗo faalaa, laato selluɗo laaɓaa.» Ɗon kisan ɗamajan ɗan yalti e makko."},{"book":"LINJIILA LUUKA","chapter":"5","verse":"14","text":"Onsay o wi'i mo: «Wota a wowlan ɗun hay gooto. Kono non a yahay hollitoyoɗaa *yottinoowo sadaka on, ittaa sadaka fii ko laɓɓinaɗaa kon wano Muusaa yamiri non fii yo ɗun wonan ɓe seedee.»"},{"book":"LINJIILA LUUKA","chapter":"5","verse":"15","text":"Kono tawi innde makko nden no ɓurtude lollude, jamaaji buy mooɓii fii jentagol mo e fii ɲawndegol ɲabbeeli maɓɓe,"},{"book":"LINJIILA LUUKA","chapter":"5","verse":"16","text":"kono tawi Iisaa no woowunoo pottitaade ka weddii, toroo Alla."},{"book":"LINJIILA LUUKA","chapter":"5","verse":"17","text":"Ɲande goo tawi Iisaa no jannude. Hari *Fariisiyaaɓe e jannooɓe fii Sariya on no jooɗii ɗon, hiɓe iwri e koɗooli diiwal Jaliilu ngal fow e diiwal Yahuuda ngal e ka saare Yerusalaam. Tawi bawgal Joomiraaɗo on no wondi e makko no o ɲawndira."},{"book":"LINJIILA LUUKA","chapter":"5","verse":"18","text":"Tawi kadi woɓɓe arii no rondii jukkuɗo e ɓoggi-dimborɗi. Hiɓe ɗaɓɓa fii no ɓe naadira mo ka nder suudu, ɓe wallina mo yeeso Iisaa."},{"book":"LINJIILA LUUKA","chapter":"5","verse":"19","text":"Ɓay ɓe heɓaali ka ɓe naadira mo sabu ɗuuɗugol jamaa on, ɓe ƴawdi e makko ka hoore suudu, ɓe tufi ton yolnde, ɓe tippindini mo e ɓoggi-dimborɗi ɗin e hakkunde jamaa on yeeso Iisaa."},{"book":"LINJIILA LUUKA","chapter":"5","verse":"20","text":"Ɓay Iisaa yi'ii gomɗinal maɓɓe ngal, o wi'i: «Musiɗɗo, junuubaaji maa ɗin yaafaama.»"},{"book":"LINJIILA LUUKA","chapter":"5","verse":"21","text":"Onsay Fariisiyaaɓe ɓen e jannooɓe fii Sariya on woni e wi'indirgol: «Ko hombo woni oo hoynoowo? Ko hombo waawi yaafaade junuubu ko wonaa Alla?»"},{"book":"LINJIILA LUUKA","chapter":"5","verse":"22","text":"Iisaa andi ɗin miijooji maɓɓe, o wi'i: «Ko honɗun miijantoɗon ɗun ka ɓerɗe mon?"},{"book":"LINJIILA LUUKA","chapter":"5","verse":"23","text":"Enee, hakkunde wi'ugol ‹junuubaaji maa ɗin yaafaama› e ‹immo yahaa›, ko honɗun e ɗii ɗoo ɓuri weeɓude?»"},{"book":"LINJIILA LUUKA","chapter":"5","verse":"24","text":"O wi'i kadi: «Fii no andiron wonde *Ɓii-Aaden on no mari bawgal ka aduna ɗoo fii yaafagol junuubaaji», o wi'i jukkuɗo on: «Immo ƴettaa ɓoggi-dimborɗi maa ɗin, hootaa ka maa.»"},{"book":"LINJIILA LUUKA","chapter":"5","verse":"25","text":"On immii ɗon kisan e tawnde maɓɓe, o ƴetti ɓoggi-dimborɗi makko ɗin, o hooti ka makko, himo manta Alla."},{"book":"LINJIILA LUUKA","chapter":"5","verse":"26","text":"Kaawee heɓi ɓe fow, ɓe manti Alla, ɓe huli fota, hiɓe wi'a: «Hande men yi'ii huunde hawniinde!»"},{"book":"LINJIILA LUUKA","chapter":"5","verse":"27","text":"Ɓawto ɗun, Iisaa yalti. Ko o yahata, o yi'i ƴantoowo sagalle wi'eteeɗo Lewi no jooɗii ka ƴantirde sagalle. O wi'i: «Aru jokkaa mi!»"},{"book":"LINJIILA LUUKA","chapter":"5","verse":"28","text":"Lewi acci ɗon ko o joginoo kon fow, o immii, o jokki mo."},{"book":"LINJIILA LUUKA","chapter":"5","verse":"29","text":"Lewi waɗani mo caatal mawngal ka mun, yimɓe buy ƴantooɓe sagalle wondude e yimɓe goo jooɗodi e maɓɓe."},{"book":"LINJIILA LUUKA","chapter":"5","verse":"30","text":"Fariisiyaaɓe ɓen e jannooɓe fii Sariya on jeyaaɓe e fedde maɓɓe nden ŋuni taalibaaɓe Iisaa ɓen, ɓe wi'i ɓe: «E ko fii honɗun ɲaamidanton, yaridon e junuubankeeɓe ɓen e ƴantooɓe sagalle ɓen?»"},{"book":"LINJIILA LUUKA","chapter":"5","verse":"31","text":"Iisaa jaabii ɓe, wi'i: «Hinaa selluɓe ɓen hatonjini e ɲawndoowo, kono ko ɲawɓe ɓen."},{"book":"LINJIILA LUUKA","chapter":"5","verse":"32","text":"Min, wonaa noddugol feewuɓe ɓen mi arani, kono ko junuubankeeɓe ɓen fii yo ɓe tuubu.»"},{"book":"LINJIILA LUUKA","chapter":"5","verse":"33","text":"Onsay woɓɓe wi'i mo kanko Iisaa: «Taalibaaɓe Yaayaa ɓen e taalibaaɓe Fariisiyaaɓe ɓen kaɲun hooray, juula soono woo. An-le, ɓe maa ɓen no ɲaamude, yara!»"},{"book":"LINJIILA LUUKA","chapter":"5","verse":"34","text":"Iisaa jaabii ɓe wi'i: «Taw si on waaway hoorinde njaatigiiɓe jom jomba ɲande peera on, hara himo wondi e maɓɓe?"},{"book":"LINJIILA LUUKA","chapter":"5","verse":"35","text":"Aray e saa'i nde jom jomba pottinaa e hakkunde maɓɓe, onsay e ɗen balɗe ɗon ɓe hooray.»"},{"book":"LINJIILA LUUKA","chapter":"5","verse":"36","text":"O haalani ɓe ngal misal ɗoo, o wi'i: «Hay gooto ƴettataa ceelol bagi keso, walkira dolokke kiɗɗo. Si hinaa ɗun, haray ontigi bonnii kesun ɗun, walkere nden kadi yaadataa e kiɗɗun ɗun."},{"book":"LINJIILA LUUKA","chapter":"5","verse":"37","text":"Hay gooto loowataa njaram *wiiɲu kesan e nder bootooji guri kiɗɗi. Si hinaa ɗun, ɗan njaram kesan wonay sabu ko feeri ɗin guri, njaram ɗan hibba, bootooji guri ɗin kadi bona."},{"book":"LINJIILA LUUKA","chapter":"5","verse":"38","text":"Kono njaram kesan ko e nder bootooji guri kesi loowetee."},{"book":"LINJIILA LUUKA","chapter":"5","verse":"39","text":"Kala yaruɗo njaram kiɗɗan faaletaake njaram kesan, ko fii o wi'ay: ‹Ko kiɗɗan ɗan ɓuri welude.› »"}]}