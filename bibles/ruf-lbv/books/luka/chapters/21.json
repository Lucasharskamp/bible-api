{"data":[{"book":"Luka","chapter":"21","verse":"1","text":"Yesu kenula meso, kawona wane tsimali pfowoghela sadaka tsawo mne chinu cha kwikila sadaka."},{"book":"Luka","chapter":"21","verse":"2","text":"Pfipfila kamwona chitsuka yumwe mhingwa koghela sendi mbili."},{"book":"Luka","chapter":"21","verse":"3","text":"Kawalongela, “Nowalongela ghendo, chitsuka ayu kalapfa kubita wose."},{"book":"Luka","chapter":"21","verse":"4","text":"Kwaapfila wose walapfa sadaka itsisidile mna tsimali tsawo, lekeni chitsuka ayu mne uhingwa wake kalapfa pfose pfakalile napfo.”"},{"book":"Luka","chapter":"21","verse":"5","text":"Ne iwanang'ina wangi wakala wolonga imbuli ye ing'anda ye Imulungu, pfaitsengighwe kwa ghamabwe ghanoghile na nosa itsilapfighwe ne iwanu kumwing'a Imulungu. Lekeni Yesu kalonga,"},{"book":"Luka","chapter":"21","verse":"6","text":"“Agha ghose ghamkona, ghamatsuwa ghatsakutsa, ghatsobomolighwa libwe mchanya mwe libwe lingi, chila limwe litsakwatsighwa hasi.”"},{"book":"Luka","chapter":"21","verse":"7","text":"Iwanu wamghutsa Yesu, “Mlangulitsi, ipfinu apfo pfitsolawila tsuwachi? Ne ichitango chitsokughwa choni ichipindi ipfinu apfo pfa habehi kutsa?”"},{"book":"Luka","chapter":"21","verse":"8","text":"Kedika, “Mwalangitse, mleke kughutsukighwa. Kwaapfila wengi watsakutsa kwa taghwa lyangu, wolonga, ‘Nene iyo imwenyegho,’ ne, ‘Ichipindi cha habehi.’ Mwemwe mleke kuwawinza."},{"book":"Luka","chapter":"21","verse":"9","text":"Na mng'ahulika imbuli ye ing'ondo na kughaya, mleke kupfuka, kwaapfila ipfinu apfo pfobamighwa tanu pfilawile, lekeni umwisho ng'aukukutsa hima bae.”"},{"book":"Luka","chapter":"21","verse":"10","text":"Kuya Yesu kawalongela, “Iwanu wa isi ino wetsotowa ne iwanu wa isi ila, ne undewa utsotowa ne undewa."},{"book":"Luka","chapter":"21","verse":"11","text":"Kutsolawila imidedemo mikulu ye isi, ne inzala ne utamu chila hanu. Na kutsolawila ipfinu pfa kupfukighwa, ne ipfitango pfikulu kulawa kulanga."},{"book":"Luka","chapter":"21","verse":"12","text":"Lekeni agho ghose ng'ana ghalawile, watsowaghogha na kuwadununza. Watsowaghala mna tsing'anda tse ukulombela, na mne pfifungo, na watsowaghala kwe wandewa na kwe iwatawala kwaajili ya taghwa lyangu."},{"book":"Luka","chapter":"21","verse":"13","text":"Kubitila agho mtsowapetela Imbuli Inoghile."},{"book":"Luka","chapter":"21","verse":"14","text":"Lekeni mne imimoyo yenu, mleke ukwalangula pfamtsowedika."},{"book":"Luka","chapter":"21","verse":"15","text":"Kwaapfila nene nitsoweng'a imbuli ye ukulonga na nzewele. Kuduhu iwanebe wenu watsodaha kuilema wala kwisonga agho ghamlongile."},{"book":"Luka","chapter":"21","verse":"16","text":"Namwe mtsohundukighwa hata na welesi wenu, iwandughu tsenu ne iwanu wa habehi namwe na sale tsenu. Nawo watsowakoma wangi wenu."},{"book":"Luka","chapter":"21","verse":"17","text":"Iwanu wose watsowahila kwaajili ya taghwa lyangu."},{"book":"Luka","chapter":"21","verse":"18","text":"Lekeni ng'aitsokwagha hata imvili imwe ya ghamatwi ghenu."},{"book":"Luka","chapter":"21","verse":"19","text":"Kwa kududumila kwenu mtsobokela ughima."},{"book":"Luka","chapter":"21","verse":"20","text":"“Hamtsolyona ghumji ghwa Yerusalemu litsungulukighwa ne asikali, baho mmanye kughwa ukuhinyighwa kwake kwa habehi."},{"book":"Luka","chapter":"21","verse":"21","text":"Baho wali mne isi ye Yudeya watsumile kupfidunda, ne iwali mghati mwe ghumji watsumile kunze, na wose iwali mne imighunda waleke kwingila mna ghumji."},{"book":"Luka","chapter":"21","verse":"22","text":"Kwaapfila hagho ghatsokughwa ghamatsuwa gha kuhighighwa ili ghose ighandikighwe ghalawile."},{"book":"Luka","chapter":"21","verse":"23","text":"Watsoghaya ng'ani iwapinga wane inda ne iwoghwaghwisa mne ghamatsuwa hagho! Kwaapfila kutsokughwa na kughaya ng'ani mne isi, ne Imulungu katsowahigha iwanu we isi ino."},{"book":"Luka","chapter":"21","verse":"24","text":"Watsokomighwa kwa limaghe, na watsosolighwa mateka ne isi tsose. ghumji ghwa Yerusalemu ghutsobajughighwa ne iwanu iwali si Wayahudi bae, mbaka ichipindi che iwanu iwali si Wayahudi bae hachitsotimila."},{"book":"Luka","chapter":"21","verse":"25","text":"“Kuya kutsokughwa ne ipfitango mne litsua, mne ghumwetsi na mne tsinondo. Mne isi kutsokughwa na kughaya kwaajili ya kupfuka litsi lye ibahali na ghamawimbi ghake."},{"book":"Luka","chapter":"21","verse":"26","text":"Iwanu watsotsilika kwa kupfuka, kwa kubetetsa ighakutsa mne isi yose, kwaapfila ipfinu pfa kulanga pfitsohighisika."},{"book":"Luka","chapter":"21","verse":"27","text":"Baho watsomwone Imwana we Imunu kakutsa mne libingu ne ingupfu ne utunitso mkulu."},{"book":"Luka","chapter":"21","verse":"28","text":"Na baho ipfinu apfo hapfitsokwandusa kulawila, msangalale. Mwinule ghamatwi ghenu kwaapfila ukombotsi wenu wahabehi.”"},{"book":"Luka","chapter":"21","verse":"29","text":"Kuya Yesu kawalongela imbuli. “Loleni ghumtini ne imibiki yose."},{"book":"Luka","chapter":"21","verse":"30","text":"Hamkwona imitsani yake yochipula, mwomanya kughwa chiangatsi chahabehi."},{"book":"Luka","chapter":"21","verse":"31","text":"Namwe pfipfila hamkwona ipfinu apfo pfolawila, mmanye undewa we Imulungu wahabehi."},{"book":"Luka","chapter":"21","verse":"32","text":"“Nowalongela ghendo, iwanu wa mweleko uno ng'awatsoluta bae mbaka ipfinu apfo pfilawile."},{"book":"Luka","chapter":"21","verse":"33","text":"Lilanga ne isi tsitsoluta, lekeni mbuli tsangu ng'atsitsoluta mbe."},{"book":"Luka","chapter":"21","verse":"34","text":"“Mwalangitse! Imimoyo yenu ileke kughoghighwa ne kuja ng'ani, kupatika na kughaya kwaajili ye ughima uno, na litsuwa lila liwatsile kwa kuwadukitsa ka ghumtegho pfaughogha."},{"book":"Luka","chapter":"21","verse":"35","text":"Kwaapfila litsowatsila iwanu wose iwokala mne uhanga we isi yose."},{"book":"Luka","chapter":"21","verse":"36","text":"Apfo mkale meso ghamatsuwa ghose, mlombe mdahe ukukomboka mne hagho ghose ghatsolawila, na kwima hambele he Imwana we Imunu.”"},{"book":"Luka","chapter":"21","verse":"37","text":"Chila litsuwa Yesu kakala kolangulitsa mne ing'anda ye Imulungu na nechilo koghenda kune chidunda cha Mitseituni na kukala ako."},{"book":"Luka","chapter":"21","verse":"38","text":"Ne iwanu wose wakala wolamka nemitondotondo na kughenda mne ing'anda ye Imulungu kumtegheletsa."}]}