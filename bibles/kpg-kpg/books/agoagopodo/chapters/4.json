{"data":[{"book":"Agoago Podo","chapter":"4","verse":"1","text":"Hagalongo mai agu dama daane, daudalia nia agoago o godou damana. Hagalongo gii donu gei goodou ga iloo hagahumalia."},{"book":"Agoago Podo","chapter":"4","verse":"2","text":"Agu mee ala e aago adu le e humalia, goodou la gi langahia nia maa huogodoo."},{"book":"Agoago Podo","chapter":"4","verse":"3","text":"Dogu madagoaa nogo hai tama daane dulii, ko au hua dela di tama daane ni ogu maadua,"},{"book":"Agoago Podo","chapter":"4","verse":"4","text":"dogu damana e aago mai boloo, “Langahia agu helekai, hudee diagia. Hai hegau gii hai be agu helekai, gei goe ga mouli."},{"book":"Agoago Podo","chapter":"4","verse":"5","text":"Hai mee gi di kabemee mo di iloo! Hudee haga de langahia ina be haga balumee ina agu helekai."},{"book":"Agoago Podo","chapter":"4","verse":"6","text":"Hudee diagia di kabemee, gei di maa ga duuli goe. Aloho i di maa, gei di maa ga benebene goe."},{"book":"Agoago Podo","chapter":"4","verse":"7","text":"Di mee kaedahi hagalabagau dela e mee dau hai le e hai mee gi di kabemee. Hai mee gi di kabemee laa hongo nia mee ala e hai mee ginai goe."},{"book":"Agoago Podo","chapter":"4","verse":"8","text":"Aloho i di kabemee, gei di maa gaa hai goe gi aamua. Hagalabagau ina di maa, gei di maa ga gowadu do hagalaamua."},{"book":"Agoago Podo","chapter":"4","verse":"9","text":"Mee gaa hai di hau madamada i hongo do libogo.”"},{"book":"Agoago Podo","chapter":"4","verse":"10","text":"Hagalongo mai dagu dama daane. Kaina agu helekai gii mau gi oo lodo, gei goe ga mouli waalooloo."},{"book":"Agoago Podo","chapter":"4","verse":"11","text":"Au gu aago goe gi di kabemee mo di ala e donu e mouli iei goe."},{"book":"Agoago Podo","chapter":"4","verse":"12","text":"Deai di mee i golo e mee di duuli doo ala ai, maa goe ga heehee i di kabemee, gei goe e deemee di hingahinga i di madagoaa e lellele iei goe."},{"book":"Agoago Podo","chapter":"4","verse":"13","text":"Goe gi langahia i nia madagoaa huogodoo au mee ala ne kabe. Dau kuulu la go do mouli, benabena ina hagahumalia."},{"book":"Agoago Podo","chapter":"4","verse":"14","text":"Hudee hana gi nia gowaa ala e hula ginai digau huaidu. Hudee daudalia nia hangaahai digaula."},{"book":"Agoago Podo","chapter":"4","verse":"15","text":"Hudee heia di maa! Hagaligaliga i daha mo di huaidu. Hudee heia, hana hua i doo ala."},{"book":"Agoago Podo","chapter":"4","verse":"16","text":"Nia daangada huaidu e deemee di kii, maa digaula digi hai nadau mee hala. Digaula e deemee di kii maa digaula digi hai di nadau mee huaidu gi tangada."},{"book":"Agoago Podo","chapter":"4","verse":"17","text":"Nia hai huaidu mo nia hai hagawelewele dangada, aalaa go nia meegai mo nia mee inuinu digaula."},{"book":"Agoago Podo","chapter":"4","verse":"18","text":"Di ala dela e hula ai digau donu le e hai gadoo be di laa ma gaa hobo, e maalama mai gaa dae loo gi di maahina o di laangi."},{"book":"Agoago Podo","chapter":"4","verse":"19","text":"Di ala dela e hula ai digau huaidu le e bouli be di boo. Digaula e tingatinga gei e de gidee nia mee ala e haga tingatinga ginaadou."},{"book":"Agoago Podo","chapter":"4","verse":"20","text":"Dagu dama daane, hagalongo gii donu. Hagalongo hagahumalia gi agu helekai."},{"book":"Agoago Podo","chapter":"4","verse":"21","text":"Hudee diagia nia maa, langahia nia maa, gi daahia gi lodo do manawa."},{"book":"Agoago Podo","chapter":"4","verse":"22","text":"Nia maa e wanga di mouli maaloo gi tangada dela e iloo ia nia maa."},{"book":"Agoago Podo","chapter":"4","verse":"23","text":"Pula i au hagamaanadu, do mouli le e hau go o hagamaanadu."},{"book":"Agoago Podo","chapter":"4","verse":"24","text":"Hagaligaliga i daha mo nia helekai huaidu, hudee helekai tilikai."},{"book":"Agoago Podo","chapter":"4","verse":"25","text":"Mmada hagahuudonu gi mua mo di hagadagadagagee, mmada gi doo ala e haele iei goe."},{"book":"Agoago Podo","chapter":"4","verse":"26","text":"Haganoho ina gii donu go au mee ala ma gaa hai, gei au mee ala e hai, gaa kila humalia.4.26 Hebrews 12.13"},{"book":"Agoago Podo","chapter":"4","verse":"27","text":"Hagaligaliga i daha mo di haihai huaidu, haele hagahuudonu gi mua. Hudee hana gee i di ala dela e donu."}]}