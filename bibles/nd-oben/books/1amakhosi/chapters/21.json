{"data":[{"book":"1 AmaKhosi","chapter":"21","verse":"1","text":"Kwathi ngemva kwesikhathi esithile kwaba lesenzo esithile ngesivini sikaNabhothi umJezerili. Isivini leso sasiseJezerili, phansi kwesigodlo sika-Ahabi inkosi yaseSamariya."},{"book":"1 AmaKhosi","chapter":"21","verse":"2","text":"U-Ahabi wathi kuNabhothi, “Kahle mina ngilime imibhida yami esivinini sakho, njengoba siphansi kwesigodlo sami. Mina ngizakunika isivini esingcono, loba nxa uthanda, ngizakunika intengo ofisa ukusithengisa ngayo.”"},{"book":"1 AmaKhosi","chapter":"21","verse":"3","text":"Kodwa uNabhothi wathi, “UThixo kangavumi ukuba ngikunike ilifa labobaba.”"},{"book":"1 AmaKhosi","chapter":"21","verse":"4","text":"Ngalokho u-Ahabi wabuyela ekhaya enyukubele njalo ethukuthele ngoba uNabhothi umJezerili wayethe, “Angizukukunika ilifa labobaba.” U-Ahabi walala embhedeni enyukubele wala lokudla."},{"book":"1 AmaKhosi","chapter":"21","verse":"5","text":"Umkakhe uJezebheli wangena endlini wambuza wathi, “Kungani usineme kangaka? Kungani usala ukudla?”"},{"book":"1 AmaKhosi","chapter":"21","verse":"6","text":"Yena wamphendula wathi, “Kungenxa yokuthi ngithe kuNabhothi umJezerili, ‘Ngithengisela isivini sakho; loba nxa ufuna, ngikunike esinye isivini esikhundleni salesi.’ Kodwa ungiphendule wathi ‘Angizukukunika isivini sami.’ ”"},{"book":"1 AmaKhosi","chapter":"21","verse":"7","text":"UJezebheli umka-Ahabi wathi, “Lokhu yikho okwenzayo njengenkosi yako-Israyeli na? Vuka udle! Uchelese. Mina ngizakuzuzela isivini sikaNabhothi umJezerili.”"},{"book":"1 AmaKhosi","chapter":"21","verse":"8","text":"UJezebheli wasebhala izincwadi ngebizo lika-Ahabi, wazidinda ngophawu luka-Ahabi, wazithumela ebadaleni lakuzo izikhulu ezazihlala loNabhothi emzini wakibo."},{"book":"1 AmaKhosi","chapter":"21","verse":"9","text":"Ezincwadini lezo waloba ukuthi:"},{"book":"1 AmaKhosi","chapter":"21","verse":"10","text":"Libe selihlalisa izigangi ezimbili maqondana laye lithi kazifakaze ngokuthi uthuke uNkulunkulu kanye lenkosi. Libe selimkhuphela phandle liyemkhanda ngamatshe limbulale.”"},{"book":"1 AmaKhosi","chapter":"21","verse":"11","text":"Ngakho abadala lezikhulu ababehlala emzini kaNabhothi benza lokho ababekuthunywe nguJezebheli ngezincwadi ayebalobele zona."},{"book":"1 AmaKhosi","chapter":"21","verse":"12","text":"Bamemezela isikhathi sokuzila bahlalisa uNabhothi esihlalweni esiphakemeyo phambi kwabantu."},{"book":"1 AmaKhosi","chapter":"21","verse":"13","text":"Kwasuka izigangi ezimbili zahlala phambi kwakhe zakhangelana laye zaqalisa ukwethesa uNabhothi amacala, zisithi, “UNabhothi uthuke uNkulunkulu kanye lenkosi.” Ngakho bamkhuphela ngaphandle komuzi bamkhanda ngamatshe bambulala."},{"book":"1 AmaKhosi","chapter":"21","verse":"14","text":"Basebethumela ilizwi kuJezebheli besithi, “UNabhothi ukhandwe ngamatshe njalo usefile.”"},{"book":"1 AmaKhosi","chapter":"21","verse":"15","text":"Masinyazana uJezebheli esezwe ukuthi uNabhothi ukhandwe ngamatshe wabulawa, wathi ku-Ahabi, “Vuka uyethatha isivini sikaNabhothi umJezerili sona lesiyana alileyo ukukuthengisela sona. Uvele kasekho, usefile.”"},{"book":"1 AmaKhosi","chapter":"21","verse":"16","text":"U-Ahabi uthe esizwa ukuthi uNabhothi kasekho, wavuka wayathatha lesosivini sikaNabhothi waseJezerili."},{"book":"1 AmaKhosi","chapter":"21","verse":"17","text":"Ilizwi likaThixo leza ku-Elija umThishibi lisithi:"},{"book":"1 AmaKhosi","chapter":"21","verse":"18","text":"“Yehla uyehlangabeza u-Ahabi inkosi yako-Israyeli obusa eSamariya. Usesivinini sikaNabhothi, uye khona ukuze azithathele lesosivini."},{"book":"1 AmaKhosi","chapter":"21","verse":"19","text":"Ufike uthi kuye, ‘Nanku okutshiwo nguThixo: Awubulalanga umuntu wathumba impahla yakhe na?’ Ubususithi kuyo, ‘Nanku okutshiwo nguThixo; Khonapho lapho izinja ezikhothele khona igazi likaNabhothi, kukhonapho kanye lapho izinja ezizakhothela khona elakho, yebo, elakho kanye!’ ”"},{"book":"1 AmaKhosi","chapter":"21","verse":"20","text":"U-Ahabi wathi ku-Elija, “Wo usungitholile, wena sitha sami!”"},{"book":"1 AmaKhosi","chapter":"21","verse":"21","text":"‘Ngizokwehlisela ukubhujiswa. Ngizabhubhisa izizukulwane zakho ngisuse sonke isilisa sokucina ku-Ahabi ko-Israyeli loba yisigqili loba ngokhululekileyo."},{"book":"1 AmaKhosi","chapter":"21","verse":"22","text":"Indlu yakho ngizayenza lokhu engakwenza ekaJerobhowamu indodana kaNebhathi lekaBhasha indodana ka-Ahija, ngoba ungithukuthelisile wabangela ukuthi u-Israyeli enze isono.’"},{"book":"1 AmaKhosi","chapter":"21","verse":"23","text":"Ngalokho uThixo uthi ngoJezebheli: ‘Izinja zizamdabudabula uJezebheli zimdlele emidulini yaseJezerili.’"},{"book":"1 AmaKhosi","chapter":"21","verse":"24","text":"Izinja zizakudla bonke abangabaka-Ahabi abafela edolobheni, izinyoni zezulu zizakudla labo abazafela emaphandleni.”"},{"book":"1 AmaKhosi","chapter":"21","verse":"25","text":"(Akuzange kube lendoda eyayifanana lo-Ahabi yena owazinikela ukuthi adale isono phambi kukaThixo, ekhuthazwa ngumkakhe uJezebheli."},{"book":"1 AmaKhosi","chapter":"21","verse":"26","text":"Waziphatha butshapha kakhulu elandela izithombe, njengama-Amori wona ayesuswe nguThixo phambi kuka-Israyeli.)"},{"book":"1 AmaKhosi","chapter":"21","verse":"27","text":"U-Ahabi wathi esizwa lawomazwi, wadabula izigqoko zakhe, wembatha amasaka wazila. Walala embethe amasaka wahamba edanile."},{"book":"1 AmaKhosi","chapter":"21","verse":"28","text":"Ngemva kwalokho ilizwi likaThixo lathi ku-Elija umThishibi:"},{"book":"1 AmaKhosi","chapter":"21","verse":"29","text":"“Ukubonile na ukuthi u-Ahabi usezithobe kanganani phambi kwami? Ngenxa yokuzithoba kwakhe, angiyikumehlisela lobobubi esaphila, kodwa ngizakwehlisela endlini yakhe ensukwini zendodana yakhe.”"}]}