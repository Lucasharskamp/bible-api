{"data":[{"book":"Matej","chapter":"14","verse":"1","text":"Ko adava vreme o Irod, o vladari e Galilejakoro, šunđa e Isusese"},{"book":"Matej","chapter":"14","verse":"2","text":"hem phenđa ple slugenđe: “Adavai o Jovan o Krstitelj! Uštino taro mule hem adalese šaj te ćerel adala čudesija!”"},{"book":"Matej","chapter":"14","verse":"3-4","text":"A o Irod phenđa adava adalese so angleder dolinđa e Jovane, phandlja le hem frdinđa le ano phandlipe, adalese so o Jovan phenela lese ine da na tromal te lel romnjaće e Irodijada, ple phralesere e Filipesere romnja."},{"book":"Matej","chapter":"14","verse":"5","text":"Manglja te mudari e Jovane, ali darandilo e narodostar, adalese so dikhle e Jovane sar proroko."},{"book":"Matej","chapter":"14","verse":"6","text":"Ali kad inele e Irodesoro bijando dive, e Irodijadakiri čhaj čhelđa anglo gostija. Adava e Irodese but inele šukar."},{"book":"Matej","chapter":"14","verse":"7","text":"Adalese halja sovli te del la sa so ka mangel."},{"book":"Matej","chapter":"14","verse":"8","text":"A i daj pherđa la te vaćeri: “De man akate ko čaro o šero e Jovanesoro e Krstiteljesoro.”"},{"book":"Matej","chapter":"14","verse":"9","text":"E carose pelo žal, ali adalese so halja sovli anglo gostija naredinđa te ćeren pali lakiri volja,"},{"book":"Matej","chapter":"14","verse":"10","text":"i bičhalđa ple manušen te čhinen o šero e Jovanesoro ano phandlipe."},{"book":"Matej","chapter":"14","verse":"11","text":"I ande lesoro šero ko čaro hem dinde le e čhajaće, a oj legarđa le pla dajaće."},{"book":"Matej","chapter":"14","verse":"12","text":"I ale e Jovanesere učenici, lelje lesoro telo hem parunde le, i džele te vaćeren e Isusese so ulo."},{"book":"Matej","chapter":"14","verse":"13","text":"Kad šunđa o Isus adava, dželo adathar čamcoja ko jekh čučo than, te ovel korkoro. Ali o manuša šunde adava hem taro dizja phirindoj džele palo leste."},{"book":"Matej","chapter":"14","verse":"14","text":"Kad o Isus iklilo taro čamco, dikhlja bute manušen, pelo lese žal olenđe hem sasljarđa e nambormen maškar olende."},{"book":"Matej","chapter":"14","verse":"15","text":"Kad lelja te perel i rat, nakhle đi leste lesere učenici hem phende: “Ko akava than ništa nane, a već perela i rat. Te muke ine e manušen te šaj džan ko gava te činenfse hajbnase.”"},{"book":"Matej","chapter":"14","verse":"16","text":"A o Isus phenđa lenđe: “Na valjani te džan. Den len tumen nešto hajbnase.”"},{"book":"Matej","chapter":"14","verse":"17","text":"On phende lese: “Akate isi amen samo pandž mare hem duj maćhe.”"},{"book":"Matej","chapter":"14","verse":"18","text":"A ov phenđa: “Anen maje adava akari.”"},{"book":"Matej","chapter":"14","verse":"19","text":"I naredinđa o manuša te bešen ki čar. Tegani lelja e pandže maren hem e duje maćhen, dikhlja nakoro nebo hem zahvalinđa e Devlese zako hajba. Phaglja o mare hem dinđa len ko ple učenici, a o učenici dinde len e manušenđe."},{"book":"Matej","chapter":"14","verse":"20","text":"I sare hale đikote na čalile. Palo adava, dešuduj pherde korpe čedinde pe okolestar so ačhilo oto hajba."},{"book":"Matej","chapter":"14","verse":"21","text":"A okola so hale inele đi ko pandž hiljade murša, bizo te đenen pe o đuvlja hem o čhavore."},{"book":"Matej","chapter":"14","verse":"22","text":"I odmah palo adava o Isus terinđa e učenikonen te đerdinen ko čamco hem angleder oleste te džan ki aver strana oto jezero, đikote ov bičhali čhere e manušen."},{"book":"Matej","chapter":"14","verse":"23","text":"Kad bičhalđa čhere e manušen, uštino ki gora, korkoro, te molini pe. Kad peli i rat, ov pana inele adari, korkoro."},{"book":"Matej","chapter":"14","verse":"24","text":"A o čamco već inele dur e phuvjatar, hem lelje te khuven le o talasija, adalese so nakoro leste phudinđa i barval."},{"book":"Matej","chapter":"14","verse":"25","text":"Đi sar maškaro trin hem šov o sati prekali rat, o Isus alo nakoro učenici phirindoj upro jezero."},{"book":"Matej","chapter":"14","verse":"26","text":"Kad o učenici dikhle le sar phirela upro jezero, but darandile. Phende: “Adavai duho!” Hem oti dar lelje te vičinen."},{"book":"Matej","chapter":"14","verse":"27","text":"Ali o Isus odmah phenđa lenđe: “Ma daran! Me injum!”"},{"book":"Matej","chapter":"14","verse":"28","text":"Ko adava, o Petar phenđa lese: “Gospode, te injan tu, naredin maje te avav kora tute upro pani!”"},{"book":"Matej","chapter":"14","verse":"29","text":"I o Isus phenđa lese: “Ava!”"},{"book":"Matej","chapter":"14","verse":"30","text":"Ali kad dikhlja kobor zorali i barval, darandilo hem lelja te properel ano pani, i vičinđa: “Gospode, spasin man!”"},{"book":"Matej","chapter":"14","verse":"31","text":"O Isus odmah pružinđa plo vas hem dolinđa le, i phenđa lese: “Tikora verakere manušeja, sose sumnjinđan?”"},{"book":"Matej","chapter":"14","verse":"32","text":"I kad đerdinde ko čamco, i barval ačhili."},{"book":"Matej","chapter":"14","verse":"33","text":"A o učenici ano čamco pele ko kočija anglo Isus hem phende: “Tu čače injan o Čhavo e Devlesoro!”"},{"book":"Matej","chapter":"14","verse":"34","text":"I o Isus hem lesere učenici nakhle ki aver strana oto jezero, ki phuv e Genisaretakiri."},{"book":"Matej","chapter":"14","verse":"35","text":"A kad o manuša taro adava than pendžarde e Isuse, sarijenđe taro sa adava krajo vaćerde so alo, i ande koro leste sa e nambormen."},{"book":"Matej","chapter":"14","verse":"36","text":"Molinena le ine te mukel len samo te dolen pe upro lesere fostanesoro krajo. I ule saste sare kola dolinde pe."}]}