{"data":[{"book":"لوقا","chapter":"1","verse":"1","text":"بسیاری دست به تألیف حکایت اموری زده‌اند که نزد ما به انجام رسیده است."},{"book":"لوقا","chapter":"1","verse":"2","text":"برای انجام این کار، آنها از مطالبی استفاده کرده‌اند که از طریق شاهدان عینی وقایع و شاگردان اولیه، در دسترس ما قرار گرفته است."},{"book":"لوقا","chapter":"1","verse":"3","text":"از آنجا که من خود، این مطالب را از آغاز تا پایان، با دقت بررسی و مطالعه کرده‌ام، چنین صلاح دیدم که ماجرا را به طور کامل و به ترتیب برای شما، عالیجناب تِئوفیلوس، بنویسم،"},{"book":"لوقا","chapter":"1","verse":"4","text":"تا از درستی تعلیمی که یافته‌اید، اطمینان حاصل کنید."},{"book":"لوقا","chapter":"1","verse":"5","text":"ماجرا را از کاهنی یهودی آغاز می‌کنم، با نام زکریا، که در زمان هیرودیس، پادشاه یهودیه، زندگی می‌کرد. او عضو دسته‌ای از کاهنان معبد بود که اَبیّا نام داشت. همسرش الیزابت نیز مانند خود او از قبیلهٔ کاهنان یهود و از نسل هارون برادر موسی بود."},{"book":"لوقا","chapter":"1","verse":"6","text":"زکریا و الیزابت هر دو در نظر خدا بسیار درستکار بودند و با جان و دل تمام احکام و فرایض خداوند را رعایت می‌کردند."},{"book":"لوقا","chapter":"1","verse":"7","text":"اما آنها فرزندی نداشتند، زیرا الیزابت نازا بود؛ از این گذشته، هر دو بسیار سالخورده بودند."},{"book":"لوقا","chapter":"1","verse":"8","text":"یکبار که گروه زکریا در معبد خدمت می‌کرد، و او به انجام وظایف کاهنیِ خود مشغول بود،"},{"book":"لوقا","chapter":"1","verse":"9","text":"به حکم قرعه نوبت به او رسید که به جایگاه مقدّس معبد داخل شود و در آنجا بخور بسوزاند."},{"book":"لوقا","chapter":"1","verse":"10","text":"به هنگام سوزاندن بخور، جمعیت انبوهی در صحن معبد مشغول عبادت بودند."},{"book":"لوقا","chapter":"1","verse":"11","text":"ناگهان فرشته‌ای بر زکریا ظاهر شد و در طرف راست مذبح بخور ایستاد."},{"book":"لوقا","chapter":"1","verse":"12","text":"زکریا از دیدن فرشته مبهوت و هراسان شد."},{"book":"لوقا","chapter":"1","verse":"13","text":"فرشته به او گفت: «ای زکریا، نترس! چون آمده‌ام به تو خبر دهم که خدا دعایت را شنیده است، و همسرت الیزابت برایت پسری به دنیا خواهد آورد که نامش را یحیی خواهی گذاشت."},{"book":"لوقا","chapter":"1","verse":"14","text":"این پسر باعث شادی و سُرور شما خواهد شد، و بسیاری نیز از تولدش شادی خواهند نمود."},{"book":"لوقا","chapter":"1","verse":"15","text":"زیرا او در نظر خداوند بزرگ خواهد بود. او هرگز نباید شراب و مشروبات سُکرآور بنوشد، چون حتی پیش از تولد، از روح‌القدس پر خواهد بود!"},{"book":"لوقا","chapter":"1","verse":"16","text":"بسیاری از بنی‌اسرائیل توسط او به سوی خداوند، خدای خود بازگشت خواهند نمود."},{"book":"لوقا","chapter":"1","verse":"17","text":"او خدمت خود را با همان روح و قدرت ایلیای نبی انجام خواهد داد. او پیشاپیش مسیح خواهد آمد تا مردم را برای ظهور او آماده کند و دل پدران را به سوی فرزندان بازگرداند. او سبب خواهد شد افراد سرکش، حکمت خداترسان را بپذیرند.»"},{"book":"لوقا","chapter":"1","verse":"18","text":"زکریا به فرشته گفت: «ولی این غیرممکن است، چون من پیر شده‌ام و همسرم نیز سالخورده است!»"},{"book":"لوقا","chapter":"1","verse":"19","text":"فرشته در جواب گفت: «من جبرائیل هستم که در حضور خدا می‌ایستم و اوست که مرا فرستاده تا این خبر خوش را به تو بدهم."},{"book":"لوقا","chapter":"1","verse":"20","text":"اما حال که سخنان مرا باور نکردی، لال خواهی شد و تا زمانی که کودک به دنیا بیاید یارای سخن گفتن نخواهی داشت؛ زیرا آنچه گفتم، در زمان مقرر واقع خواهد شد.»"},{"book":"لوقا","chapter":"1","verse":"21","text":"در این میان، مردم در صحن معبد منتظر زکریا بودند و از اینکه او در بیرون آمدن از جایگاه مقدّس این همه تأخیر می‌کرد، در حیرت بودند."},{"book":"لوقا","chapter":"1","verse":"22","text":"سرانجام وقتی بیرون آمد و نتوانست با ایشان سخن گوید، از اشارات او پی بردند که در جایگاه مقدّس معبد رؤیایی دیده است."},{"book":"لوقا","chapter":"1","verse":"23","text":"زکریا پس از پایان دوره خدمتش، به خانهٔ خود بازگشت."},{"book":"لوقا","chapter":"1","verse":"24","text":"طولی نکشید که همسرش الیزابت باردار شد. او برای مدت پنج ماه گوشه‌نشینی اختیار کرد و می‌گفت:"},{"book":"لوقا","chapter":"1","verse":"25","text":"«سرانجام خداوند بر من نظر لطف انداخت و کاری کرد که دیگر در میان مردم شرمگین نباشم!»"},{"book":"لوقا","chapter":"1","verse":"26","text":"در ششمین ماه بارداری الیزابت، خدا فرشته خود جبرائیل را به ناصره، یکی از شهرهای ایالت جلیل فرستاد،"},{"book":"لوقا","chapter":"1","verse":"27","text":"تا نزد دختری1‏:27 یا «باکره‌ای». به نام مریم برود. مریم نامزدی داشت به نام یوسف، از نسل داوود پادشاه."},{"book":"لوقا","chapter":"1","verse":"28","text":"جبرائیل بر مریم ظاهر شد و گفت: «درود بر تو، که بسیار مورد لطف هستی! خداوند با توست!»"},{"book":"لوقا","chapter":"1","verse":"29","text":"مریم از این سخنان پریشان و متحیّر شد، و نمی‌دانست این چه نوع تحیّتی می‌تواند باشد."},{"book":"لوقا","chapter":"1","verse":"30","text":"فرشته به او گفت: «ای مریم، نترس! زیرا خدا بر تو نظر لطف انداخته است!"},{"book":"لوقا","chapter":"1","verse":"31","text":"تو به‌زودی باردار شده، پسری به دنیا خواهی آورد و نامش را عیسی خواهی نهاد."},{"book":"لوقا","chapter":"1","verse":"32","text":"او بسیار بزرگ خواهد بود و پسر خدای متعال نامیده خواهد شد، و خداوند تخت سلطنت جدّش، داوود را به او خواهد سپرد،"},{"book":"لوقا","chapter":"1","verse":"33","text":"تا برای همیشه بر نسل یعقوب1‏:33 خدا نام یعقوب، نوۀ ابراهیم را به «اسرائیل» تغییر داد. سلطنت کند، سلطنتی که هرگز پایانی نخواهد داشت!»"},{"book":"لوقا","chapter":"1","verse":"34","text":"مریم از فرشته پرسید: «اما چگونه چنین چیزی امکان دارد؟ دست هیچ مردی هرگز به من نرسیده است!»"},{"book":"لوقا","chapter":"1","verse":"35","text":"فرشته پاسخ داد: «روح‌القدس بر تو خواهد آمد، و قدرت خدای متعال بر تو سایه خواهد افکند. از این رو، آن نوزاد مقدّس بوده، پسر خدا خوانده خواهد شد."},{"book":"لوقا","chapter":"1","verse":"36","text":"بدان که خویشاوند تو، الیزابت نیز شش ماه پیش در سن پیری باردار شده و به‌زودی پسری به دنیا خواهد آورد؛ بله، همان کس که همه او را نازا می‌خواندند."},{"book":"لوقا","chapter":"1","verse":"37","text":"زیرا برای خدا هیچ کاری محال نیست!»"},{"book":"لوقا","chapter":"1","verse":"38","text":"مریم گفت: «من خدمتگزار خداوند هستم. هر چه دربارۀ من گفتی، همان بشود.» آنگاه فرشته او را ترک گفت."},{"book":"لوقا","chapter":"1","verse":"39","text":"پس از چند روز، مریم تدارک سفر دید و شتابان به کوهستان یهودیه رفت،"},{"book":"لوقا","chapter":"1","verse":"40","text":"جایی که زکریا زندگی می‌کرد. مریم وارد خانه شده، به الیزابت سلام کرد."},{"book":"لوقا","chapter":"1","verse":"41","text":"به محض اینکه صدای سلام مریم به گوش الیزابت رسید، آن طفل در رحم او به حرکت درآمد. آنگاه الیزابت از روح‌القدس پر شد،"},{"book":"لوقا","chapter":"1","verse":"42","text":"و با صدای بلند به مریم گفت: «تو در میان زنان خجسته‌ای، و فرزندت نیز خجسته است."},{"book":"لوقا","chapter":"1","verse":"43","text":"چه افتخار بزرگی است برای من، که مادر خداوندم به دیدنم بیاید!"},{"book":"لوقا","chapter":"1","verse":"44","text":"وقتی وارد شدی و به من سلام کردی، به محض اینکه صدایت را شنیدم، بچه از شادی در رَحِمِ من به حرکت درآمد!"},{"book":"لوقا","chapter":"1","verse":"45","text":"خوشا به حال تو، زیرا ایمان آوردی که هر چه خدا به تو گفته است، به انجام خواهد رسید!»"},{"book":"لوقا","chapter":"1","verse":"46","text":"مریم گفت: «خداوند را با تمام وجود ستایش می‌کنم،"},{"book":"لوقا","chapter":"1","verse":"47","text":"و روح من، به سبب نجات‌دهنده‌ام خدا، شاد و مسرور است!"},{"book":"لوقا","chapter":"1","verse":"48","text":"چون او منِ ناچیز را مورد عنایت قرار داده است. از این پس، همهٔ نسلها مرا خوشبخت خواهند خواند،"},{"book":"لوقا","chapter":"1","verse":"49","text":"زیرا خدای قادر و قدوس در حق من کارهای بزرگ کرده است."},{"book":"لوقا","chapter":"1","verse":"50","text":"«لطف و رحمت او، نسل اندر نسل شامل حال آنانی می‌شود که از او می‌ترسند."},{"book":"لوقا","chapter":"1","verse":"51","text":"او دست خود را با قدرت دراز کرده و متکبران را همراه نقشه‌هایشان پراکنده ساخته است."},{"book":"لوقا","chapter":"1","verse":"52","text":"سلاطین را از تخت به زیر کشیده و فروتنان را سربلند کرده است."},{"book":"لوقا","chapter":"1","verse":"53","text":"گرسنگان را با نعمتهای خود سیر کرده، اما ثروتمندان را تهی دست روانه نموده است."},{"book":"لوقا","chapter":"1","verse":"54","text":"او رحمت خود را به یاد آورده، و خادم خویش اسرائیل را یاری داده است."},{"book":"لوقا","chapter":"1","verse":"55","text":"بله، او که وعدهٔ ابدی خود را که به ابراهیم و فرزندانش داده بود، به یاد آورده است.»"},{"book":"لوقا","chapter":"1","verse":"56","text":"مریم حدود سه ماه نزد الیزابت ماند. سپس به خانه خود بازگشت."},{"book":"لوقا","chapter":"1","verse":"57","text":"سرانجام، انتظار الیزابت پایان یافت و زمان وضع حملش فرا رسید و پسری به دنیا آورد."},{"book":"لوقا","chapter":"1","verse":"58","text":"وقتی که همسایگان و بستگان او از این خبر آگاهی یافتند و دیدند که خداوند چه لطف بزرگی در حق او نموده است، نزد او آمده، در شادی‌اش شریک شدند."},{"book":"لوقا","chapter":"1","verse":"59","text":"چون نوزاد هشت روزه شد، تمام بستگان و دوستانشان برای مراسم ختنه گرد آمدند و قصد داشتند نام پدرش، زکریا را بر او بگذارند."},{"book":"لوقا","chapter":"1","verse":"60","text":"اما الیزابت نپذیرفت و گفت: «نام او یحیی خواهد بود.»"},{"book":"لوقا","chapter":"1","verse":"61","text":"گفتند: «اما در خانواده تو، کسی چنین نامی نداشته است.»"},{"book":"لوقا","chapter":"1","verse":"62","text":"پس با اشاره، از پدر نوزاد پرسیدند که می‌خواهد نام او را چه بگذارد."},{"book":"لوقا","chapter":"1","verse":"63","text":"زکریا با اشاره، تخته‌ای خواست و در برابر چشمان حیرت‌زدهٔ همه نوشت: «نامش یحیی است!»"},{"book":"لوقا","chapter":"1","verse":"64","text":"در همان لحظه زبانش باز شد و قدرت سخن گفتن را بازیافت و به شکرگزاری خدا پرداخت."},{"book":"لوقا","chapter":"1","verse":"65","text":"همسایگان با دیدن تمام این وقایع بسیار متعجب شدند، و خبر این ماجرا در سراسر کوهستان یهودیه پخش شد."},{"book":"لوقا","chapter":"1","verse":"66","text":"هر که این خبر را می‌شنید، به فکر فرو می‌رفت و از خود می‌پرسید: «این طفل، در آینده چه خواهد شد؟»، زیرا همه می‌دیدند که او مورد توجه خاص خداوند قرار دارد."},{"book":"لوقا","chapter":"1","verse":"67","text":"آنگاه پدرش زکریا، از روح‌القدس پر شد و نبوّت کرده، چنین گفت:"},{"book":"لوقا","chapter":"1","verse":"68","text":"«خداوند، خدای اسرائیل را سپاس باد، زیرا به یاری قوم خود شتافته و ایشان را رهایی بخشیده است."},{"book":"لوقا","chapter":"1","verse":"69","text":"او به‌زودی برای ما نجات‌دهنده‌ای قدرتمند از نسل داوود خواهد فرستاد؛"},{"book":"لوقا","chapter":"1","verse":"70","text":"چنانکه از دیرباز، از زبان انبیای مقدّس خود وعده می‌داد"},{"book":"لوقا","chapter":"1","verse":"71","text":"که شخصی را خواهد فرستاد تا ما را از چنگ دشمنانمان و از دست همه آنانی که از ما نفرت دارند، رهایی بخشد."},{"book":"لوقا","chapter":"1","verse":"72","text":"«او نسبت به نیاکان ما، رحیم و مهربان بوده است. بله، او عهد و پیمان مقدّس خود را به یاد آورده است،"},{"book":"لوقا","chapter":"1","verse":"73","text":"همان عهدی را که با سوگند با جدّ ما، ابراهیم بست،"},{"book":"لوقا","chapter":"1","verse":"74","text":"که ما را از دست دشمنانمان رهایی بخشد تا بتوانیم بدون ترس و واهمه او را عبادت کنیم"},{"book":"لوقا","chapter":"1","verse":"75","text":"و تمام روزهای عمر خود را در حضور او با پاکی و عدالت بگذرانیم."},{"book":"لوقا","chapter":"1","verse":"76","text":"«و تو ای فرزند من، نبی خدای متعال نامیده خواهی شد، زیرا پیشاپیش خداوند حرکت خواهی کرد تا راه او را آماده نمایی،"},{"book":"لوقا","chapter":"1","verse":"77","text":"و قوم او را آگاه سازی که با آمرزش گناهانشان نجات خواهند یافت."},{"book":"لوقا","chapter":"1","verse":"78","text":"اینها، همه به سبب رحمت و شفقت بی‌پایان خدای ماست. به‌زودی سپیده صبح از افق آسمان بر ما طلوع خواهد کرد"},{"book":"لوقا","chapter":"1","verse":"79","text":"تا بر کسانی که در تاریکی و سایۀ مرگ ساکن هستند، بتابد و همهٔ ما را به سوی آرامش و صلح و صفا هدایت نماید.»"},{"book":"لوقا","chapter":"1","verse":"80","text":"آن کودک رشد می‌کرد و در روح، نیرومند می‌شد. او در بیابانها به سر می‌بُرد، تا روزی فرا رسید که می‌بایست خدمت خود را به‌طور علنی در میان قوم اسرائیل آغاز کند."}]}