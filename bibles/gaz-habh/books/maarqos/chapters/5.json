{"data":[{"book":"Maarqos","chapter":"5","verse":"1","text":"Isaanis galaanicha ceʼanii biyya Gergeesenoon dhaqan."},{"book":"Maarqos","chapter":"5","verse":"2","text":"Yommuu Yesuus bidiruu irraa buʼetti, yommusuma namichi hafuura xuraaʼaadhaan qabame tokko iddoo awwaalaatii baʼee isatti dhufe."},{"book":"Maarqos","chapter":"5","verse":"3","text":"Namichi kun iddoo awwaalaa jiraata ture; namni tokko iyyuu foncaan illee lammata isa hidhuu hin dandeenye."},{"book":"Maarqos","chapter":"5","verse":"4","text":"Inni yeroo baayʼee funyoo sibiilaatii fi foncaadhaan hidhama ture; garuu foncaa sana kukkutee funyoo sibiilaa sanas caccabsa tureetii. Namni gad isa qabuu dandaʼu tokko iyyuu hin turre."},{"book":"Maarqos","chapter":"5","verse":"5","text":"Innis yeroo hundumaa, halkanii guyyaa iddoo awwaalaa keessattii fi gaarran gubbaatti iyyaa, dhagna isaas dhagaadhaan murmuraa ture."},{"book":"Maarqos","chapter":"5","verse":"6","text":"Innis yommuu Yesuusin fagootti argetti itti fiigee, fuula isaa duratti jilbeenfate."},{"book":"Maarqos","chapter":"5","verse":"7","text":"Sagalee ol fudhatee iyyees, “Yaa Yesuus Ilma Waaqa Waan Hundaa Olii, ati maal narraa barbaadda? Maqaa Waaqaatiin sin kadhadhaatii maaloo na hin dhiphisin!” jedheen."},{"book":"Maarqos","chapter":"5","verse":"8","text":"Yesuusis, “Yaa hafuura xuraaʼaa, namicha kana keessaa baʼi!” jedheenii tureetii."},{"book":"Maarqos","chapter":"5","verse":"9","text":"Yesuusis, “Maqaan kee eenyu?” jedhee isa gaafate."},{"book":"Maarqos","chapter":"5","verse":"10","text":"Akka inni biyya sana keessaa isaan hin ariineefis guddisee Yesuusin kadhate."},{"book":"Maarqos","chapter":"5","verse":"11","text":"Hoomaan booyyee guddaan isaas gaara bira dheedaa ture."},{"book":"Maarqos","chapter":"5","verse":"12","text":"Hafuuronni hamoon sunis, “Gara hoomaa booyyee sanaatti nu ergi; akka itti galluufis nuu eeyyami” jedhanii Yesuusin kadhatan."},{"book":"Maarqos","chapter":"5","verse":"13","text":"Innis ni eeyyameef; hafuuronni xuraaʼoon sun baʼanii booyyee sanatti galan. Hoomaan gara booyyee kuma lamaa of keessaa qabu sunis ededa hallayyaa irraa gad furguggifamee galaanatti namʼee liqimfame."},{"book":"Maarqos","chapter":"5","verse":"14","text":"Warri booyyeewwan tiksan sunis baqatanii magaalaa fi baadiyyaatti waan kana odeessan; namoonnis waan taʼe sana ilaaluu yaaʼan."},{"book":"Maarqos","chapter":"5","verse":"15","text":"Isaanis yommuu gara Yesuus dhufanitti namicha Leegewoonii hafuurota hamootiin qabamee ture sana wayyaa uffatee, qalbii isaattis deebiʼee achi taaʼee argan; ni sodaatanis."},{"book":"Maarqos","chapter":"5","verse":"16","text":"Warri waan kana arganii turanis waan namicha hafuurota hamoon qabamee ture sanaaf taʼee fi waaʼee hoomaa booyyees namootatti odeessan."},{"book":"Maarqos","chapter":"5","verse":"17","text":"Kana irratti jarri akka Yesuus biyya isaanii keessaa baʼuuf isa kadhachuu jalqaban."},{"book":"Maarqos","chapter":"5","verse":"18","text":"Utuu Yesuus bidiruu yaabbachaa jiruu namichi hafuura hamaan qabamee ture sun isa wajjin deemuuf isa kadhate."},{"book":"Maarqos","chapter":"5","verse":"19","text":"Yesuus garuu, “Gara mana keetii, warra keetti galiitii waan guddaa Gooftaan siif godhee fi akkamitti akka inni si maares isaanitti odeessi!” jedheen malee hin eeyyamneef."},{"book":"Maarqos","chapter":"5","verse":"20","text":"Kanaafuu namichi sun dhaqee waan Yesuus isaaf godhe Magaalaa Kurnan keessatti odeessuu jalqabe. Namoonni hundinuus ni dinqifatan."},{"book":"Maarqos","chapter":"5","verse":"21","text":"Yommuu Yesuus bidiruudhaan ammas gara gama galaanaatti ceʼetti namoonni hedduun isa biratti walitti qabaman; innis qarqara galaanaa ture."},{"book":"Maarqos","chapter":"5","verse":"22","text":"Hooggantoota mana sagadaa keessaas namichi Yaaʼiiros jedhamu tokko dhufe; innis yommuu Yesuusin argetti, miilla isaa irratti kufee,"},{"book":"Maarqos","chapter":"5","verse":"23","text":"“Intalli koo xinnoon duʼuu geesseerti. Akka isheen fayyitee jiraattuuf, maaloo kottuutii harka kee ishee irra kaʼi” jedhee jabeessee isa kadhate."},{"book":"Maarqos","chapter":"5","verse":"24","text":"Kanaafuu Yesuus isa wajjin dhaqe."},{"book":"Maarqos","chapter":"5","verse":"25","text":"Dubartiin dhiigni ishee waggaa kudha lama dhangalaʼaa ture tokkos achi turte."},{"book":"Maarqos","chapter":"5","verse":"26","text":"Isheenis ogeeyyii fayyaa baayʼee biratti akka malee dhiphatte; waan qabdu hundumas of harkaa fixxe; garuu ittuma hammaachaa deeme malee itti hin wayyoofne."},{"book":"Maarqos","chapter":"5","verse":"27","text":"Isheenis yommuu waaʼee Yesuus dhageessetti dugda isaa duubaan namoota gidduudhaan dhuftee uffata isaa tuqxe."},{"book":"Maarqos","chapter":"5","verse":"28","text":"Isheen, “Ani yoon uffatuma isaa illee tuqe nan fayya” jettee yaaddee turteetii."},{"book":"Maarqos","chapter":"5","verse":"29","text":"Dhiigni ishees yommusuma cite; isheenis akka dhiphina ishee irraa fayyite dhagna ishee keessatti hubatte."},{"book":"Maarqos","chapter":"5","verse":"30","text":"Yesuusis yommusuma akka humni isa keessaa baʼe hubate. Innis namoota keessa garagalee, “Eenyutu uffata koo tuqe?” jedhee gaafate."},{"book":"Maarqos","chapter":"5","verse":"31","text":"Barattoonni isaas deebisanii, “Akka namoonni si dhiibaa jiran utuma argituu, ‘Eenyutu na tuqe?’ jettee gaafattaa?” jedhan."},{"book":"Maarqos","chapter":"5","verse":"32","text":"Yesuus garuu namni waan kana godhe eenyuu akka taʼe arguuf jedhee garagalee ilaale."},{"book":"Maarqos","chapter":"5","verse":"33","text":"Dubartittiinis waan isheef godhame hubattee sodaadhaan hollachaa dhuftee miilla isaa irratti kufte; dhugaa hundumas isatti himte."},{"book":"Maarqos","chapter":"5","verse":"34","text":"Innis, “Yaa intalaa, amantiin kee si fayyiseera. Nagaan deemi; dhiphina kee irraas fayyi” jedheen."},{"book":"Maarqos","chapter":"5","verse":"35","text":"Utuu Yesuus dubbachaa jiruus namoonni tokko tokko mana Yaaʼiiroos bulchaa mana sagadaatii dhufanii, “Intalli kee duuteerti; ati siʼachi maaliif barsiisicha rakkifta?” jedhan."},{"book":"Maarqos","chapter":"5","verse":"36","text":"Yesuus garuu waan isaan jedhan jalaa qabuu didee bulchaa mana sagadaa sanaan, “Amani malee hin sodaatin!” jedhe."},{"book":"Maarqos","chapter":"5","verse":"37","text":"Innis Phexros, Yaaqoobii fi Yohannis obboleessa Yaaqoob malee akka namni tokko iyyuu isa faana deemu hin eeyyamne."},{"book":"Maarqos","chapter":"5","verse":"38","text":"Yommuu mana hoogganaa mana sagadaa sanaa bira gaʼanittis Yesuus uummata wacu, namoota booʼanii fi wawwaatan arge."},{"book":"Maarqos","chapter":"5","verse":"39","text":"Innis ol seenee, “Wacnii fi booʼichi kun hundi maali? Intalattiin ni rafti malee hin duune” jedheen."},{"book":"Maarqos","chapter":"5","verse":"40","text":"Isaan garuu isatti kolfan."},{"book":"Maarqos","chapter":"5","verse":"41","text":"Innis harka ishee qabee, “Xaaliitaa quumii!” jedheen; kunis, “Yaa mucattii xinnoo, ani siin nan jedha, kaʼi!” jechuu dha."},{"book":"Maarqos","chapter":"5","verse":"42","text":"Mucattiinis yommusuma kaatee dhaabatte; asii fi achis deemuu jalqabde. Umuriin ishee waggaa kudha lama ture. Isaanis yommusuma akka malee dinqifatan."},{"book":"Maarqos","chapter":"5","verse":"43","text":"Innis akka namni tokko iyyuu waan kana hin beekneef ajaja cimaa kenne; akka isaan waan isheen nyaattu isheef kennan isaanitti hime."}]}