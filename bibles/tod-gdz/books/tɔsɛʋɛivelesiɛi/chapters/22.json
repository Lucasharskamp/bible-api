{"data":[{"book":"Tɔ Sɛʋɛi Velesiɛi","chapter":"22","verse":"1","text":"Wa wo-ɠɛɛloin ná-nikɛi ɓaa ná-baalagi ɠaana, toai ya, à mina gaazumaavɔɔ ɠɛ, kɛni wo lii la pɔ."},{"book":"Tɔ Sɛʋɛi Velesiɛi","chapter":"22","verse":"2","text":"Ni wo la zeini ada ɠila wa wo-ɠɛɛloin naa, maaɠoozaʋɛ wo ʋa, ɓaa wo la kwɛni, à li ga toganii wa-ʋɛlɛi wu, wo makɛ ba wa-ʋɛlɛi wu, eyɛsu é maaɠaazaɠabo, názu wa fe zea."},{"book":"Tɔ Sɛʋɛi Velesiɛi","chapter":"22","verse":"3","text":"Zekana wa kɛ la ga ná-soovalegi, ɓaa ná-seɠei, ɓaa ani nɔpɛ nɔ wo-ɠɛɛloin a toona ya, wo ka, à mina gaazumaavɔɔ vaa ɠɛ la."},{"book":"Tɔ Sɛʋɛi Velesiɛi","chapter":"22","verse":"4","text":"Ni wa wo-ɠɛɛloin ná-soovalegi ɠaana, ɓaa ná-nikɛi, toai pelei zu, à mina ɠaazumaavɔ, wo ʋa leʋe ba, wa ɓɔ ba, wo buzeɠe."},{"book":"Tɔ Sɛʋɛi Velesiɛi","chapter":"22","verse":"5","text":"Anzanu mina zunu zeɠe loo ɠɔba, zunu mina anzanu zeɠe loo ɠɔba, niiti kpein ti naama vai ɠɛɛzu, naati ta ga kɔzɔba nuiti Ɠɔoɠɔ GALAGI ɠaazu."},{"book":"Tɔ Sɛʋɛi Velesiɛi","chapter":"22","verse":"6","text":"Ni wa wɔni laɠa kaana pelei zu, é gului zu, ɓaa zooi ma, ma leei ʋɛɛni ma ɠainti ma, ɓaa ma yiʋoiti, à mina ma leei ta ma yiʋoiti kpɔsu, wo ʋa ti zeɠe."},{"book":"Tɔ Sɛʋɛi Velesiɛi","chapter":"22","verse":"7","text":"À ɓe ma leei ʋa, é ɠoʋe, é li. Wa zoo wo ma yiʋoiti seɠe. Wa ziɛna ɠana, wo undaa ɠa nɛ, wo-zii zuɠooza."},{"book":"Tɔ Sɛʋɛi Velesiɛi","chapter":"22","verse":"8","text":"Ni wa pɛlɛ niinɛ lona, kɔmaʋɛ ɠaanɛmɛai, kɛni wo sasai lo pɛlɛ ɠɔmaʋɛ, é ɠaku ma, nu a ʋa ɠula ná, é ʋa loo, a zaana, ma lɔɠɔ a ʋa ʋɛɛ wo ʋa."},{"book":"Tɔ Sɛʋɛi Velesiɛi","chapter":"22","verse":"9","text":"À mina ani ɠiligaa zin wa-leezɛn ɓelei zu, ni naa laade, nii nɔpɛ a zɔlɔɔna ná, leezɛinti, ta ani waai zɔiti, tɔgi ɠa ɠɛ ti ma."},{"book":"Tɔ Sɛʋɛi Velesiɛi","chapter":"22","verse":"10","text":"À mina nikɛ zinɛi ta soovale sinɛi ɓɔsu, wo ʋa ti lɔ unbawulu ɠilagi wu, ti ʋa wozai woli wo ʋɛ."},{"book":"Tɔ Sɛʋɛi Velesiɛi","chapter":"22","verse":"11","text":"À mina seɠe loo ɠɔba, nii fɛlɛai zupuai ga baala deɠai ta gezei."},{"book":"Tɔ Sɛʋɛi Velesiɛi","chapter":"22","verse":"12","text":"Seɠei nii wo felevelesu ɓɔɠɔ ma, wa geze yiizayiizagi lo goizu naanigɔiti ba."},{"book":"Tɔ Sɛʋɛi Velesiɛi","chapter":"22","verse":"13","text":"Ni zunui ta a anzanui ta zeina, ti ɓɔ faa ma, naa ʋoluma, naa wɔinzeɠe ma,"},{"book":"Tɔ Sɛʋɛi Velesiɛi","chapter":"22","verse":"14","text":"é zɛɛ vaiti kpɛtɛ anzanui laalɔɠɔma, é kisiɛ ɲɔi wo, é lo ba, é ɠɛ ma: «Gè la ɠɛni ma ɓea zeɠeni, gè fuluai ma, gè ʋilɛ polu,»"},{"book":"Tɔ Sɛʋɛi Velesiɛi","chapter":"22","verse":"15","text":"naazu, anzanui kɛɛɠɛ ta dee ta ma ɓea ʋoogi zeɠe, ti lii la taa ɠundiɠiiti pɔ taa ziɠidaʋɛ, ti-zeizuʋɛ."},{"book":"Tɔ Sɛʋɛi Velesiɛi","chapter":"22","verse":"16","text":"Kɛɛɠɛ ɠa ɠɛ ti ma: «Gè dòun anzanui veeni zunui tɛi bɛ ga vului, kɛlɛ é maaɓoa,"},{"book":"Tɔ Sɛʋɛi Velesiɛi","chapter":"22","verse":"17","text":"é tɔɔzeiɗa ga maaɓoa, ga wɛɛnziɛ nu ʋe, é la ma ɓea zeɠeni. Kɛlɛ poogi ʋɛtɛ, nii é dɛɛzu ga dòun anzanui ma ɓeai ɠɛni de.» Ta maazaa kpidii ma lasuzeɠei zuvie taa ɠundiɠiiti gaazu, nii ɲamai vazagai su."},{"book":"Tɔ Sɛʋɛi Velesiɛi","chapter":"22","verse":"18","text":"Taa ɠundiɠiiti ta zunui naa zo, ti faa la ma,"},{"book":"Tɔ Sɛʋɛi Velesiɛi","chapter":"22","verse":"19","text":"tɔɔzei é Izilayɛle anzanu ɓeai ta maaɓoa, kɛni ti alamanii loo ma, ga wali ɠae ungila (100), é fe anzanu loungoi kɛɛɠɛ ya. Toɠa yɛ zea ga anzai eyɛsu saai, ma zobo nɔpɛ ge la mɔ ɠɛa bɛ, é ʋa ɠɛlɛ ba."},{"book":"Tɔ Sɛʋɛi Velesiɛi","chapter":"22","verse":"20","text":"Kɛlɛ tama, ni kɛɛʋɛ ga gaama, anzanu loungoi ná-kpea vai ma ʋoogi la ɠaani,"},{"book":"Tɔ Sɛʋɛi Velesiɛi","chapter":"22","verse":"21","text":"ta anzanu loungoi ɠula, ti to kɛɛɠɛ ná-pɛlɛlaʋɛ, ná-taazuiti ta sɔ ga kɔtui, é za, tɔɔzei é etea ɠoloɠolo faa ɠɛa Izilayɛle nuiti saama, é koloɠologi ɠɛ, kɛai ma kɛɛɠɛ ná-pɛlɛi wu. Pele ɠana wa faa ɲɔi lɔɔɠula la ɓɔɠɔ zaama, nii é wo ɠɔzɔzu."},{"book":"Tɔ Sɛʋɛi Velesiɛi","chapter":"22","verse":"22","text":"Ni ta zunui ta zona, é ɗa la ga anzanui é zini bɛ, ta ti felegɔ pɛ paa, zunui ta anzanui. Wa faa ɲɔi lɔɔɠula ɠana Izilayɛle nuiti saama."},{"book":"Tɔ Sɛʋɛi Velesiɛi","chapter":"22","verse":"23","text":"Ni anzalopoi ta maazogɛ zunui ta ʋɛ, ta ɠomina ta zunui taɠili taazuʋɛ, é la koba,"},{"book":"Tɔ Sɛʋɛi Velesiɛi","chapter":"22","verse":"24","text":"wa li ga ti felegɔ taa ziɠidaʋɛ, wo ti zɔɔ ga kɔtui, ti za. Anzanu loungoi ɠa za, tɔɔzei é la kpee looni, anɛɛ ni taazuʋɛ ʋe, zunui ɠa za, tɔɔzei é ɓaaɠulaa seiɲɔɠɔi anzai ma. Wa faa ɲɔi lɔɔɠula ɠana ɓɔɠɔ zaama."},{"book":"Tɔ Sɛʋɛi Velesiɛi","chapter":"22","verse":"25","text":"Ni dɔɓɔi zu ɠa zunui ɠomigai ná ga anzanu loungoi, nii maazogai, ni a sona, é la koba, zunui é dakobai wogai, naa ɠila nɔ ɠa a za."},{"book":"Tɔ Sɛʋɛi Velesiɛi","chapter":"22","verse":"26","text":"À mina faa nɔpɛ kɛ ga anzalopoi, mazɔlɔɔ é la faaɠaaza faa nɔpɛ kɛɛni, nii soloogai saai ma. É ɓɔɠɔ ɠaani faaɓaagi laawu nɔ, eɠɛʋelei zunu a vala la seiɲɔɠɔi ʋa, é paa."},{"book":"Tɔ Sɛʋɛi Velesiɛi","chapter":"22","verse":"27","text":"Anzalopoi maazogai, zunui ɠomigai da dɔɓɔi zu, é kpeei looʋɛ, kɛlɛ nu la ʋaani, é ʋa ɓɔ ba."},{"book":"Tɔ Sɛʋɛi Velesiɛi","chapter":"22","verse":"28","text":"Ni zunui ta anzalopoi ta ta ɠomina, nii nu la dɛ maazoni, é so zee ʋa, é laa la, ti ti zo ná,"},{"book":"Tɔ Sɛʋɛi Velesiɛi","chapter":"22","verse":"29","text":"zunui daai la, naa ɠa wali ɠae ʋuulɔɔlugɔ (50) ve doun kɛɛɠɛi ya, toɠa seɠe, é ɠɛ ga anza, tɔɔzei tɔ ɠa é ma ɓea zeɠeai. Kɛlɛ é la pilɛga, sii ma voloi pɛ su."}]}