{"data":[{"book":"Sams-Zgame","chapter":"34","verse":"1","text":"Maka kna nagra Ra Anumzamofona husga hunente'na, Agri agi'a hentesga huvava hugahue."},{"book":"Sams-Zgame","chapter":"34","verse":"2","text":"Nagra Ra Anumzamofonku musena nehu'na navufga rana hugahuanki'za, vahe'mo'zama zamazeri havizama nehaza vahe'mo'za nentahi'za muse hugahaze."},{"book":"Sams-Zgame","chapter":"34","verse":"3","text":"Enketa Ra Anumzamofo avu'avazama'a huama nehuta, agi'a husga huntamneno."},{"book":"Sams-Zgame","chapter":"34","verse":"4","text":"Ra Anumzamofontega nunamuna hugeno, nunamuni'a antahinamino koro'ma nehua zana eri amne hu'ne."},{"book":"Sams-Zgame","chapter":"34","verse":"5","text":"Ra Anumzamofontegama zamavuma antete'za nemaniza vahe'mokizmi zamavugosafintira rumasa nehanige'za, muse nehanageno zamavugosafina zamagaze zamo'a refi'otegahie."},{"book":"Sams-Zgame","chapter":"34","verse":"6","text":"Amunte omne ne'ma amama mani'nea ne'mo'a nunamu higeno, Ra Anumzamo'a antahimino ana maka knazama'afintira agu'vazi'ne."},{"book":"Sams-Zgame","chapter":"34","verse":"7","text":"Ra Anumzamofo ankeroma'amo'a Agri'ma koro'ma hunte'za agoraga'ama nemaniza vahera manigagino kegava hunezmanteno hazenke zampintira zamagu'nevazie."},{"book":"Sams-Zgame","chapter":"34","verse":"8","text":"Agra knare avu'ava nehia ne' mani'neanki Ra Anumzamofona rehenka ko, Agripinkama frakino manisia vahe'mo'a muse hugahie."},{"book":"Sams-Zgame","chapter":"34","verse":"9","text":"Anumzamofo amage'ma nentaza vahe'mota Ra Anumzamofona koro hunteta agoraga'a maniho. Na'ankure Agri'ma koro'ma hunte'za agoraga'ama nemaniza vahe'mo'za mago zankura atupara nosaze."},{"book":"Sams-Zgame","chapter":"34","verse":"10","text":"Hankavenentake laionimo'a mago'a kna agakura hugahie. Hianagi Ra Anumzamofonte'ma amentintima himo'a, knare zantaminkura upara nosie."},{"book":"Sams-Zgame","chapter":"34","verse":"11","text":"Mofavrenimota nagrite eta eme antahiho. Ra Anumzamofoma koroma hunteno agoraga'ama mani'zana rempi huramigahue."},{"book":"Sams-Zgame","chapter":"34","verse":"12","text":"Izaga ofrinka zaza kna ama mopafina knare hunka manizankura kave'nesie?"},{"book":"Sams-Zgame","chapter":"34","verse":"13","text":"E'ina hunaku'ma hanunka, kefo nanekene havi nanekema hu'zankura, kagira kegava huo."},{"book":"Sams-Zgame","chapter":"34","verse":"14","text":"Kefo kavukava'ma nehanazana atrenka knare kavukva huo. Arimpa fruma huno mani zankuke nehakenka, ana kavukavake huo."},{"book":"Sams-Zgame","chapter":"34","verse":"15","text":"Ra Anumzamo'a fatgo zamavu'zamavama nehaza vahete avua anteno kegava hunezmante. Agritegama krafagema hanageno'ma zamaza hanigu agesa anteteno nemanie."},{"book":"Sams-Zgame","chapter":"34","verse":"16","text":"Hianagi Ra Anumzamo'a kefo zamavu'zmava'ma nehaza vahera amefi hunezmino, ama mopafintira zamahe fanane hanige'za vahe'mo'za zamagesa ru'enena antahi ozamigahaze."},{"book":"Sams-Zgame","chapter":"34","verse":"17","text":"Fatgo zamavu'zmava'ma nehaza vahe'mo'zama Ra Anumzamofontegama krafagema nehazageno'a, Agra antahi nezmino maka hazenkefintira zamagu'nevazie."},{"book":"Sams-Zgame","chapter":"34","verse":"18","text":"Ranknazampima mani'naza vahera Ra Anumzamo'a tva'ozmire nemanino, vahe'mo'zama knazama zami'za zamagu'ama zamazeri havizama nehaza vahera, zamagu'nevazie."},{"book":"Sams-Zgame","chapter":"34","verse":"19","text":"Fatgo zamavu'zmava'ma nehaza vahe'mo'za rama'a hazenkefi ufretere hugahazanagi, Ra Anumzamo'a ana hazenkefintira zamaza huno zmagu'vazitere hugahie."},{"book":"Sams-Zgame","chapter":"34","verse":"20","text":"Na'ankure Ra Anumzamo'a fatgo avu'ava'ma nehia vahe'mofo zaferina kegava huntegahiankino mago zaferina'amo'a hara ontagigahie."},{"book":"Sams-Zgame","chapter":"34","verse":"21","text":"Kefo avu'ava'ma nehia vahera agrama nehania kefo avu'ava zamo'a ahenefrisigeno, fatgo avu'ava zanku'ma avresrama nehania vahera, ana avu'ava'zantera nona huno knazana amigahie."},{"book":"Sams-Zgame","chapter":"34","verse":"22","text":"Hianagi Ra Anumzamo'a eri'za vahe'a agu'vazigahie. Hanki Ra Anumzamofompima frakisia vahe'mo'a hazenkefina uofregahie."}]}