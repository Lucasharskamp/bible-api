{"data":[{"book":"Matej","chapter":"24","verse":"1","text":"O Isus iklilo taro Hram, a sar džala ine adathar, ale đi leste lesere učenici te mothoven lese sari šukar ćerdo o Hram."},{"book":"Matej","chapter":"24","verse":"2","text":"A ov phenđa lenđe: “Dikhena li sa adava? Čače vaćerava tumenđe, adalestar naka ačhol ni bar upro bar. Đijekh ka ovel peravdo.”"},{"book":"Matej","chapter":"24","verse":"3","text":"Sar o Isus bešela ine ki e Maslinakiri gora, o učenici ale korkore đi leste hem pučle le: “Vaćer amenđe, kad adava ka ovel hem savo ka ovel o znako zako to aviba hem zako kraj e svetosoro?”"},{"book":"Matej","chapter":"24","verse":"4","text":"O Isus phenđa lenđe: “Dikhen te na oven hovavde nekastar."},{"book":"Matej","chapter":"24","verse":"5","text":"Adalese so but džene ka aven ano mlo anav vaćerindoj: ‘Me injum o Hrist’ hem buten ka hovaven."},{"book":"Matej","chapter":"24","verse":"6","text":"A kad ka šunen zako mariba hem da vaćeri pe e maribnastar, ma te daran. Adalese so adava valjani te ovel, ali adava pana nane kraj."},{"book":"Matej","chapter":"24","verse":"7","text":"Adalese so ka uštel jekh nacija upri aver nacija hem jekh carstvo upro aver carstvo. Ko but thana ka ovel bokhalipe hem zemljotresija."},{"book":"Matej","chapter":"24","verse":"8","text":"Ali sai adava samo o anglunipe e bijandipnasere mukengoro."},{"book":"Matej","chapter":"24","verse":"9","text":"Tegani o manuša ka den tumen te oven mučime hem ka mudaren tumen. Sa o nacije ka mrzinen tumen zbog mande."},{"book":"Matej","chapter":"24","verse":"10","text":"Tegani but džene ka otperen oti vera, jekh avere ka izdajinen hem ka mrzinen."},{"book":"Matej","chapter":"24","verse":"11","text":"Ka ikljon but hovavne proroci hem buten ka hovaven."},{"book":"Matej","chapter":"24","verse":"12","text":"Adalese so ka ovel baro bezakonje, butengoro manglipe ka šudrol."},{"book":"Matej","chapter":"24","verse":"13","text":"Ali kova ačhola verno đi o kraj, ka ovel spasime."},{"book":"Matej","chapter":"24","verse":"14","text":"A akava Šukar lafi e nebosere carstvostar ka vaćeri pe ki sa i phuv sar svedočanstvo sa e nacijenđe, i tegani ka avel o kraj."},{"book":"Matej","chapter":"24","verse":"15","text":"Ađahar, kad ka dikhen da o ‘gadost savo anela uništenje’, savestar vaćerđa o proroko o Danilo, terđola ko Sveto Hram (ko akava čitini, nek haljol),"},{"book":"Matej","chapter":"24","verse":"16","text":"tegani okola kola živinena ani e judejakiri regija nek našen ko gore."},{"book":"Matej","chapter":"24","verse":"17","text":"Ko ka ovel upro čher, ma te huljel te lel nešto taro čher!"},{"book":"Matej","chapter":"24","verse":"18","text":"Ko ka ovel ki njiva, ma te irini pe čhere te lel plo fostani!"},{"book":"Matej","chapter":"24","verse":"19","text":"Pharo ka ovel e khamnjenđe hem okolenđe kola dena čuči ko adala dive!"},{"book":"Matej","chapter":"24","verse":"20","text":"Molinen tumen tumaro našiba te na ovel ko jevend ili ko savato,"},{"book":"Matej","chapter":"24","verse":"21","text":"adalese so tegani ka ovel bari nevolja, savi na inele taro anglunipe e svetosoro đi akana, ni nikad palo adava naka ovel."},{"book":"Matej","chapter":"24","verse":"22","text":"I te na skratini ine o Gospod o broj adale divengoro, niko naka spasini pe ine. Ali zbog okola kolen o Devel birinđa, adala dive ka oven skratime.”"},{"book":"Matej","chapter":"24","verse":"23","text":"“Te phenđa tumenđe neko tegani: ‘Ače akatei o Hrist’, ili ‘Eče adari’, ma verujinen."},{"book":"Matej","chapter":"24","verse":"24","text":"Adalese so ka ikljon hovavne hristija hem hovavne proroci hem ka ćeren bare znakija hem čudesija sar, te šaj ine, te hovaven hem e Devlesere birimen."},{"book":"Matej","chapter":"24","verse":"25","text":"Eče, vaćerđum tumenđe angleder o vreme."},{"book":"Matej","chapter":"24","verse":"26","text":"Adalese, te vaćerde tumenđe: ‘Ečei ki pustinja’, ma džan adari; ili ‘Ačei ko garavde sobe’, ma verujinen."},{"book":"Matej","chapter":"24","verse":"27","text":"Adalese so o mothojba mlo, e Manušesere Čhavesoro, ka ovel sar kad i munja čhinela taro istok hem dičhola đi ko zapad."},{"book":"Matej","chapter":"24","verse":"28","text":"Adava ka ovel jasno ađahar sar kad o lešinarija čedena pe adari kaj isi mulo telo."},{"book":"Matej","chapter":"24","verse":"29","text":"A odmah palo nevolje adale divengere,"},{"book":"Matej","chapter":"24","verse":"30","text":"Tegani ko nebo ka mothoj pe o znako e Manušesere Čhavesoro. Tegani sa o plemija ki phuv zorale ka roven hem ka dikhen e Čhave e Manušesere, sar avela upro oblaci e nebosere ano zoralipe hem ani bari slava."},{"book":"Matej","chapter":"24","verse":"31","text":"Hem ka bičhali ple anđelen e trubencar savei glasna hem on ka čeden lesere birimen taro sa o štar strane e phuvjakere, taro jekh krajo e nebosoro đi ko aver.”"},{"book":"Matej","chapter":"24","verse":"32","text":"“A oti smokva sikljoven akava: Kad lakere granke zrelonena hem ikljona listija upro lende, džanena dai paše o linaj."},{"book":"Matej","chapter":"24","verse":"33","text":"Ađahar hem tumen kad dikhena da ovela sa adava, te džanen dai mlo aviba paše, dai anglo udar."},{"book":"Matej","chapter":"24","verse":"34","text":"Čače vaćerava tumenđe, akaja generacija naka nakhel đikote sa adava na ovela."},{"book":"Matej","chapter":"24","verse":"35","text":"O nebo hem i phuv ka nakhen, ali mle lafija nikad naka nakhen.”"},{"book":"Matej","chapter":"24","verse":"36","text":"“A niko na džanel adava dive hem adava sati kad adava ka ovel. Na džanen ni o anđelja ko nebo ni o Čhavo. Džanel samo o Dad."},{"book":"Matej","chapter":"24","verse":"37","text":"Sar so inele ano vreme kad o Noje živinđa, ađahar ka ovel hem kad me, o Čhavo e Manušesoro, ka avav."},{"book":"Matej","chapter":"24","verse":"38","text":"Sar so ano adava vreme, angleder o baro pani, o manuša ine hana hem pijena, lena pe hem dena pe sa đi o dive kad o Noje đerdinđa ki barka,"},{"book":"Matej","chapter":"24","verse":"39","text":"a on ništa na džande đikote na alo o baro pani hem na legarđa sarijen – ađahar ka ovel hem kad o Čhavo e Manušesoro ka mothoj pe."},{"book":"Matej","chapter":"24","verse":"40","text":"Tegani duj džene ka oven ki njiva. Jekhe ka lel pe, a e dujtone ka ačhaj pe."},{"book":"Matej","chapter":"24","verse":"41","text":"Duj đuvlja ka ćeren buti ano mlin. Jekha ka lel pe, a e dujtona ka ačhaj pe."},{"book":"Matej","chapter":"24","verse":"42","text":"Adalese džangale pazinen, adalese so na džanen ko savo dive ka avel tumaro Gospod."},{"book":"Matej","chapter":"24","verse":"43","text":"Ali akava te džanen: te o čherutno džanel ine ko savo sati prekali rat avela o čor, ka ovel ine džangalo hem naka mukel lese ine te đerdini ko čher te čorel."},{"book":"Matej","chapter":"24","verse":"44","text":"Adalese hem tumen oven spremna, adalese so o Čhavo e Manušesoro ka avel tegani kad na nadinena tumen!”"},{"book":"Matej","chapter":"24","verse":"45","text":"“O verno hem o mudro slugai okova kas o gospodari šaj te čhivel upreder ple sluge te del len hajba ko vreme."},{"book":"Matej","chapter":"24","verse":"46","text":"Blago adale slugase kas lesoro gospodari, kad ka avel, ka arakhi sar ćerela ađahar."},{"book":"Matej","chapter":"24","verse":"47","text":"Čače vaćerava tumenđe, upreder sa o barvalipe plo ka čhivel le sar upravniko."},{"book":"Matej","chapter":"24","verse":"48","text":"Ali tei adava sluga bišukar hem vaćeri ana peste: ‘Naka avel pana mlo gospodari’,"},{"book":"Matej","chapter":"24","verse":"49","text":"i lela te marel avere slugen, hem te hal hem te pijel e mate manušencar,"},{"book":"Matej","chapter":"24","verse":"50","text":"lesoro gospodari ka avel ano okova dive hem okova sati kad naka adžićeri le,"},{"book":"Matej","chapter":"24","verse":"51","text":"ka čhinel le ko ekvaš hem ka čhivel le maškaro dujemujengere manuša, kote ka ovel baro rojba hem krciba e dandengoro tari dukh.”"}]}