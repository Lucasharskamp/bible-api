{"data":[{"book":"Sinthongei","chapter":"21","verse":"1","text":"Anni ngei le kin insen suole chu rukuong leh kin se pata Cos kin tunga anangtûka Rhodes kin tunga, tuihuol kin tung nôka ma renga hah Patara kin tung nôka."},{"book":"Sinthongei","chapter":"21","verse":"2","text":"Ma mun han rukuong inkhat Phonicia tienga se rang kin mua, mahan kin chuonga kin se nôk kelena."},{"book":"Sinthongei","chapter":"21","verse":"3","text":"Cyprus tuihuol ânlangna mun ten kin va phâk lehan Cyprus hah voi tieng kin mâka Syria tieng kin sea Tyre chu neinun an musum sikin kin chuma."},{"book":"Sinthongei","chapter":"21","verse":"4","text":"Ma mun han iempungei senkhat kin va mua an kôm sûn sari nikhuo kin châma, anni ngei han Ratha Inthieng rilin Paul hah Jerusalema se loi rangin an khapa."},{"book":"Sinthongei","chapter":"21","verse":"5","text":"Hannirese, sûn sari ahek suole chu ha renga hah kin jôka kin se nôka iempungeiin an lômnungei le an nâingei le tuikôl tena min juong thaka ma mun han khûkinbilin chubai kin thoa."},{"book":"Sinthongei","chapter":"21","verse":"6","text":"Masuole chu chonghoiin inkhat le inkhat kin insena rukuonga kin chuonga anni ngei chu in tieng an kîr nôk zoi."},{"book":"Sinthongei","chapter":"21","verse":"7","text":"Rukuong leh kin se pata Tyre renga Tolemais kin tunga iempungei chibai kin pêka mahan sûn khat an kôm kin châma."},{"book":"Sinthongei","chapter":"21","verse":"8","text":"21:8 Sin 6:5; 8:5 Anangtûka chu kin se nôka Caesarea kin tunga mahan Thurchi Sa misîrpu Philip ina kin tunga, Philip hah Jerusalema sanpu ânthang sari ngei lâia inkhat hah alei ni."},{"book":"Sinthongei","chapter":"21","verse":"9","text":"Ama han nâi dôngmate inneiloi minli a dôna anni ngei han Pathien thurchi an misîr ngâia."},{"book":"Sinthongei","chapter":"21","verse":"10","text":"21:10: Sin 11:28 Mahan sûn tamtak nikhuo kin châma ha nikhuo kin châm sûng han Judea ram renga dêipu a riming Agabus a juonga."},{"book":"Sinthongei","chapter":"21","verse":"11","text":"Kin kôm a honga Paul a kongkhitngei hah a lâka, a kengei a kutngei athenin a khita masuole chu kin kôm hi anghin a tia, “Jerusalema, Judangei hi anga kongkhit a dônpu tak hi, hi angtak hin khit an ta, Jentailngei kuta an pêk rang ti hi Ratha Inthiengin mi ril sai ke ani,” a tia."},{"book":"Sinthongei","chapter":"21","verse":"12","text":"Ha thurchi hah kin riet lechu keini le ma khuoa omngei han Paul hah Jerusalema se loi rang kin tipe tita."},{"book":"Sinthongei","chapter":"21","verse":"13","text":"Hannirese Paul han kin kôm, “Khoimo nin tho, ma angdôr hih nin chap, ku mulung nin khoi hi? Pumapa Jisua sikin Jerusalema khit rang vai hi kên phal nimaka, thi rang ten khom kên phal ke,” a tia."},{"book":"Sinthongei","chapter":"21","verse":"14","text":"Methêm theijât ani khâiloi sikin, “Pumapa ti lam tak nirese,” kin tia, kin mojôk zoi."},{"book":"Sinthongei","chapter":"21","verse":"15","text":"Masuole chu, kin insiema Jerusalem tienga se rangin kin jôk zoi."},{"book":"Sinthongei","chapter":"21","verse":"16","text":"Caeserea khuo renga ruoisi senkhat ngeiin min jûia, anni ngei lâia mi inkhat a riming Mnason, ruoisi masa ngei lâia mi Cyprus tuihuola om ngâi ama han kin tungna rang ina mi sepui zoi."},{"book":"Sinthongei","chapter":"21","verse":"17","text":"Jerusalem kin tungin chu iempungeiin râisântakin min lei dona."},{"book":"Sinthongei","chapter":"21","verse":"18","text":"Anangtûka chu Paul'n Jacob ina mi sepuia ma mun han koiindang upangei murdi khom an oma."},{"book":"Sinthongei","chapter":"21","verse":"19","text":"Anni ngei hah Paul'n chibai a pêk suole chu Pathien'n a ranak a minsila Jentailngei lâia sin a tho lam ngei hah anrêngin a misîr pe ngeia."},{"book":"Sinthongei","chapter":"21","verse":"20","text":"Ha thurchi hah an rietin chu anrêngin Pathien an minpâka, Hanchu Paul kôm, “Sungsuokpa, Judangei lâia iempungei tamlam le Balama an inpêk lam ngei nu mua."},{"book":"Sinthongei","chapter":"21","verse":"21","text":"Nangman Jentailngei rama Juda omngei murdi kôm, Moses balam nûksonga an nâingei sertan khâiloi rang le Juda balam jûi khâiloi rang ni minchu ngâi ti mîn an rila."},{"book":"Sinthongei","chapter":"21","verse":"22","text":"No hong tung ti laka hi an riet ngêt rang ania, kho angin mo ei tho rang?"},{"book":"Sinthongei","chapter":"21","verse":"23","text":"21:23,24: Tel 6:13-21 Masikin chong nang kin be lam angtakin tho roh, chonginkhâmna lei dôn sai mi pasal minli an oma."},{"book":"Sinthongei","chapter":"21","verse":"24","text":"Anni ngei hah tuong inla, an kôm nang khom inthieng inla an sam epna man hah nangman pêk roh, male chu mingei murdi'n nu thurchi an lei misîr ha dik mak ti hong riet thei an tih, nangma ke Moses balam ajûi mindik ti hong riet kelen an tih."},{"book":"Sinthongei","chapter":"21","verse":"25","text":"21:25: Sin 15:29 Jentailngei lâia iempungei rangin chu, mirmil biekna sâ inthiengloi ngei, sâ alei thi sai ngei, ha renga athi ngei sâkloi rang le, hur inditna ngei khoma inthieng rang ani tiin lekha'n ei roijêk ei min riet zoi,” an tia."},{"book":"Sinthongei","chapter":"21","verse":"26","text":"Masikin Paul'n anangtûka chu pasal minli ngei hah a tuonga an kôm ama khom ânthienga Pathien Biekina an lûta, inthiengna nikhuo ahek suomân chu inbôlna rang sângei pêk thei ni noni tiin ochai'n a lei ril ira."},{"book":"Sinthongei","chapter":"21","verse":"27","text":"Aniatachu sûn sari ahek suo vâng dôrin Asia rama Judangei Paul hah Biekina an mua lokongei an misieta Paul hah an sûra."},{"book":"Sinthongei","chapter":"21","verse":"28","text":"An hêtsana, “Israel mingei mi san roi, ma miriem hih ramtina mingei murdi kôm, Israel mingei Moses Balamngei ma Biekin ngei hi a rilminsiet bang ngâipu hah ani, atûn reng hin khom ma Biekina hin Jentailngei a hong tuonga ma Biekin hih a min nim,” an tia."},{"book":"Sinthongei","chapter":"21","verse":"29","text":"21:29: Sin 20:4(Ma anga an tina chu moton han khopuilien sûnga Ephesus'a renga Trophimus hah Paul kôm an mua, Biekin sûnga a tuong nîng atih, tiin an iem sikin)."},{"book":"Sinthongei","chapter":"21","verse":"30","text":"A khopuilien pumpui an injêl sabak zoia lokongei hah an tama, Paul ha an sûra Biekin renga an mojôk paia Biekin ngei an khâr kelen zoia."},{"book":"Sinthongei","chapter":"21","verse":"31","text":"Paul hah that rang an ti lâitakin Jerusalema mingei murdi an injêl ti Rom râlmi ulientak kôm an hong rila."},{"book":"Sinthongei","chapter":"21","verse":"32","text":"Masuole chu, râlmi pâl ulientakpu han râlmi ulienngei le râlmingei hah a tuonga lokongei tieng an tân kelena, lokongei han, râlmi ulientak le râlmingei ha an mu lechu Paul an lei jêm hah an inngama."},{"book":"Sinthongei","chapter":"21","verse":"33","text":"Hanchu, râlmi ulientak han a kôm a hong nâia, Paul hah a sûra a kuta zingjirûi inik a minbun kelena, masuole chu lokongei kôm han tumo ani le imo a tho minchâi a rekela."},{"book":"Sinthongei","chapter":"21","verse":"34","text":"Lokongei an chong inruol khâi maka, pâl dadangin an chong hah ahong om zoia, lokongei an hêtsan rei sikin khoite mindik thei maka Paul hah kulpuia minlût rangin chong a pêka."},{"book":"Sinthongei","chapter":"21","verse":"35","text":"Paul hah kalbi a phâk vâng dôr an tuonga, lokongei an pût rei sikin râlmingei han a domin an dom paia."},{"book":"Sinthongei","chapter":"21","verse":"36","text":"Lokongei han “That roi” tia hêtsan chungin an jûi ngei bang."},{"book":"Sinthongei","chapter":"21","verse":"37","text":"Hanchu, Paul han kulpui an minlût rangto han, râlmi ulientak kôm han “No kôm chong imakhat ti thei ning mo?” a tia."},{"book":"Sinthongei","chapter":"21","verse":"38","text":"“Tiena misaloi mi thata isâng minli ramchâr tienga tuong, Egypt mi hah nimak che mo?” a tia."},{"book":"Sinthongei","chapter":"21","verse":"39","text":"Paul'n “Juda, Cilicia rama Tarsus khopuiliena suok ki nia, khuo kâm omtak mi ki ni, rangâihoitakin lokongei makunga hin chong thei rangin ni phal roh,” a tia."},{"book":"Sinthongei","chapter":"21","verse":"40","text":"Male chu râlmi ulientak han chong thei rangin phalna a pêka Paul hah indingna mun han a vândinga, lokongei hah dâirek rangin kut a jâpa lokongei rahang adâi lehan Hebrew chongin a chonga:"}]}