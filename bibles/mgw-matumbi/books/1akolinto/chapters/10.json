{"data":[{"book":"1 Akolinto","chapter":"10","verse":"1","text":"Mwalongo bangu', nipala mutange panga kiu'ku'lu' bitu baayabwi mwanja kababu'ka Misili kwo longoyelwa na lyunde, kai' boti baapite pakatikati ya baali ya Shamu."},{"book":"1 Akolinto","chapter":"10","verse":"2","text":"Boti baabatisilwe no panga apwasi ba Musa nkati ya li'lu' lyunde na nkati ya yi'lu' baali."},{"book":"1 Akolinto","chapter":"10","verse":"3","text":"Boti baalile kilyo si'si'lu'si'lu' sa loo,"},{"book":"1 Akolinto","chapter":"10","verse":"4","text":"na boti baanywile kinywo simo sa kiloo, kwa mwanjaa baanywile masi' gagabu'ka nkati ya mpi'mbi' wawaalongwaniye nabo, na mpi'mbi' wo wai nga Kilisitu."},{"book":"1 Akolinto","chapter":"10","verse":"5","text":"Lakini Nnu'ngu' aanogelilweli na baingi babe, kwa nyo ngabalangamiswa, na mitwi yabe ngaibamba mulubele."},{"book":"1 Akolinto","chapter":"10","verse":"6","text":"Bai, makowe ga goti gaabile kagatulaya ndi'la twenga li'nga twaakane ba twabandu babaminyikia malau, kati bembe mwabaaminyikiye malau."},{"book":"1 Akolinto","chapter":"10","verse":"7","text":"Kanemube mwabandu bo kilikitya inyago kati bi'ngi' babe mwabaabile, kati mwagabaya Maandiko Mapeleteu panga, “Bandu baatitama, lya no nywa bu'kapo yi'ma no ina.”"},{"book":"1 Akolinto","chapter":"10","verse":"8","text":"Wala kanetupange upege kati bi'ngi' babe babaapangite nyo no waa bandu elupu isilini na atatu kwa lisu'ba limo."},{"book":"1 Akolinto","chapter":"10","verse":"9","text":"Kai' kanetumpaye Bwana, kati bi'ngi' babe mwabaapangite, ngabawaa kwo lumilwa na nng'ambo."},{"book":"1 Akolinto","chapter":"10","verse":"10","text":"Wala kanemuku'ku'li'ke kati bi'ngi' babe mwabaapangite, ngababulagilwa na malaika mwalabiyi."},{"book":"1 Akolinto","chapter":"10","verse":"11","text":"Makowe ga goti gaapatike bembe li'nga gabe kati mayi'gano na gaandikilwe li'nga kutukwi'li'ka twenga twatutama mumasu'ba gano ga kuundi'la."},{"book":"1 Akolinto","chapter":"10","verse":"12","text":"Kwa nyo kila ywaibona ayi'mi wiso muimani alinguli aakane tu'mbu'ka."},{"book":"1 Akolinto","chapter":"10","verse":"13","text":"Ntu'pu' lipayilwo lyolyoti lyalimpata mundu lyalibile liku'lu' pi'ta lya bandu bi'ngi'. Nnu'ngu' mwu'bi'li'ka, ywembe aalu'a kunnekali mupayilwe pi'ta uweso winu wo komeya. Ila, pamope no payilwa, Nnu'ngu' aalu'a kumpeya ndi'la yo pita mo, mubile salama."},{"book":"1 Akolinto","chapter":"10","verse":"14","text":"Kwa nyo mwamambwiga bangu' mwamupendilwe, mwitile kwikilikitya inyago."},{"book":"1 Akolinto","chapter":"10","verse":"15","text":"Nilongela na mwenga mwabandu bene malango, muamwe mwabene bu'kana na gano ganigalongela nambi'yambi'."},{"book":"1 Akolinto","chapter":"10","verse":"16","text":"Patunsukulu Nnu'ngu' kwa kikombe si'lu' sa balaka, buli tubali pamope mumyai ya Kilisitu? Na patumetwa likati buli, tubali pamope muyi'ga ya Kilisitu?"},{"book":"1 Akolinto","chapter":"10","verse":"17","text":"Kwa mwanjaa likati lyatumetwa twabandu boti limo, kwa nyo twenga twaboti yi'ga yimo, pamope no panga twabambone."},{"book":"1 Akolinto","chapter":"10","verse":"18","text":"Mwalinguli Baisilaili, balu' babalya salaka yaipiyilwe pakibi'ki'lyo, balu'mbana na Nnu'ngu' kwa ndi'la ya salaka yo."},{"book":"1 Akolinto","chapter":"10","verse":"19","text":"Bai nibaye namani? Panga kilyo si'lu' sakipiyilwe salaka kwa inyago nga kili'be sa ngama? Au panga inyago nga kili'be?"},{"book":"1 Akolinto","chapter":"10","verse":"20","text":"Lili! Lakini sanipala baya panga salaka yabapiya bandu bangali kuntanga Nnu'ngu' baapikia kimasetani, kwenda Nnu'ngu'li. Nanenga katu nipendili mwenga mulu'mbane na masetani."},{"book":"1 Akolinto","chapter":"10","verse":"21","text":"Muwesali nywelya mukikombe sa Bwana na sa masetani kai', nyinyonyo muwesali baa pamope mukilyo pamesa ya Bwana na pamesa ya masetani."},{"book":"1 Akolinto","chapter":"10","verse":"22","text":"Au tupala kunsokasoka Bwana abe na bwigu? Mugania tubile na makakala pi'ta ywembe?"},{"book":"1 Akolinto","chapter":"10","verse":"23","text":"Mwabandu bi'ngi' nkati yinu mubaya, “Ili'be yoti iyi'ki'ti'yilwe,” ila yotili yaileta pwaila. Kai' “Ili'be yoti iyi'ki'ti'yilwe,” lakini ili'be yi'ngi' innetyali mundu pwaila ya kunsenga muimani."},{"book":"1 Akolinto","chapter":"10","verse":"24","text":"Mundu ywoywoti kaneapale gagabile ga pwaila yake mwene, ila kila mundu apale galu' gagaayangatia na bi'ngi'."},{"book":"1 Akolinto","chapter":"10","verse":"25","text":"Mulye sosoti sakipi'mi'yi'lwa pasoko. Kanemulaluyelaluye li'nga pala tanga panga yendayi'ki'ti'yi'lwa au lili lya kili'be so."},{"book":"1 Akolinto","chapter":"10","verse":"26","text":"Kwa mwanjaa Maandiko Mapeleteu gabaya, “Dunia na ili'be yoti yaibile nkati yake, nga mali ya Bwana.”"},{"book":"1 Akolinto","chapter":"10","verse":"27","text":"Mana mukokilwe kwa mundu ywangau'bi'lya, mwalyee sosoti sakibi'ki'lwa nnu'ngi' yinu pangali kunnaluya."},{"book":"1 Akolinto","chapter":"10","verse":"28","text":"Lakini mundu mana ammakiye, “Kilyo si'no kibi'ki'lilwe muinyago,” bai kanemulye. Kwa mwanjaa ya aywo ywammakiye nyo na kwa kitumbu sa mwoyo."},{"book":"1 Akolinto","chapter":"10","verse":"29","text":"Nilongelali bu'kana na maganio ga myoyo yinu, ila nilongelya maganio ga mwoyo wa mundu yu'lu' ywabaite. Nitangite mulu'a nilaluya, “Kwa mwanjaa namani uulu wangu' namwene uukumilwe na maganio ga mwoyo wa mundu ywi'ngi'?"},{"book":"1 Akolinto","chapter":"10","verse":"30","text":"Mana kaninsukulu Nnu'ngu' kwa kilyo sanilya, kwa ki'li' nipate lukoolo kwa kilyo saninsukulu Nnu'ngu' bu'kana na so?”"},{"book":"1 Akolinto","chapter":"10","verse":"31","text":"Bai, likowe lyolyoti lyamupanga, manaitei lya au nywa, mupange goti kwa utukupu wa Nnu'ngu'."},{"book":"1 Akolinto","chapter":"10","verse":"32","text":"Katu kanemupange likowe lyolyoti lyalyalu'a kwapanga bandu bi'ngi' bapange malau, ibe kwa Ayahudi au bangali Ayahudi au mundu ywoywoti mumakanisa ga Nnu'ngu'."},{"book":"1 Akolinto","chapter":"10","verse":"33","text":"Mube kati nenga mwanibile. Kwa kila ndi'la nibinia kumpulaisa kila mundu mumakowe gangu' goti ganipanga. Na kwenda nipanga nyo li'nga nipate kili'be lili, ila nipanga nyo li'nga kwapanga bandu baingi bawese kosopolelwa."}]}