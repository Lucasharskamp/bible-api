{"data":[{"book":"ΙΩΒ","chapter":"18","verse":"1","text":"Ὑπολαβὼν δὲ Βαλδὰδ ὁ Σαυχίτης, λέγει,"},{"book":"ΙΩΒ","chapter":"18","verse":"2","text":"Μέχρι τίνος οὐ παύσῃ; ἐπίσχες, ἵνα καὶ αὐτοὶ λαλήσωμεν."},{"book":"ΙΩΒ","chapter":"18","verse":"3","text":"Διατί δὲ ὥσπερ τετράποδα σεσιωπήκαμεν ἐναντίον σου;"},{"book":"ΙΩΒ","chapter":"18","verse":"4","text":"Κέχρηταί σοι ὀργή· τί γὰρ ἐὰν σὺ ἀποθάνῃς, ἀοίκητος ἡ ὑπʼ οὐρανόν; ἢ καταστραφήσεται ὄρη ἐκ θεμελίων;"},{"book":"ΙΩΒ","chapter":"18","verse":"5","text":"Καὶ φῶς ἀσεβῶν σβεσθήσεται, καὶ οὐκ ἀποβήσεται αὐτῶν ἡ φλόξ."},{"book":"ΙΩΒ","chapter":"18","verse":"6","text":"Τὸ φῶς αὐτοῦ σκότος ἐν διαίτῃ, ὁ δὲ λύχνος ἐπʼ αὐτῷ σβεσθήσεται."},{"book":"ΙΩΒ","chapter":"18","verse":"7","text":"Θηρεύσαισαν ἐλάχιστοι τὰ ὑπάρχοντα αὐτοῦ· σφάλαι δὲ αὐτοῦ ἡ βουλή."},{"book":"ΙΩΒ","chapter":"18","verse":"8","text":"Ἐμβέβληται δὲ ὁ ποῦς αὐτοῦ ἐν παγίδι, ἐν δικτύῳ ἑλιχθείη."},{"book":"ΙΩΒ","chapter":"18","verse":"9","text":"Ἔλθοισαν δὲ ἐπʼ αὐτὸν παγίδες, κατισχύσει ἐπʼ αὐτὸν διψῶντας."},{"book":"ΙΩΒ","chapter":"18","verse":"10","text":"Κέκρυπται ἐν τῇ γῇ σχοινίον αὐτοῦ, καὶ ἡ σύλληψις αὐτοῦ ἐπὶ τρίβον."},{"book":"ΙΩΒ","chapter":"18","verse":"11","text":"Κύκλῳ ὀλέσαισαν αὐτὸν ὀδύναι· πολλοὶ δὲ περὶ πόδα αὐτοῦ ἔλθοισαν ἐν λιμῷ στενῷ·"},{"book":"ΙΩΒ","chapter":"18","verse":"12","text":"πτῶμα δὲ αὐτῷ ἡτοίμασται ἐξαίσιον."},{"book":"ΙΩΒ","chapter":"18","verse":"13","text":"Βρωθείησαν αὐτοῦ κλῶνες ποδῶν, κατέδεται δὲ αὐτοῦ τὰ ὡραῖα θάνατος."},{"book":"ΙΩΒ","chapter":"18","verse":"14","text":"Ἐκραγείη δέ ἐκ διαίτης αὐτοῦ ἴασις, σχοίη δὲ αὐτὸν ἀνάγκη αἰτίᾳ βασιλικῇ."},{"book":"ΙΩΒ","chapter":"18","verse":"15","text":"Κατασκηνώσει ἐν τῇ σκηνῇ αὐτοῦ ἐν νυκτὶ αὐτοῦ, κατασπαρήσονται τὰ εὐπρεπῆ αὐτοῦ θείῳ."},{"book":"ΙΩΒ","chapter":"18","verse":"16","text":"Ὑποκάτωθεν αἱ ῥίζαι αὐτοῦ ξηρανθήσονται, καὶ ἐπάνωθεν ἐπιπεσεῖται θερισμὸς αὐτοῦ."},{"book":"ΙΩΒ","chapter":"18","verse":"17","text":"Τὸ μνημόσυνον αὐτοῦ ἀπόλοιτο ἐκ γῆς, καὶ ὑπάρξει ὄνομα αὐτῷ ἐπὶ πρόσωπον ἐξωτέρω."},{"book":"ΙΩΒ","chapter":"18","verse":"18","text":"Ἀπώσειεν αὐτὸν ἐκ φωτὸς εἰς σκότος."},{"book":"ΙΩΒ","chapter":"18","verse":"19","text":"Οὐκ ἔσται ἐπίγνωστος ἐν λαῷ αὐτοῦ, οὐδὲ σεσωσμένος ἐν τῇ ὑπʼ οὐρανὸν ὁ οἶκος αὐτοῦ."},{"book":"ΙΩΒ","chapter":"18","verse":"20","text":"Ἀλλʼ ἐν τοῖς αὐτοῦ ζήσονται ἕτεροι· ἐπʼ αὐτῷ ἐστέναξαν ἔσχατοι, πρώτους δὲ ἔσχε θαῦμα."},{"book":"ΙΩΒ","chapter":"18","verse":"21","text":"Οὗτοί εἰσιν οἱ οἶκοι ἀδίκων, οὗτος δὲ ὁ τόπος τῶν μὴ εἰδότων τὸν Κύριον."}]}