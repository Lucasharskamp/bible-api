{"data":[{"book":"MATIU","chapter":"22","verse":"1","text":"Hagi Jisasi'a fronka kea mago'ene zamagrikura anage huno zamasami'ne."},{"book":"MATIU","chapter":"22","verse":"2","text":"Mona kumamo'a mago kini ne'mo mofavre'amo arave huku higeno kave retro hu'neankna hu'ne."},{"book":"MATIU","chapter":"22","verse":"3","text":"Huteno agra kazokzo eri'za vahe'a, zamagima hu'noa vahe'zaga ome kehinke'za, aravemahu nezantera eho huno huzmantege'za vazanagi, zamagra omegahune hu'naze."},{"book":"MATIU","chapter":"22","verse":"4","text":"Mago'ene ruga'a kazokzo eri'za vahera hunezmanteno, anage hu'ne, zamagima hu'noa nagara zamasamiho, Nagra aravehu ne'zana hago retro huntogeno me'ne. Ve bulimakaone agusage afu'zagani'a, ko ahe'za traga huvazi antazageno, mika'zana retro hunte'naze. Ana hu'negu aravemahu nezante eho."},{"book":"MATIU","chapter":"22","verse":"5","text":"Hianagi anankea ontahiza atre'za vu'za e'za hu'naze. Mago'mo'a hoza arega vigeno, mago'mo'a zago eri'za ma'are vu'ne."},{"book":"MATIU","chapter":"22","verse":"6","text":"Ruga'amo'za eri'za vahe'zamia zamazeri haviza nehu'za, zamahe fri'naze."},{"book":"MATIU","chapter":"22","verse":"7","text":"E'ina hazazamo, kini ne'mofona tusiza huno rimpa haviza higeno, sondia vahe'a huzmantege'za vu'za ana vahe'ma zamahe fri'naza vahera ome zamahe nefri'za, rankumazmia teve taginte'naze."},{"book":"MATIU","chapter":"22","verse":"8","text":"Anante Agra kazokzo eri'za vahe'agura anage huno zamasmi'ne, aravema hu ne'zana hago trotra hunte'ne. Hu'neanagi zamagima hu'nona vahe'mo'za efregara osu'naze."},{"book":"MATIU","chapter":"22","verse":"9","text":"E'ina hazagu, ranra kampi vutma inankna vahe'ma zmagesuta, zmagi hinke'za aravema hu nezantera eho."},{"book":"MATIU","chapter":"22","verse":"10","text":"Hige'za ana kazokzo eri'za vahe'amo'za rankuma kampi vu'za e'za hu'za zmagaza vahe'a, havi avu'ava nehaza vahero, knare vahero kehutru hazage'za, ana aravehu nompina, zamagi hu'naza vahe'krerfamo'za avite'naze."},{"book":"MATIU","chapter":"22","verse":"11","text":"Hu'neanagi, Kini ne'mo'ma efreno arave hutema zmagi hu'nea vahepima eme keana, anampina mago nera aravehu kukena osu'nea ne' emani'negeno ke'ne."},{"book":"MATIU","chapter":"22","verse":"12","text":"Hagi Agra ana neku anage hu'ne, nenfuga aravemahu kukenama osu'nenka kagra inankna hunka amafina efre'nane? Hianagi agrama hukeaga omne'geno mago keaga osu'ne."},{"book":"MATIU","chapter":"22","verse":"13","text":"Anante Kini ne'mo eri'za vahe'a zamasamino, azeritma nofi agare azante anakitetma, asgahutma tusi'a hanizampi matevutrenkeno, anampinka zavira neteno, ave aninkreki hino hu'ne."},{"book":"MATIU","chapter":"22","verse":"14","text":"Na'ankure ra'ma'amokizmi ke hu'neanagi, osi'a naga huhampri nezmante."},{"book":"MATIU","chapter":"22","verse":"15","text":"Anante Farisi vahe'mo'za magopi omeri truhu'za, rehesageno, Agra'a hania kefinti azerisune hu'za ke retro hu'naze."},{"book":"MATIU","chapter":"22","verse":"16","text":"Hute'za zamagri zmage nentaza naga'ene, Herodima amage nentaza disaipol naga'ane, magoka huzmantage'za Jisasinte vu'za anage hu'naze. Rempi huzami nere, tagra antahi'none, Kagra tamage ne'tfa mani'nenka, tamage ke'moma hu'nea kante antenka Anumzamofo kankura rempi hunezmine. Mago'mofonkukera nosane, na'ankure mago'mofontega nontane."},{"book":"MATIU","chapter":"22","verse":"17","text":"Hagi tagrira tasmio. Kagra nankagesa nentahi'ne? Knare hu'negu, Sisama ami takisi zagoa amigahumpi omigahune?"},{"book":"MATIU","chapter":"22","verse":"18","text":"Hianagi Jisasi'a havi antahi'zama eri'zana nezmageno anage hu'ne, Tamagra tavre vahere! Na'a higetma renvatga huta negaze?"},{"book":"MATIU","chapter":"22","verse":"19","text":"Mago'ma takisima nehaza zagofinti eri naveriho,  hige'za mago zago eri'za Agrite e'naze."},{"book":"MATIU","chapter":"22","verse":"20","text":"Jisasi'a zamagriku anage hu'ne, Ama aza amema'ane aza naneke krente'naze?"},{"book":"MATIU","chapter":"22","verse":"21","text":"Zamagra ke nona'a hu'naze, Sisa su'ane hazageno, Agra zamagriku anage hu'ne, anama huno, Sisa'zama me'nesiana, Sisa amiho. Hagi Anumzamofo zama me'nesiana, Anumzamofo amiho."},{"book":"MATIU","chapter":"22","verse":"22","text":"Anankema nentahi'za antri nehu'za, Agrira atre'za vu'naze."},{"book":"MATIU","chapter":"22","verse":"23","text":"Ana zupage Satusi mono vahe'mo'za, (vahe'mo'za fripintira o'otigahaze nehaza vahe'mo'za) Jisasinte e'za eme antahige'naze,"},{"book":"MATIU","chapter":"22","verse":"24","text":"Rempi huzami ne'moka, Mosesie'a huno, Mago'ne'mo'ma mofavre kase onte'nenoma frisigeno'a, nefu'a ana kentora a'erineno nefu fri'nea ne'mofo mofavre kasentegahie."},{"book":"MATIU","chapter":"22","verse":"25","text":"Hagi tagripina 7ni'a kogna mani'nafinti, agonesa mofavremo a' eriteno, mofavre onteno fri'geno, ana ara negna erinte'ne."},{"book":"MATIU","chapter":"22","verse":"26","text":"Anantemo'a anazanke hu'ne, hagi 3mo'a anazanke huno tamino 7nimofonte vu'ne."},{"book":"MATIU","chapter":"22","verse":"27","text":"Ana ara henka fri'ne."},{"book":"MATIU","chapter":"22","verse":"28","text":"Ana hu'negu Fripinti otisaza kna'zupa, ana kognafintira iza a' manigahie? Na'ankure ana miko'mo'za ana ara erinte'naze."},{"book":"MATIU","chapter":"22","verse":"29","text":"Jisasi'a kenona'a anage huno zamasmi'ne, Tamagratmi tamazeri havia nehaze, na'ankure avontafero, Anumzamofo hanavea antahi'amara nosaze."},{"book":"MATIU","chapter":"22","verse":"30","text":"Na'ankure fri'nehnafinti'ma oti snazana, arave hu'zana omnesigeno, ara vasi omiami hu'zana omnesigeno, monafinka ankero vahe'kna hu'za manigahaze."},{"book":"MATIU","chapter":"22","verse":"31","text":"Hianagi fri'naza vahe'ma otisaza zanku'ma Ra Anumzamo'ma tamagriku'ma hu'nea kea hamprita ontahinazo."},{"book":"MATIU","chapter":"22","verse":"32","text":"Nagra Abrahamuma Aisaki'ma Jekopu Anumza mani'noe hu'neana? Agra fri vahe'mofo Anumzana omani'ne, hagi kasefa hu'za mani'naza vahe'mofo Anumzane.  (Eks-Ati 3:6)"},{"book":"MATIU","chapter":"22","verse":"33","text":"Tusi'a vea kevumo'za ana nanekema nentahi'za, rempima huzmia kegura tusi antri hu'naze."},{"book":"MATIU","chapter":"22","verse":"34","text":"Hianagi Farisi vahe'mo'zama antahi'zama, Satusi vahera keosza kema Jisasi huzmantege'za, Farisi vahe'mo'za magopi eritru hu'naze."},{"book":"MATIU","chapter":"22","verse":"35","text":"Zamagripinti mago'zmimo'a, kasegere ugagota hu'nemo, reheno kenaku anage huno agenoka hu'ne."},{"book":"MATIU","chapter":"22","verse":"36","text":"Rempi huramine'moka, inana tra kemo mareri'agetereno vugagota hu'ne?"},{"book":"MATIU","chapter":"22","verse":"37","text":"Jisasi'a kenona'a asmino, Rana, kagrika'a Anumzana, mika tumokareti ene, mika kagu kamenteti ene, mika antahintahi ka'areti avesinto.  (Diu-Kas 6:5)"},{"book":"MATIU","chapter":"22","verse":"38","text":"Ama e'i pusama huno, vugagote'nea kasege."},{"book":"MATIU","chapter":"22","verse":"39","text":"Anante'ma hu'neana, kagragu'ma kavesi'nentanaza hunka, tva'onkarema nemanisimofona avesinto hu'ne. (Lev-Pris 19:18)"},{"book":"MATIU","chapter":"22","verse":"40","text":"Mika kase'gemo'ene, kasnampa vahe'mofo kemo'a, asma tare tra kemofonte aniri'ne."},{"book":"MATIU","chapter":"22","verse":"41","text":"Farisi vahe'ma eri'tru'ma nehazageno'a Jisasi'a mago zamagenoka ke zmantahige'ne,"},{"book":"MATIU","chapter":"22","verse":"42","text":"Tamagra Kraisinkura nankna tamagesa nentahi'ze? Agra iza ne' mofavre?  Huno zmantahigege'za, Deviti mofavre hu'naze."},{"book":"MATIU","chapter":"22","verse":"43","text":"Agra zamagrira anage huno zamasmi'ne, Nahigeno Avamumo'a Devitina asmigeno Ranimoke hu'ne?"},{"book":"MATIU","chapter":"22","verse":"44","text":"Ramo'a nagri Rantega anage hu'ne, tamaga kazigani'a mani'negena, ha' vaheka'a zamare kagri kagafi antaneno hu'ne.   (Psa-Zga 110:1)"},{"book":"MATIU","chapter":"22","verse":"45","text":"Deviti'ma, Rane huno'ma hu'neana, inankna huno agri mofavrea manigahie?"},{"book":"MATIU","chapter":"22","verse":"46","text":"Ana kemofo nona'a, mika'amo'za mago'a kea huntega osu'za, ana knareti'ma vu'neana koro hunente'za mago'anena, Agrira agenoka osu'naze."}]}