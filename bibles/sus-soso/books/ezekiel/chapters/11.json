{"data":[{"book":"Ezekiel","chapter":"11","verse":"1","text":"Na tɛmui Ala Xaxili Sɛniyɛnxi naxa n tongo mɛnni, a n xanin Alatala xa hɔrɔmɔbanxi naadɛ ra, naxan na sogetede biri ra. Xɛmɛ mɔxɔɲɛn nun suuli nu na mɛnni. Ɲama kuntigie Asuru xa di Yaasaniya nun Bɛnaya xa di Pɛlataya fan nu na e ya ma."},{"book":"Ezekiel","chapter":"11","verse":"2","text":"Alatala naxa a masen n bɛ, «Adamadi, yi mixie na fe ɲaaxi kui. E wama ɲama ratantanfe e xa marasi ra."},{"book":"Ezekiel","chapter":"11","verse":"3","text":"E naxɛ, ‹Hali won mu banxi ti, barima yi taa luxi nɛ alɔ tunde won ɲinma naxan kui.›"},{"book":"Ezekiel","chapter":"11","verse":"4","text":"Na kui i tan adamadi, i xa n ma wɔyɛnyi radangi e ma.»"},{"book":"Ezekiel","chapter":"11","verse":"5","text":"Na tɛmui Alatala Xaxili Sɛniyɛnxi naxa goro n ma, a yi masenyi ti n bɛ n xa a radangi e ma, «Alatala xa masenyi nan ya: Wo tan Isirayila bɔnsɔɛ, n wo xa maɲɔxunyi kolon."},{"book":"Ezekiel","chapter":"11","verse":"6","text":"Wo bara mixi gbegbe faxa yi taa kui, wo bara e binbie lu kira ra."},{"book":"Ezekiel","chapter":"11","verse":"7","text":"Na kui n tan, wo Marigi Alatala yi nan masenxi: Wo binbie naxee wolixi kira ra, e findixi subee nan na naxan fama gande yi tunde kui, kɔnɔ n wo tan kerima nɛ."},{"book":"Ezekiel","chapter":"11","verse":"8","text":"Wo to gaaxuxi gere ya ra, n gere rafama nɛ wo ma! N tan Alatala xui nan ya."},{"book":"Ezekiel","chapter":"11","verse":"9","text":"N wo raminima nɛ taa kui, n wo sa si gbɛtɛ sagoe. Na nan findima wo xa ɲaxankatɛ ra."},{"book":"Ezekiel","chapter":"11","verse":"10","text":"Wo faxama gere nan kui Isirayila naaninyi ra. Na kui wo a kolonma nɛ a n tan nan na Alatala ra."},{"book":"Ezekiel","chapter":"11","verse":"11","text":"Yi taa mu findima wo bɛ tunde ra, wo tan mu findima sube ra naxan ganma be taa kui. N wo tan makiitima Isirayila naaninyi nan na."},{"book":"Ezekiel","chapter":"11","verse":"12","text":"Wo a kolonma nɛ a n tan nan na Alatala ra, wo tondi birade naxan xa yaamarie fɔxɔ ra. Wo bara n ma sɛriyɛ rabolo, wo bira si gbɛtɛe xa sɛriyɛ fɔxɔ ra.»"},{"book":"Ezekiel","chapter":"11","verse":"13","text":"N to gɛ na masenyi falade, Bɛnaya xa di Pɛlataya naxa faxa. N naxa n yatagi rafelen bɔxi ma keren na, n fa a fala n xui itexi ra, «N Marigi Alatala, i wama Isirayila mixi dɔnxɔɛ birin sɔntɔfe nɛ?»"},{"book":"Ezekiel","chapter":"11","verse":"14","text":"Alatala naxa n yaabi,"},{"book":"Ezekiel","chapter":"11","verse":"15","text":"«Adamadi, Darisalamukae na a falafe i baribooree nun Isirayila bɔnsɔɛ birin bɛ e xa e makuya Alatala ra, barima e naxɛ yi bɔxi findixi e gbe nan na."},{"book":"Ezekiel","chapter":"11","verse":"16","text":"Na kui i xa a fala e bɛ, ‹Alatala xa masenyi nan ya. Hali n e makuya, n e xanin ɲamanɛe ma, n luma nɛ e sɛɛti ma mɛnni fan.›»"},{"book":"Ezekiel","chapter":"11","verse":"17","text":"«I xa yi masenyi ti: ‹Wo Marigi Alatala xa masenyi nan ya. N wo malanma nɛ kelife ɲamanɛe tagi wo yensenxi dɛnnaxɛ, n man Isirayila bɔxi so wo yi ra.›»"},{"book":"Ezekiel","chapter":"11","verse":"18","text":"«E gbilenma nɛ e xa bɔxi ma, e fa kuye ɲaaxie birin ba naa."},{"book":"Ezekiel","chapter":"11","verse":"19","text":"N e bɔɲɛ findima bɔɲɛ keren nan na. N xaxili nɛɛnɛ so e yi ra. N e xa bɔɲɛ xɔrɔxɔɛ bama nɛ, n bɔɲɛ fanyi so e yi ra,"},{"book":"Ezekiel","chapter":"11","verse":"20","text":"alako e xa bira n ma yaamarie fɔxɔ ra, e xa n ma sɛriyɛ binya. E findima n ma ɲama nan na fa, n tan findi e Marigi Ala ra."},{"book":"Ezekiel","chapter":"11","verse":"21","text":"Kɔnɔ mixi naxee birama e xa kuye batufe fɔxɔ ra, n e xa wali ɲaaxi sare ragbilenma nɛ e ma. Alatala xui nan na ki.»"},{"book":"Ezekiel","chapter":"11","verse":"22","text":"Na tɛmui na malekɛe naxa e gabutenyie itala nun e sanyi radigilinxie, Isirayila Marigi Alatala xa nɔrɛ nu na e xun ma."},{"book":"Ezekiel","chapter":"11","verse":"23","text":"Alatala xa nɔrɛ naxa keli taa kui, a sa a magoro geya fari naxan nu na sogetede."},{"book":"Ezekiel","chapter":"11","verse":"24","text":"Na laamatunyi kui, Ala Xaxili Sɛniyɛnxi naxa n tongo mɛnni, a n xanin Isirayila bɔnsɔɛ yire naxan nu na konyiya kui Kalide bɔxi ma. Laamatunyi to ɲɔn,"},{"book":"Ezekiel","chapter":"11","verse":"25","text":"n naxa Alatala xa masenyi birin nadangi e ma, a naxee masen n bɛ."}]}