{"data":[{"book":"2 Weche Mag Ndalo","chapter":"9","verse":"1","text":"Kane ruoth madhako mar Sheba owinjo humb Solomon, nobiro Jerusalem mondo ruoth oteme gi penj matek. Nobiro gi ji kod gik moko mangʼeny kaka ngamia motingʼo gik mangʼwe ngʼar, dhahabu mangʼeny, kaachiel gi kite ma nengogi tek. Nobiro ir Solomon ma owuoyo kode kuom gima noparo."},{"book":"2 Weche Mag Ndalo","chapter":"9","verse":"2","text":"Solomon nodwoko penjoge duto maonge matek mane ok onyal dwoke."},{"book":"2 Weche Mag Ndalo","chapter":"9","verse":"3","text":"Kane ruoth madhako mar Sheba oneno rieko Solomon kaachiel kod ode mar dak manosegero,"},{"book":"2 Weche Mag Ndalo","chapter":"9","verse":"4","text":"gi chiemo mane ni e mesane, gi bet mar jodonge, gi rwakruok mar jotije mapogo chiemo, gi rwakruok mar jotije machiwo divai kod misango miwangʼo pep mane otimo e hekalu Jehova Nyasaye, dhoge nomoko."},{"book":"2 Weche Mag Ndalo","chapter":"9","verse":"5","text":"Nowachone ruoth niya, “Kare humb timbeni kod riekoni mane awinjo e pinya awuon en adier!"},{"book":"2 Weche Mag Ndalo","chapter":"9","verse":"6","text":"To ne ok ayie gi weche mane giwacho nyaka nabiro maneno gi wangʼa awuon. Adier kata nus mar duongʼ riekoni ne ok onyisa; iriek moloyo humbi manyocha awinjo."},{"book":"2 Weche Mag Ndalo","chapter":"9","verse":"7","text":"Mano kaka jogi mor manade! En mor manade ne jotendi mosiko kachungʼ e nyimi kendo winjo riekoni!"},{"book":"2 Weche Mag Ndalo","chapter":"9","verse":"8","text":"Pak odogne Jehova Nyasaye ma Nyasachi mosebedo mamor kodi moketi e kom lochne kaka ruoth mondo itine Jehova Nyasaye ma Nyasachi. Nikech hera ma Nyasachi oherogo Israel to gi dwarone mondo oritgi nyaka chiengʼ omiyo oseketi ruodhgi mondo ingʼad bura makare.”"},{"book":"2 Weche Mag Ndalo","chapter":"9","verse":"9","text":"Eka nomiyo ruoth dhahabu ma pekne romo kilo alufu angʼwen mia abich, gi gik mangʼeny mangʼwe ngʼar kaachiel gi kite ma nengogi tek. Ne pok obetie gik mangʼeny mangʼwe ngʼar marom gi mago mane Ruoth madhako mar Sheba omiyo Ruoth Solomon."},{"book":"2 Weche Mag Ndalo","chapter":"9","verse":"10","text":"(Jo-Hiram kod jo-Solomon nokelo dhahabu moa Ofir bende negikelo yiend Algumo kod kite ma nengogi tek."},{"book":"2 Weche Mag Ndalo","chapter":"9","verse":"11","text":"Ruoth notiyo gi yiend Algumo kuom loso raidhi mag hekalu mar Jehova Nyasaye kaachiel gi ode mar loch bende notiyo kodgi kuom loso nyatiti kod orutu ni jothum. Yien machalo kama ne pod ok one e piny Juda nyaka nene.)"},{"book":"2 Weche Mag Ndalo","chapter":"9","verse":"12","text":"Ruoth Solomon nomiyo ruoth madhako mar Sheba gik moko duto mane chunye dwaro kendo mane okwayo; kendo nomiye gik moko mangʼeny moloyo gik mane okelone. Eka nowuok mi odok e pinye kaachiel gi jotije."},{"book":"2 Weche Mag Ndalo","chapter":"9","verse":"13","text":"Pek dhahabu mane Solomon yudo higa ka higa ne nyalo romo kilo alufu piero ariyo gabich,"},{"book":"2 Weche Mag Ndalo","chapter":"9","verse":"14","text":"ka ok okwan mago mag osuch jo-ohala gi johono. To ruodhi mag piny Arabu kod jotend piny bende nokelone Solomon dhahabu kod fedha."},{"book":"2 Weche Mag Ndalo","chapter":"9","verse":"15","text":"Ruoth Solomon nochwogo kuodi madongo mia ariyo mag dhahabu kendo kuot ka kuot nochwog gi dhahabu ma pekne romo kilo adek gi nus."},{"book":"2 Weche Mag Ndalo","chapter":"9","verse":"16","text":"Bende nochwogo okumbni matindo mia adek mobaw gi dhahabu, okumba ka okumba nobaw gi dhahabu ma pekne romo kilo adek gi nus. Magi duto ruoth noketo e ode manogero e Bungu mag Lebanon."},{"book":"2 Weche Mag Ndalo","chapter":"9","verse":"17","text":"Eka ruoth noloso kom loch maduongʼ ma iye obaw gi lak liech kendo ngʼeye obaw gi dhahabu mopwodhi."},{"book":"2 Weche Mag Ndalo","chapter":"9","verse":"18","text":"Kom duongʼno ne nigi raidhi mag kuonde minyono auchiel gi raten tielo mar dhahabu mane ochuog kuome. Bethene ariyo ne nigi bede miyienge bat, ka kido mar sibuor molosi ochungʼ e bath moro ka moro."},{"book":"2 Weche Mag Ndalo","chapter":"9","verse":"19","text":"Kido mar sibuoche apar gariyo nochungi e kuonde auchiel minyono kiidho kidhi e kom duongʼ ka moro ka moro ochungi e giko raidh auchiel koni gi koni. Onge pinyruoth moro amora manoseloso kom ruoth machalo kama."},{"book":"2 Weche Mag Ndalo","chapter":"9","verse":"20","text":"Kikombe duto mag Ruoth Solomon nolos gi dhahabu, kod gige ot duto mokonyorego e ode mane ni e Bungu mag Lebanon nolos gi dhahabu mopwodhi. Onge gima nolos gi fedha nikech fedha nokaw ni nengone yot e kinde Solomon."},{"book":"2 Weche Mag Ndalo","chapter":"9","verse":"21","text":"Ruoth ne nigi yiedhi mangʼeny mag ohala mane jo-Hiram kwangʼ-go. Dichiel bangʼ higni adek ka higni adek negidwogo ka gitingʼo dhahabu gi fedha gi leke liech gi ongʼeche kod bimbe."},{"book":"2 Weche Mag Ndalo","chapter":"9","verse":"22","text":"Ruoth Solomon ne nigi mwandu mangʼeny kod rieko moloyo ruodhi mamoko duto mag piny."},{"book":"2 Weche Mag Ndalo","chapter":"9","verse":"23","text":"Ruodhi duto mag pinje ne biro ir Solomon mondo oyud rieko mane Nyasaye oketo e chunye."},{"book":"2 Weche Mag Ndalo","chapter":"9","verse":"24","text":"Higa ka higa, ngʼato ka ngʼato manobiro nokelo mich kaka gik molos gi fedha kod dhahabu, kandho, gige lweny, gik mangʼwe ngʼar, farese kod punde."},{"book":"2 Weche Mag Ndalo","chapter":"9","verse":"25","text":"Solomon ne nigi udi alufu angʼwen mag farese kod geche lweny kaachiel gi farese alufu apar gariyo manokano e mier madongo mag geche lweny to moko bende ne en-go Jerusalem."},{"book":"2 Weche Mag Ndalo","chapter":"9","verse":"26","text":"Norito ruodhi manie bwo lochne chakre Aora Yufrate nyaka e piny jo-Filistia nyaka chop e giko tongʼ gi kod Misri."},{"book":"2 Weche Mag Ndalo","chapter":"9","verse":"27","text":"Ruoth nomiyo fedha obedo manwangʼo yot ka kidi akida Jerusalem kendo yiend sida ne ngʼeny mana ka yiend ngʼowu ma otwi e got."},{"book":"2 Weche Mag Ndalo","chapter":"9","verse":"28","text":"Solomon nokelo farese koa Misri kod pinje mamoko duto."},{"book":"2 Weche Mag Ndalo","chapter":"9","verse":"29","text":"Weche moko duto mag loch Solomon, chakruokgi nyaka gikogi, donge ondikgi e kitabu mar Nathan janabi, e kitabu motingʼo weche Ahija ja-Shilo kod e kitap Ido janeno manofwenyorene kuom Jeroboam wuod Nebat?"},{"book":"2 Weche Mag Ndalo","chapter":"9","verse":"30","text":"Solomon nobedo ruodh jo-Israel duto ka en Jerusalem kuom higni piero angʼwen."},{"book":"2 Weche Mag Ndalo","chapter":"9","verse":"31","text":"Eka notho moyweyo gi kwerene mi noyike e dala Daudi wuon-gi. Rehoboam wuode nobedo ruoth kare."}]}