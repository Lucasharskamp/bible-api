{"data":[{"book":"Mateo","chapter":"28","verse":"1","text":"Mushure meSabata, ava mambakwedza nomusi wokutanga wevhiki, Maria Magadharena nomumwe Maria vakaenda kundoona guva."},{"book":"Mateo","chapter":"28","verse":"2","text":"Pakava nokudengenyeka kwenyika kukuru nokuti mutumwa waShe akabva kudenga akaenda paguva akasvikokungurutsa ibwe riya akagara pamusoro paro."},{"book":"Mateo","chapter":"28","verse":"3","text":"Kuonekwa kwake kwakanga kwakaita semheni uye nguo dzake dzakanga dzakachena sechando."},{"book":"Mateo","chapter":"28","verse":"4","text":"Varindi vakamutya kwazvo zvokuti vakadedera vakaita savanhu vafa."},{"book":"Mateo","chapter":"28","verse":"5","text":"Mutumwa akati kuvakadzi vaya, “Musatya nokuti ndinoziva kuti muri kutsvaka Jesu uyo akarovererwa pamuchinjikwa."},{"book":"Mateo","chapter":"28","verse":"6","text":"Haapo pano; amuka sokutaura kwaakaita. Uyai muone panzvimbo paakanga avete."},{"book":"Mateo","chapter":"28","verse":"7","text":"Zvino kurumidzai muende kundoudza vadzidzi vake kuti, ‘Amuka kubva kuvakafa uye kuti afanotungamira kuGarirea. Muchanomuona ikoko.’ Zvino ndakuudzai.”"},{"book":"Mateo","chapter":"28","verse":"8","text":"Saka vakadzi ava vakakurumidza kubva paguva vachitya asi vakazadzwa nomufaro, uye vakamhanya kundoudza vadzidzi vake."},{"book":"Mateo","chapter":"28","verse":"9","text":"Pakarepo Jesu akasangana navo, akati, “Kwaziwai.” Vakauya kwaari vakabata tsoka dzake uye vakamunamata."},{"book":"Mateo","chapter":"28","verse":"10","text":"Ipapo Jesu akati kwavari, “Musatya. Endai mundoudza hama dzangu kuti vaende kuGarirea; ikoko ndiko kwavachanondiona.”"},{"book":"Mateo","chapter":"28","verse":"11","text":"Vakadzi vaya vachiri munzira, vamwe vevarindi vakaenda muguta vakandotaurira vaprista vakuru zvose zvakanga zvaitika."},{"book":"Mateo","chapter":"28","verse":"12","text":"Vaprista vakuru vakati vasangana navakuru, uye vafunga zano, vakapa varwi mari zhinji"},{"book":"Mateo","chapter":"28","verse":"13","text":"vakati kwavari, “Imi munofanira kutaura muchiti, ‘Vadzidzi vake vakauya usiku vakamuba isu tivete.’"},{"book":"Mateo","chapter":"28","verse":"14","text":"Kana mashoko aya akasvika munzeve dzomubati, isu tichaita kuti agutsikane uye imi musawira mudambudziko.”"},{"book":"Mateo","chapter":"28","verse":"15","text":"Saka varwi vakatora mari iya vakaita sezvavakanga varayirwa. Uye shoko iri rakaparadzirwa kwazvo pakati pavaJudha kusvikira zuva ranhasi."},{"book":"Mateo","chapter":"28","verse":"16","text":"Ipapo vadzidzi gumi nomumwe vakaenda kuGarirea, kugomo ravainge vaudzwa naJesu kuti vaende."},{"book":"Mateo","chapter":"28","verse":"17","text":"Vakati vamuona, vakamunamata, asi vamwe vakakahadzika."},{"book":"Mateo","chapter":"28","verse":"18","text":"Ipapo Jesu akasvika pavari akati, “Simba rose kudenga napanyika rakapiwa kwandiri."},{"book":"Mateo","chapter":"28","verse":"19","text":"Naizvozvo endai mudzidzise ndudzi dzose, muchivabhabhatidza muzita raBaba, neroMwanakomana neroMweya Mutsvene,"},{"book":"Mateo","chapter":"28","verse":"20","text":"uye muchivadzidzisa kuti vachengete zvose zvandakakurayirai. Uye zvechokwadi ndinemi kusvikira pakuguma kwenyika.”"}]}