{"data":[{"book":"Taruxune Firindena","chapter":"14","verse":"1","text":"Naxan yi fan, a tinxin Alatala yɛɛ ra yi, a Ala, Asa yi na liga."},{"book":"Taruxune Firindena","chapter":"14","verse":"2","text":"A yi ala gbɛtɛne saraxa gandene kala e nun taan kidene, a ne kala, a kide gɛmɛne yibɔ, a yi Asera kide gbindonne rabira."},{"book":"Taruxune Firindena","chapter":"14","verse":"3","text":"A yi yamarin fi Yuda kaane xa a e xa lu Alatala fɔxɔ ra, e benbane Ala, e yi a sariyane nun a yamarine suxu."},{"book":"Taruxune Firindena","chapter":"14","verse":"4","text":"A yi taan kidene nun wusulan gandene ba Yuda taane birin yi, yamanan yi lu bɔɲɛ xunbenli a waxatini."},{"book":"Taruxune Firindena","chapter":"14","verse":"5","text":"A yi taa rakantanxine ti Yuda yi, yamanan yi lu bɔɲɛ xunbenli, muxu yo mi a yɛngɛ na waxatini, amasɔtɔ Alatala bɔɲɛ xunbenla fi nɛn a ma."},{"book":"Taruxune Firindena","chapter":"14","verse":"6","text":"A yi a fala Yuda kaane xa, a naxa, “En taani itoe ti, en yi e rabilin yinne ra, dɛ balan daxine naxanye ma. Yamanan mɔn en gbeeyani iki, amasɔtɔ en bata Alatala fen, en ma Ala, a yi bɔɲɛ xunbenla fi en ma yiren birin yi.” Nayi, e yi taane ti, e sabati."},{"book":"Taruxune Firindena","chapter":"14","verse":"7","text":"Sofa wuli kɛmɛ saxan nan yi Asa yii Yuda yi. Yɛ masansan wure lefaan nun tanban yi e birin yii. Sofa wuli kɛmɛ firin wuli tonge solomasɛxɛ nan keli Bunyamin bɔnsɔnni, yɛ masansan wure lefa xurudine nun xalimakunle yi e yii, sofa kɛndɛn nan yi e birin na."},{"book":"Taruxune Firindena","chapter":"14","verse":"8","text":"Kusi kaan Sera nun a ganla muxu miliyɔn keden yi keli e xili ma, e nun yɛngɛ so wontoro kɛmɛ saxan, e yi siga han Maresa taani."},{"book":"Taruxune Firindena","chapter":"14","verse":"9","text":"Asa yi mini a ralandeni, e nun a ganla yi ti yɛngɛ so kii ma Sefata lanbanni Maresa dɛxɔn."},{"book":"Taruxune Firindena","chapter":"14","verse":"10","text":"Asa yi Alatala maxandi, a Ala, a naxa, “Alatala, i nɔɛ sɛnbɛtaren maliyɛ nɛn alo sɛnbɛ kanna. Fa nxu mali, Alatala, nxɔ Ala. Amasɔtɔ nxu yengi i tan nan ma, anu nxu faxi i xinla nin gali gbeeni ito xili ma. Alatala, i tan nan nxɔ Ala ra. I nama tin muxu yo xa nxu nɔ.”"},{"book":"Taruxune Firindena","chapter":"14","verse":"11","text":"Alatala yi Kusi kaane nɔ Asa nun Yuda kaane xa, Kusi kaane yi e gi."},{"book":"Taruxune Firindena","chapter":"14","verse":"12","text":"Asa nun a ganla yi e kedi han Gerari taani, Kusi kaa wuyaxi yi faxa, fayida muxe mi lu, amasɔtɔ e halagi nɛn Alatala nun a ganla yɛtagi. Asa nun a yamaan yi se wuyaxi tongo."},{"book":"Taruxune Firindena","chapter":"14","verse":"13","text":"E yi Gerari rabilinna taane birin halagi, bayo e muxune birin bata yi gaxu Alatala yɛɛ ra, e yi se wuyaxi tongo."},{"book":"Taruxune Firindena","chapter":"14","verse":"14","text":"E yi xuruse kulane fan kala, e yi xuruse xunxuri wuyaxi tongo e nun ɲɔgɔmɛne. Na xanbi ra, e yi xɛtɛ Yerusalɛn yi."}]}