{"data":[{"book":"Saraxaraline","chapter":"1","verse":"1","text":"Alatala yi Musa xili Naralan Bubuni, a yi a fala a xa"},{"book":"Saraxaraline","chapter":"1","verse":"2","text":"a a xa falani ito rali Isirayila kaane ma, a naxa,"},{"book":"Saraxaraline","chapter":"1","verse":"3","text":"“Xa a ɲingen nan bama saraxa gan daxin na, a xa turaan nan ba fɛ mi naxan na. Na kanna xa fa a ra Naralan Bubun so dɛɛn na alogo Alatala xa a rasuxu."},{"book":"Saraxaraline","chapter":"1","verse":"4","text":"A xa a yiin sa saraxa ɲingen xunna ma. Ala a rasuxuma nɛn, a findi a solona seen na na kanna xa."},{"book":"Saraxaraline","chapter":"1","verse":"5","text":"A xa tura bulanna kɔɛ raxaba Alatala yɛtagi. Saraxaraline xa fa a wunla ra, Harunaa diine. Ne yi a so saraxa ganden dɛxɔnne ma Naralan Bubun so dɛɛn na."},{"book":"Saraxaraline","chapter":"1","verse":"6","text":"Na kanna xa ɲingen budo, a yi a yisɛgɛ dungi dungin na."},{"book":"Saraxaraline","chapter":"1","verse":"7","text":"Saraxarali Harunaa diine xa tɛɛn sa saraxa ganden fari, e yegen sa tɛɛn na."},{"book":"Saraxaraline","chapter":"1","verse":"8","text":"Saraxaraline, Harunaa diine, ne xa a dungine nun a xunna nun a turene sa yegene fari tɛɛni saraxa ganden fari."},{"book":"Saraxaraline","chapter":"1","verse":"9","text":"Na kanna xa ɲingen kui seene nun a sanne yixa, saraxaraliin yi e birin sa tɛɛni saraxa ganden fari. Saraxa gan daxin na a ra naxan nalima tɛɛn na. A xirin nafan Alatala ma.”"},{"book":"Saraxaraline","chapter":"1","verse":"10","text":"“Xa na kanna saraxan findixi yɛxɛɛn nan na hanma siina, a xa kontonna ba fɛ mi naxan na hanma kɔtɔna."},{"book":"Saraxaraline","chapter":"1","verse":"11","text":"A xa a kɔɛ raxaba saraxa ganden kɔmɛn fɔxɔni Alatala yɛtagi. Saraxaraline, Harunaa diine, ne xa a wunla so saraxa ganden dɛxɔnne ma."},{"book":"Saraxaraline","chapter":"1","verse":"12","text":"Na kanna xa a yisɛgɛ a dungi dungin na. Saraxaraliin xa a dungine nun a xunna nun a turene sa yegene fari tɛɛni, saraxa ganden fari."},{"book":"Saraxaraline","chapter":"1","verse":"13","text":"Na kanna xa a kui seene nun a sanne maxa, saraxaraliin yi a birin xali, a e sa tɛɛni saraxa ganden fari. Saraxa gan daxin na a ra naxan nalima tɛɛn na. A xirin nafan Alatala ma.”"},{"book":"Saraxaraline","chapter":"1","verse":"14","text":"“Xa na kanna saraxan findixi xɔliin nan na naxan bama saraxa gan daxin na Alatala xa, a xa ganban nan ba hanma kolokonde diina."},{"book":"Saraxaraline","chapter":"1","verse":"15","text":"Saraxaraliin xa xɔliin xali saraxa ganden fari, a xa a xunna bolonɲɛ a ra, a yi a sa tɛɛni saraxa ganden fari. A yi a wunla rabɔxɔn saraxa ganden dɛxɔnna ma."},{"book":"Saraxaraline","chapter":"1","verse":"16","text":"A xa a xɔsɔn ba e nun a yi seene, a yi e woli saraxa ganden dɛxɔn, sogeteden binni, xube bɔxɔndeni."},{"book":"Saraxaraline","chapter":"1","verse":"17","text":"A xa a yibɔ a gabutɛne tagi, hali a mi e ba e bode ra. Saraxaraliin yi a sa yegene fari tɛɛni saraxa ganden fari. Saraxa gan daxin na a ra naxan nalima tɛɛn na. A xirin nafan Alatala ma.”"}]}