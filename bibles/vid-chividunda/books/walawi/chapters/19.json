{"data":[{"book":"Walawi","chapter":"19","verse":"1","text":"Mkulu Nguluwi nakamlonjela Musa,"},{"book":"Walawi","chapter":"19","verse":"2","text":"“Walonjele Waisilaeli weng'ha kota yanguwalapa wawe welile kwa vila heni ndo Mkulu Nguluwi, Nguluwi wa hemwe, nda yelile."},{"book":"Walawi","chapter":"19","verse":"3","text":"Chila yumwe wa hemwe yangumlapa yawahulichize mayake na mhaza wa heye na kibata Zuwa lya Kwesela lya heni. Heni ndo Mkulu Nguluwi, Nguluwi wa hemwe."},{"book":"Walawi","chapter":"19","verse":"4","text":"Mleche kujigalamchila jimalukolo ja milungu, na mleche kigongomanyila jimalukolo ja milungu ja kuponda. Heni ndo Mkulu Nguluwi, Nguluwi wa hemwe."},{"book":"Walawi","chapter":"19","verse":"5","text":"“Lomumlavila Mkulu Nguluwi nhambiko ya kikala goya, momlavila kota vyoilinguganigwa leka mkundigwe."},{"book":"Walawi","chapter":"19","verse":"6","text":"Nhambiko ayo yanguganigwa iliche zuwa lilyo ilavigwe ama zuwa lya keli. Choneche chisigale mbaka zuwa lya kadatu yanguganigwa chilakazwe kwa chiluli."},{"book":"Walawi","chapter":"19","verse":"7","text":"Wone honhu ha iwunde lyolika zuwa lya kadatu, mbuli ayo ndo ikokomoka na nhambiko ayo hoikundigwa hebu."},{"book":"Walawi","chapter":"19","verse":"8","text":"Yoneche yolya iwunde alyo kogazigwa kwa chiwalo cha nongwa ya heye, kwa vila nakachibeza chinhu chelile cha Mkulu Nguluwi. Munhu ayo kobaguligwa na wanhu wa heye."},{"book":"Walawi","chapter":"19","verse":"9","text":"“Vyoubeta mbena ya isi ya hemwe, mleche kubeta ng'hatu mbaka kuli mbaka mwa mgunda, na mleche kuhiluka kumbele kukungajiza visigale."},{"book":"Walawi","chapter":"19","verse":"10","text":"Mleche kuwila kukungajiza chila chinhu kuli mgunda wa zabibu na mleche kulokoteza zabibu zigwile hanyi, mowalechela wazunwa na wajenzi. Heni nda Mkulu Nguluwi, Nguluwi wa hemwe."},{"book":"Walawi","chapter":"19","verse":"11","text":"“Mleche kuhiza, mleche kudeta ne kilonjela udesi."},{"book":"Walawi","chapter":"19","verse":"12","text":"Mleche kilaha udesi kwa itagwa lya heni na kulibeza itagwa lya Nguluwi wa hemwe. Heni ndo Mkulu Nguluwi."},{"book":"Walawi","chapter":"19","verse":"13","text":"“Mleche kumbunza yalihabehi na hegwe ne kumuhizila. Msahala wa munhu yakukolele mijito uleche kikala kwa hegwe nechilo yeng'ha mbaka lufuku."},{"book":"Walawi","chapter":"19","verse":"14","text":"Mleche kumpanjila yohambe yahuliche ne kuwika iganga kumwando kwa yohambe yalole, ila mumdumbe Nguluwi wa hemwe. Heni ndo Mkulu Nguluwi."},{"book":"Walawi","chapter":"19","verse":"15","text":"“Vyomumtagusa munhu yoneche, mtaguse kwa hachi, mleche kumganilila mzunwa ne kumdumba yawele na lufufu. Ila yanguwalapa kumtagusa goya yalihabehi na hemwe."},{"book":"Walawi","chapter":"19","verse":"16","text":"Ndanguwalonjela mleche kukolakola kuno muwalonjeleza udesi wanhu wa hemwe. Mleche kwambuza ukomu wa yalihabehi na hemwe kwinjila kuli nongwa ya kubagama kwa ulonzi wa hemwe. Heni ndo Mkulu Nguluwi."},{"book":"Walawi","chapter":"19","verse":"17","text":"“Mleche kuwazudila wang'holozenu mnhumbula za hemwe, ila mikanye na walihabehi na hemwe leka mleche kudita gehile."},{"book":"Walawi","chapter":"19","verse":"18","text":"Mleche kulipizila ama kuwazudila walelwa wa wanhu wa hemwe ila muwagane walihabehi na hemwe kota vyomlingigana mwemwe baho. Heni ndo Mkulu Nguluwi."},{"book":"Walawi","chapter":"19","verse":"19","text":"“Yanguwalapa kibatilila malajizo ga heni. Mleche kuleka migongolo ja hemwe jikwinigwe na migongolo ja nhanzi iyage. Mleche kunyala nyhadikwa za nhanzi mbili kumigunda ja hemwe. Mleche kuvala ivalo litawigwe kwa nhanzi mbili za uzi."},{"book":"Walawi","chapter":"19","verse":"20","text":"“Wone mlume yawase na mdala mpogozi yabanichilwe na mlume yunji, ila yang'hali kugomboligwa ne kilejeha, ulolezi ukoleche. Ila waleche kukopoligwa kwa vila mdala ayo nayang'hali kilejeha."},{"book":"Walawi","chapter":"19","verse":"21","text":"Mlume ayo kochigala nhambiko ya nongwa ya heye ya ing'holo ilume hali lwizi lwa ihema lya Nguluwi na kumlavila Mkulu Nguluwi."},{"book":"Walawi","chapter":"19","verse":"22","text":"Mtambika komditila uhanyisi kwa ing'holo ilume alyo hali Mkulu Nguluwi kokusilwa gehile ago goyaditile."},{"book":"Walawi","chapter":"19","verse":"23","text":"“Vyomluta kuli isi ya Kanaani na kunyala nyhadikwa zeng'ha za migodi ja mafuza, mafuza ago hamulya hebu, hamkundizwa kulya kwa mhela wa miyaka jidatu."},{"book":"Walawi","chapter":"19","verse":"24","text":"Kuli mwaka wa kane, mafuza geng'ha gowa gelile, golavigwa kuwa nhambiko ya katogo kwa Mkulu Nguluwi."},{"book":"Walawi","chapter":"19","verse":"25","text":"Ila mafuza ga kwaluchila mwaka wa kahano ago moweza kulya, na mbena kwa hemwe yokonjezeka. Heni ndo Mkulu Nguluwi, Nguluwi wa hemwe."},{"book":"Walawi","chapter":"19","verse":"26","text":"“Mleche kulya iwunde lyoneche liwele na danda. Mleche kulagula ne kudita uhawi."},{"book":"Walawi","chapter":"19","verse":"27","text":"Mleche kubeya mnvili za hafungo mwa makutu ga hemwe ne lulevu lwa hemwe lwa hafungo."},{"book":"Walawi","chapter":"19","verse":"28","text":"Mleche kitemanga mlukuli lwa hemwe kwa chiwalo cha wabagame na kiwika ulajilo mlukuli. Heni ndo Mkulu Nguluwi."},{"book":"Walawi","chapter":"19","verse":"29","text":"“Mleche kumuwifya muhinza wa hegwe kwa kumdita yawe mng'hondwa, isi yeng'ha ileche kugwila kuli ung'hondwa na ahyo kumema wihe."},{"book":"Walawi","chapter":"19","verse":"30","text":"Mochibatilila Zuwa lya Kwesela na kuhadumba honhu ha heni helile. Heni ndo Mkulu Nguluwi."},{"book":"Walawi","chapter":"19","verse":"31","text":"“Mleche kuwalutila walaguzi wa midimu ne wahawi leka muwalande wawalagulile na ahyo mowa mkokomoche. Heni ndo Mkulu Nguluwi, Nguluwi wa hemwe."},{"book":"Walawi","chapter":"19","verse":"32","text":"“Homchikala kumwando kwa wasekulu, yanguwalapa mwime leka kuwahulichiza. Namwe mumdumbe Nguluwi wa hemwe. Heni ndo Mkulu Nguluwi."},{"book":"Walawi","chapter":"19","verse":"33","text":"“Wone kuwe na mjenzi kuli isi ya hemwe, mleche kumditila vibi."},{"book":"Walawi","chapter":"19","verse":"34","text":"Ayo mjenzi yalingikala na hemwe kowa kwa hemwe kota mwenyeng'haye, namwe momgana kota vyomlingigana mwemwe baho, kwa vila namwe mwali wajenzi kuli isi ya Misili. Heni ndo Mkulu Nguluwi, Nguluwi wa hemwe."},{"book":"Walawi","chapter":"19","verse":"35","text":"“Mleche kutagusa vibi kuli vipimilo vya utali ne itunyo ne kumema."},{"book":"Walawi","chapter":"19","verse":"36","text":"Yanguwalapa muwe na vipimilo vya hachi. Heni nda Mkulu Nguluwi, Nguluwi wa hemwe, ndiwalavile kuli isi ya Misili."},{"book":"Walawi","chapter":"19","verse":"37","text":"Yanguwalapa kibata na kudita malajizo na utaguso weng'ha wa heni. Heni ndo Mkulu Nguluwi.”"}]}