{"data":[{"book":"Maarqos","chapter":"2","verse":"1","text":"Yesuus guyyaa muraasa booddee Qifirnaahomitti deebiʼe; namoonnis akka inni mana jiru dhagaʼan."},{"book":"Maarqos","chapter":"2","verse":"2","text":"Namoonni akka malee baayʼatan walitti qabamnaan iddoon dhabamee balballi durris dhiphate; innis dubbicha isaanitti lallabaa ture."},{"book":"Maarqos","chapter":"2","verse":"3","text":"Jarri tokko nama dhagni irratti duʼe kan namoota afuriin baatame tokko gara isaa fidan."},{"book":"Maarqos","chapter":"2","verse":"4","text":"Isaanis sababii baayʼina namaatiif namicha sana Yesuusitti dhiʼeessuu dadhabanii qixa Yesuus tureen bantii manaa saaqanii siree namichi dhagni irratti duʼe irra ciise sana gad buusan."},{"book":"Maarqos","chapter":"2","verse":"5","text":"Yesuusis yommuu amantii isaanii argetti namicha dhagni irratti duʼe sanaan, “Gurbaa, cubbuun kee siif dhiifameera” jedhe."},{"book":"Maarqos","chapter":"2","verse":"6","text":"Barsiistota seeraa keessaa tokko tokko achi tataaʼanii garaa isaanii keessatti,"},{"book":"Maarqos","chapter":"2","verse":"7","text":"“Namichi kun maaliif akkana dubbata? Inni Waaqa arrabsa! Waaqa tokkicha malee eenyutu cubbuu namaaf dhiisuu dandaʼa?” jedhanii yaadan."},{"book":"Maarqos","chapter":"2","verse":"8","text":"Yesuusis yeruma sana akka wanni isaan garaa isaanii keessatti yaadaa turan kana taʼe hafuuraan beekee akkana jedheen; “Isin maaliif waan kana yaaddu?"},{"book":"Maarqos","chapter":"2","verse":"9","text":"Namicha dhagni irratti duʼe kanaan, ‘Cubbuun kee siif dhiifameera’ jechuu moo ‘Kaʼii siree kee fudhadhuu deemi’ jechuutu salphaa dha?"},{"book":"Maarqos","chapter":"2","verse":"10","text":"Ani garuu akka Ilmi Namaa cubbuu namaaf dhiisuudhaaf lafa irratti taayitaa qabu akka beektan nan barbaada.” Kanaafuu inni namicha sanaan,"},{"book":"Maarqos","chapter":"2","verse":"11","text":"“Ani sitti nan hima; kaʼi; siree kee fudhadhuutii mana keetti gali” jedhe."},{"book":"Maarqos","chapter":"2","verse":"12","text":"Innis kaʼee, yommusuma siree isaa fudhatee utuma isaan hundinuu arganuu baʼe deeme. Kunis hunda isaanii dinqisiise; isaanis, “Nu takkumaa waan akkanaa arginee hin beeknu!” jedhanii Waaqa jajan."},{"book":"Maarqos","chapter":"2","verse":"13","text":"Yesuus amma illee gara qarqara galaanichaatti gad baʼe. Namoonni baayʼeenis isa biratti walitti qabaman; innis isaan barsiisuu jalqabe."},{"book":"Maarqos","chapter":"2","verse":"14","text":"Innis utuu achiin darbaa jiruu, Lewwii ilma Alfewoos utuu inni iddoo itti qaraxa walitti qaban taaʼuu argee, “Na duukaa buʼi” jedheen. Lewwiinis kaʼee isa duukaa buʼe."},{"book":"Maarqos","chapter":"2","verse":"15","text":"Yeroo Yesuus mana Lewwiitti irbaata nyaachaa turetti, qaraxxoonnii fi cubbamoonni baayʼeen isaa fi barattoota isaa wajjin nyaachaa turan; namoonni isa duukaa buʼan baayʼee turaniitii."},{"book":"Maarqos","chapter":"2","verse":"16","text":"Barsiistonni seeraa warri Fariisota turan yommuu isaa cubbamootaa fi qaraxxoota wajjin nyaatu arganitti, “Inni maaliif qaraxxootaa fi cubbamoota wajjin nyaata?” jedhanii barattoota isaa gaafatan."},{"book":"Maarqos","chapter":"2","verse":"17","text":"Yesuus immoo waan kana dhageenyaan, “Ogeessi fayyaa tokko warra dhukkubsataniif malee warra fayyaa qabaniif hin barbaachisu. Ani cubbamoota waamuufin dhufe malee qajeeltota waamuuf hin dhufne” jedheen."},{"book":"Maarqos","chapter":"2","verse":"18","text":"Barattoonni Yohannisii fi Fariisonni ni soomu turan. Namoonni tokko tokko dhufanii, “Barattoonni Yohannisii fi barattoonni Fariisotaa ni soomu; barattoonni kee garuu maaliif hin soomne?” jedhanii Yesuusin gaafatan."},{"book":"Maarqos","chapter":"2","verse":"19","text":"Yesuus immoo akkana jedhee deebise; “Keessummoonni misirrichaa akkamiin utuu inni isaan wajjin jiruu soomuu dandaʼu? Isaan hamma isa of biraa qabanitti soomuu hin dandaʼan."},{"book":"Maarqos","chapter":"2","verse":"20","text":"Garuu yeroon itti misirrichi isaan biraa fudhatamu ni dhufa; isaanis gaafas ni soomu."},{"book":"Maarqos","chapter":"2","verse":"21","text":"“Namni uffata moofaa irratti erbee haaraa erbu tokko iyyuu hin jiru. Yoo kun godhame, erbeen haaraan sun uffata sana irraa tarsaasa; tarsaʼaan sunis isa duraa ni caala."},{"book":"Maarqos","chapter":"2","verse":"22","text":"Namni daadhii wayinii haaraa qalqalloo moofaatti naqu tokko iyyuu hin jiru. Yoo itti naqe immoo daadhiin sun qalqalloo sana dhoosa; daadhichii fi qalqallichi horoomaa baʼu. Qooda kanaa daadhiin wayinii haaraan qalqalloo haaraatti naqamuu qaba.”"},{"book":"Maarqos","chapter":"2","verse":"23","text":"Guyyaa Sanbataa tokko Yesuus lafa qotiisaa midhaanii keessa darbaa ture; barattoonni isaas utuu isa wajjin deemaa jiranuu asheetii midhaanii cirachuu jalqaban."},{"book":"Maarqos","chapter":"2","verse":"24","text":"Fariisonnis, “Ilaa, isaan maaliif waan Sanbataan hojjechuun hin eeyyamamne hojjetu?” jedhaniin."},{"book":"Maarqos","chapter":"2","verse":"25","text":"Innis akkana jedhee deebise; “Isin waan Daawit yeroo innii fi miiltonni isaa beelaʼanii fi rakkatanitti godhe sana takkumaa hin dubbifnee?"},{"book":"Maarqos","chapter":"2","verse":"26","text":"Bara Abiyaataar luba ol aanaa ture keessa, inni mana Waaqaa seenee buddeena qulqulleeffame kan akka luboonni qofti nyaataniif eeyyamame sana nyaate. Warra isa wajjin jiraniifis ni kenne.”"},{"book":"Maarqos","chapter":"2","verse":"27","text":"Yesuusis akkana jedheen; “Sanbatatu namaaf uumame malee namni Sanbataaf hin uumamne."},{"book":"Maarqos","chapter":"2","verse":"28","text":"Kanaafuu Ilmi Namaa Sanbataaf illee Gooftaa dha.”"}]}