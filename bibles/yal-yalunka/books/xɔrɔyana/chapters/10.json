{"data":[{"book":"Xɔrɔyana","chapter":"10","verse":"1","text":"Alatala yi a fala Musa xa, a naxa, “Siga Firawona fɛma, amasɔtɔ n na a bɔɲɛn xɔdɔxɔma e nun a kuntigine, alogo n xa n ma kabanako feene liga e tagi,"},{"book":"Xɔrɔyana","chapter":"10","verse":"2","text":"alogo i xa a fala i ya diine nun mamandenne xa n Misiran kaane ɲaxankata kii naxan yi, n kabanako feene liga e tagi. Ɛ yi a kolon a Alatala nan n tan na.”"},{"book":"Xɔrɔyana","chapter":"10","verse":"3","text":"Musa nun Haruna yi siga Firawona fɛma, e yi a fala a xa, e naxa, “Alatala Heburune Ala ito nan falaxi, a naxa, ‘I tondɛ i magodɛ n yɛtagi han waxatin mundun yi? N ma yamaan yiiba, e xa siga, alogo e xa sa n batu."},{"book":"Xɔrɔyana","chapter":"10","verse":"4","text":"Xa i tondi n ma yamaan beɲinɲɛ e xa siga, tila n tuguminne rafama nɛn i ya yamanan yiren birin yi."},{"book":"Xɔrɔyana","chapter":"10","verse":"5","text":"E dɔxɔma nɛn bɔxɔn birin fari, bɔxɔn mi fa nɔɛ toɛ. Balabalan kɛsɛn naxan luxi ɛ yii, e na nan donma hali wudin naxanye birin xɛɛne ma."},{"book":"Xɔrɔyana","chapter":"10","verse":"6","text":"E i ya banxine rafema nɛn, e nun i ya kuntigine banxine, e nun Misiran kaane birin ma banxine. I fafane nun ne benbane munma a ɲɔxɔn to xabu e dɔxɔ yamanani ito yi han to.’ ” Musa yi siga, a keli Firawona fɛma."},{"book":"Xɔrɔyana","chapter":"10","verse":"7","text":"Firawona kuntigine yi a fala a xa, e naxa, “Xɛmɛni ito luyɛ alo luti ratixina en yɛɛ ra han waxatin mundun yi? Muxuni itoe yiiba, e xa siga, e xa sa Alatala batu, e Ala. I mɔn mi a to Misiran kala feni?”"},{"book":"Xɔrɔyana","chapter":"10","verse":"8","text":"E yi Musa nun Haruna xili Firawona fɛma. A yi a fala, a naxa, “Ɛ siga Alatala batudeni, ɛ Ala. Koni, nde sigama?”"},{"book":"Xɔrɔyana","chapter":"10","verse":"9","text":"Musa yi a yabi, a naxa, “Nxu nun nxɔ diine nun nxɔ fonne nan sigama, dii xɛmɛne nun dii tɛmɛne, xuruse xunxurine nun a xungbene, amasɔtɔ nxu sa sanla nan nabama Alatalaa binyeni.”"},{"book":"Xɔrɔyana","chapter":"10","verse":"10","text":"Firawona yi a fala e xa, a naxa, “Xa n tin, ɛ nun ɛ diine yi siga, fɔ n xa n ɲungu ɛ ma ɲɛ? Bayo ɛ mi fa fama. Ɛ fe ɲaxin nan fɔxɔ ra yati!"},{"book":"Xɔrɔyana","chapter":"10","verse":"11","text":"Ɛn-ɛn de! Ɛ tan xɛmɛne gbansanna xa siga, ɛ Alatala batu, bayo ɛ na nan maxɔdinxi.” E yi e kedi Firawona yɛtagi."},{"book":"Xɔrɔyana","chapter":"10","verse":"12","text":"Alatala yi a fala Musa xa, a naxa, “I yiini bandun Misiran yamanan xun ma alogo tuguminne xa te Misiran yamanani, e yi siseene birin don xɛɛne ma, balabalan kɛsɛn naxanye birin luxi.”"},{"book":"Xɔrɔyana","chapter":"10","verse":"13","text":"Musa yi a dunganni bandun Misiran yamanan xun ma. Alatala yi foyen nafa na yanyin nun kɔɛɛn birin na keli sogeteden binni. Benun xɔtɔnni, foyen bata fa tuguminne ra."},{"book":"Xɔrɔyana","chapter":"10","verse":"14","text":"Tuguminne yi te Misiran yamanan birin yi, e wara ayi yiren birin yi. A ɲɔxɔn munma yi liga nun, a mɔn mi fa ligama sɔnɔn!"},{"book":"Xɔrɔyana","chapter":"10","verse":"15","text":"E yi lu bɔxɔn birin ma han e na yifɔrɔ. E siseene nun se bogine birin don xɛɛne ma, balabalan kɛsɛn naxanye lu. Ɲingi yo mi lu wudine nun siseene ma Misiran yamanan birin yi."},{"book":"Xɔrɔyana","chapter":"10","verse":"16","text":"Firawona yi Musa nun Haruna xili mafurɛn! A yi a fala e xa, a naxa, “N bata yulubin liga Alatala ra, ɛ Ala, e nun ɛ tan."},{"book":"Xɔrɔyana","chapter":"10","verse":"17","text":"Iki, ɛ mɔn xa n mafelu yulubini ito a fe ra, ɛ Alatala maxandi, ɛ Ala alogo a xa ɲaxankata faxa tiini ito masiga n na.”"},{"book":"Xɔrɔyana","chapter":"10","verse":"18","text":"Musa yi mini Firawona konni, a Alatala maxandi."},{"book":"Xɔrɔyana","chapter":"10","verse":"19","text":"Alatala yi foye gbeen nafa keli sogegododen binni, naxan tuguminne xali, a e woli Gbala Baani, hali tugumin keden mi lu Misiran bɔxɔn ma."},{"book":"Xɔrɔyana","chapter":"10","verse":"20","text":"Alatala yi Firawona bɔɲɛn xɔdɔxɔ, a mi tin Isirayila kaane beɲinɲɛ."},{"book":"Xɔrɔyana","chapter":"10","verse":"21","text":"Alatala yi a fala Musa xa, a naxa, “I yiini te kore, dimi gbeen xa sin Misiran yamanan birin yi, han muxune yɛɛne yi rafɔrɔ ayi.”"},{"book":"Xɔrɔyana","chapter":"10","verse":"22","text":"Musa yi a yiini te kore, dimi gbeen yi so Misiran yamanan birin yi, xii saxan."},{"book":"Xɔrɔyana","chapter":"10","verse":"23","text":"Muxu yo mi yi fa a bode toma, muxu yo mi yi kelima a konni na xii saxanna bun ma. Koni kɛnɛnna yi Isirayila kaane konne yi."},{"book":"Xɔrɔyana","chapter":"10","verse":"24","text":"Firawona yi Musa xili, a yi a fala a xa, a naxa, “Ɛ siga ɛ Alatala batu. Ɛ diine xa siga ɛ fɔxɔ ra. Xuruseene nan tun luma be.”"},{"book":"Xɔrɔyana","chapter":"10","verse":"25","text":"Musa yi a yabi, a naxa, “Na mi a ra! Nxu naxan bama saraxan nun saraxa gan daxin na Alatala xa, nxɔ Ala, fɔ i xa na xuruseene so nxu yii."},{"book":"Xɔrɔyana","chapter":"10","verse":"26","text":"Nxɔ xuruseene fan sigama nɛn, keden mi luun be, amasɔtɔ nxu makoon ne nan ma nxu nɛma Alatala batuɛ, nxɔ Ala. Benun nxu xa so, nxu mi a kolon nxu naxan nawalima Alatala batudeni.”"},{"book":"Xɔrɔyana","chapter":"10","verse":"27","text":"Alatala yi Firawona bɔɲɛn xɔdɔxɔ, a mi tin e beɲinɲɛ e yi siga."},{"book":"Xɔrɔyana","chapter":"10","verse":"28","text":"Firawona yi a fala Musa xa, a naxa, “Mini n konni! I yɛtɛ ratanga i fa feen ma n yɛtagi sɔnɔn! I na fa n yɛtagi lɔxɔn naxan yi, i faxama nɛn.”"},{"book":"Xɔrɔyana","chapter":"10","verse":"29","text":"Musa yi a yabi, a naxa, “I bata a fala! N mi fa fama i yɛtagi sɔnɔn!”"}]}