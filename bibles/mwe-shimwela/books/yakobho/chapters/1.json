{"data":[{"book":"Yakobho","chapter":"1","verse":"1","text":"Nne Yakobho nili ntumwa jwa a Nnungu na jwa Bhakulungwa a Yeshu Kilishitu ngunakunnjandishilanga mmandunji bha makabhila likumi limo na gabhili mpwilinganishilenje nshilambolyo, shalamu jenunji."},{"book":"Yakobho","chapter":"1","verse":"2","text":"Mmaakulupalilanga ajangunji nng'angalalanjepe punkulingwanga kwa mboteko ya kila namuna,"},{"book":"Yakobho","chapter":"1","verse":"3","text":"pabha mmumanyinji kuti kulingwa kwa ngulupai jenunji kunapeleshela kwiipililila."},{"book":"Yakobho","chapter":"1","verse":"4","text":"Kwiipililila kwenunji kumpanganje kushimilika na kutimilila nngulupai gwangali tubhilwa shindu shoshowe."},{"book":"Yakobho","chapter":"1","verse":"5","text":"Ikabheje mundu munkumbi gwenunji atubhilwaga na ng'aniyo ya lunda, abhajuje a Nnungu bhakwaapanganga bhandu bhowe kwa ntima gwa ntuka wala bhakaatumbala, najwalakwe shaapegwe."},{"book":"Yakobho","chapter":"1","verse":"6","text":"Ikabheje ajuje alikulupalila gwangali lipamba lya jangulwa, pabha akwete lipamba anabha mbuti libhimbili lya mashi ga bhaali linokolwa na mbungo akuno na kukuno."},{"book":"Yakobho","chapter":"1","verse":"7","text":"Pabha mundu jwa nneyo anakulupalile kuti shaapate shindu koposhela kwa Bhakulungwa."},{"book":"Yakobho","chapter":"1","verse":"8","text":"Mundu jwa ng'aniyo ibhili akakamula shindu shimo muitendi yakwe yowe."},{"book":"Yakobho","chapter":"1","verse":"9","text":"Bhaakulupalilanga bhaalaga, bhaangalalanje pabha a Nnungu bhanakwaishimunji bhowe."},{"book":"Yakobho","chapter":"1","verse":"10","text":"Na matajili bhaangalalanje pubhatuluywanga na a Nnungu, pabha nabhalabhonji shibhaobhanje malinga lilubha lya mukonde shilijumula niobha."},{"book":"Yakobho","chapter":"1","verse":"11","text":"Pabha lyubha libhalaga, linajumuya maamba na malubha gakwe ganawa na konja kwakwe kowe kunapela. Nneyo peyo na nkali mundu ashulushilwe indu shaapele nniengo lyakwe pemo."},{"book":"Yakobho","chapter":"1","verse":"12","text":"Mbaya mundu akwiiluma ntima alilingwa, pabha akombolaga shaapegwe upo ya gumi shibhalajile Bhakulungwa ku bhandu bhakwaapinganga."},{"book":"Yakobho","chapter":"1","verse":"13","text":"Monaga mundu alingwaga, analugule kuti, “A Nnungu bhananinga.” Pabha a Nnungu bhakaalingwa na ilebho, na bhenebho bhakakunninga mundu."},{"book":"Yakobho","chapter":"1","verse":"14","text":"Ikabheje kila mundu analingwa, kwa nonyelwa na tembwa na ilokoli yakwe nnyene."},{"book":"Yakobho","chapter":"1","verse":"15","text":"Kwa nneyo shilokoli shipundaga shinabheleka shambi na shambi shikomalaga shinabheleka shiwo."},{"book":"Yakobho","chapter":"1","verse":"16","text":"Bhaakulupalilanga ajangunji nkupingwanga, nnatembwanje!"},{"book":"Yakobho","chapter":"1","verse":"17","text":"Kila shammbone shinkupegwa, na shoshowe shitimilile, kushikoposhela kunnungu, kwa Atati bhapeleshe shilangaya. Bhenebho bhakatendebhuka, numbe bhangali nkubho gwa tendebhukatendebhuka."},{"book":"Yakobho","chapter":"1","verse":"18","text":"Kwa pinga kwabho bhayeneuwe, nigubhatubhishile nndamo ja ambi kwa lilobhe lyabho lya kweli, nkupinga tubhe nnimbu gwa indu yabho ipengenywe."},{"book":"Yakobho","chapter":"1","verse":"19","text":"Bhaakulupalilanga ajangunji bhungumpinganga, nngamanyanje gegano. Bhai mundu abhe jwa minda kupilikanishiya na nngabha jwa minda kubheleketa na anabhe jwa tumbala shangu."},{"book":"Yakobho","chapter":"1","verse":"20","text":"Pabha mundu akwete nnjimwa, nngakombola kwaanonyeya a Nnungu."},{"book":"Yakobho","chapter":"1","verse":"21","text":"Kwa nneyo mwiilekanje kwa taliya indu yowe ya nyata na itendi yangali ya mmbone, mposhelanje lilobhe libhishilwe mmitima jenunji, likombola kuntapulanga mitima jenunji."},{"book":"Yakobho","chapter":"1","verse":"22","text":"Ikabheje ntendelanje liengo malobhe ga Nnungu na nngabha kupilikanilape, akuno nnikwiitembanga mmitima jenunji."},{"book":"Yakobho","chapter":"1","verse":"23","text":"Pabha mundu apilikana lilobhe gwangali tendela liengo, jwenejo pabha mbuti mundu akwiilola ku meyo kwake nshiyoo."},{"book":"Yakobho","chapter":"1","verse":"24","text":"Pabha ailolaga nijabhula, shangupe analibhala shikuli kumeyo kwakwe."},{"book":"Yakobho","chapter":"1","verse":"25","text":"Ikabheje mundu akujilola ukoto shalia jikamilishe, jikwaapanganga bhandunji ungwana nikujikagulila gwangali kulibhala shapilikene na tenda malinga shiikupinjikwa, bhai jwenejo itendi yakwe shiipate mboka ya a Nnungu."},{"book":"Yakobho","chapter":"1","verse":"26","text":"Ibhaga mundu aiganishiyaga kuti anakagulila dini, ikabheje akakombola kuluibhilila lulimi lwakwe ukoto, jwene mundujo dini jakwe jikapwaa."},{"book":"Yakobho","chapter":"1","verse":"27","text":"Mundu akwete dini ja mmbone jibhoneka jangali ya nyata kwa a Tati a Nnungu ni ajuno, akwaajangutilanga bhanabhalekwa na bhashitenga nshilaje shabhonji na akwiiepuya na ya nyata ya pa shilambolyo pano."}]}