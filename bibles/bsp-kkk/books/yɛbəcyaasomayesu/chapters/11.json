{"data":[{"book":"Yɛbəc ya Asom a Yesu","chapter":"11","verse":"1","text":"Asom a Yesu kɔ awɛnc aŋa alaŋ aŋɛ ŋanayi atɔf ŋa Yude mɔ ŋane a acikəra, aŋɛ ŋantɔyɔnɛ aSuyif mɔ, ŋawosɛ toloku ta Kanu."},{"book":"Yɛbəc ya Asom a Yesu","chapter":"11","verse":"2","text":"Ntɛ Piyɛr ɛnapɛ Yerusalɛm mɔ, kɔ afum aŋɛ anakənc mɔ ŋayɛfɛ kənal kɔ,"},{"book":"Yɛbəc ya Asom a Yesu","chapter":"11","verse":"3","text":"ŋacloku: «Məmbɛrɛ ndena afum aŋɛ antɔkənc mɔ, kɔ məndi yeri kɔ ŋa, bawo aSuyif ŋanamɔnɛ ti!»"},{"book":"Yɛbəc ya Asom a Yesu","chapter":"11","verse":"4","text":"Awa kɔ Piyɛr ɛyɛfɛ kəlɔmər ŋa tin tin tin mes mɔkɔ mɛnacepər mɔ:"},{"book":"Yɛbəc ya Asom a Yesu","chapter":"11","verse":"5","text":"«Ina, nde dare da Yope inayi, dɔsɔk dadɔkɔ ictola Kanu kɔ kənəŋk kənder im. Ti disrɛ, k'inəŋk paka pɔlɔma poctor powurɛnɛ kɔ manta pasumpər pi moŋkubut maŋkəlɛ, kɔ pontor kəyɛfɛ dəkɔm haŋ nnɔ inayi mɔ."},{"book":"Yɛbəc ya Asom a Yesu","chapter":"11","verse":"6","text":"Ntɛ inagbətnɛ pi disrɛ mɔ, k'inəŋk sɛm ya wɛcək maŋkəlɛ, sɛm ya dop, yeliŋɛ-liŋɛ, kɔ bɛmp ya dəkɔm."},{"book":"Yɛbəc ya Asom a Yesu","chapter":"11","verse":"7","text":"K'ine sɔ dim doclok'im: ‹Məyɛfɛ Piyɛr! Mədif, məsɔm.›"},{"book":"Yɛbəc ya Asom a Yesu","chapter":"11","verse":"8","text":"K'iloku: ‹Ala Wəbɛ! Tɔlɔm o tɔlɔm tɛntasɔŋɛ f'em kəbɛr paka pɔtɔcemp dəkusu, mpɛ Kanu kəmɔnɛ kədi mɔ.›"},{"book":"Yɛbəc ya Asom a Yesu","chapter":"11","verse":"9","text":"Kɔ dim ndɛ dɔŋgbɔkərɛ sɔ kəyɛfɛ dəkɔm: ‹Paka mpɛ Kanu kəncempəs mɔ, ta məna məlokɛ pi kətɔ-cemp!›"},{"book":"Yɛbəc ya Asom a Yesu","chapter":"11","verse":"10","text":"Kɔ teyi kəmaas, pəwon fɛ kɔ ca nyɛ fəp yolukus sɔ dəkɔm."},{"book":"Yɛbəc ya Asom a Yesu","chapter":"11","verse":"11","text":"Gbəncana babɔkɔ, kɔ arkun maas aŋɛ anasom nde nderem kəyɛfɛ dare da Sesari mɔ, ŋander ŋacəmɛ dəkusuŋka ka kəlɔ kəŋkɔ sənayi mɔ."},{"book":"Yɛbəc ya Asom a Yesu","chapter":"11","verse":"12","text":"Kɔ Amera Ŋecempi ŋolok'im a səsol səkɔ kɔ ŋa, ali inesɛ fɛ. Kɔ awɛnc asu aŋa alaŋ camətətin aŋɛ ŋacəm'em darəŋ, kɔ səŋkɔ səbɛrɛ ndena Kɔrneli."},{"book":"Yɛbəc ya Asom a Yesu","chapter":"11","verse":"13","text":"Kɔ Kɔrneli oloku su ntɛ ɛnanəŋk mɛlɛkɛ nde ndɔrɔn, kɔ moloku kɔ: ‹Məsom fum dare da Yope pakɔ wen'am Simɔŋ, wəkɔ andeŋər tewe ta «Piyɛr» mɔ."},{"book":"Yɛbəc ya Asom a Yesu","chapter":"11","verse":"14","text":"Nwɛ endelok'əm moloku mmɛ mendeyac'əm, kəbəp aka kəlɔ kam disrɛ fəp mɔ.›"},{"book":"Yɛbəc ya Asom a Yesu","chapter":"11","verse":"15","text":"Iyi kəlok-loku, kɔ Amera Ŋecempi ŋa Kanu ŋontorər ŋa pəmɔ ntɛ ŋɛnatorər səna sɔ dəkəcop mɔ."},{"book":"Yɛbəc ya Asom a Yesu","chapter":"11","verse":"16","text":"Awa k'incɛm-cɛmnɛ toloku ta Wəbɛ ntɛ ɛnaloku: ‹Saŋ ɛnagbətɛ afum domun, mba nəna Amera Ŋecempi ŋa Kanu ŋɔ nəndesɔtɔnɛ kəgbət teta Kanu.›"},{"book":"Yɛbəc ya Asom a Yesu","chapter":"11","verse":"17","text":"Kɔ pəyɔnɛ fɔ kəpocɛ kin kayi kɔ ŋanasɔtər Kanu pəmɔ səna aŋɛ səlaŋ Yesu Krist mɔ-ɛ, anɔ inatam kəyɔnɛ-ɛ ntɛ iŋkɔyamsər Kanu mɔ?»"},{"book":"Yɛbəc ya Asom a Yesu","chapter":"11","verse":"18","text":"Ntɛ ŋane moloku mamɔkɔ mɔ, kɔ bəkəc yontor ŋa, kɔ ŋaŋkor-koru Kanu, ŋacloku: «Kanu kəsɔŋ sɔ acikəra aŋɛ ŋantɔyɔnɛ aSuyif mɔ kətam kəsəkpər bəkəc, ntɛ tɔŋsɔŋɛ ŋasɔtɔ tecepərɛnɛ doru ntɛ Kanu kəfaŋ mɔ!»"},{"book":"Yɛbəc ya Asom a Yesu","chapter":"11","verse":"19","text":"Ntɛ andif Etiyɛn mɔ, k'ancop kətɔrəs afum alaŋ kɔ tɔsɔŋɛ ŋa kəsaməsər. Alɔma ŋanakɔ atɔf ŋa Fenisi, alɔma ŋakɔ Sipər, alɔma ŋakɔ haŋ Antiyɔk, ŋancluksɛ fɛ nwɛ o nwɛ sɔ toloku ta Kanu mɛnɛ aSuyif gbəcərəm."},{"book":"Yɛbəc ya Asom a Yesu","chapter":"11","verse":"20","text":"Afum akakɔ dacɔ, alɔma ŋanayi, aŋɛ ŋanader dare da Antiyɔk kəyɛfɛ ka sədare sa Sipər kɔ Sirɛn mɔ, ŋanccɔpər aka kusu ka Kresi, ŋacloku ŋa toloku tɔtɔt ta Mariki Yesu."},{"book":"Yɛbəc ya Asom a Yesu","chapter":"11","verse":"21","text":"Kəca ka Mariki kənayi alaŋ akakɔ kəroŋ. Kɔ afum alarəm ŋayɔnɛ alaŋ, kɔ ŋaŋkafəli bəkəc yaŋan nnɔ Mariki eyi mɔ."},{"book":"Yɛbəc ya Asom a Yesu","chapter":"11","verse":"22","text":"Kɔ moloku mamɔkɔ mɛmbɛrɛ kəloŋkanɛ ka alaŋ Yesu ka Yerusalɛm dələŋəs, k'asom Barnabas Antiyɔk."},{"book":"Yɛbəc ya Asom a Yesu","chapter":"11","verse":"23","text":"Kəbɛrɛ kɔn di, ntɛ ɛnadenəŋk pətɔt kɔ pəbotu mpɛ Kanu kənayɔnɛ alaŋ a Antiyɔk mɔ, kɔ pəmbɔt kɔ. K'eŋgbiŋər ŋa kəgbɛkər ka Mariki mera yaŋan fəp kəlaŋ disrɛ."},{"book":"Yɛbəc ya Asom a Yesu","chapter":"11","verse":"24","text":"Barnabas fum wətɔt ɛnayi. Kəlaŋ kənayi kɔ dɛbəkəc kɔ Amera Ŋecempi ŋa Kanu ŋeyi kɔ sɔ darəŋ. Kɔ afum alarəm ŋancəmɛ dɔpɔ da Mariki darəŋ."},{"book":"Yɛbəc ya Asom a Yesu","chapter":"11","verse":"25","text":"Kɔ Barnabas ɔŋkɔ dare da Tarəs kəlɛk Sol."},{"book":"Yɛbəc ya Asom a Yesu","chapter":"11","verse":"26","text":"Ntɛ Barnabas ɛnəŋk Sol mɔ, k'eŋkekərɛ kɔ Antiyɔk. Teren tin camcam, ŋactəŋnɛ kəloŋkanɛ ka alaŋ, kɔ ŋaŋtəksɛ kənay ka afum. Dəndo Antiyɔk, difɔ anacop tɔcɔkɔ-cɔkɔ kəwe acɛpsɛ a Mariki Yesu darəŋ «aka Krist.»11.26 «Aka Krist» = fr « chrétiens», itɔ tɔkɔ kusu ka Kresi «kristianos», itɔ'mentər cəBaka «aŋɛ ŋawurɛnɛ Krist mɔ»."},{"book":"Yɛbəc ya Asom a Yesu","chapter":"11","verse":"27","text":"Mata mamɔkɔ, kɔ sayibɛ sa Kanu səlɔma ŋantor dare da Antiyɔk kəyɛfɛ Yerusalɛm."},{"book":"Yɛbəc ya Asom a Yesu","chapter":"11","verse":"28","text":"Wəkin ɛnayi ŋa dacɔ pacwe kɔ Akabus, k'ɛyɛfɛ, kɔ Amera Ŋecempi ŋɔsɔŋɛ kɔ kədəŋk a dor dendeyi doru fəp. Dor dadɔkɔ dɛnader deyi tɛm ntɛ Kəlod ɛnayɔnɛ wəbɛ ka tɔf ya Rom fəp mɔ."},{"book":"Yɛbəc ya Asom a Yesu","chapter":"11","verse":"29","text":"Kɔ acɛpsɛ a Yesu ŋancɛm-cɛmnɛ kəfɛk teta kəmar ka awɛnc aŋa alaŋ aŋɛ ŋanayi atɔf ŋa Yude mɔ, nwɛ o nwɛ kɔ ntɛ ɛnatam kəfɛk mɔ."},{"book":"Yɛbəc ya Asom a Yesu","chapter":"11","verse":"30","text":"Itɔ ŋanayɔ: Kɔ ŋasom Barnabas kɔ Sol kəkenɛ ki abeki aŋɛ ŋanayi kəloŋkanɛ ka alaŋ a Yude mɔ."}]}