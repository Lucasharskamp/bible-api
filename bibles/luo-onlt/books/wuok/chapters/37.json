{"data":[{"book":"Wuok","chapter":"37","verse":"1","text":"Bezalel noloso Sandug Muma gi yiend siala ma borne romo fut angʼwen gi nus to lachne romo fut achiel gi nus kendo borne madhi malo romo fut achiel gi nus."},{"book":"Wuok","chapter":"37","verse":"2","text":"Nobawe gi dhahabu maler oko gi iye kendo nochwene ndiga mar dhahabu mothedhi molwore."},{"book":"Wuok","chapter":"37","verse":"3","text":"Nothedhne ratege angʼwen molworore mag dhahabu machalo gi bangli kendo notwegi e tiendene angʼwen-go, ka ratege ariyo bedo e bathe konchiel to ariyo mamoko e bathe komachielo."},{"book":"Wuok","chapter":"37","verse":"4","text":"Eka noloso ludhe mag yiend siala mi obawogi gi dhahabu."},{"book":"Wuok","chapter":"37","verse":"5","text":"Kendo norwako ludhego ei ratege mantie e bethe Sandug Muma mondo otingʼego."},{"book":"Wuok","chapter":"37","verse":"6","text":"Noloso raum mar pwodhruok gi dhahabu maler ma borne romo fut angʼwen gi nus kendo lachne romo fut achiel gi nus."},{"book":"Wuok","chapter":"37","verse":"7","text":"Eka noloso kido mar malaika ariyo miluongo ni kerubi gi dhahabu mothedhi."},{"book":"Wuok","chapter":"37","verse":"8","text":"Noloso kido mar malaika mar kerubi achiel e giko raumno kendo malaika mar ariyo e giko komachielo; kendo noriwogi ma gibedo gimoro achiel ewi raumno."},{"book":"Wuok","chapter":"37","verse":"9","text":"Kido mar malaika mar kerubigo noyaro bwombegi kochomo malo mondo giumgo raumno. Kerubigo nochungʼ momanyore ka ngʼiyore gi wi raumno."},{"book":"Wuok","chapter":"37","verse":"10","text":"Negiloso mesa gi yiend siala ma borne romo fut adek to lachne romo fut achiel gi nus kendo borne madhi malo romo fut ariyo gi robo."},{"book":"Wuok","chapter":"37","verse":"11","text":"Eka ne gibawe gi dhahabu maler kendo gilworo bethene gi dhahabu."},{"book":"Wuok","chapter":"37","verse":"12","text":"Bende negiloso bethene molwore ma lachne romo gi pat lwedo achiel kendo ne gichweyo bethenego gi dhahabu."},{"book":"Wuok","chapter":"37","verse":"13","text":"Negilosone ratege molworore angʼwen mag dhahabu kendo ne gitweyogi e konde angʼwen mag mesa kama ne nitie tiendene."},{"book":"Wuok","chapter":"37","verse":"14","text":"Ratege molwororego noket machiegni gi bethe mesano mondo omak ludhego mitiyogo kuom tingʼo mesa."},{"book":"Wuok","chapter":"37","verse":"15","text":"Ludhe mitingʼogo mesano nolos gi yiend siala kendo nobawgi gi dhahabu."},{"book":"Wuok","chapter":"37","verse":"16","text":"Gik mitiyogo e mesano mane olosi gi dhahabu maler ne gin, sende, bakunde, tewni kod agulnine mitiyogo kuom chiwo misengini miolo piny."},{"book":"Wuok","chapter":"37","verse":"17","text":"Negiloso rachung taya gi dhahabu maler kendo ne othedh tiende gi kore gi kikombege machalo maua gi thiepege kod obokege kaka gimoro achiel."},{"book":"Wuok","chapter":"37","verse":"18","text":"Bedene auchiel nochwogore gi e kore ka adek nitie konchiel kendo adek nitie komachielo."},{"book":"Wuok","chapter":"37","verse":"19","text":"Kikombe adek molos kaka maupe mag oyungu gi thiepene kod obokene nobedo e bade achiel, kendo adek e bade maluwe kendo bedene auchielgo nochwogore kawuok e rachungi taya."},{"book":"Wuok","chapter":"37","verse":"20","text":"Kendo kuom rachungi taya ne nitie kikombe angʼwen molos machal gi maupe mag oyungu mathiewo kendo golo thuoke."},{"book":"Wuok","chapter":"37","verse":"21","text":"Maua achiel noketi e bwo bede ariyo mokwongo mar rachungino, mar ariyo noketi e bwo mar ariyo, to mar adek noketi e bwo bede mar adek, giduto gin bede auchiel."},{"book":"Wuok","chapter":"37","verse":"22","text":"Maupego kod bedego duto nobedo gimoro achiel gi rachungi taya mothedh gi dhahabu maler."},{"book":"Wuok","chapter":"37","verse":"23","text":"Negilosone rachungino teyni abiriyo, kaachiel gi gik mingʼadogo otambi kod gigene mag jowo buru molos gi dhahabu maler."},{"book":"Wuok","chapter":"37","verse":"24","text":"Negiloso rachung tayano kod gigene duto gi dhahabu maler maromo kilo piero adek gangʼwen."},{"book":"Wuok","chapter":"37","verse":"25","text":"Negiloso kendo mar misango miwangʼoe ubani gi yiend siala. Ne oromre bathe duto koni gi koni ka borne gi lachne en fut achiel gi nus, to borne madhi malo ne gin fut adek, kendo tungene nyaka bed gimoro achiel kode."},{"book":"Wuok","chapter":"37","verse":"26","text":"Ne gibawo wiye kod bethene duto kod tungene gi dhahabu maler bende nolosne ndiri mar dhahabu molwore."},{"book":"Wuok","chapter":"37","verse":"27","text":"Negiloso ratege ariyo mag dhahabu e bwo ndiri ka gimanyore ariyo koni gi koni mondo omak ludhe mitingʼego."},{"book":"Wuok","chapter":"37","verse":"28","text":"Negiloso ludhego gi yiend siala kendo ne gibawogi gi dhahabu."},{"book":"Wuok","chapter":"37","verse":"29","text":"Bende negiloso mor pwodhruok maler kod ubani maliw madungʼ tik mangʼwe ngʼar, ma en tich jalos mo madungʼ tik mangʼwe ngʼar."}]}