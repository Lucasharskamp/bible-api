{"data":[{"book":"۱-تیمُتھیُس","chapter":"2","verse":"1","text":"پہلے مَیں اِس پر زور دینا چاہتا ہوں کہ آپ سب کے لئے درخواستیں، دعائیں، سفارشیں اور شکرگزاریاں پیش کریں،"},{"book":"۱-تیمُتھیُس","chapter":"2","verse":"2","text":"بادشاہوں اور اختیار والوں کے لئے بھی تاکہ ہم آرام اور سکون سے خدا ترس اور شریف زندگی گزار سکیں۔"},{"book":"۱-تیمُتھیُس","chapter":"2","verse":"3","text":"یہ اچھا اور ہمارے نجات دہندہ اللہ کو پسندیدہ ہے۔"},{"book":"۱-تیمُتھیُس","chapter":"2","verse":"4","text":"ہاں، وہ چاہتا ہے کہ تمام انسان نجات پا کر سچائی کو جان لیں۔"},{"book":"۱-تیمُتھیُس","chapter":"2","verse":"5","text":"کیونکہ ایک ہی خدا ہے اور اللہ اور انسان کے بیچ میں ایک ہی درمیانی ہے یعنی مسیح عیسیٰ، وہ انسان"},{"book":"۱-تیمُتھیُس","chapter":"2","verse":"6","text":"جس نے اپنے آپ کو فدیہ کے طور پر سب کے لئے دے دیا تاکہ وہ مخلصی پائیں۔ یوں اُس نے مقررہ وقت پر گواہی دی"},{"book":"۱-تیمُتھیُس","chapter":"2","verse":"7","text":"اور یہ گواہی سنانے کے لئے مجھے مناد، رسول اور غیریہودیوں کا اُستاد مقرر کیا تاکہ اُنہیں ایمان اور سچائی کا پیغام سناؤں۔ مَیں جھوٹ نہیں بول رہا بلکہ سچ کہہ رہا ہوں۔"},{"book":"۱-تیمُتھیُس","chapter":"2","verse":"8","text":"اب مَیں چاہتا ہوں کہ ہر مقامی جماعت کے مرد مُقدّس ہاتھ اُٹھا کر دعا کریں۔ وہ غصے یا بحث مباحثہ کی حالت میں ایسا نہ کریں۔"},{"book":"۱-تیمُتھیُس","chapter":"2","verse":"9","text":"اِسی طرح مَیں چاہتا ہوں کہ خواتین مناسب کپڑے پہن کر شرافت اور شائستگی سے اپنے آپ کو آراستہ کریں۔ وہ گُندھے ہوئے بال، سونا، موتی یا حد سے زیادہ مہنگے کپڑوں سے اپنے آپ کو آراستہ نہ کریں"},{"book":"۱-تیمُتھیُس","chapter":"2","verse":"10","text":"بلکہ نیک کاموں سے۔ کیونکہ یہی ایسی خواتین کے لئے مناسب ہے جو خدا ترس ہونے کا دعویٰ کرتی ہیں۔"},{"book":"۱-تیمُتھیُس","chapter":"2","verse":"11","text":"خاتون خاموشی سے اور پوری فرماں برداری کے ساتھ سیکھے۔"},{"book":"۱-تیمُتھیُس","chapter":"2","verse":"12","text":"مَیں خواتین کو تعلیم دینے یا آدمیوں پر حکومت کرنے کی اجازت نہیں دیتا۔ وہ خاموش رہیں۔"},{"book":"۱-تیمُتھیُس","chapter":"2","verse":"13","text":"کیونکہ پہلے آدم کو تشکیل دیا گیا، پھر حوا کو۔"},{"book":"۱-تیمُتھیُس","chapter":"2","verse":"14","text":"اور آدم نے ابلیس سے دھوکا نہ کھایا بلکہ حوا نے، جس کا نتیجہ گناہ تھا۔"},{"book":"۱-تیمُتھیُس","chapter":"2","verse":"15","text":"لیکن خواتین بچے جنم دینے سے نجات پائیں گی۔ شرط یہ ہے کہ وہ سمجھ کے ساتھ ایمان، محبت اور مُقدّس حالت میں زندگی گزارتی رہیں۔"}]}