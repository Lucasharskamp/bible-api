{"data":[{"book":"Genesis","chapter":"18","verse":"1","text":"Yehova anadza kwa Abrahamu pafupi ndi mitengo ikuluikulu ya thundu ya ku Mamre. Abrahamu nʼkuti atakhala pansi pa khoma la tenti yake masana, dzuwa likutentha."},{"book":"Genesis","chapter":"18","verse":"2","text":"Tsono Abrahamu atakweza maso ake patali anangoona anthu atatu atayima cha potero. Atawaona, ananyamuka mofulumira kuti awachingamire. Atafika anaweramitsa mutu pansi mwa ulemu nati,"},{"book":"Genesis","chapter":"18","verse":"3","text":"“Ngati mwandikomera mtima, mbuye wanga, musamulambalale mtumiki wanu."},{"book":"Genesis","chapter":"18","verse":"4","text":"Ndikupatseniko timadzi pangʼono kuti nonse musambitse mapazi anu ndi kupumula pansi pa mtengo uwu."},{"book":"Genesis","chapter":"18","verse":"5","text":"Tsono ndikutengereniko kachakudya kuti mudye kuti mwina nʼkupezako mphamvu zopitirizira ulendo wanu. Inu mwafika kumalo kwa mtumiki wanu.”"},{"book":"Genesis","chapter":"18","verse":"6","text":"Choncho Abrahamu anafulumira kupita kwa Sara mʼtenti nati, “Tafulumira, tenga mabeseni atatu a ufa wosalala, ukande ndi kupanga buledi.”"},{"book":"Genesis","chapter":"18","verse":"7","text":"Kenaka Abrahamu anakatenga mwana wangʼombe wonenepa ndi wofewa bwino ndi kupatsa wantchito wake amene anachita changu kukonza ndiwoyo."},{"book":"Genesis","chapter":"18","verse":"8","text":"Tsono Abrahamu anatenga chambiko, mkaka ndi mwana wangʼombe wokonzedwa uja nazipereka kwa anthu aja. Alendowo akudya, Abrahamu ankawayangʼana atayimirira pansi pa mtengo."},{"book":"Genesis","chapter":"18","verse":"9","text":"Anthuwo anafunsa Abrahamu kuti, “Mkazi wako Sara ali kuti?”"},{"book":"Genesis","chapter":"18","verse":"10","text":"Tsono mmodzi mwa iwo anati, “Mosakayikira ndidzabweranso pa nthawi ngati yomwe ino chaka chamawa, ndipo Sara mkazi wako adzakhala ndi mwana wamwamuna.”"},{"book":"Genesis","chapter":"18","verse":"11","text":"Abrahamu ndi Sara anali okalamba kale ndipo anali ndi zaka zambiri. Sara nʼkuti atapyola kale pa msinkhu oti nʼkubereka."},{"book":"Genesis","chapter":"18","verse":"12","text":"Choncho anangoseka nati mu mtima mwake, “Kodi munthu wothayitha ngati ine ndingasangalalenso kugona pamodzi ndi mbuye wanga? Mwamuna wanga nayenso ndi wokalamba.”"},{"book":"Genesis","chapter":"18","verse":"13","text":"Ndipo Yehova anati kwa Abrahamu, “Nʼchifukwa chiyani Sara anaseka nʼkumati, ‘Moti ine nʼkudzakhaladi ndi mwana mmene ndakalambiramu?’"},{"book":"Genesis","chapter":"18","verse":"14","text":"Kodi pali chimene chikhoza kumukanika Yehova? Pa nthawi yake, ngati yomwe ino chaka chamawa ndidzabweranso, ndipo Sara adzabala mwana wamwamuna.”"},{"book":"Genesis","chapter":"18","verse":"15","text":"Koma Sara ndi mantha ananama nati, “Sindinaseke.”"},{"book":"Genesis","chapter":"18","verse":"16","text":"Kenaka anthu aja ananyamuka ndi kumapita, molunjika ku Sodomu. Ndipo Abrahamu anayenda nawo pamodzi kuwaperekeza."},{"book":"Genesis","chapter":"18","verse":"17","text":"Tsono Yehova anati mu mtima mwake, “Kodi ndingamubisire Abrahamu chimene ndikuti ndichite posachedwa?"},{"book":"Genesis","chapter":"18","verse":"18","text":"Abrahamu adzakhaladi mtundu wa anthu waukulu ndi wamphamvu, ndipo mitundu yonse ya anthu pa dziko lapansi adzadalitsika kudzera mwa iye."},{"book":"Genesis","chapter":"18","verse":"19","text":"Pakuti ndasankha iyeyu kuti adzatsogolere ana ake ndi a pa banja lake, kuti asunge mawu a Yehova pochita zoyenera ndi zachilungamo. Choncho Yehova adzachita kwa Abrahamu chimene anamulonjeza iye.”"},{"book":"Genesis","chapter":"18","verse":"20","text":"Ndipo Yehova anati kwa Abrahamu, “Kulirira Gomora kwakula ndipo tchimo lawo lafika poyipa kwambiri"},{"book":"Genesis","chapter":"18","verse":"21","text":"choncho ndikuti ndipiteko ndikaone ngati zimene achita zilidi zoyipa monga mmene madandawulo andipezera Ine. Ngati sizili choncho, ndikadziwa.”"},{"book":"Genesis","chapter":"18","verse":"22","text":"Anthu aja anatembenuka nʼkumapita, kulowera ku Sodomu, koma Abrahamu anali chiyimirire pamaso pa Yehova."},{"book":"Genesis","chapter":"18","verse":"23","text":"Kenaka Abrahamu anasendera kufupi ndi Iye nati, “Kodi mudzawonongera kumodzi wolungama ndi woyipa?"},{"book":"Genesis","chapter":"18","verse":"24","text":"Nanga bwanji patakhala anthu makumi asanu olungama mu mzindamo? Kodi mudzawonongadi onse osausiyako mzindawo chifukwa cha anthu makumi asanu olungama omwe ali mʼmenemo?"},{"book":"Genesis","chapter":"18","verse":"25","text":"Ndithu simungachite zimenezi, kupha anthu olungama pamodzi ndi oyipa. Nʼzosatheka kuti inu nʼkufananitsa olungama ndi oyipa. Kodi woweruza wa dziko lapansi nʼkulephera kuchita chilungamo?”"},{"book":"Genesis","chapter":"18","verse":"26","text":"Yehova anati, “Nditapeza anthu makumi asanu olungama mu mzinda wa Sodomu, ndidzasiya malo onsewo osawawononga chifukwa cha iwo.”"},{"book":"Genesis","chapter":"18","verse":"27","text":"Ndipo Abrahamu anayankhulanso nati, “Tsono poti ndalimba mtima kuyankhula ndi Ambuye, ngakhale kuti ndine fumbi ndi phulusa chabe,"},{"book":"Genesis","chapter":"18","verse":"28","text":"bwanji anthu olungama atacheperapo ndi asanu pa anthu makumi asanu? Kodi mudzawononga mzinda wonse chifukwa cha asanuwo?”"},{"book":"Genesis","chapter":"18","verse":"29","text":"Kenakanso anayankhula kwa Iye nati, “Bwanji atangopezekamo anthu 40 okha?”"},{"book":"Genesis","chapter":"18","verse":"30","text":"Ndipo Abrahamu anati, “Pepanitu musandipsere mtima Ambuye, koma mundilole kuti ndiyankhule. Nanga mutapezekamo anthu makumi atatu okha?”"},{"book":"Genesis","chapter":"18","verse":"31","text":"Abrahamu anati, “Tsono poti ndalimba mtima chonchi kumayankhula ndi Ambuye, bwanji atangopezeka anthu makumi awiri okha?”"},{"book":"Genesis","chapter":"18","verse":"32","text":"Kenaka Abrahamu anati, “Pepani Ambuye musandipsere mtima, ndingoyankhula kamodzi kokhaka basi. Bwanji atangopezeka khumi okha mʼmenemo?”"},{"book":"Genesis","chapter":"18","verse":"33","text":"Yehova atatsiriza kuyankhula ndi Abrahamu, anachoka ndipo Abrahamu anabwerera ku nyumba yake."}]}