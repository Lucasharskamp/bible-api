{"data":[{"book":"Deuteronomo","chapter":"11","verse":"1","text":"Muzikonda Yehova Mulungu wanu ndipo nthawi zonse muzitsata zimene Iyeyo anakulamulani, malangizo, zikhazikitso ndi malamulo ake."},{"book":"Deuteronomo","chapter":"11","verse":"2","text":"Lero kumbukirani kuti si ana anu amene anaona ndi kulawa chilango cha Yehova Mulungu wanu: ukulu wake, dzanja lake lamphamvu, mkono wake wotambasuka;"},{"book":"Deuteronomo","chapter":"11","verse":"3","text":"zizindikiro zozizwitsa zimene anazionetsa ndi zinthu zimene anazichita mʼkati mwa Igupto, Farao mfumu ya Igupto ndi kwa dziko lake lonse;"},{"book":"Deuteronomo","chapter":"11","verse":"4","text":"zimene Iye anachita kwa gulu lankhondo la Aigupto, kwa akavalo ndi magaleta awo, mmene Iye anawamizira ndi madzi a mu Nyanja Yofiira pamene amakuthamangitsani, ndi mmene Yehova anawagonjetsera kufikira lero."},{"book":"Deuteronomo","chapter":"11","verse":"5","text":"Si ana anu amene anaona zimene Iye anakuchitirani mʼchipululu kufikira pamene munafika pa malo anu,"},{"book":"Deuteronomo","chapter":"11","verse":"6","text":"ndi zimene anachitira Datani ndi Abiramu, ana aamuna a Eliabu mwana wa Rubeni, pamene nthaka inatsekula pakamwa pake pakati pa Aisraeli onse ndi kuwameza pamodzi ndi katundu wawo, matenti awo ndi chilichonse chawo."},{"book":"Deuteronomo","chapter":"11","verse":"7","text":"Koma ndinuyo amene munaona ntchito zonse zikuluzikulu zimenezi Yehova anakuchitirani."},{"book":"Deuteronomo","chapter":"11","verse":"8","text":"Tsono muzisunga malamulo onse amene ndikukupatsani lero kuti mukhale ndi mphamvu ndi kuti mupite kukalanda mʼdziko limene mwakhala pangʼono kulowamo mukawoloka Yorodani,"},{"book":"Deuteronomo","chapter":"11","verse":"9","text":"ndiponso kuti mukhalitse mʼdziko limene Yehova analumbira kupatsa makolo anu ndi zidzukulu zawo, lomwe ndi dziko loyenda mkaka ndi uchi."},{"book":"Deuteronomo","chapter":"11","verse":"10","text":"Dziko limene mukukalanda ndi kulowamo silokhala ngati dziko la ku Igupto kumene mukuchokera ayi, kuja mumadzala mbewu ndi kumathirira ndi mapazi anu ngati ku dimba."},{"book":"Deuteronomo","chapter":"11","verse":"11","text":"Koma dziko limene mukalande mukawoloka Yorodani ndi dziko la mapiri ndi zigwa, dziko limene limalandira mvula kuchokera kumwamba."},{"book":"Deuteronomo","chapter":"11","verse":"12","text":"Ili ndi dziko limene Yehova Mulungu wanu amalisamalira. Maso a Yehova Mulungu wanu amaliyangʼanira nthawi zonse kuchokera ku mayambiriro a chaka mpaka kumapeto kwake."},{"book":"Deuteronomo","chapter":"11","verse":"13","text":"Choncho mukasunga mokhulupirika malamulo amene ndikukupatsani lero lino, kukonda Yehova Mulungu wanu ndi kumutumikira Iyeyo ndi mtima wanu wonse ndi moyo wanu wonse,"},{"book":"Deuteronomo","chapter":"11","verse":"14","text":"pamenepo ndidzatumiza mvula mʼdziko mwanu pa nthawi yake mʼnyengo ya dzinja ndi chilimwe, kuti mudzakolole tirigu wambiri ndi kuti mudzakhale ndi vinyo watsopano ndi mafuta."},{"book":"Deuteronomo","chapter":"11","verse":"15","text":"Ndidzakupatsani udzu mʼminda mwanu woti muzidzadyetsera ngʼombe zanu ndipo inuyo mudzadya ndi kukhuta."},{"book":"Deuteronomo","chapter":"11","verse":"16","text":"Dzisamalireni nokha, kuopa kuti mungakopeke mtima ndi kubwerera mʼmbuyo kuyamba kutumikira milungu ina ndi kumayigwadira."},{"book":"Deuteronomo","chapter":"11","verse":"17","text":"Mukatero Yehova Mulungu wanu adzakukwiyirani kwambiri, nadzaletsa thambo kuti lisabweretsenso mvula ndipo dziko silidzapereka zokolola. Choncho mudzawonongeka msanga mʼdziko limene Yehova akukupatsani."},{"book":"Deuteronomo","chapter":"11","verse":"18","text":"Sungani mawu amenewa mu mtima mwanu ndi mʼmaganizo mwanu, muwamangirire pa mikono yanu ndipo muwayike pamphumi panu."},{"book":"Deuteronomo","chapter":"11","verse":"19","text":"Mawuwa muziphunzitsa ana anu, muzikamba za iwo pamene mukhala pansi mʼnyumba zanu, pamene mukuyenda mʼnjira, pamene mugona ndi pamene mukudzuka."},{"book":"Deuteronomo","chapter":"11","verse":"20","text":"Muwalembe pa mphuthu za nyumba zanu ndi pa zipata zanu,"},{"book":"Deuteronomo","chapter":"11","verse":"21","text":"kuti inu ndi ana anu mukhale mʼdziko limene Yehova analumbira kupatsa makolo anu mpaka kalekale monga umakhalira mlengalenga pamwamba pa dziko."},{"book":"Deuteronomo","chapter":"11","verse":"22","text":"Mukatsatira mosamalitsa malamulo amene ndikukupatsaniwa, kukonda Yehova Mulungu wanu, kuyenda mʼnjira zake zonse ndi kumugwiritsitsa Iye"},{"book":"Deuteronomo","chapter":"11","verse":"23","text":"Yehova adzapirikitsa mitundu ina yonseyi inu musanafike ndipo mudzagonjetsa mitundu ikuluikulu ndi yamphamvu kuposa inu."},{"book":"Deuteronomo","chapter":"11","verse":"24","text":"Malo aliwonse amene mudzaponda adzakhala anu: dziko lanu lidzachokera ku chipululu mpaka ku Lebanoni, ndi ku Mtsinje wa Yufurate mpaka ku nyanja ya kumadzulo."},{"book":"Deuteronomo","chapter":"11","verse":"25","text":"Palibe munthu amene adzalimbana nanu. Monga analonjezera, Yehova adzachititsa kuti anthu onse mʼdziko limene mukupitalo adzachite nanu mantha ndi kukuopani."},{"book":"Deuteronomo","chapter":"11","verse":"26","text":"Taonani, lero ndikuyika dalitso ndi temberero pakati panu,"},{"book":"Deuteronomo","chapter":"11","verse":"27","text":"dalitso ngati mumvera malamulo a Yehova Mulungu wanu amene ndikukupatsani lero."},{"book":"Deuteronomo","chapter":"11","verse":"28","text":"Temberero ngati simumvera malamulo a Yehova Mulungu wanu ndi kupatuka pa njira imene ndikulamulirani lero potsata milungu ina imene simunayidziwe."},{"book":"Deuteronomo","chapter":"11","verse":"29","text":"Yehova Mulungu wanu akakakufikitsani mʼdziko mukukalandalo kuti mulowemo mukanene za madalitso pa Phiri la Gerizimu, ndi za matemberero pa Phiri la Ebala."},{"book":"Deuteronomo","chapter":"11","verse":"30","text":"Monga mudziwa, mapiriwa ali kutsidya kwa Yorodani, kumadzulo kolowera dzuwa, kufupi ndi mitengo ya thundu ya More, mʼdziko la Akanaani aja okhala ku Araba moyangʼanana ndi Giligala."},{"book":"Deuteronomo","chapter":"11","verse":"31","text":"Mwatsala pangʼono kuwoloka Yorodani kuti mulowe ndi kutenga dziko limene Yehova Mulungu wanu akukupatsani. Mukadzalitenga dzikolo ndi kukhalamo,"},{"book":"Deuteronomo","chapter":"11","verse":"32","text":"mudzaonetsetse kuti mukumvera malangizo ndi malamulo amene ndikukuwuzani lero."}]}