{"data":[{"book":"Kɔlɔsi Kaane","chapter":"2","verse":"1","text":"N wama nɛn ɛ xa a kolon a n yɛngɛ gbee sifan naxan yi ɛ xa e nun Layodise kaane e nun naxanye birin munma n gbindin to."},{"book":"Kɔlɔsi Kaane","chapter":"2","verse":"2","text":"N yɛngɛn soma e xa nɛn alogo e bɔɲɛn xa limaniya, e findi gbindi kedenna ra xanuntenyani, e yi fekolonna kamalixin sɔtɔ xaxilimayani alogo e yi Alaa wundo feen kolon, Alaa Muxu Sugandixina,"},{"book":"Kɔlɔsi Kaane","chapter":"2","verse":"3","text":"dahamun fekolonna nun xaxinla birin luxunxi naxan yi."},{"book":"Kɔlɔsi Kaane","chapter":"2","verse":"4","text":"Nba, n na a falama ɛ xa, alogo muxu yo nama ɛ mayenden fala ɲaxumɛne ra."},{"book":"Kɔlɔsi Kaane","chapter":"2","verse":"5","text":"Bayo hali n gbindin mi ɛ fɛma koni n xaxili ɛ xɔn. N sɛwaxi, n na a to sariyan naxan ɛ tagi e nun ɛ dɛnkɛlɛya kɛndɛna Alaa Muxu Sugandixin ma!"},{"book":"Kɔlɔsi Kaane","chapter":"2","verse":"6","text":"Nayi, bayo ɛ bata Marigi Yesu Alaa Muxu Sugandixin sɔtɔ, ɛ lu a tan yi."},{"book":"Kɔlɔsi Kaane","chapter":"2","verse":"7","text":"Ɛ xa ɛ salenna bitin, ɛ sabati a tan yi. Ɛ sɛnbɛ so dɛnkɛlɛyani alo e ɛ xaranxi kii naxan yi. Ɛ xa barikan bira Ala xa waxatin birin."},{"book":"Kɔlɔsi Kaane","chapter":"2","verse":"8","text":"Ɛ a liga ɛ yeren ma. Nanara, muxu yo nama ɛ findi konyin na dunuɲa fala ɲaxumɛne nun mayanfa feene xɔn, fata adamane namunne nun dunuɲa gele ma feene ra, naxanye mi kelixi Alaa Muxu Sugandixini."},{"book":"Kɔlɔsi Kaane","chapter":"2","verse":"9","text":"Amasɔtɔ alaya kamalixin birin luxi Yesu fati bɛndɛn nin."},{"book":"Kɔlɔsi Kaane","chapter":"2","verse":"10","text":"Ɛ fan bata kamali a tan yi. A tan nan sɛnbɛne nun nɔɔne birin xunna ra."},{"book":"Kɔlɔsi Kaane","chapter":"2","verse":"11","text":"Ɛ bata banxulan Yesu xɔn, muxune banxulan tiin mi naxan na, koni naxan muxune xɔrɔyama fati bɛndɛn nafan feene sɛnbɛn bun, Alaa Muxu Sugandixin naxan ligama."},{"book":"Kɔlɔsi Kaane","chapter":"2","verse":"12","text":"Amasɔtɔ ɛ rafu igeni waxatin naxan yi, ɛ nun Yesu bata maluxun ɛ bode xɔn ma. Ɛ mɔn bata keli sayani ɛ bode xɔn ma dɛnkɛlɛyaan barakani Ala sɛnbɛn ma naxan a rakelixi sayani."},{"book":"Kɔlɔsi Kaane","chapter":"2","verse":"13","text":"Ɛ faxaxin nan yi a ra nun ɛ hakɛne fe ra e nun ɛ fati bɛndɛn banxulantareyaan ma. Koni iki, Ala bata en hakɛne mafelu, a ɛ nun Yesu niin bira ɛ yi ɛ bode xɔn ma."},{"book":"Kɔlɔsi Kaane","chapter":"2","verse":"14","text":"Doli kɛdin naxan yitɔnxi en xili ma e nun tɔnna naxanye yi en halagima, a bata ne ba, a e ɲan, a e gbangban a faxa wudin fari."},{"book":"Kɔlɔsi Kaane","chapter":"2","verse":"15","text":"Na kiini, Ala bata nɔ kanne nun sɛnbɛ kanne yɛngɛ so seene ba e yii, a ti e yɛɛ ra dunuɲa yɛtagi alo muxu suxine yɛngɛni, a nɔɔn sɔtɔ e ma a sayaan barakani a faxa wudin ma."},{"book":"Kɔlɔsi Kaane","chapter":"2","verse":"16","text":"Nanara, ɛ nama tin muxu yo xa ɛ kiti ɛ donsena fe ra hanma ɛ minsena hanma sali lɔxɔna nde, hanma kike nɛnɛn malanne, hanma Matabu Lɔxɔna fe ra."},{"book":"Kɔlɔsi Kaane","chapter":"2","verse":"17","text":"Ne birin findixi fe famatɔne nininna nan na naxanye yi fama, koni ɲɔndin yɛtɛɛn findixi Alaa Muxu Sugandixin nan na."},{"book":"Kɔlɔsi Kaane","chapter":"2","verse":"18","text":"Ɛ nama tin, muxu yo xa ɛ yalagi wulen yɛtɛ magodoni e nun maleka batun xɔn. Na muxu sifana a kanbama a xiye toxine nan ma fe ra. A lugoxi waso fuun nan na a munadabayaan miriyani,"},{"book":"Kɔlɔsi Kaane","chapter":"2","verse":"19","text":"a ba Yesu yi. Anu, a tan nan luxi alo fati bɛndɛn xunna. Yesu barakani fatin birin baloxi, a findi kedenna ra salen seene nun fasane xɔn, a yi gbo alo Ala waxi a xɔn ma kii naxan yi."},{"book":"Kɔlɔsi Kaane","chapter":"2","verse":"20","text":"Xa ɛ nun Alaa Muxu Sugandixin bata faxa ɛ bode xɔn, a yi ɛ xɔrɔya dunuɲa gele ma feene ma, nanfera nayi ɛ sigan tima alo dunuɲa gbee muxun nan ɛ tan na? Nanfera ɛ tinma e xa tɔn sifani itoe sa ɛ ma?"},{"book":"Kɔlɔsi Kaane","chapter":"2","verse":"21","text":"Ɛ nama a tongo! Ɛ nama a mato ɛ lɛnna ra! Yiin nama din a ra!"},{"book":"Kɔlɔsi Kaane","chapter":"2","verse":"22","text":"Ne findixi seene nan na naxanye lɔma ayi e na rawali waxatin naxan yi. Ne findixi yamarine nun xaranne nan na fata muxune ra."},{"book":"Kɔlɔsi Kaane","chapter":"2","verse":"23","text":"Na yamarine maligaxi fekolonna nan na, fata e karahan batu kiin ma, e nun e yɛtɛ magodona, e nun e fati bɛndɛn suxu kii xɔdɛxɛna, koni sɛnbɛ mi ne yi, e yi fati bɛndɛn natane xuru."}]}