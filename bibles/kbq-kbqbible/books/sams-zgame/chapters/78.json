{"data":[{"book":"Sams-Zgame","chapter":"78","verse":"1","text":"Rempima huramisua zana vahe'nimota antahiho, nanekema tamasmisuana tamagesa ante'neta antahiho."},{"book":"Sams-Zgame","chapter":"78","verse":"2","text":"Na'ankure nagra mago fronka ke tamasamigahue. Rempima huramiga zantamima korapama oku'ama me'nea zantmi rempi huramigahue."},{"book":"Sams-Zgame","chapter":"78","verse":"3","text":"Kanihe'ma ko'ma antahi'nona kanihe tamasamigahue, ko'ma tagehe'mozama hurasmi anante anante'ma hu'za e'naza kanihe tamasamigahue."},{"book":"Sams-Zgame","chapter":"78","verse":"4","text":"Hagi ama ana tamage nanekea, mofavretirera frara okigosunanki, Ra Anumzamo'ma hihamu hankave'anuti'ma ruzahu ruzahu kaguva zantmima erifore'ma hu'nea zantamina, menima fore'ma nehaza vahetmina zamasamigahune."},{"book":"Sams-Zgame","chapter":"78","verse":"5","text":"Na'ankure Agra Jekopuna trake'a nemino, kasege'a Israeli vahera zami'ne. Ana nehuno tagehe'mofonkura, mofavre nagatamia ama ana nanekea rempi huzamiho huno zamasmi'ne."},{"book":"Sams-Zgame","chapter":"78","verse":"6","text":"Ana hinkeno henkama fore hu anante anante'ma hu'za vanaza vahe'mo'za, ama ana nanekea antahine'za, mofavrezmia rempi hu'za zamasami vava hu'za viho."},{"book":"Sams-Zgame","chapter":"78","verse":"7","text":"E'ina hanage'za fore hu anante anante'ma hu'za vanaza vahe'mo'za Anumzamofonkura amuhara nehu'za, kasegea amage nente'za, ruzahu ruzahu kaguva zama hu'nea zankura zamagera okanigahaze."},{"book":"Sams-Zgame","chapter":"78","verse":"8","text":"E'ina nehu'za zamagehemo'zama zamagu'ama eri hanavemati'naza zana nosu'za, hara renonte'za, kea antahi'za avarari fatgo nosu'za, zamagu'a Anumzamofona omi'nazanknara osugahaze."},{"book":"Sams-Zgame","chapter":"78","verse":"9","text":"Hagi Efraemi sondia vahe'mo'za ati kevea zamazampi eri'nazanagi, ha'ma hazafina zamage'na humi'za hara osu koro fre'naze."},{"book":"Sams-Zgame","chapter":"78","verse":"10","text":"Zamagrama huhagerafi huvempa kema Anumzanema hu'nazankea runetagre'za, kasege'ama avarari zankura zamavaresra hu'naze."},{"book":"Sams-Zgame","chapter":"78","verse":"11","text":"Anumzamo'ma maka ruzahu ruzahu zama zamaveri'ma hu'nea zankura zamagenekani'za, kagu'vazama hu'nea zankura zamagesa ontahi'naze."},{"book":"Sams-Zgame","chapter":"78","verse":"12","text":"Hagi Zoani kaziga Isipi mopafina zamafahe'mofo zamavufina, Agra ruzahukna kaguvaza erifore hu'ne."},{"book":"Sams-Zgame","chapter":"78","verse":"13","text":"Na'ankure Agra hagerina amu'nompinti eri ataneno, kana eri fore huno zamavreno kantu kaziga vigeno, timo'a emare hihi huno mareri'ne."},{"book":"Sams-Zgame","chapter":"78","verse":"14","text":"Hagi masafi'na hamponteti kana zamaveri huno zamavareno nevuno, maka hanimpina teve anefanu remsa huzmanteno zamavareno vu'ne."},{"book":"Sams-Zgame","chapter":"78","verse":"15","text":"Ka'ma kopina Agra havea rutaneno tina zamigeno, timo'a krohupeno ege'za ne'naze."},{"book":"Sams-Zgame","chapter":"78","verse":"16","text":"Hagi Agra neone tintamina erifore higeno, havefintira hanatino tirantima eviaza huno enevie."},{"book":"Sams-Zgame","chapter":"78","verse":"17","text":"Hianagi ana hagege ka'ma kopina amnea omani'za kumira hu'za ne-eza, marerirfa Anumzamofona hara rente'za e'naze."},{"book":"Sams-Zgame","chapter":"78","verse":"18","text":"Zamagra zamagu'areti hu'za Anumzamofona rehe'za nege'za, zamavesi zmavesima nehia nezankura Anumzamofona antahige'naze."},{"book":"Sams-Zgame","chapter":"78","verse":"19","text":"Ana nehu'za Anumzamofona huhaviza hunente'za amanage hu'naze, Anumzamo'a Agra amne hagege kokampintira ne'zana eri fore huramigahio? hu'za hu'naze."},{"book":"Sams-Zgame","chapter":"78","verse":"20","text":"Tamage Agra havea rutanegeno timo'a krohupeno evuno aviteno megahianagi, Agra bretine ame'anena vahe'a zamigahifi?"},{"book":"Sams-Zgame","chapter":"78","verse":"21","text":"Hagi Ra Anumzamo'ma ana nanekema nentahigeno'a, arimpama ahe'zamo'a teveregeno Jekopu nagara teve krenerasegeno, mago'a Israeli vahe'mokizmia tevereti krerasage'ne."},{"book":"Sams-Zgame","chapter":"78","verse":"22","text":"Na'ankure zamagra Anumzamofontera zamentintia nosu'za, kegava hurantegahie hu'za antahi omi'naze."},{"book":"Sams-Zgame","chapter":"78","verse":"23","text":"Hianagi Agra monamofonkura kafana anagio, higeno monamo'a kafana anagino erihagro hu'ne."},{"book":"Sams-Zgame","chapter":"78","verse":"24","text":"Mana ne'zanema nehaza ne'zana ko'ma riankna huno monafinkati herafi tregeno, monafintira witia zmige'za ne'naze."},{"book":"Sams-Zgame","chapter":"78","verse":"25","text":"Ankeromofo ne'za zamige'za vahe'mo'za nenazageno, nezmu'ma huga avamente Anumzamo'a rema'a ne'za zamige'za ne'naze."},{"book":"Sams-Zgame","chapter":"78","verse":"26","text":"Zage hanati kaziga zahora huntegeno monafina zahora erino enevigeno, Agra'a hihamu'areti sauti kaziga zahora azeri fatgo higeno Agra antahia kantera nevie."},{"book":"Sams-Zgame","chapter":"78","verse":"27","text":"Agra monafinti ame'a atregeno eramino mopafina kugusopamo hihi huno mareriankna nehigeno, namama zmi'neana namaramimo'a rama'a hu'za hagerinkena kasepagna hu'naze."},{"book":"Sams-Zgame","chapter":"78","verse":"28","text":"Ana namaramina Anumzamo'a higeno seli noma ki'za mani'naza amu'nompine, seli noma ki'zama nemanizafinena erami erami hu'naze."},{"book":"Sams-Zgame","chapter":"78","verse":"29","text":"Zamagrama zmanankenku'ma haza zaga Agra zamige'za nezamu hu'naze."},{"book":"Sams-Zgame","chapter":"78","verse":"30","text":"Hianagi ana ne'zana nevaga orenazageno, ana ne'zamo'a zahufa zamagipi me'nege'no,"},{"book":"Sams-Zgame","chapter":"78","verse":"31","text":"Anumzamo'a ana vahetamina tusi arimpa ahe'zmanteno hankavenentake vahezmia zamahehna hu'ne. Hagi hankavenentake Israeli nehazaveramina zamahehna hu'ne."},{"book":"Sams-Zgame","chapter":"78","verse":"32","text":"E'inara hu'neanagi, ana vahe'mo'za ana zankura zamagesa ontahi'za kumira hu'za vu'naze. Anumzamo'ma knare eri'zama eri'nea zankura antahimi'za Agrite'ma zamentintima hu'zankura zamavaresra hu'naze."},{"book":"Sams-Zgame","chapter":"78","verse":"33","text":"E'ina hazageno ame' huno zamazeri haviza hige'za amne zankna nehazageno, zamazeri koro hige'za koro hu'naze."},{"book":"Sams-Zgame","chapter":"78","verse":"34","text":"Hagi Anumzamo'ma agafa huno zamahema nefrige'za nege'za, maka zana netre'za ete rukrahe hu'za Anumzamofontera hanaveti'za zamentintia hu'naze. Ana nehu'za zamagu'a rukrahe hu'za Anumzamofona zamagu'areti hu'za avariri'naze."},{"book":"Sams-Zgame","chapter":"78","verse":"35","text":"Anumzamo'a tagri fraki haveganti mani'ne hu'za zamagesa nentahi'za, Mareri Agatere Anumzana tahokeno tavre'nea nere hu'za antahi'naze."},{"book":"Sams-Zgame","chapter":"78","verse":"36","text":"Hianagi ana maka zama hu'nazana zamagiteti hu'nazanki tamage hu'za zamagu'a omi'naze. Zamagra amne zamagiteti havige hu'naze."},{"book":"Sams-Zgame","chapter":"78","verse":"37","text":"Zmagu'amo'a tamagea huno Anumzamofontera hankvetino omnene. Ana hige'za Anumzanema huhagerafi'naza huvempa kea kegava osu'za ru hantagi'naze."},{"book":"Sams-Zgame","chapter":"78","verse":"38","text":"Hianagi Anumzamo'a asunku Anumzankino kumizmia atrenezmanteno, zamahe fri vagaore'ne. Rama'a knafi rimpahe'zana azenerino, zamahe vaga ore'ne."},{"book":"Sams-Zgame","chapter":"78","verse":"39","text":"Ana nehuno vahekura amne vahetfa mani'naze huno agesa antahi'ne. Vahe'mo'za zahomo'ma evu huhu huno vuteno omeankna huza vagaregahaze."},{"book":"Sams-Zgame","chapter":"78","verse":"40","text":"Hagi hagage kokampima mani'neza rama'a zupa Ra Anumzamofona hararenentazageno arimpa knanena mani'ne."},{"book":"Sams-Zgame","chapter":"78","verse":"41","text":"Hagi mago'ane Ra Anumzamofona rehe'za nege'za Israeli vahe ruotge Anumzamofona rimpagna erimi vava hu'za vu'naze."},{"book":"Sams-Zgame","chapter":"78","verse":"42","text":"Zamagra ha' vahe'zmimofo zamazampinti'ma zamagu'ma vazi'nea hihamu'agura zamage kaninte'naze."},{"book":"Sams-Zgame","chapter":"78","verse":"43","text":"Isipi mopafima ruzahu ruzahu kaguvazama erifore nehuno, Zoani kazigama knare huno mareri agatere'nea ruzahu ruzahu kaguvazama eri fore'ma hu'nea zankura zamagesa nontahizageno,"},{"book":"Sams-Zgame","chapter":"78","verse":"44","text":"Agra tirazmia eri rukrahe higeno korasege'za ana tintetira tina one'naze."},{"book":"Sams-Zgame","chapter":"78","verse":"45","text":"Agra tusi'a kosintami huzmantege'za kregre hu'za nezamampri'zageno, hogatmi huntege'za rama'a hazenkea zami'naze."},{"book":"Sams-Zgame","chapter":"78","verse":"46","text":"Agra neonse kenu'ene ranra kenu'ene huzmantege'za, hozazmia ne'za erihna hu'naze."},{"book":"Sams-Zgame","chapter":"78","verse":"47","text":"Agra ranra komopa ko atregeno waini zafa zamia ahe haviza nehigeno, neonse komopa ko atregeno, sikamo zafazmia ahe haviza hu'ne."},{"book":"Sams-Zgame","chapter":"78","verse":"48","text":"Hagi Agra bulimakao afuzmia ranra komopa ko atregeno zamahe nefrigeno, kopsina atregeno trazama nenaza afuzagama kegavama hu'nazana zamaheno eri vagare'ne."},{"book":"Sams-Zgame","chapter":"78","verse":"49","text":"Agra tusi'a arimpa ahe'nezmanteno, vahe'ma zamazeri haviza hu ankero vahetamina mago'a huzmantege'za, zamazeri haviza nehu'za zamahe fri'nagura e'naze."},{"book":"Sams-Zgame","chapter":"78","verse":"50","text":"Agra arimpa ahezamofo kana retro huno magore huno Isipi vahetmina zamagura ovazi'neanki, knazana zamino zamazeri haviza hu'ne."},{"book":"Sams-Zgame","chapter":"78","verse":"51","text":"Isipi vahetmimofo nompintira ese ne' mofavreramina Agra zamahe fri'ne. Hamu nagamokizmi zamagonesa mofavreramina agra zamahe fri'ne."},{"book":"Sams-Zgame","chapter":"78","verse":"52","text":"Hianagi Anumzamo'a Agra'a vahetmina sipisipi afutmima vugoteno avreno'ma viankna huno hagege kokampina kegve huzmante so'e huno zamavareno vu'ne."},{"book":"Sams-Zgame","chapter":"78","verse":"53","text":"Agra'a kegava huzamanteno zamavareno vige'za zamagra korora osu'naze. Hianagi ha' vahe'zmimo'za hagerimpina ti nakri'naze."},{"book":"Sams-Zgame","chapter":"78","verse":"54","text":"Agra ruotge'ma hu'nea mopa atupare zamavareno e'ne. Agra tamaga azantetima ha'ma huno'ma eri'nea agona kokampi zamavareno e'ne."},{"book":"Sams-Zgame","chapter":"78","verse":"55","text":"Hagi Agra zamavugama ana mopafima mani'naza vahera zamahe kasopenetreno, ana mopa erisantihareho huno zami'ne. Ana hige'za avamente avamente hu'za refko hu'za Israeli naga nofimo'za seli nonkuma ki'za mani'naze."},{"book":"Sams-Zgame","chapter":"78","verse":"56","text":"Hianagi zamagra Anumzamofona rehe'za nege'za, Marerirfa Anumzana ha' renente'za, kasege'a ovarari'naze."},{"book":"Sams-Zgame","chapter":"78","verse":"57","text":"Zamagra Anumzamofona zmagena hunemi'za, zamagehemo'zama hu'nazaza hu'za Anumzamofona avarari fatgo osazageno, ati amagenamo'ma kazakiankna huno zmavu'zamava zmimo'a kazaki'naze."},{"book":"Sams-Zgame","chapter":"78","verse":"58","text":"Zamagra havi anumzantamimofoma mono'ma hunente'za, kumama tro husgama hunte'naza zamo Anumzamofona azeri arimpa nehe'za, havi anumzama antre'za tro'ma huntaza zanku Anumzamo'a azeri kanivea rezmante'ne."},{"book":"Sams-Zgame","chapter":"78","verse":"59","text":"Hanki Anumzamo'ma ana nanekema nentahino'a tusi arimpa ahegeno, Israeli vahera amefi huzamino zamatre vagare'ne."},{"book":"Sams-Zgame","chapter":"78","verse":"60","text":"Ana nehuno Silo kumate'ma seli mono noma'afima nemaniretira atreno vu'ne. Vahe amu'nompima seli noma'afima nemaniretira atreno vu'ne."},{"book":"Sams-Zgame","chapter":"78","verse":"61","text":"Agra huhagerafi huvempage vogisia ha' vahe zamazampi antege'za eri'za kumazmirega vu'naze. Agri hihamu hankvema huvame huno me'nea zana ha' vahemoza eri'za ome antene'za ana zamofona ke amne zankna hu'naze."},{"book":"Sams-Zgame","chapter":"78","verse":"62","text":"Agra vahe'aramina ha' vahe zamazampi zamavarentege'za ha' vahe'mo'za zamahe'za kazinteti traga hu'naze. Na'ankure Agra'ama erisantiharege'za Agri ruotge vahe'ma mani'naza vahekura tusi arimpa ahezmante'ne."},{"book":"Sams-Zgame","chapter":"78","verse":"63","text":"Kasefa nehazaveramina tevemofo neza nesazageno, kasefa mofaneramimo'zama vema erisaza vene'nea omanige'za, masinezmante'zama nehaza zagamera osu'naze."},{"book":"Sams-Zgame","chapter":"78","verse":"64","text":"Hagi pristi vahera bainati kazinteti zamahe vagarazage'za, ana pristi vahe'mokizmi kento aneramimo'za zamasunkura hu'za zavira ote'naze."},{"book":"Sams-Zgame","chapter":"78","verse":"65","text":"Vahe'mo'zama mase'nazafinti'ma otizaza huno Ra Anumzamo'a oti'ne. Hanave sondia ne'mo'ma hanave waini tima neteno, neginagima huno mase'nereti'ma otiankna huno oti'ne."},{"book":"Sams-Zgame","chapter":"78","verse":"66","text":"Ha' vahe'aramina Agra zamahe panani hige'za ete freza nevazageno, zamagazema huvavama hu'are zamazeri haviza hu'ne."},{"book":"Sams-Zgame","chapter":"78","verse":"67","text":"Hianagi Josefe nagara avesra huzmanteno nezmatreno, Efraemi naga nofi'enema mani'zankura avresra hu'ne."},{"book":"Sams-Zgame","chapter":"78","verse":"68","text":"Hianagi Juda naga huhamprino zamagrane umani'ne. Na'ankure Agra Saioni agonagu avesi'ne."},{"book":"Sams-Zgame","chapter":"78","verse":"69","text":"E'i anante ruotgema hu'nea mono noma'a Agra kisga huno kintegeno, anagamu marerino monarega mareri'ne. Ana nehuno ana nomofo tra'ama ante'neana mopamo'ma hanavetiankna huno hanaveti'neankino mevava hugahie."},{"book":"Sams-Zgame","chapter":"78","verse":"70","text":"Agra eri'za vahe'a Deviti huhamprinteno, sipisipi afu keginafinti ke higeno e'ne."},{"book":"Sams-Zgame","chapter":"78","verse":"71","text":"Anumzamo'a Devitima avre'neana a sipisipine amima nenea anenta'aramima kegavama nehia eri'zampinti avreno Jekopu agehemofo, Ra Anumzamo'a Agra'a feno zama'agna huno huhampri'nea Israeli vahe'a kegava hu eri'zana ami'ne."},{"book":"Sams-Zgame","chapter":"78","verse":"72","text":"Hagi Deviti'a maka agu'areti'ene maka zama tro'ma hu'are'ma antahi ani'ma hu'nea ne'kino, Israeli vahera kegava hu'ne."}]}