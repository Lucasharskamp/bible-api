{"data":[{"book":"Kĩambĩrĩria","chapter":"33","verse":"1","text":"Na rĩrĩ, Jakubu agĩtiira maitho, akĩona Esaũ agĩũka arĩ na andũ ake magana mana; nĩ ũndũ ũcio akĩgayania ciana kũrĩ Lea na Rakeli na kũrĩ ndungata iria igĩrĩ cia andũ-a-nja."},{"book":"Kĩambĩrĩria","chapter":"33","verse":"2","text":"Akĩiga ndungata cia andũ-a-nja na ciana ciacio mbere, nake Lea na ciana ciake makĩrũmĩrĩra, nake Rakeli na Jusufu makĩrigia thuutha."},{"book":"Kĩambĩrĩria","chapter":"33","verse":"3","text":"Nake we mwene akĩmatongoria, na rĩrĩa aakuhĩrĩirie mũrũ wa nyina, akĩinamĩrĩra, agĩturumithia ũthiũ wake thĩ maita mũgwanja."},{"book":"Kĩambĩrĩria","chapter":"33","verse":"4","text":"No Esaũ akĩhanyũka agatũnge Jakubu na akĩmũnyiita, akĩmũhĩmbĩria, akĩmũmumunya. Nao makĩrĩranĩra."},{"book":"Kĩambĩrĩria","chapter":"33","verse":"5","text":"Ningĩ Esaũ agĩtiira maitho akĩona atumia na ciana. Akĩũria Jakubu atĩrĩ, “Andũ aya mũrĩ nao nĩ a ũ?”"},{"book":"Kĩambĩrĩria","chapter":"33","verse":"6","text":"Hĩndĩ ĩyo ndungata icio cia andũ-a-nja na ciana ciacio igĩkuhĩrĩria na makĩinamĩrĩra."},{"book":"Kĩambĩrĩria","chapter":"33","verse":"7","text":"Lea na ciana ciake makĩrũmĩrĩra, magĩũka na makĩinamĩrĩra. Marigĩrĩrio, Jusufu na Rakeli magĩũka, o nao makĩinamĩrĩra."},{"book":"Kĩambĩrĩria","chapter":"33","verse":"8","text":"Esaũ akĩũria atĩrĩ, “Nĩ kĩĩ gĩtũmi gĩa kũndũmĩra ikundi icio ndatũnga?”"},{"book":"Kĩambĩrĩria","chapter":"33","verse":"9","text":"No Esaũ akiuga atĩrĩ, “Mũrũ wa maitũ, niĩ ndĩ na indo cia kũnjigana. Ikara na icio ũrĩ nacio wee mwene.”"},{"book":"Kĩambĩrĩria","chapter":"33","verse":"10","text":"Jakubu akiuga atĩrĩ, “Aca, ndagũthaitha! Angĩkorwo nĩnjĩtĩkĩrĩkĩte maitho-inĩ maku-rĩ, amũkĩra kĩheo gĩkĩ kuuma kũrĩ niĩ. Nĩ ũndũ kuona ũthiũ waku no ta kuona ũthiũ wa Ngai, tondũ nĩ wanyamũkĩra na gĩkeno."},{"book":"Kĩambĩrĩria","chapter":"33","verse":"11","text":"Ndagũthaitha ĩtĩkĩra kĩheo kĩu ũreheirwo, tondũ Ngai nĩanjĩkĩte wega, na ndĩ na indo cia kũnjigana.” Na tondũ Jakubu nĩamũringĩrĩirie-rĩ, Esaũ agĩciĩtĩkĩra."},{"book":"Kĩambĩrĩria","chapter":"33","verse":"12","text":"Ningĩ Esaũ akĩmwĩra atĩrĩ, “Nĩtũthiĩ; nĩngũtwarana nawe.”"},{"book":"Kĩambĩrĩria","chapter":"33","verse":"13","text":"No Jakubu akĩmwĩra atĩrĩ, “Mwathi wakwa nĩoĩ atĩ twana tũtũ tũtirĩ na hinya, na no nginya menyerere ngʼondu na ngʼombe iria irongithia. Ingĩtwarwo na ihenya o na mũthenya ũmwe, nyamũ ciothe no ikue."},{"book":"Kĩambĩrĩria","chapter":"33","verse":"14","text":"Nĩ ũndũ ũcio mwathi wakwa nĩathiiage mbere ya ndungata yake, na niĩ thiĩ o kahora kũringana na mũthiĩre wa ikundi ici, o na wa ciana, nginya rĩrĩa ngaakinya kwa mwathi wakwa kũu Seiru.”"},{"book":"Kĩambĩrĩria","chapter":"33","verse":"15","text":"Esaũ akĩmwĩra atĩrĩ, “No kĩreke ngũtigĩre ndungata imwe ciakwa.”"},{"book":"Kĩambĩrĩria","chapter":"33","verse":"16","text":"Nĩ ũndũ ũcio Esaũ akĩhũndũka mũthenya o ro ũcio agĩthiĩ arorete Seiru."},{"book":"Kĩambĩrĩria","chapter":"33","verse":"17","text":"Nowe Jakubu, agĩthiĩ Sukothu, kũrĩa eyakĩire nyũmba, na agĩthondeka ciugũ cia mahiũ make. Nĩkĩo handũ hau hetagwo Sukothu."},{"book":"Kĩambĩrĩria","chapter":"33","verse":"18","text":"Thuutha wa Jakubu kuuma Padani-Aramu, agĩkinya o wega itũũra-inĩ rĩrĩa inene rĩa Shekemu kũu Kaanani, na akĩamba hema hakuhĩ na itũũra rĩu inene."},{"book":"Kĩambĩrĩria","chapter":"33","verse":"19","text":"Nake akĩgũra gĩcunjĩ kĩa mũgũnda na betha igana rĩmwe kuuma kũrĩ ariũ a Hamoru ithe wa Shekemu, harĩa aambire hema yake."},{"book":"Kĩambĩrĩria","chapter":"33","verse":"20","text":"Agĩaka kĩgongona handũ hau, na agĩgĩĩta Eli-Elohe-Isiraeli."}]}