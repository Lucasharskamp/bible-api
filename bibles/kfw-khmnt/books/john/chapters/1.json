{"data":[{"book":"John","chapter":"1","verse":"1","text":"Inphutna ah Chongkha aleiom; Chongkha Pathian le inleiom, halli Chongkha Pathian alei eii."},{"book":"John","chapter":"1","verse":"2","text":"Inphutna makheiya Chongkha Pathian le inleiom."},{"book":"John","chapter":"1","verse":"3","text":"Ang rakip-hi ama diangnga inphut Pathian in ibool eii; Ma inchel lekleiya phur inkhat-um injirra kaleiom ommak."},{"book":"John","chapter":"1","verse":"4","text":"Amadiang ringna kha aleiom,1:4. Amadiang ringna kha aleiom; emakli inleibool kha Chong khale inchunna ringna kha inleinei. halli ringna kha miringngai war kha alei eii."},{"book":"John","chapter":"1","verse":"5","text":"War khan aziingna-ah awarjei, halli akaziing in warkha leimaneiimak."},{"book":"John","chapter":"1","verse":"6","text":"Pathian diangnga inphut injuotir araming John inti miring inkhat aleiom. Matt 3:1; Mk 1:4; Luk 3:1-2"},{"book":"John","chapter":"1","verse":"7","text":"Achongril kha miring rakip in injetnasikle ngamnasik-ah ama'n war jarra sakhi kapesik-ah ijuo eii."},{"book":"John","chapter":"1","verse":"8","text":"Ama warkha emak; takkha war jarra sakhi kapesik kajuokha eii."},{"book":"John","chapter":"1","verse":"9","text":"Manmasituolla kajuo mirakip ka-eel minwar amahi war akadiktak kha eii."},{"book":"John","chapter":"1","verse":"10","text":"Ama kha manmasituolla aleiom, halli manmasituol kha ama diangnga inphut ibool eii, kha e-innum manmasituol in ama kha leijetmak."},{"book":"John","chapter":"1","verse":"11","text":"Ama'n amitak ngaidiang aleijuo, halli amitak ngai'n ama kha leidonmu."},{"book":"John","chapter":"1","verse":"12","text":"Takkha, ama ramingnga inngamna-ah ama karalaang miring rakipdiang, Pathian sangai enasik ama'n ranak apeii."},{"book":"John","chapter":"1","verse":"13","text":"Inmani ngaikha thiya, taksa i-ngaidonna, khat-um miring i-ngaidonna injuonei kha emu takkha Pathian diangnga inphut in eii."},{"book":"John","chapter":"1","verse":"14","text":"Chongkha miring taksa-ah juo-injir, riangwai khat-um akadik in asip-ah einile aomsuom; Apa diangnga inphut Asa inkhatbit ena ama lurna kha eini'n nimujei."},{"book":"John","chapter":"1","verse":"15","text":"John in ama jarra sakhi eya aleikheek, “Hiwa miring pahi ejei kei'n ama jarra kileirilkha,” Kei nuk-ah kajuo ama'n kei neek-ah alokwiai, ajarchu kei matiang ama aleiomjei."},{"book":"John","chapter":"1","verse":"16","text":"Ama riangwai sipna jarra eini rakip in rawaan inkhat chungnga rawaan kha nimujei."},{"book":"John","chapter":"1","verse":"17","text":"Ajarchu Dan kha Moses diangnga inphut ajuopeii, takkha riangwai khat-um akadik khachu Jisu Christa diangnga inphut kajuo kha eii."},{"book":"John","chapter":"1","verse":"18","text":"Tuteii inkhat innum Pathian kha mumu; Asa inkhatbit, apa koolla kaom, Ama'n Pathian kha anaminjet."},{"book":"John","chapter":"1","verse":"19","text":"Jerusalemma inphut Jihudi ngai'n Thiampu ngai khat-um Levi ngai'n John diang “Tu na-eme?” tia karakel inheitir phakhan,"},{"book":"John","chapter":"1","verse":"20","text":"Ama'n thuplekleiya “Kei Messiah kha emong” tia aleirilsuok."},{"book":"John","chapter":"1","verse":"21","text":"“Angme halle?” “Nang Elijah na ebe?” intia inmani'n inleirakel. Innidan 18:15,18; Mal 4:5"},{"book":"John","chapter":"1","verse":"22","text":"Halle “Nang tu na-eme?” tia inmani'n inleiti. “Keini'n kanaheitir ngaidiang masangnasik nang tutak ka-eii na-intime?”"},{"book":"John","chapter":"1","verse":"23","text":"Pathian chongkachoipa Isaiah ileitikha angnga John in aleiti:"},{"book":"John","chapter":"1","verse":"24","text":"Inmani ngaikha Pharisee ngai ihongtir kha in eii."},{"book":"John","chapter":"1","verse":"25","text":"Halli inmani'n John diang inleirakel, “Nang Christa, Elijah, emakli Pathian chongkachoipa um na-emak inle, angjarra nang in baptize nileiminthome?”"},{"book":"John","chapter":"1","verse":"26","text":"John in inmanidiang aleimasang, “Kei'n tuiya baptize kamintho, takkha nangni karra ning-ijetmak miring khat a-ngirra om."},{"book":"John","chapter":"1","verse":"27","text":"Ama hi-eii, kei kanuk-ah kajuo, takkha ama kekok kaliiksik um rahoi emong.”"},{"book":"John","chapter":"1","verse":"28","text":"Hiwahi John in baptize aleiminthona Jordan tuidung raaltiang Bethany khuokhan aleisuok."},{"book":"John","chapter":"1","verse":"29","text":"Khawa ziingkhuo warra Jisu'n amadiang iheiwa kha John in aleimuwa, aleiti, “Enru, Pathian Keelngamteii, manmasituol pumpui manu karoonsuopa!"},{"book":"John","chapter":"1","verse":"30","text":"Ama hi ejei ‘Kei kanuk-ah kei neek-ah kalok miring inkhat ajuo tia kileirilkha, ajarchu kei kamatiang ama aleiomjei.’"},{"book":"John","chapter":"1","verse":"31","text":"Kei kapumtak innum ama kha leijetmong; takkha ama kha Israel ngaidiang minlarnasik jarra kei'n tuiya baptize kaminthoa kajuo.”"},{"book":"John","chapter":"1","verse":"32","text":"Halli John in sakhi apeya aleiril, “Kei'n Ratha kha marwaan makheiya Wathu angnga juochumma khat-um ama chungnga juochuong kha kaleimu."},{"book":"John","chapter":"1","verse":"33","text":"Kei kapumtak innum ama kha leijetmong, takkha tuiya baptize minthoro tia kanajuotir ama'n keidiang ati, ‘Miring inkhatdiang Ratha khan juochumma halli ijuochuong nimu, Ama kha eii Ratha Inthiangnga baptize kamintho kha.’"},{"book":"John","chapter":"1","verse":"34","text":"Kei'n kamujei halli ama hi Pathian Sapa eii tia sakhi kapeii.”"},{"book":"John","chapter":"1","verse":"35","text":"Khawa nikhuo thengnga inlet-ah John in asiamruoi innile a-ngirra aleiom,"},{"book":"John","chapter":"1","verse":"36","text":"Ama'n Jisu ihongkha aleimuwa aleiti, “Enru, Pathian Keelngamteii!”"},{"book":"John","chapter":"1","verse":"37","text":"Siamruoi inni ngai'n ama'n hiwa itihi inleijet, halli inmani'n Jisu nukkha injuijei."},{"book":"John","chapter":"1","verse":"38","text":"Jisu'n hei-inlet ah inmani'n anuk inheijui kha aleimuwa inmanidiang aleirakel, “Angkeme ning-entok?”"},{"book":"John","chapter":"1","verse":"39","text":"“Heiwa inlang juo-enru,” tia Ama'n aleimasang. Inmani'n inheiwali ama omna kha injuomu, halli phadan mili jochulpha kholei alei eii jarra inmani-um khawa nikhuo nichu Jisu le inleiom suomjei."},{"book":"John","chapter":"1","verse":"40","text":"Inni ngai karra miring inkhat John chongril jetli Jisu nuk kajuipa kha, Simon Peter naipa Andrew alei-eii."},{"book":"John","chapter":"1","verse":"41","text":"Ama'n a-upa Simon intongpui masa-ah aleiti, “Keini'n Messiah kha kinmujei.” (Hiwa tinachu “Christa”)."},{"book":"John","chapter":"1","verse":"42","text":"Halli ama'n Simon kha Jisu diang aheikeiruoi."},{"book":"John","chapter":"1","verse":"43","text":"Khawa nikhuo thengnga Jisu'n Galilee ah sisik alei-ngaidon. Ama'n Philip intongpuiya aleiti, “Kanuk najuiro.”"},{"book":"John","chapter":"1","verse":"44","text":"Philip, Andrew li Peter omnakhuo Bethsaida khuopui makheiya eii."},{"book":"John","chapter":"1","verse":"45","text":"Philip in Nathanael intongpuiya amadiang aleiti, “Moses in Dan khan ileimajia khat-um Pathian chongkachoi ngai innum inleimajia, Joseph sapa Nazareth makheiya Jisu kha keini'n kinmujei.”"},{"book":"John","chapter":"1","verse":"46","text":"Nathanael in amadiang aleiti, “Nazareth makheiya ang akatha hongsuok niyame?”"},{"book":"John","chapter":"1","verse":"47","text":"Jisu'n Nathanael khan amadiang iheiwa kha aleimu halli amadiang aleiti, “Enru, Inthiang Israel miring, amadiang kadikmak iteii ommak.”"},{"book":"John","chapter":"1","verse":"48","text":"Nathanael in Jisu diang aleiti, “Angtho tholia nang in kei ninajetme?”"},{"book":"John","chapter":"1","verse":"49","text":"Nathanael in aleimasang, “Rabbi,” “Nang Pathian Sapa na-eii! Israel ngai Reng kha na-eii!”"},{"book":"John","chapter":"1","verse":"50","text":"Jisu'n amadiang aleimasang, “Kei'n nang Theichangkuung nuoiya kanamu kati jarra nang in nina-ngamnabe? Nang in hiwangai neek-ah kalok angjet nalamusik eii.”"},{"book":"John","chapter":"1","verse":"51","text":"Jisu'n amadiang aleiti, “Kei'n akadik kha nangdiang kinati eii, nang in marwaan inlong halli Pathian Tirton ngai'n Miring Sapa diang inchum inkal kha namusik eii.” Inphut 28:12"}]}