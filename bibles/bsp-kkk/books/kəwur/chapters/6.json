{"data":[{"book":"Kəwur","chapter":"6","verse":"1","text":"MARIKI oloku Musa: «Kənəŋk kɔ mənder oŋ, ntɛ indeyɔ firawona mɔ: Kəca ka fənɔntər k'indesɔŋɛnɛ kɔ kəsak aka Yisrayel ŋakɔ. Tɔyɔ ta kəca ka fənɔntər fem tendesɔŋɛ kɔ yati kəbɛləs aka Yisrayel atɔf ŋɔn disrɛ.»"},{"book":"Kəwur","chapter":"6","verse":"2","text":"Kɔ Kanu kəlok-lokər sɔ Musa, kəcloku kɔ: «In'ɔyɔnɛ MARIKI."},{"book":"Kəwur","chapter":"6","verse":"3","text":"Inawurər Abraham, k'iwurər Siyaka, k'iwurər Yakuba, ina, Kanu nkɛ kəntam mes ma doru fəp mɔ, mba tɔcɔkɔ-cɔkɔ inasɔŋɛ fɛ ŋa kəcərɛ tewe tem ta «MARIKI»."},{"book":"Kəwur","chapter":"6","verse":"4","text":"Inapɛnɛ sɔ danapa kɔ ŋa, kəsɔŋ ŋa Kanaŋ atɔf nŋɛ ŋanccepɛ-cepɛ kəndɛ mɔ."},{"book":"Kəwur","chapter":"6","verse":"5","text":"K'ine sɔ kəgbis ka aka Yisrayel aŋɛ aka Misira ŋayi kətɔrsɛ dacar mɔ, k'incɛm-cɛmnɛ danapa ndɛ inasek kɔ ŋa mɔ."},{"book":"Kəwur","chapter":"6","verse":"6","text":"Ti tɔ məŋkɔlokɛnɛ aka Yisrayel fɔ: In'ɔyɔnɛ MARIKI, indewur'on yɛbəc yeyeŋki nyɛ aka Misira ŋancəmbər nu mɔ, indewurɛ nu yɛbəc nyɛ aka Misira ŋayi kətɔrs'on mɔ. Fənɔntər fem f'indewursɛ nu ŋa dəwaca a idebocər ŋa kiti kəlel."},{"book":"Kəwur","chapter":"6","verse":"7","text":"Indebaŋ nu ntɛ tɔŋsɔŋɛ nəyɔnɛ afum em, iyɔnɛ Kanu konu mɔ. Tɛm tatɔkɔ nəndecərɛ sɔ a in'ɔyɔnɛ MARIKI Kanu konu, nkɛ kəwur'on yɛbəc yeyeŋki nyɛ aka Misira ŋancəmbər nu mɔ."},{"book":"Kəwur","chapter":"6","verse":"8","text":"Iŋkɔbɛrs'on atɔf nŋɛ inadot kəca idɛrmɛ Abraham, Siyaka, kɔ Yakuba kəsɔŋ nu mɔ. Ina MARIKI iŋkɔsɔŋ nu ŋi ŋɔyɔnɛ ŋonu.»"},{"book":"Kəwur","chapter":"6","verse":"9","text":"Ti tɔ Musa ɛnaloku aka Yisrayel, mba ŋancne fɛ tɔkɔ Musa oncloku ŋa mɔ. Bəkəc yɛnafəfərɛnɛ ŋa teta yɛbəc yeyeŋki yɔkɔ ŋanayi disrɛ mɔ."},{"book":"Kəwur","chapter":"6","verse":"10","text":"Kɔ MARIKI oloku sɔ Musa:"},{"book":"Kəwur","chapter":"6","verse":"11","text":"«Məkɔ məloku firawona wəbɛ ka Misira a pəsak aka Yisrayel ŋakɔ, ŋawur atɔf ŋɔn.»"},{"book":"Kəwur","chapter":"6","verse":"12","text":"Kɔ Musa oloku fɔr ya MARIKI kiriŋ: «Kɔ aka Yisrayel ŋantɔcəŋkəl im, cəke cɔ firawona ɔŋkɔcəŋkəl im-ɛ, ina nwɛ ilelɛ temer mɔ?»"},{"book":"Kəwur","chapter":"6","verse":"13","text":"Kɔ MARIKI oloku Musa kɔ Aruna, k'osom ŋa teta aka Yisrayel kɔ firawona wəbɛ ka Misira, ŋawurɛnɛ aka Yisrayel atɔf ŋa Misira."},{"book":"Kəwur","chapter":"6","verse":"14","text":"Mewe ma akiriŋ aŋan dəwɔlɔ mɔ mmɛ:"},{"book":"Kəwur","chapter":"6","verse":"15","text":"Awut a Simeyɔŋ: Yemuyɛl, Yamin, Ohad, Yakin kɔ Cohar, Sawul wəkɔ wəKanaŋara ɛnakomɛ kɔ mɔ. Cor ca Simeyɔŋ cənayi cacɔkɔ."},{"book":"Kəwur","chapter":"6","verse":"16","text":"Mewe ma awut a Lewy mɔ mmɛ tɔkɔ ŋaŋkomɛnɛ mɔ: Kerson, Kehat kɔ Merari. Kəwon ka Lewy doru kənabəp meren tasar tin wəco maas kɔ camət-mɛrəŋ (137)."},{"book":"Kəwur","chapter":"6","verse":"17","text":"Awut a Kerson: Libni kɔ Simeyi, kɔ cor cəŋan."},{"book":"Kəwur","chapter":"6","verse":"18","text":"Awut a Kehat: Amram, Yicahar, Hɛbərɔŋ kɔ Usiyɛl. Kəwon ka Kehat doru kənasɔtɔ meren tasar tin wəco maas kɔ maas (133)."},{"book":"Kəwur","chapter":"6","verse":"19","text":"Awut a Merari: Mali kɔ Musi."},{"book":"Kəwur","chapter":"6","verse":"20","text":"Kɔ Amram ɛnɛncɛ wəran nwɛ ancwe Yokɛbɛd wəkirɛ ka kas mɔ, kɔ wəkakɔ oŋkomɛ kɔ Aruna kɔ Musa. Kəwon ka Amram doru kənasɔtɔ meren tasar tin wəco maas kɔ camət-mɛrəŋ (137)."},{"book":"Kəwur","chapter":"6","verse":"21","text":"Awut a Yicahar: Kore, Nefɛk kɔ Sikri."},{"book":"Kəwur","chapter":"6","verse":"22","text":"Awut a Usiyɛl: Misayel, Elcafaŋ kɔ Sitri."},{"book":"Kəwur","chapter":"6","verse":"23","text":"Kɔ Aruna ɛnɛncɛ wəran nwɛ ancwe Eliseba mɔ, wan ka Aminadab wəran, wəkirɛ ka Nasɔŋ. Kɔ wəkakɔ oŋkomɛ kɔ Nadab, Abihu, Elasar kɔ Itamar."},{"book":"Kəwur","chapter":"6","verse":"24","text":"Awut a Kore: Asir, Elkana kɔ Abiyasaf. Cor ca Kore cənayi cacɔkɔ."},{"book":"Kəwur","chapter":"6","verse":"25","text":"Kɔ Elasar, wan ka Aruna, ɛnɛncɛ wəran awut aran a Putiyel dacɔ, kɔ wəkakɔ oŋkomɛ kɔ wan wərkun nwɛ anawe Finehas mɔ. Akiriŋ a cor ca Lewy ŋ'akakɔ."},{"book":"Kəwur","chapter":"6","verse":"26","text":"Afum akaŋɛ mɛrəŋ Musa kɔ Aruna ŋɔ MARIKI ɛnaloku: «Nəwurɛnɛ aka Yisrayel atɔf ŋa Misira dəcor-dəcor.»"},{"book":"Kəwur","chapter":"6","verse":"27","text":"Aruna kɔ Musa yati ŋanalok-lokər firawona wəbɛ wəka Misira teta kəwurɛnɛ ka aka Yisrayel atɔf ŋa Misira."},{"book":"Kəwur","chapter":"6","verse":"28","text":"Dɔsɔk ndɛ MARIKI ɛnalok-lokər Musa nde atɔf ŋa Misira mɔ,"},{"book":"Kəwur","chapter":"6","verse":"29","text":"kɔ MARIKI oloku Musa: «In'ɔyɔnɛ MARIKI. Məkɔ məgbɔkərɛ məloku firawona wəbɛ ka Misira moloku fəp mmɛ ilok'əm mɔ.»"},{"book":"Kəwur","chapter":"6","verse":"30","text":"Kɔ Musa oloku fɔr ya MARIKI kiriŋ: «Ina nwɛ ilelɛ temer mɔ: Cəke cɔ firawona ɔŋkɔcəŋkəl im-ɛ?»"}]}