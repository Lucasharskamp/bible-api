{"data":[{"book":"Samuweli II","chapter":"13","verse":"1","text":"Na to dangi, fe nde naxa Dawuda xa di Abisalomi xunya ginɛma tofanyi Tamari li. Dawuda xa di Aminon naxa a xanu fɔlɔ."},{"book":"Samuweli II","chapter":"13","verse":"2","text":"A naxa wa a maaginɛ Tamari xɔn ma han na naxa findi a bɛ fure ra. Ginɛ dimɛdi nan nu a ra, kɔnɔ Aminon mu nɔma a makɔrɛde a ra."},{"book":"Samuweli II","chapter":"13","verse":"3","text":"Aminon boore nde nu na na, naxan nu xili Yonadabo, Dawuda taara Simeya xa di. A nu kɔɔta ki fanyi ra."},{"book":"Samuweli II","chapter":"13","verse":"4","text":"A naxa a boore maxɔrin, «Mangɛ xa di, munfe ra i yatagi ixɔnɔxi lɔxɔɛ yo lɔxɔɛ? A fala n bɛ.» Aminon naxa a yaabi, «N wama n bariboore Abisalomi maaginɛ Tamari nan xɔn.»"},{"book":"Samuweli II","chapter":"13","verse":"5","text":"Yonadabo naxa a fala a bɛ, «I naxan nabama, i xa i sa, alɔ i na fura a gbe ra. I baba na fa i xɛɛbude, i xa a mayandi a falafe ra, ‹A lu n maaginɛ Tamari xa fa n yire, a xa donse yailan n ya xɔri, a a so n yi ra a yɛtɛ ra.›»"},{"book":"Samuweli II","chapter":"13","verse":"6","text":"Na tɛmui Aminon naxa a sa, alɔ a furaxi nɛ. Mangɛ to fa a xɛɛbude, a naxa a fala a bɛ, «Yandi, a lu Tamari xa fa n yire, a xa donse nde yailan n ya xɔri, a a so n yi ra a yɛtɛ ra.»"},{"book":"Samuweli II","chapter":"13","verse":"7","text":"Dawuda naxa mixie xɛɛ Tamari xɔnyi, a falafe ra, «I xa siga i taara Aminon xɔnyi, alako i xa donse yailan a bɛ.»"},{"book":"Samuweli II","chapter":"13","verse":"8","text":"Tamari naxa so a taara Aminon xa banxi kui, a naxa a li a saxi. A naxa donse nde yailan, a ture sa a ma, a a ɲin a ya tode ra."},{"book":"Samuweli II","chapter":"13","verse":"9","text":"A to gɛ, a naxa a makɔrɛ a ra donse ra a yi tunde kui alako a xa a so a yi ra, kɔnɔ Aminon mu tin a donde. A naxa yaamari fi mixi birin xa mini. E to mini,"},{"book":"Samuweli II","chapter":"13","verse":"10","text":"a naxa a fala Tamari bɛ, «Fa donse ra n ma konkoe kui. I xa a fi n ma i bɛlɛxɛ ra.» Tamari naxa donse tongo a naxan yailanxi, a siga a ra a taara xa konkoe kui."},{"book":"Samuweli II","chapter":"13","verse":"11","text":"A to donse ti a bɛ, a naxa dutun a ma, a a fala a bɛ, «N xunya, won xa kafu!»"},{"book":"Samuweli II","chapter":"13","verse":"12","text":"A maaginɛ naxa a yaabi, «N taara yandi, i naxa dutun n ma, barima na fe mɔɔli mu lanma a xa raba Isirayila bɔxi ma. I naxa yi daxuɲa raba."},{"book":"Samuweli II","chapter":"13","verse":"13","text":"N na yaagi mɔɔli xaninma di? I xili fan kanama nɛ Isirayila. I xa mangɛ mayandi, a mu tondima n fide i ma.»"},{"book":"Samuweli II","chapter":"13","verse":"14","text":"A mu tin a tuli matide a ra, a naxa dutun a ma, a a futi kana."},{"book":"Samuweli II","chapter":"13","verse":"15","text":"Na to ba a ra, Tamari xa fe naxa raɲaaxu Aminon ma, a fa a fala a bɛ, «Keli, i siga!»"},{"book":"Samuweli II","chapter":"13","verse":"16","text":"A naxa a yaabi, a naxɛ, «Ade! Xa i n keri, na ɲaaxu dangi i naxan nabaxi n na!» Kɔnɔ Aminon mu a tuli mati a ra."},{"book":"Samuweli II","chapter":"13","verse":"17","text":"A naxa a xa konyi xili, a a fala a bɛ, «Yi ginɛ keri n bɛ, i fa naadɛ balan.»"},{"book":"Samuweli II","chapter":"13","verse":"18","text":"Aminon xa konyi naxa a keri, a naadɛ balan alɔ a falaxi a bɛ ki naxɛ."},{"book":"Samuweli II","chapter":"13","verse":"19","text":"Tamari naxa xube radin a yɛtɛ xun na, a a xa donma ibɔɔ a ma. A naxa a bɛlɛxɛe sa a xun ma, a siga gbelegbele ra."},{"book":"Samuweli II","chapter":"13","verse":"20","text":"A taara Abisalomi naxa a maxɔrin, «I taara Aminon bara dutun i ma? N xunya, i sabari. I naxa kɔntɔfili yi xa fe ra. I taara nan a ra.» Kabi na tɛmui Tamari naxa sabati a taara Abisalomi xɔnyi sunnunyi kui."},{"book":"Samuweli II","chapter":"13","verse":"21","text":"Mangɛ Dawuda to na fe kolon, a naxa xɔnɔ ki fanyi."},{"book":"Samuweli II","chapter":"13","verse":"22","text":"Abisalomi mu sese fala Aminon bɛ na xa fe ra, kɔnɔ xɔnnanteya naxa lu a bɔɲɛ kui Aminon mabiri, barima a nu bara fe kobi raba a maaginɛ Tamari ra."},{"book":"Samuweli II","chapter":"13","verse":"23","text":"Ɲɛ firin dangi xanbi, Abisalomi xa walikɛe nu na a xa yɛxɛɛ xabe maxabafe Bali Xasori, Efirami bɔxi fɛ ma. Abisalomi naxa mangɛ xa di birin xili naa, e xa xulunyi raba."},{"book":"Samuweli II","chapter":"13","verse":"24","text":"Abisalomi naxa siga mangɛ yire, a naxɛ, «Mangɛ, n ma yɛxɛe xabe xaba tɛmui bara a li. Xa i sa tinma, i xa fa a nun i xa mixie na xulunyi.»"},{"book":"Samuweli II","chapter":"13","verse":"25","text":"Mangɛ naxa Abisalomi yaabi, a naxɛ, «Ade, n ma di, a mu lanma muxu birin xa siga, xa na mu a ra a findima kote xungbe nan na i bɛ.» Abisalomi naxa a karaxan, kɔnɔ mangɛ naxa tondi, a fa duba a bɛ."},{"book":"Samuweli II","chapter":"13","verse":"26","text":"Abisalomi naxɛ, «N ba, xa fe na na ki nɛ, a lu n xunya Aminon tan xa fa.» Mangɛ naxɛ, «Munfe ra?»"},{"book":"Samuweli II","chapter":"13","verse":"27","text":"Abisalomi naxa a karaxan, han mangɛ naxa tin Aminon nun mangɛ xa di birin xa siga na xulunyi."},{"book":"Samuweli II","chapter":"13","verse":"28","text":"Abisalomi naxa a fala a xa konyie bɛ, «Aminon na siisi, n fama yaamari fide wo ma wo xa a faxa. Na waxati hali wo mu gaaxu, n tan nan wo yamarixi. Wo xa limaniya, wo a faxa.»"},{"book":"Samuweli II","chapter":"13","verse":"29","text":"Abisalomi xa konyie naxa na raba Aminon na, alɔ Abisalomi e yamarixi ki naxɛ. Mangɛ xa di birin to na to, e naxa e gi e xa soe fari."},{"book":"Samuweli II","chapter":"13","verse":"30","text":"Mangɛ Dawuda naxa na xibaaru mɛ beenu e xa a yire li, a falafe ra, «Abisalomi bara mangɛ xa di xɛmɛ birin faxa, keren mu luxi.»"},{"book":"Samuweli II","chapter":"13","verse":"31","text":"Mangɛ naxa a xa donma ibɔɔ sunnunyi kui, a fa goro bɔxi ma, a tan nun a xa mixie."},{"book":"Samuweli II","chapter":"13","verse":"32","text":"Dawuda taara Simeya xa di xɛmɛ Yonadabo, naxa a fala a bɛ, «N marigi, i xa di xɛmɛ birin xa mu faxaxi. Aminon gbansan nan faxaxi. Na natɛ nu na Abisalomi furi kabi Aminon dutunxi a maaginɛ Tamari ma tɛmui naxɛ."},{"book":"Samuweli II","chapter":"13","verse":"33","text":"Mangɛ, i naxa la na xibaaru ra, a falafe ra i xa di xɛmɛ birin bara faxa. Aminon gbansan nan faxaxi.»"},{"book":"Samuweli II","chapter":"13","verse":"34","text":"Na kui Abisalomi naxa a gi. Na tɛmui taa makantɛ naxa mixi gbegbe to fa ra kira xɔn ma kelife geya yire."},{"book":"Samuweli II","chapter":"13","verse":"35","text":"Yonadabo naxa a fala mangɛ bɛ, «I xa die nan fafe yi ki, alɔ n a fala i bɛ ki naxɛ.»"},{"book":"Samuweli II","chapter":"13","verse":"36","text":"A ɲan mu gɛ wɔyɛnde, mangɛ xa die naxa so wa ra. Mangɛ nun a xa mixie fan naxa wa fɔlɔ."},{"book":"Samuweli II","chapter":"13","verse":"37","text":"Abisalomi nu bara a gi, a siga Gesuri mangɛ Amixudi xa di xɛmɛ Talamayi xɔnyi. Dawuda a xa di xa ɲɔnfe raba nɛ tɛmui xɔnkuye."},{"book":"Samuweli II","chapter":"13","verse":"38","text":"Abisalomi lu nɛ Gesuri xɔnyi ɲɛ saxan."},{"book":"Samuweli II","chapter":"13","verse":"39","text":"Mangɛ Dawuda bɔɲɛ goro nɛ Aminon xa faxɛ xa fe ra, a Abisalomi lu na sinden."}]}