{"data":[{"book":"Maliku","chapter":"9","verse":"1","text":"Yesu kavawombela, “Nakaka nguvawombela, kuna vamonga bahapa davasovi ng'odu mbaka vauwoni Wutwa wa kumbindi kwa Chapanga pauyisa kwa liwovi.”"},{"book":"Maliku","chapter":"9","verse":"2","text":"Pavapitili majuva sita, Yesu kavatola Petili, Yakobi na Yohani kumbindi ya chidunda chitali weka yawu. Kula Yesu aghalambukili mvili paulongolu yawu,"},{"book":"Maliku","chapter":"9","verse":"3","text":"yingwa shaki shang'alili mbuletee, shaveli ngeli nendu, kwa hela mundu yafuva yingwa yoyosi mumlima ndambu yila."},{"book":"Maliku","chapter":"9","verse":"4","text":"Pambeli Eliya na Musa vafumbuka, vakaywangeyi na Yesu."},{"book":"Maliku","chapter":"9","verse":"5","text":"Petili kamuwombela Yesu, “Muwula, nyanyi yufwi tuyikali bahapa. Ngiba tujengi mibudi mitatu, limu lya yuwi limu lya Musa na limu lya Eliya.”"},{"book":"Maliku","chapter":"9","verse":"6","text":"Petili na vayaki vatila, amanyili ha chindu cha kuwomba."},{"book":"Maliku","chapter":"9","verse":"7","text":"Pambeli lifumbuka lifundi livagubika na lishu lipikanika kufuma mulifundi, “Ayu mwana wangu yinimtamili, yanoviliwili nenga mumpikanishi mweni.”"},{"book":"Maliku","chapter":"9","verse":"8","text":"Tepu vanachuli vala valola lola, hata naha vawona ng'odu mundu wingi, ila veni pamu na Yesu weka yaki."},{"book":"Maliku","chapter":"9","verse":"9","text":"Pavasunukeyi kuchidunda, Yesu avakanili, “Mukotoo kumuwombela mundu yoyosi findu fimufiwonili, mbaka Mwana wa Mundu pashukuka kufuma kwa vasovili.”"},{"book":"Maliku","chapter":"9","verse":"10","text":"Topi vajumila ndambu avalayili, lakini vakalimbaneyi veni kwa veni mana ya kushukuka kufuma kwa vasovili."},{"book":"Maliku","chapter":"9","verse":"11","text":"Vamdasha Yesu, “Kwa nongwa liki vawula va Malawu vakadeteyi lasima ayisi tanila Eliya?”"},{"book":"Maliku","chapter":"9","verse":"12","text":"Mweni kavayangula, “Yina Eliya akwisa tanila kugolikesha findu fyosi fya kukandila. Lakini nongwa liki yivayandikilili Mumayandiku vang'alili vakudeta Mwana wa Mundu dagobolewi nendu na kubedaliwa?"},{"book":"Maliku","chapter":"9","verse":"13","text":"Lakini nguvawombela, Eliya kayisa kala, veni vamgolela vadayilili veni kucha fyavamyandikilili mumayandiku.”"},{"book":"Maliku","chapter":"9","verse":"14","text":"Pavawuyili vala vanachuli vamonga, vawona lipinga likomi lya vandu pala. Vawula va Malawu vaveli vakuwombana nawu."},{"book":"Maliku","chapter":"9","verse":"15","text":"Tepu lipinga lya vandu pavamuwonili, wosi vayikanganika nendu, vamtuvilila kumjambusha."},{"book":"Maliku","chapter":"9","verse":"16","text":"Yesu kavadasha vanachuli, “Mkuhimula liki na ava?”"},{"book":"Maliku","chapter":"9","verse":"17","text":"Apa mundu yumu mulipinga lila lya vandu kamyangula, “Muwula, ndimuyegha mwana wangu kwa yuwi, kana chinyamkela akumgola akotoo kudeta."},{"book":"Maliku","chapter":"9","verse":"18","text":"Kila pamyisila, akumuwisha pasi akumgola afumi mifulufulu mumlomu, akugwelujula minu na kuyuma mvili wosi, vanachuli vaku navaluvili vamuwushi chinyamkela yula valemwa.”"},{"book":"Maliku","chapter":"9","verse":"19","text":"Yesu kavawombela, “Yumwi valelwa va ponopa mungajila kujumila nenga! Dandiyikali na yumwi mbaka ndili? Daniyiwunishili kwa yumwi mbaka ndili? Munyegheli msongolu ayu!”"},{"book":"Maliku","chapter":"9","verse":"20","text":"Vamyegha kwa Yesu."},{"book":"Maliku","chapter":"9","verse":"21","text":"Yesu kamdasha tati mundu mwana yula, “Kava naha kufumila ndili?”"},{"book":"Maliku","chapter":"9","verse":"22","text":"Myanja yitangalili chinyamkela akadayileyi kumuwulagha amuwishili mumotu na mumachi. Mani ukuwesha, topi utuwoneli lusungu na ututangi!”"},{"book":"Maliku","chapter":"9","verse":"23","text":"Yesu kamuwombela, “Kwa liki ukudeta kucha pauwesha? Findu fyosi fikuweshikana, mundu pajumila nenga.”"},{"book":"Maliku","chapter":"9","verse":"24","text":"Bahala pala tati yula kalandula, “Ngukujumila, topi undangi ngujumili nendu!”"},{"book":"Maliku","chapter":"9","verse":"25","text":"Yesu pawonili lipinga lya vandu likulopukesha kuyongisheka paulongolu paki, kamlakalila yula chinyamkela, “Yuwi chinyamkela yiwumgolili msongola ayu ghavi ngadeta na majogu! Ngukuwombela, ufumi kwa msongolu ayu, peli kumyingila kandi!”"},{"book":"Maliku","chapter":"9","verse":"26","text":"Pala yula chinyamkela kawuta kwa lishu likomi, kamuwisha pasi, pambeli kamfuma. Msongolu kawoneka kucha chikongu, topi vamonga vakawombeyi, “kasova!”"},{"book":"Maliku","chapter":"9","verse":"27","text":"Lakini Yesu kamkamula liwoku, kamuwolosha na mweni kawoloka."},{"book":"Maliku","chapter":"9","verse":"28","text":"Topi Yesu payingilili munyumba, vanachuli vaki vamdasha kwa lufisu, “Kwa nongwa liki yufwi tulemwa kumfumisha chinyamkela?”"},{"book":"Maliku","chapter":"9","verse":"29","text":"Yesu kavawombela, “Chinyamkela wa ndambu ayi afumi ha mbaka kumdadavila Chapanga hela.”"},{"book":"Maliku","chapter":"9","verse":"30","text":"Yesu na vanachuli vaki vawuka pala, vayendilela na mwanja kupitila mlima wa Galilaya. Yesu adayilili ha vandu vamanyi kakoti,"},{"book":"Maliku","chapter":"9","verse":"31","text":"Kwanongwa avelili akuvawula vanachuli vaki. Kavawombela, “Mwana wa mundu davamhadiki kwa vandu vala davamuwulayi, hata naha pavapita majuva matatu kufuma pavamuwulayili dashukuki.”"},{"book":"Maliku","chapter":"9","verse":"32","text":"Vanachuli vaki vamanya ng'odu fyadetili, topi vatila kumdasha."},{"book":"Maliku","chapter":"9","verse":"33","text":"Topi pavafikili Kapelinaumu. Pavaveghi munyumba Yesu avadashili vanachuli vaki, “Mkawombaneyi liki munjila?”"},{"book":"Maliku","chapter":"9","verse":"34","text":"Veni vanyamala, nongwa munjila vavelili vakulimbana ghani mkomi."},{"book":"Maliku","chapter":"9","verse":"35","text":"Yesu kayikala pasi, kavakema vala lilongu na vavili, kavawombela, “Mundu padayila kuva wa kwaa ghavi wa kumbeli na ndumindumi va wosi.”"},{"book":"Maliku","chapter":"9","verse":"36","text":"Pambeli kamtola mwana mdokwa, kamwolosha pagati yawu, kamkusikila, kavawombela."},{"book":"Maliku","chapter":"9","verse":"37","text":"“Mundu yoyosi yamupokela mwana kucha ayu kwa litawa lyangu, akumbokela nenga. Na mundu yoyosi yambokela nenga, akumbokela weka yangu ha, akumpokela na yula yanayishili.”"},{"book":"Maliku","chapter":"9","verse":"38","text":"Yohani kamwombela, “Muwula, tumuwona mundu yumu pawusha finyamkela kwa litawa lyaku, yufwi kumkanisha kwanongwa mweni muyetu ha.”"},{"book":"Maliku","chapter":"9","verse":"39","text":"Lakini Yesu kadeta, “Mkotoo kumkanisha, nongwa kwa hela mundu yagola mihilu kwa litawa lyangu na chipindi chichila kudeta filongu fya wafu kwa nenga."},{"book":"Maliku","chapter":"9","verse":"40","text":"Nongwa, yangajila kulimbana na yufwi, kava na yufwi."},{"book":"Maliku","chapter":"9","verse":"41","text":"Mundu yoyosi davapi machi va kulanda kamamya yumwi muva vandu va Kilistu nakaka dayimpoti ha kupokela fupu shaki.”"},{"book":"Maliku","chapter":"9","verse":"42","text":"“Yoyosi yadayila kumpughanya yumu wa ava vadokwa vajumilili nenga, Yingavelili ngiba mundu ayu awopiliwi ligonguweli likomi mungulu yaki na kumdubushila mulweni."},{"book":"Maliku","chapter":"9","verse":"43","text":"Kucha liwoku lyaku palikuvifya, lidumuli. Ngiba uyingili muunofu wa jola na liwoku limu, pitu kuyingila kulifumbika na mawoku mavili. Aku motu waki ukujimika ng'odu.”"},{"book":"Maliku","chapter":"9","verse":"44","text":"Aku, vang'ongolu vakuvalya davasovi ha jola na motu ukuvanyanya ungajila kujima. Mayandiku vamonga va dahili vavahela msitali 44."},{"book":"Maliku","chapter":"9","verse":"45","text":"Na liwulu lyaku palikuvifya, lidumuli. Ngiba uyingili muunofu wa jola na liwulu limu, pitu kuva na mawulu vosi mavili na kudangiwa kulifumbika."},{"book":"Maliku","chapter":"9","verse":"46","text":"Aku vang'ongolu vakuvalya davasovi ha jola na motu ukuvanyanya ungajila kujima."},{"book":"Maliku","chapter":"9","verse":"47","text":"Na lisu lyaku palikugola uvifyi, likolopoli! Ngiba uyingili kuwutwa wa Chapanga na lisu limu hela, pitu kuva na mesu vosi mavili na kudangiwa mulifumbika."},{"book":"Maliku","chapter":"9","verse":"48","text":"Mula vang'ongolu vaki davalumi na vakusova ng'odu na motu waki wa lifumbika."},{"book":"Maliku","chapter":"9","verse":"49","text":"“Kila mundu dasingiwi kwa motu kucha wula nyama payilungiwa munyu yikotoo kuwola."},{"book":"Maliku","chapter":"9","verse":"50","text":"“Munyu wa nyanyi, mani pavayaghamisha kubaka kwaki, dauwuyishiwi na liki ili ubaki?"}]}