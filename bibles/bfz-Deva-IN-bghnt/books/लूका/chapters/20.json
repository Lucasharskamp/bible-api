{"data":[{"book":"लूका","chapter":"20","verse":"1","text":"एक दिन एड़ा ऊआ कि जेबे यीशु मन्दरो रे लोका खे उपदेश और सुसमाचार सुनाणे लगी रे थे, तेबे बड़े पुरोईत, शास्त्री और बुजुर्ग नेड़े आयी की खड़े ऊईगे"},{"book":"लूका","chapter":"20","verse":"2","text":"और बोलणे लगे, “आसा गे बता कि तूँ इना कामा केसरे अक्को ते करेया और से कूणे, जिने ताखे ये अक्क देई राखेया?”"},{"book":"लूका","chapter":"20","verse":"3","text":"यीशुए तिना खे जवाब दित्तेया, “आऊँ बी तुसा ते एक गल्ल पुछूँआ। माखे बी बताओ"},{"book":"लूका","chapter":"20","verse":"4","text":"यूहन्ने रा बपतिस्मा स्वर्गो री तरफा ते था या मांणूए री तरफा ते?”"},{"book":"लूका","chapter":"20","verse":"5","text":"तेबे सेयो आपू बीचे बोलणे लगे, “जे आसे बोलूँगे कि स्वर्गो री तरफा ते था, तेबे एस बोलणा कि तेबे तुसे तेस पाँदे विश्वास कऊँ नि कित्तेया?"},{"book":"लूका","chapter":"20","verse":"6","text":"और जे आसे बोलूँगे कि मांणूए री तरफा ते ए, तो सबी लोका आसा खे पात्थर बाणे, कऊँकि तिना खे पक्का पता ए कि यूहन्ना भविष्यबक्ता था।”"},{"book":"लूका","chapter":"20","verse":"7","text":"तेबे तिने जवाब दित्तेया, “आसे नि जाणदे कि से केसरी तरफा ते था।”"},{"book":"लूका","chapter":"20","verse":"8","text":"यीशुए तिना खे बोलेया, “तेबे आऊँ पनि बतांदा कि आऊँ इना कामा केसरे अक्को ते करूँआ।”"},{"book":"लूका","chapter":"20","verse":"9","text":"तेबे सेयो लोका खे ये उदारण बोलणे लगे, “एकी मांणूए अँगूरा रा बगीचा लगाया और ठेकेदारा खे तिजी रा ठेका देई की बऊत दिना खे परदेशो खे चली गा।"},{"book":"लूका","chapter":"20","verse":"10","text":"जेबे बखत आया तेबे तिने ठेकेदारा गे एक दास पेजेया कि से अँगूरा रे बगीचे रा कुछ इस्सा तेसखे देओ, पर ठेकेदारे से कुटी की खाली आथ पेजी ता।"},{"book":"लूका","chapter":"20","verse":"11","text":"तेबे तिने एक ओर दास पेजेया, पर तिने से बी कुटी की और तेसरी बेज्जती करी की खाली आथ पेजी ता।"},{"book":"लूका","chapter":"20","verse":"12","text":"तेबे तिने तीजा पेजेया, तेबे तिने से बी कायल करी की निकयाल़ी ता।"},{"book":"लूका","chapter":"20","verse":"13","text":"तेबे तिने मालके सोचेया कि एबे आऊँ क्या करुँ? आऊँ आपणे प्यारे पाऊए खे तिना गे पेजुँआ, क्या पता सेयो तेसरा आदर करो।"},{"book":"लूका","chapter":"20","verse":"14","text":"जेबे ठेकेदारे से देखेया तो आपू बीचे बिचार करने लगे कि ये तो बारिस ए आओ एसखे काई देऊँए, ताकि जायदात म्हारी ऊई जाओ।"},{"book":"लूका","chapter":"20","verse":"15","text":"तेबे तिने से अँगूरा रे बगीचे ते बारे निकयाल़ी की काई ता। तेबे अँगूरा रा बगीचे रे मालके तिना साथे क्या करना?"},{"book":"लूका","chapter":"20","verse":"16","text":"तेस आईकि तिना ठेकेदारा रा नाश करी देणा और अँगूरा रा बगीचा ओरी गे सम्बाल़ी देणा।” ये सुणी की तिने बोलेया, “परमेशर करो कि एड़ा नि ओ।”"},{"book":"लूका","chapter":"20","verse":"17","text":"यीशुए तिना री तरफा खे देखी की बोलेया, “तेबे ये क्या लिखी राखेया,"},{"book":"लूका","chapter":"20","verse":"18","text":"“जो कोई तेस पात्थरो पाँदे पड़ना, से चूर-चूर ऊई जाणा और जेस पाँदे ये पड़ना, तेस से पीसी देणा।”"},{"book":"लूका","chapter":"20","verse":"19","text":"तेसी बखते शास्त्रीए और बड़े पुरोईते सेयो पकड़ना चाए, कऊँकि सेयो समजी गे थे कि इने ये उदारण आसा पाँदे ई बोलेया, पर सेयो लोका ते डरी गे।"},{"book":"लूका","chapter":"20","verse":"20","text":"तेबे सेयो तिना री ताका रे रये और आपणे, पेतिये पेजे कि तर्मो रा पेष बदली की तेसरी कोई ना कोई गल्ल पकड़नी, ताकि तेसखे हाकिमो रे आथो रे और अक्को रे देई देऊँ।"},{"book":"लूका","chapter":"20","verse":"21","text":"तिने यीशुए ते पूछेया, “ओ गुरू! आसा खे पता ए कि तुसे ठीक बोलोए और सिखाओए और केसी रा पक्षपात नि करदे, पर परमेशरो री बाट सच्चाईया साथे बताओए।"},{"book":"लूका","chapter":"20","verse":"22","text":"तो क्या कैसरो खे कर देणा खरी गल्ल या नि?”"},{"book":"लूका","chapter":"20","verse":"23","text":"यीशुए तिना री चलाकी जाणी की तिना खे बोलेया,"},{"book":"लूका","chapter":"20","verse":"24","text":"“एक चाँदिए रा सिक्का मांगे बताओ। इदे केसरी मूर्ति और नाओं ए?” तिने बोलेया, “कैसरो रा।”"},{"book":"लूका","chapter":"20","verse":"25","text":"यीशुए तिना खे बोलेया, “जो कैसरो राए, से कैसरो खे देओ और जो परमेशरो राए, से परमेशरो खे देओ।”"},{"book":"लूका","chapter":"20","verse":"26","text":"सेयो लोका सामणे एसा गल्ला रे तिना खे पकड़ी नि सके, बल्कि तिना रा जवाब सुणी की हैरान ऊईगे और चुप रये।"},{"book":"लूका","chapter":"20","verse":"27","text":"तेबे सदूकी, जो बोलो थे कि मरेया रा जिऊँदा ऊणा आए ई नि, तिना बीचा ते कई जणेया आयी की यीशुए ते पूछेया,"},{"book":"लूका","chapter":"20","verse":"28","text":"“ओ गुरू! मूसे आसा खे ये लिखी राखेया कि जे केसी रा पाई आपणी लाड़िया रे रंदे ऊए बिना ल्वादा ते मरी जाओ, तो तेसरा पाई तेसरी लाड़िया साथे ब्या करी लो और आपणे पाईए खे कुल पैदा करो।"},{"book":"लूका","chapter":"20","verse":"29","text":"सात पाई थे पईला पाई ब्या करी की बिना ल्वादा तेई मरी गा।"},{"book":"लूका","chapter":"20","verse":"30","text":"तेबे दूजे और तीजे बी तेसा जवाणसा साथे ब्या करी ला।"},{"book":"लूका","chapter":"20","verse":"31","text":"ईंयां ई सातो पाई बिना ल्वादा ते मरी गे।"},{"book":"लूका","chapter":"20","verse":"32","text":"सबी ते बाद से जवाणस बी मरी गी।"},{"book":"लूका","chapter":"20","verse":"33","text":"तेबे जिऊँदी ऊणे पाँदे से तिना बीचा ते केसरी लाड़ी ऊणी? कऊँकि से साता जणेया री लाड़ी ऊई चुकी थी।”"},{"book":"लूका","chapter":"20","verse":"34","text":"यीशुए तिना खे बोलेया, “एस जुगो रे लोका बीचे तो ब्या-शादिया ओईया।"},{"book":"लूका","chapter":"20","verse":"35","text":"पर जो लोक एते जोगे ऊणे कि तेस जुगो खे और मरे रे बीचा ते जिऊँदे ऊणे ओ, तेबे तिना बीचे ब्या-शादिया नि ऊणिया।"},{"book":"लूका","chapter":"20","verse":"36","text":"सेयो फेर मरने पनि, कऊँकि सेयो स्वर्गदूता जेड़े ऊणे, और जिऊँदे ऊणे री ल्वाद ऊणे ते, परमेशरो री बी ल्वाद ऊणे।"},{"book":"लूका","chapter":"20","verse":"37","text":"पर ये गल्ल कि मरे रे बी फेर जिऊँदे ओए, मूसे जाड़ो री कथा रे प्रगट करी राखी कि से प्रभुए खे अब्राहम, इसहाक और याकूबो रा परमेशर करी की बोलोआ।"},{"book":"लूका","chapter":"20","verse":"38","text":"परमेशर मुड़देया रा नि, बल्कि जिऊँदेया रा परमेशर ए, कऊँकि तेसरे नेड़े सब जिऊँदे ए।”"},{"book":"लूका","chapter":"20","verse":"39","text":"तेबे ये सुणी की शास्त्रिया बीचा ते कई जणे बोलेया, “ओ गुरू! तुसे अच्छा बोलेया।”"},{"book":"लूका","chapter":"20","verse":"40","text":"तेबे तिना खे फेर तिना ते कुछ ओर पूछणे री इम्मत नि ऊई।"},{"book":"लूका","chapter":"20","verse":"41","text":"तेबे यीशुए तिना ते पूछेया, “मसीहे खे दाऊदो री ल्वाद कऊँ बोलोए?"},{"book":"लूका","chapter":"20","verse":"42","text":"दाऊद आपू ई भजनसंहिता री कताबा रे बोलोआ,"},{"book":"लूका","chapter":"20","verse":"43","text":"मेरे दाँणे बैठ,"},{"book":"लूका","chapter":"20","verse":"44","text":"“दाऊद तो तेसखे प्रभु बोलोआ, तो तेबे से तेसरी ल्वाद किंयाँ ऊआ?”"},{"book":"लूका","chapter":"20","verse":"45","text":"जेबे सब लोक सुणने लगी रे थे तेबे यीशुए आपणे चेलेया खे बोलेया,"},{"book":"लूका","chapter":"20","verse":"46","text":"“शास्त्रिया ते चौकस रओ, जो लाम्बे टाले पईनी की कूमदे रओए और बजारो रे नमस्कार, और प्रार्थना रे कअरो रे खास-खास जगा और पाट्टिया रे खास जगा चाओए।"},{"book":"लूका","chapter":"20","verse":"47","text":"सेयो बिदुआ रे कअरो खे खाई जाओए और दखाणे खे मुखती देर तक प्रार्थना करोए, इना खे जादा सजा मिलणी।”"}]}