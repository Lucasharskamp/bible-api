{"data":[{"book":"Yoani","chapter":"11","verse":"1","text":"Bai, kwai na mundu yumo ywakemelwage Lasali aai ntamwe. Aywo atamage kukilambo sa Betania na alu'mbu'be Malia na Malita."},{"book":"Yoani","chapter":"11","verse":"2","text":"Malia nga yu'lu' ywaampakiye Bwana mauta mumagu'lu' na kumponwa kwa nywili yake."},{"book":"Yoani","chapter":"11","verse":"3","text":"Bai, abo akina alu'mbu'be ngabapeleka abali kwa Yesu, “Bwana, yu'lu' mbwigalyo ywaumpendile endaminya.”"},{"book":"Yoani","chapter":"11","verse":"4","text":"Yesu paayu'wine nyo ngabaya, “Utamwe wo wakumpanga awee lili, ila kwa mwanjaa ya kunkwi'ya Nnu'ngu'. Endaminya li'nga kwa ndi'la yo, Mwana wa Nnu'ngu' akwi'yi'lwe.”"},{"book":"Yoani","chapter":"11","verse":"5","text":"Yesu aapendi Malita, Malia na Lasali nnuna wabe."},{"book":"Yoani","chapter":"11","verse":"6","text":"Pamope no yu'wa panga Lasali aai ntamwe, lakini Yesu aayendeli tama pandu po kwa masu'ba gabi'li'."},{"book":"Yoani","chapter":"11","verse":"7","text":"Bu'kapo ngaabakia banamasi' bake, “Tuki'li'bu'ki kai' ku Yudea.”"},{"book":"Yoani","chapter":"11","verse":"8","text":"Banamasi' bake ngabammakia, “Mwalimu, ganapi'tali masu'ba gambone bu'ka pa Ayahudi pabapalage kukuku'mbwa maliwe, nambi'yambi' upala yenda kai'?”"},{"book":"Yoani","chapter":"11","verse":"9","text":"Yesu ngaayangwa, “Kubile na masaa ku'mi na gabi'li' ga muntwekati mulisu'ba limo. Bai, mundu mana atyangite muntwekati aawesali ku'bala kwa mwanjaa aubona bweya wa padunia yi'no."},{"book":"Yoani","chapter":"11","verse":"10","text":"Lakini mundu mana atyangite kilo, alu'a ku'bala kwa mwanjaa ntu'pu' bweya nkati yake.”"},{"book":"Yoani","chapter":"11","verse":"11","text":"Yesu paayomwi longela ago, ngaabakia, “Mbwiga litu Lasali atigonja, lakini nenga niyenda kunnyumuya.”"},{"book":"Yoani","chapter":"11","verse":"12","text":"Banamasi' bake ngabammakia, “Bwana, manaitei agonjike lugono, bai alu'a yu'yu'ki'lwa.”"},{"book":"Yoani","chapter":"11","verse":"13","text":"Bembe bakitage Yesu aabile kannongelya Lasali panga agonjike lugono, lakini aabile kalongelya kiwo sa Lasali."},{"book":"Yoani","chapter":"11","verse":"14","text":"Bai, Yesu ngaabakia mpu'la, “Lasali ayomwike,"},{"book":"Yoani","chapter":"11","verse":"15","text":"lakini ninapusika panga naabileli kwo, li'nga muu'bi'li. Aya, tubu'ke kasake.”"},{"book":"Yoani","chapter":"11","verse":"16","text":"Toma (ywakemelwage Mapaga) ngaabakia banamasi' aine, “Na twenga tuyende tukawee pamope na Yesu!”"},{"book":"Yoani","chapter":"11","verse":"17","text":"Yesu paaikite kwo, yaai gapite masu'ba nsese bu'ka po sikilwa kwa Lasali."},{"book":"Yoani","chapter":"11","verse":"18","text":"Kilambo sa Betania saai kilometa itatu bu'ka ku Yelusalemu."},{"book":"Yoani","chapter":"11","verse":"19","text":"Ayahudi bambone baaisi kwa Malita na Malia, li'nga kwali'yali'ya kwo wi'li'kwa na mwasa wabe."},{"book":"Yoani","chapter":"11","verse":"20","text":"Bai, Malita paayu'wine panga Yesu endaisa, ngankwi'ndi'lya na kumpokya, lakini Malia aaigali nnyumba."},{"book":"Yoani","chapter":"11","verse":"21","text":"Malita ngammakia Yesu, “Bwana, ukabage pano, mwasangu' alu'e waali!"},{"book":"Yoani","chapter":"11","verse":"22","text":"Lakini ata nambi'yambi' ndangite panga sosoti saulu'a kunnu'ba Nnu'ngu', alu'a kupeya.”"},{"book":"Yoani","chapter":"11","verse":"23","text":"Yesu ngammakia, “Mwasago alu'a yu'ka.”"},{"book":"Yoani","chapter":"11","verse":"24","text":"Malita ngannyangwa, “Ndangite panga alu'a yu'ka lisu'ba lya kuundi'la, pabaayu'ka bandu boti.”"},{"book":"Yoani","chapter":"11","verse":"25","text":"Yesu ngammakia, “Nenga nga na uyu'ki na ukoto. Ywaniu'bi'lya nenga ata mana awile, alu'a lama,"},{"book":"Yoani","chapter":"11","verse":"26","text":"na kila ywatama nkati yangu' na kuniu'bi'lya katu awaali. Buli, wendau'bi'lya ago?”"},{"book":"Yoani","chapter":"11","verse":"27","text":"Malita ngammakia, “Elo Bwana! Nenga nendau'bi'lya panga wenga nga wa Kilisitu, Mwana wa Nnu'ngu', yu'lu' ywaaisa padunia.”"},{"book":"Yoani","chapter":"11","verse":"28","text":"Bu'ka po baya go, Malita aayi'i kunkema Malia nku'we, pandu pakisake na kummakia, “Mwalimu abile pano endakukema.”"},{"book":"Yoani","chapter":"11","verse":"29","text":"Naywembe paayu'wine nyo, popopo ngakatuka na kunnyendelya Yesu."},{"book":"Yoani","chapter":"11","verse":"30","text":"Yesu aabile anayingyali mukilambo, ila aabile balo papalu'palu' paakwi'ndi'lilwe na Malita."},{"book":"Yoani","chapter":"11","verse":"31","text":"Bai, Ayahudi babaabile panyumba pamope na Malia kabanni'yali'ya, pabamweni akatwike no pita panja kiyu'ngu'ya, ngabanki'ngama. Bakitage panga apala yenda lombola ku'lu' kulisiko."},{"book":"Yoani","chapter":"11","verse":"32","text":"Bai, Malia paaikite pandu palu' Yesu paabile na kummona, aakilikite pai' na kummakia, “Bwana, ukabage pano, mwasangu' apewaali!”"},{"book":"Yoani","chapter":"11","verse":"33","text":"Yesu paamweni Malia kali'la, na balu' Ayahudi babaaisi pamope nakwe kabali'la kai', lwampatike lwu'ngu' pamwoyo no nyopa."},{"book":"Yoani","chapter":"11","verse":"34","text":"Bu'kapo ngaalaluya, “Mwammi'i kwaku'?” Ngabammakia, “Bwana, so linge.”"},{"book":"Yoani","chapter":"11","verse":"35","text":"Yesu aali'i moli."},{"book":"Yoani","chapter":"11","verse":"36","text":"Bai, Ayahudi ngababaya, “Mulinge mu'lu' mwaampendile!”"},{"book":"Yoani","chapter":"11","verse":"37","text":"Lakini bi'ngi' babe ngababaya, “Buli, ayu' nga ywantepwile minyo yu'lu' mbulibuli, aakotwike buli kumpanga Lasali kaneawe?”"},{"book":"Yoani","chapter":"11","verse":"38","text":"Bai, Yesu nganyopa kai' pamwoyo wake, ngaika pa lipango lyo sikya lyaliwi'ki'lilwe na liwe."},{"book":"Yoani","chapter":"11","verse":"39","text":"Yesu ngabaya, “Mulibu'ye alyo liwe.” Malita, ywaabile nnu'mbowe malemu, ngammakia, “Bwana, atumbwile nunga, kwa mwanjaa li'no lisu'ba lyene nsese bu'ka pasikilwe!”"},{"book":"Yoani","chapter":"11","verse":"40","text":"Yesu ngammakia, “Buli, nakubakiyeli panga mana uu'bi'lile, ulu'a kuubona utukupu wa Nnu'ngu'?”"},{"book":"Yoani","chapter":"11","verse":"41","text":"Bai, ngabalibu'ya li'lu' liwe. Yesu ngatu'ndu'bi'ya minyo gake kunani, kabaya, “Tati', nendakunsukulu kwa mwanjaa mwenga mwendanipi'kania."},{"book":"Yoani","chapter":"11","verse":"42","text":"Masu'ba goti ndangite panga mwendanipi'kania. Lakini nilongei aga goti kwa kitumbu sa bandu bababile pano li'nga nabembe bau'bi'li panga mwenga nga munitumike.”"},{"book":"Yoani","chapter":"11","verse":"43","text":"Paayomwi longela go, ngakema kwa lilobe liku'lu', “Lasali, upite panja!”"},{"book":"Yoani","chapter":"11","verse":"44","text":"Yu'lu' ywaai awile ngapitya panja, ku'no atabilwe sanda mmagu'lu' na mmoko, na kuminyo yake kuwi'ki'lilwe. Yesu ngaabakia, “Mumundwe, munneke ayende.”"},{"book":"Yoani","chapter":"11","verse":"45","text":"Bai, Ayahudi bambone babaaisi kwa Malia, pabagabweni galu' gaagapangite Yesu, ngabamwu'bi'lya."},{"book":"Yoani","chapter":"11","verse":"46","text":"Lakini bi'ngi' babe ngabayenda kwa Mafalisayo kwabakia likowe lyo lyaapangite Yesu."},{"book":"Yoani","chapter":"11","verse":"47","text":"Mpi'ndo wa dini ya KiyahudiKwa nyo Api'ndo ba dini na Mafalisayo ngabakema kitamo sa Balasa Liku'lu' lya Ayahudi, ngababaya, “Tupange buli? Mundu yu' alaya myasu yambone."},{"book":"Yoani","chapter":"11","verse":"48","text":"Mana tunnei bai, bandu boti bapakumwu'bi'lya, na Aroma baalu'a isa alabiya nyumba ya Nnu'ngu' witu na nni'ma witu!”"},{"book":"Yoani","chapter":"11","verse":"49","text":"Apo yumo ywabe ywakemelwa Kayafa, ywembe aai mpi'ndo nku'lu' ywa dini mwaka wo, ngaabakia, “Mwenga mutangiteli kili'be sosoti!"},{"book":"Yoani","chapter":"11","verse":"50","text":"Buli, mwibonali kwinu panga male mundu yumo awee paali pa bandu, kulikoni nni'ma woti ulangamiswe?”"},{"book":"Yoani","chapter":"11","verse":"51","text":"Ywembe aalongei nyo kwo penda mwene lili, ila kwa mwanjaa aai mpi'ndo ywa dini mwaka wo, aatilondwa panga Yesu alu'a waa paali pa bandu ba nni'ma wake,"},{"book":"Yoani","chapter":"11","verse":"52","text":"kai', kiwo sake kwa kitumbu sa abo baili, ila li'nga kwalu'mbania pamope bana ba Nnu'ngu' babasengemwanike."},{"book":"Yoani","chapter":"11","verse":"53","text":"Bai, tumbulya lisu'ba lyo alongosi ba Kiyahudi ngabapala ndi'la ya kummulaga Yesu."},{"book":"Yoani","chapter":"11","verse":"54","text":"Kwa nyo Yesu atyangiteli pa bandu ba Kiyahudi, ila aabu'i po yenda papipi na lubele, mukilambo sakikemelwa Eflaimu. Ngatama kwo pamope na banamasi' bake."},{"book":"Yoani","chapter":"11","verse":"55","text":"Si'li'ku'si'li'ku' ya Pasika kwa Ayahudi yaai kaiegelya, na bandu bambone baayi'i ku Yelusalemu li'nga bakaipeleteye kwa Pasika yo."},{"book":"Yoani","chapter":"11","verse":"56","text":"Bai, bandu ngababa kabampala Yesu. Nabembe pabakongolekine pandu pamo munyumba ya Nnu'ngu', ngabalaluyana, “Muwasa buli? Ibonekana panga aisali katu musi'li'ku'si'ku' au lili?”"},{"book":"Yoani","chapter":"11","verse":"57","text":"Api'ndo ba dini na Mafalisayo baapiyite amuli panga mundu mana atangite kwabile Yesu, alete abali li'nga bammoywe."}]}