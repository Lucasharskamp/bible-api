{"data":[{"book":"Vakolusayi","chapter":"3","verse":"1","text":"Leki mushukushiwa pamu na Kilistu, muviki ndima shenu mufindu fya kumbindi kwa Chapanga, kwavelili Kilistu yayikalili mwambu wa kumlilu wa Chapanga."},{"book":"Vakolusayi","chapter":"3","verse":"2","text":"Muvi na luhujulu lwa milandu ya kumbindi, milandu ya pamlima ha."},{"book":"Vakolusayi","chapter":"3","verse":"3","text":"Nongwa yumwi musova na unofu wenu ufisiwa pamu na Kilistu kwa Chapanga."},{"book":"Vakolusayi","chapter":"3","verse":"4","text":"Unofu wenu nakaka ndi Kilistu na chipindi dafumbuki na yumwi wuwu damufumbuki pamu na mweni muukomi."},{"book":"Vakolusayi","chapter":"3","verse":"5","text":"Topi, mufileki nakamu findu fyosi fivelili mugati yenu fyivelili fya mlimawu, upeji, wafu, luhujulu, kutama wafu na kudobukela, fyeni fikuyifwana na kujuma fyavagolili kwa mawoku."},{"book":"Vakolusayi","chapter":"3","verse":"6","text":"Kwa nongwa ya milandu ayi maya va Chapanga vakuvayisila vosi yivamuleka."},{"book":"Vakolusayi","chapter":"3","verse":"7","text":"Chipindi chimu yumwi wuwu mwavelili mukwikala mumilandu kucha ayi, pamutavaliweyi na afi."},{"book":"Vakolusayi","chapter":"3","verse":"8","text":"Lakini ponopa muyileki milandu ayi yosi: Maya, luhujulu na sambi, kuduka awu filongu fya wafu fikotoo kufuma mumilomu yenu."},{"book":"Vakolusayi","chapter":"3","verse":"9","text":"Mkotoo kuyifyangulila fya udesi mwaveni, yumwi muleka kala milandu ya dahili pamu na ndambu yimugoleyi."},{"book":"Vakolusayi","chapter":"3","verse":"10","text":"Muyifwalishi uwundu wa shonu, Chapanga akuyendilela kuvaghalambula, kuvagola muvi ndambu yaveli mweni, ili mumumanyi Chapanga nakaka."},{"book":"Vakolusayi","chapter":"3","verse":"11","text":"Kwa ndambu ayi kwa hela kandi kafwauti ayu Mgiliki ayu Muyawudi, yayingilili jandu na yangajila kwingila jandu, yapwembukili na yivangajila kupwembuka, mvanda na yangajila kuva mvanda. Kilistu mweni findu fyosi kandi kava mugati ya fyosi."},{"book":"Vakolusayi","chapter":"3","verse":"12","text":"Yumwi vandu vaki Chapanga, mweni avatamili na kuvashawula. Topi muvi na ndima ya lusungu na usangi na vanakunyekwa na ushisha moyu na uwunilifu."},{"book":"Vakolusayi","chapter":"3","verse":"13","text":"Muyiwunishili na kuyipomela mwaveni na pala yumu pakamvifya muyaki. Muyipomeli mwaveni ngimu Bambu avapomelili yumwi."},{"book":"Vakolusayi","chapter":"3","verse":"14","text":"Pamugola afi fyosi muyongeshi utami weni ndi wukukunga kila chindu."},{"book":"Vakolusayi","chapter":"3","verse":"15","text":"Na kusika yitupokela kufuma kwa Kilistu yivalongoshi mundima shenu, nongwa muusangi ayi Chapanga avakemili yumwi muvi mvili wumu. Kandi muvi mukulumba!"},{"book":"Vakolusayi","chapter":"3","verse":"16","text":"Chilongu cha Kilistu kiyikali mugati yenu pamu na ulundamali waki wosi. Muwula na mulangushi vamonga kwa luhunja lwosi. Musomoli sabuli na misambu ya mundima, mumsomuleli Chapanga pamu na kumlumba mundima shyenu."},{"book":"Vakolusayi","chapter":"3","verse":"17","text":"Kila chindu chimugola kwa kudeta awu kwa kugola, mugoli kwa litawa lya Bambu Yesu ngimu wumumlumbili mweni Tati Chapanga."},{"book":"Vakolusayi","chapter":"3","verse":"18","text":"Vehi muvapikani valumi venu, ngimu wadayila Bambu."},{"book":"Vakolusayi","chapter":"3","verse":"19","text":"Valumi, muvatami vehi venu na mukotoo kuva na maya nawu."},{"book":"Vakolusayi","chapter":"3","verse":"20","text":"Vana, muvapikani valeli venu majuva vosi nongwa ayi yikumunowesha Bambu."},{"book":"Vakolusayi","chapter":"3","verse":"21","text":"Yumwi valeli, mukotoo kuva na maya na vana venu, davalepusiwi."},{"book":"Vakolusayi","chapter":"3","verse":"22","text":"Vavanda, muvapikani vabambu venu va pamlima mumilandu yosi, chipindi chila hela ha pavavalola kwanongwa mukudayila kuyikombikesha kwa veni, ila mugoli naha kwa ndima yosi, kwanongwa ya kumunowesha Bambu."},{"book":"Vakolusayi","chapter":"3","verse":"23","text":"Fimugola fyosi, mugoli kwa ndima yosi, kwanongwa ya Bambu, kwanongwa ya mundu ha."},{"book":"Vakolusayi","chapter":"3","verse":"24","text":"Mumanyi kucha damupokeli fupu ya Bambu, ayivikili kwa vandu vaki. Nongwa Kilistu ndi Bambu yimumukimbanikila."},{"book":"Vakolusayi","chapter":"3","verse":"25","text":"Na vandu yivavifya davahombiwi ndambu yivagolili, kwanongwa Chapanga akumuhigha kila mundu ngajila kumlola kuwushu."}]}