{"data":[{"book":"Ebikolwa byʼAbatume","chapter":"16","verse":"1","text":"Awo Pawulo n’asookera e Derube n’oluvannyuma n’alaga e Lusitula. Eyo waaliyo omuyigirizwa erinnya lye Timoseewo. Nnyina yali Muyudaaya omukkiriza, nga kitaawe Muyonaani,"},{"book":"Ebikolwa byʼAbatume","chapter":"16","verse":"2","text":"abooluganda mu Lusitula ne mu Ikoniya nga bamwogerako birungi byereere."},{"book":"Ebikolwa byʼAbatume","chapter":"16","verse":"3","text":"Pawulo n’ayagala Timoseewo agende nabo mu lugendo lwabwe. Bw’atyo n’amala okumukomola, kubanga Abayudaaya bonna mu kitundu ekyo baali bamanyi kitaawe wa Timoseewo nga bw’ali Omuyonaani."},{"book":"Ebikolwa byʼAbatume","chapter":"16","verse":"4","text":"Awo bwe baali nga bayita mu bibuga ne babategeeza okukwatanga ebiragiro ebyasalibwawo abatume n’abakadde b’Ekkanisa mu Yerusaalemi ebikwata ku baamawanga."},{"book":"Ebikolwa byʼAbatume","chapter":"16","verse":"5","text":"Ekkanisa ne yeeyongeranga amaanyi mu kukkiriza era n’abantu ne beeyongera obungi buli lunaku."},{"book":"Ebikolwa byʼAbatume","chapter":"16","verse":"6","text":"Pawulo ne banne ne batambula ne bayita mu nsi y’e Fulugiya n’e Ggalatiya kubanga Mwoyo Mutukuvu yali abaziyizza okugenda mu Asiya okubuulirayo Ekigambo."},{"book":"Ebikolwa byʼAbatume","chapter":"16","verse":"7","text":"Bwe baatuuka e Musiya ne bagezaako okugenda Bisuniya, naye Mwoyo wa Yesu n’atabakkiriza."},{"book":"Ebikolwa byʼAbatume","chapter":"16","verse":"8","text":"Kyebaava bayita obuyisi mu kitundu kya Musiya ne baserengeta e Tulowa."},{"book":"Ebikolwa byʼAbatume","chapter":"16","verse":"9","text":"Ekiro ekyo Pawulo n’afuna okwolesebwa, omusajja Omumakedoni ng’ayimiridde mu maaso ge ng’amwegayirira nti, “Jjangu ewaffe e Makedoniya otuyambe.”"},{"book":"Ebikolwa byʼAbatume","chapter":"16","verse":"10","text":"Pawulo bwe yafuna okwolesebwa okwo ne yeetegeka mangu okulaga e Makedoniya, kubanga yakitegeera nga Katonda atutumye okubabuulira Enjiri."},{"book":"Ebikolwa byʼAbatume","chapter":"16","verse":"11","text":"Awo ne tusaabala ku nnyanja e Tulowa, ne tuwunguka okutuuka e Samoserakiya, enkeera ne tulaga e Neyapoli,"},{"book":"Ebikolwa byʼAbatume","chapter":"16","verse":"12","text":"n’oluvannyuma ne tutuuka e Firipi, ettwale ly’Abaruumi, era nga ky’ekibuga ekikulu mu kitundu ekyo ekya Makedoniya. Ne tumalawo ennaku ntonotono."},{"book":"Ebikolwa byʼAbatume","chapter":"16","verse":"13","text":"Ku Ssabbiiti ne tufuluma mu kibuga okulaga ku mugga ogwali okumpi n’ekibuga gye baali batutegeezezza nti waliwo abakuŋŋaanirayo okusabirayo. Ne tutuula wamu n’abakazi abaali bazze okusaba ne twogera nabo."},{"book":"Ebikolwa byʼAbatume","chapter":"16","verse":"14","text":"Omu ku bakazi abo erinnya lye nga ye Ludiya, yali musuubuzi wa ngoye ez’effulungu ng’abeera mu kibuga Suwatira. Yali asinza Katonda bulijjo. Katonda n’amubikkulira okutegeera obulungi ebyo Pawulo bye yali ayigiriza."},{"book":"Ebikolwa byʼAbatume","chapter":"16","verse":"15","text":"Bw’atyo n’abatizibwa n’ab’omu nnyumba ye bonna. N’atuyita tumukyalire mu maka ge, ng’agamba nti, “Obanga mukakasa nti nzikirizza Mukama, mujje mubeere mu maka gange.” N’atuwaliriza."},{"book":"Ebikolwa byʼAbatume","chapter":"16","verse":"16","text":"Olunaku lumu twali tuserengeta ku mugga mu kifo we twasabiranga, ne tusisinkana omuwala omuddu ng’aliko ddayimooni eyalagulanga, era n’afuniranga bakama be ensimbi nnyingi."},{"book":"Ebikolwa byʼAbatume","chapter":"16","verse":"17","text":"N’atuvaako emabega ng’aleekaana nti, “Bano baddu ba Katonda Ali Waggulu Ennyo, era babategeeza ekkubo ly’obulokozi.”"},{"book":"Ebikolwa byʼAbatume","chapter":"16","verse":"18","text":"Ekyo yakikola okumala ennaku nnyingi Pawulo n’anyiiga. Pawulo kyeyava akyuka n’agamba ddayimooni nti, “Nkulagira mu linnya lya Yesu Kristo, muveeko!” Era amangwago dayimooni n’ava ku muwala."},{"book":"Ebikolwa byʼAbatume","chapter":"16","verse":"19","text":"Bannannyini muwala bwe baalaba nga tewakyali ssuubi lya kwongera kumufunamu nsimbi, ne bakwata Pawulo ne Siira ne babatwala mu katale eri ab’obuyinza."},{"book":"Ebikolwa byʼAbatume","chapter":"16","verse":"20","text":"Ne babaleeta mu maaso g’abalamuzi, ne bagamba nti, “Abasajja bano Bayudaaya, basasamaza ekibuga kyaffe"},{"book":"Ebikolwa byʼAbatume","chapter":"16","verse":"21","text":"nga bayigiriza empisa n’obulombolombo bye tutakkirizibwa kugoberera na kukozesa mu mateeka gaffe ag’Ekiruumi.”"},{"book":"Ebikolwa byʼAbatume","chapter":"16","verse":"22","text":"Ekibiina ky’abantu ne kibeeyiwako, abalamuzi ne balagira bambulwemu engoye era bakubwe emiggo."},{"book":"Ebikolwa byʼAbatume","chapter":"16","verse":"23","text":"Bwe baamala okukubwa emiggo mingi, ne baggalirwa mu kkomera, era omukuumi w’ekkomera n’akuutirwa abakuume butiribiri."},{"book":"Ebikolwa byʼAbatume","chapter":"16","verse":"24","text":"Omukulu w’ekkomera bwe yafuna ebiragiro ebyo, n’abateekera ddala mu kkomera ery’omunda, n’amagulu gaabwe n’agassa mu nvuba."},{"book":"Ebikolwa byʼAbatume","chapter":"16","verse":"25","text":"Awo ekiro mu ttumbi Pawulo ne Siira bwe baali nga basaba, era nga bwe bayimba n’ennyimba ez’okutendereza Katonda, nga n’abasibe abalala bawuliriza,"},{"book":"Ebikolwa byʼAbatume","chapter":"16","verse":"26","text":"amangwago ne wabaawo musisi ow’amaanyi ennyo. Emisingi gy’ekkomera ne ginyeenyezebwa, n’enzigi z’ekkomera zonna ne zibanduka ne zeggula, era n’enjegere ezaali zisibye abasibe ne zisumulukuka ne zigwa eri!"},{"book":"Ebikolwa byʼAbatume","chapter":"16","verse":"27","text":"Omukuumi w’ekkomera n’azuukuka, n’alaba ng’enzigi zonna nzigule, n’alowooza nti abasibe bonna badduse, n’asowolayo ekitala kye yette!"},{"book":"Ebikolwa byʼAbatume","chapter":"16","verse":"28","text":"Naye Pawulo n’aleekaana nti, “Teweekola kabi!”"},{"book":"Ebikolwa byʼAbatume","chapter":"16","verse":"29","text":"Omukuumi w’ekkomera n’akankana nnyo ng’ajjudde entiisa nnyingi, n’alagira ne baleeta ettaala, n’afubutuka n’ayingira munda, n’agwa wansi mu maaso ga Pawulo ne Siira ng’akankana."},{"book":"Ebikolwa byʼAbatume","chapter":"16","verse":"30","text":"Awo n’abafulumya, n’ababuuza nti, “Bassebo, nkole ki okulokolebwa?”"},{"book":"Ebikolwa byʼAbatume","chapter":"16","verse":"31","text":"Ne bamugamba nti, “Kkiriza Mukama waffe Yesu onoolokolebwa, ggwe n’ennyumba yo yonna.”"},{"book":"Ebikolwa byʼAbatume","chapter":"16","verse":"32","text":"Awo ne bamubuulira Ekigambo kya Mukama waffe, ye n’ab’omu maka ge bonna."},{"book":"Ebikolwa byʼAbatume","chapter":"16","verse":"33","text":"Mu kiseera ekyo kyennyini n’abatwala n’abanaaza ebiwundu. Era ye n’ab’omu maka ge bonna ne babatizibwa."},{"book":"Ebikolwa byʼAbatume","chapter":"16","verse":"34","text":"Omukuumi w’ekkomera n’abatwala mu nnyumba ye, n’abawa emmere, era amaka gonna ne gajjula essanyu kubanga baali bakkirizza Katonda."},{"book":"Ebikolwa byʼAbatume","chapter":"16","verse":"35","text":"Awo obudde bwe bwakya, abalamuzi ne batuma abaserikale eri omukuumi w’ekkomera ne bamugamba nti, “Abasajja abo basumulule.”"},{"book":"Ebikolwa byʼAbatume","chapter":"16","verse":"36","text":"Omukuumi w’ekkomera n’ategeeza Pawulo nti, “Abalamuzi balagidde muteebwe. Noolwekyo kaakano mugende mirembe.”"},{"book":"Ebikolwa byʼAbatume","chapter":"16","verse":"37","text":"Naye Pawulo n’addamu nti, “Ekyo ffe tetukikkiriza! Baatukubidde mu lujjudde lw’abantu nga tebamaze na kutuwozesa, ne batusiba mu kkomera, ng’ate tuli Baruumi! Olwo kaakano baagala batusumulule mu kyama? Nedda! Bo bennyini be baba bajja batuggye mu kkomera!”"},{"book":"Ebikolwa byʼAbatume","chapter":"16","verse":"38","text":"Abaserikale abaatumibwa ne bazzaayo ebigambo eri abalamuzi. Naye bwe baawulira nti Pawulo ne Siira Baruumi ne batya nnyo."},{"book":"Ebikolwa byʼAbatume","chapter":"16","verse":"39","text":"Ne bajja mu kkomera ne basaba Pawulo ne Siira bagende, ne babaggya mu kkomera ne babeegayirira babaviire mu kibuga kyabwe."},{"book":"Ebikolwa byʼAbatume","chapter":"16","verse":"40","text":"Pawulo ne Siira bwe baava mu kkomera ne bagenda mu maka ga Ludiya, ne bongera okubuulira abooluganda ekigambo kya Katonda nga babanyweza, n’oluvannyuma ne basitula ne bagenda."}]}