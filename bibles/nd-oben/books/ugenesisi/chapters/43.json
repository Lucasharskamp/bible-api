{"data":[{"book":"UGenesisi","chapter":"43","verse":"1","text":"Indlala yayilokhu inkulu kakhulu elizweni."},{"book":"UGenesisi","chapter":"43","verse":"2","text":"Ngakho kwathi sebekuqedile konke ukudla ababekuthenge eGibhithe, uyise wathi kubo, “Buyelani liyesithengela njalo okunye ukudla okunenganyana.”"},{"book":"UGenesisi","chapter":"43","verse":"3","text":"Kodwa uJuda wathi kuye, “Indoda leyo yasiqonqosela yathi, ‘Ngeke liphinde libubone ubuso bami ngaphandle kokuba lilomnawenu.’"},{"book":"UGenesisi","chapter":"43","verse":"4","text":"Nxa uzamvumela umnawethu ukuthi sihambe laye, sizahamba siyekuthengela ukudla."},{"book":"UGenesisi","chapter":"43","verse":"5","text":"Kodwa nxa ungezukuvuma, ngeke sibuyele, ngoba phela indoda leyo yathi kithi, ‘Ngeke liphinde libubone ubuso bami nxa umnawenu lingelaye.’ ”"},{"book":"UGenesisi","chapter":"43","verse":"6","text":"U-Israyeli wabuza wathi, “Likwenzeleni lina ukungehlisela uhlupho lolu ngokuyitshela indoda leyo ukuthi lilomnawenu na?”"},{"book":"UGenesisi","chapter":"43","verse":"7","text":"Baphendula bathi, “Leyondoda isibuzisisile ngathi langendlu yangakithi yathi, ‘Uyihlo usaphila na? Lilaye na omunye umfowenu?’ Thina besiphendula imibuzo yayo kuphela. Sasingazi kanjani ukuthi yayizakuthi, ‘Mletheni umnawenu lapha’?”"},{"book":"UGenesisi","chapter":"43","verse":"8","text":"UJuda wasesithi ku-Israyeli uyise, “Wothi umfana ahambe lami, sizahle sisuke nje masinyane, ukwenzela ukuthi thina lawe kanye labantwabethu siphile, singafi."},{"book":"UGenesisi","chapter":"43","verse":"9","text":"Mina ngokwami ngizazinikela ngokuphepha kwakhe; umlandu wonke ngaye awubekwe phezu kwami. Nxa ngingambuyisi kuwe ngimbeke phambi kwakho, ngizakuba lecala kuwe impilo yami yonke."},{"book":"UGenesisi","chapter":"43","verse":"10","text":"Njengoba kunje nje, aluba asizilingananga ngabe sesihambe saphenduka kwaze kwaba kabili.”"},{"book":"UGenesisi","chapter":"43","verse":"11","text":"Ngakho uyise u-Israyeli wasesithi kubo, “Nxa kumele kube njalo, yenzani lokhu: Fakani emasakeni enu ezinye izinto ezinhle kakhulu eziphuma kulelilizwe lihambe lazo kulowomuntu zibe yisipho, amagcobo okuthambisa loluju, iziyoliso ezithile lemure, izilimo ezicacadwayo zephistakhiyo le-alimondi."},{"book":"UGenesisi","chapter":"43","verse":"12","text":"Thathani isiliva esiphindwe kabili, ngoba kufanele libuyisele lesosiliva esasibuyiselwe emasakeni enu. Mhlawumbe kwaba yisiphosiso."},{"book":"UGenesisi","chapter":"43","verse":"13","text":"Mthatheni umnawenu laye libuyele kuleyondoda ngokuphangisa."},{"book":"UGenesisi","chapter":"43","verse":"14","text":"Sengathi uNkulunkulu uSomandla angalenzela umusa kuleyondoda ukuze ivumele omunye umfowenu kanye loBhenjamini baphenduke lani. Mina ngokwami ngithi, kambe okungayisikufa yikuphi!”"},{"book":"UGenesisi","chapter":"43","verse":"15","text":"Ngakho amadoda athatha izipho lesiliva esiphindwe kabili kanye loBhenjamini. Batshitsha baya eGibhithe bayazibika kuJosefa."},{"book":"UGenesisi","chapter":"43","verse":"16","text":"Kwathi uJosefa ebona uBhenjamini ekanye labo, wathi encekwini yendlu yakhe, “Hamba lamadoda la endlini yami, uwahlabele isifuyo ulungise ukudla; bazakudla lami emini.”"},{"book":"UGenesisi","chapter":"43","verse":"17","text":"Indoda yenza njengokutshelwa kwayo nguJosefa, yawathatha amadoda yahamba lawo endlini kaJosefa."},{"book":"UGenesisi","chapter":"43","verse":"18","text":"Amadoda ethuka ebona elethwa endlini kaJosefa. Bacabanga ukuthi, “Silethwe lapha ngenxa yesiliva esabuyiselwa emasakeni ethu ekufikeni kwethu kwakuqala. Ufuna ukusihlasela asehlule, abesesithumba sibe yizigqili athathe obabhemi bethu.”"},{"book":"UGenesisi","chapter":"43","verse":"19","text":"Ngakho baya encekwini kaJosefa bayakhuluma laye entubeni eya endlini."},{"book":"UGenesisi","chapter":"43","verse":"20","text":"Bathi, “Ake usizwe, nkosi yethu: Safika lapha kuqala sizothenga ukudla."},{"book":"UGenesisi","chapter":"43","verse":"21","text":"Kodwa lapho esaphumula khona ebusuku savula amasaka ethu, kwaba ngulowo wethu wafumana isiliva sakhe, siphelele ubunzima baso, sisemlonyeni wesaka lakhe. Ngakho size laso."},{"book":"UGenesisi","chapter":"43","verse":"22","text":"Size lesinye isiliva phezu kwaleso ukuthi sithenge ukudla. Kasikwazi ukuthi ngubani owabuyisela isiliva emasakeni ethu.”"},{"book":"UGenesisi","chapter":"43","verse":"23","text":"Wathi, “Kulungile. Lingesabi. UNkulunkulu wenu, uNkulunkulu kayihlo, uliphile inotho emasakeni enu; mina ngasiphiwa isiliva senu.” Emva kwalokho waseletha uSimiyoni kubo."},{"book":"UGenesisi","chapter":"43","verse":"24","text":"Inceku yasiwangenisa amadoda endlini kaJosefa, yawapha amanzi okugeza inyawo zawo, yaletha lotshani babobabhemi bawo."},{"book":"UGenesisi","chapter":"43","verse":"25","text":"Balungisa izipho zabo balindela ukufika kukaJosefa emini ngoba basebezwile ukuthi babezakudla khonapho."},{"book":"UGenesisi","chapter":"43","verse":"26","text":"UJosefa esefikile bethula izipho ababengene lazo endlini, njalo bakhothama kuye phansi."},{"book":"UGenesisi","chapter":"43","verse":"27","text":"Wababuza ukuphila, wasesithi, “Linjani ixhegu elinguyihlo elangitshela ngalo? Lilokhu lisaphila na?”"},{"book":"UGenesisi","chapter":"43","verse":"28","text":"Baphendula bathi, “Inceku yakho, ubaba, ulokhu esaphila njalo usaqinile.” Bakhothama njalo betshengisa inhlonipho."},{"book":"UGenesisi","chapter":"43","verse":"29","text":"Wathi elokhu ebakhangela wabona umnawakhe uBhenjamini, umntakanina sibili, wabuza wathi, “Nguye lo umnawenu olicinathunjana na, lowo elangitshela ngaye?” Wasesithi kuye, “UNkulunkulu kabe lomusa kuwe, ndodana yami.”"},{"book":"UGenesisi","chapter":"43","verse":"30","text":"Wathinteka kakhulu ngokubona umnawakhe, uJosefa waphangisa waphuma wayafuna indawo yokukhala. Waya ekamelweni lakhe wayakhalela khona."},{"book":"UGenesisi","chapter":"43","verse":"31","text":"Wathi esegezile amehlo waphuma, wazibamba, wasesithi, “Phakululani ukudla.”"},{"book":"UGenesisi","chapter":"43","verse":"32","text":"Yena bamupha yedwa, abafowabo labo bodwa, kwathi lamaGibhithe ayesidla laye lawo aba wodwa, ngoba amaGibhithe ayengeke adla lamaHebheru, ngoba lokho kwakunengeka kumaGibhithe."},{"book":"UGenesisi","chapter":"43","verse":"33","text":"Amadoda la ayehlezi ngobudala bawo kuqala ngezibulo kusiyacina ngecinathunjana; bakhangelana bemangele."},{"book":"UGenesisi","chapter":"43","verse":"34","text":"Kwakusithi nxa bephakelwa kusuka etafuleni likaJosefa, isabelo sikaBhenjamini sasisedluliswa kahlanu kwesabanye. Ngakho bazitika banatha laye bekhululekile."}]}