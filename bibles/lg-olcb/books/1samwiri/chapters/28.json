{"data":[{"book":"1 Samwiri","chapter":"28","verse":"1","text":"Mu biro ebyo Abafirisuuti ne bakuŋŋaanya amaggye gaabwe okulwana ne Isirayiri. Akisi n’agamba Dawudi nti, “Kimanye nga ggwe ne basajja bo munaneegattako, tugende mu lutalo.”"},{"book":"1 Samwiri","chapter":"28","verse":"2","text":"Dawudi n’ayogera nti, “Olwo nno ojja kwerabirako omuweereza wo kyayinza okukola.” Akisi n’addamu nti, “Weewaawo, nzija kukufuula omukuumi wange ow’oku lusegere ennaku zonna ez’obulamu bwange.”"},{"book":"1 Samwiri","chapter":"28","verse":"3","text":"Mu biro ebyo Samwiri yali amaze okufa, nga ne Isirayiri yenna bamukungubagidde, era nga yaggwa n’okuziikibwa mu kibuga ky’e Laama. Era Sawulo yali agobye abafumu n’abalogo okuva mu nsi."},{"book":"1 Samwiri","chapter":"28","verse":"4","text":"Awo Abafirisuuti ne bakuŋŋaana, ne basiisira e Sunemu, ate Sawulo ye n’akuŋŋaanya Abayisirayiri bonna ne basiisira e Girubowa."},{"book":"1 Samwiri","chapter":"28","verse":"5","text":"Awo Sawulo bwe yalaba eggye ery’Abafirisuuti, n’atya, emmeeme n’emutyemuka."},{"book":"1 Samwiri","chapter":"28","verse":"6","text":"Ne yeebuuza ku Mukama, naye Mukama n’atamwanukula mu birooto, newaakubadde mu kwolesebwa kwa Katonda eri bakabona oba okuyita mu bannabbi."},{"book":"1 Samwiri","chapter":"28","verse":"7","text":"Awo Sawulo n’agamba abaweereza be nti, “Munnoonyezeeyo omukazi omufumu, ŋŋende mmwebuuzeeko.”"},{"book":"1 Samwiri","chapter":"28","verse":"8","text":"Awo Sawulo n’ayambala engoye ezitali za bwakabaka ne yeebuzaabuza n’alaga ew’omukazi, ye n’abasajja abalala babiri. N’ayogera nti, “Ndagula, ombuulize omwoyo era onyimusize gwe nnaayogera erinnya.”"},{"book":"1 Samwiri","chapter":"28","verse":"9","text":"Naye omukazi n’amugamba nti, “Omanyi bulungi Sawulo kye yakola, bwe yazikiriza era n’agoba abafumu n’abalogo mu nsi. Kale lwaki oteeka obulamu bwange mu katego n’oyagala okunzisa?”"},{"book":"1 Samwiri","chapter":"28","verse":"10","text":"Sawulo n’amulayirira eri Mukama ng’agamba nti, “Amazima ddala, nga Mukama bw’ali omulamu, tolibonerezebwa olwa kino.”"},{"book":"1 Samwiri","chapter":"28","verse":"11","text":"Awo omukazi n’amubuuza nti, “Ani gwe mba nkuyimusiza?” N’addamu nti, “Nyimusiza Samwiri.”"},{"book":"1 Samwiri","chapter":"28","verse":"12","text":"Omukazi bwe yalaba Samwiri, n’ayogerera waggulu, n’agamba Sawulo nti, “Lwaki onimbye? Ggwe Sawulo!”"},{"book":"1 Samwiri","chapter":"28","verse":"13","text":"Awo kabaka n’amugamba nti, “Totya. Kiki ky’olaba?” Omukazi n’addamu nti, “Ndaba omwoyo nga guyimuka okuva mu ttaka.”"},{"book":"1 Samwiri","chapter":"28","verse":"14","text":"Sawulo n’amubuuza nti, “Gufaanana ani?” N’addamu nti, “Omusajja omukadde nga yeebisseeko omunagiro y’avaayo.” Awo Sawulo n’ategeera nga ye Samwiri, n’avuunama amaaso ge, ne yeeyala ku ttaka."},{"book":"1 Samwiri","chapter":"28","verse":"15","text":"Awo Samwiri n’agamba Sawulo nti, “Lwaki ontawanyizza n’onnyimusa?”"},{"book":"1 Samwiri","chapter":"28","verse":"16","text":"Samwiri n’amubuuza nti, “Ombuuliza ki, Mukama ng’amaze okukuvaako n’okufuuka omulabe wo?"},{"book":"1 Samwiri","chapter":"28","verse":"17","text":"Mukama atuukirizza kye yayogera ng’ayita mu nze. Mukama akuggyeeko obwakabaka bwo, n’abuwa omu ku baliraanwa bo, Dawudi."},{"book":"1 Samwiri","chapter":"28","verse":"18","text":"Kubanga tewagondera Mukama newaakubadde okutuukiriza bye yakulagira okukola Amaleki ng’amusunguwalidde, Mukama kyavudde akukola kino leero."},{"book":"1 Samwiri","chapter":"28","verse":"19","text":"Mukama alikuwaayo gwe n’Abayisirayiri eri Abafirisuuti, era enkya ggwe ne batabani bo munaaba nange eno gye ndi. Era Mukama anaawaayo eggye lya Isirayiri mu mukono gw’Abafirisuuti.”"},{"book":"1 Samwiri","chapter":"28","verse":"20","text":"Awo Sawulo n’agwira ddala wansi ekigwo kya bugazi, ng’ajjudde okutya olw’ebigambo Samwiri bye yayogera. N’ataba na maanyi kubanga yali talina ky’alidde olunaku olwo lwonna n’ekiro ekyakeesa olunaku olwo."},{"book":"1 Samwiri","chapter":"28","verse":"21","text":"Awo omukazi n’asembera okumpi ne Sawulo, n’alaba ng’atidde, n’amugamba nti, “Laba, omuweereza wo akugondedde, ne mpaayo obulamu bwange, ne nkola kye wansabye."},{"book":"1 Samwiri","chapter":"28","verse":"22","text":"Kaakano nkwegayiridde owulirize omuweereza wo, okkirize nkuwe ku mmere olyeko ofune amaanyi okukwata olugendo lwo.”"},{"book":"1 Samwiri","chapter":"28","verse":"23","text":"N’agaana n’ayogera nti, “Sijja kulya.”"},{"book":"1 Samwiri","chapter":"28","verse":"24","text":"Omukazi yalinawo ennyana ensava, n’agiteekateeka mu bwangu. N’ateekateeka n’eŋŋaano, n’akanda obuwunga, n’afumba emigaati egitali mizimbulukuse."},{"book":"1 Samwiri","chapter":"28","verse":"25","text":"N’alyoka abiteeka mu maaso ga Sawulo ne basajja be, ne balya. N’oluvannyuma ekiro ekyo ne bagolokoka ne beetambulira."}]}