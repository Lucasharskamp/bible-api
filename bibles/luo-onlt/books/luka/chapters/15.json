{"data":[{"book":"Luka","chapter":"15","verse":"1","text":"Koro josol osuru gi joricho nochokore machiegni mondo giwinje."},{"book":"Luka","chapter":"15","verse":"2","text":"To jo-Farisai gi Jopuonj Chik ne ngʼur kawacho niya, “Ngʼatni rwako joricho kendo ochiemo kodgi.”"},{"book":"Luka","chapter":"15","verse":"3","text":"Eka Yesu nogoyo nigi ngero ni:"},{"book":"Luka","chapter":"15","verse":"4","text":"“Ka ngʼato kuomu dibedi ni en gi rombe mia achiel, to achiel kuomgi olal, donge ngʼatno diwe piero ochiko gochikogo e pap kama ler kendo odhi omany rombo molal nyaka oyude?"},{"book":"Luka","chapter":"15","verse":"5","text":"To ka oyude, okete e goke komor"},{"book":"Luka","chapter":"15","verse":"6","text":"kendo odhiyo dala. Eka oluongo osiepene gi jogwengʼ-gi kaachiel, kowacho ni, ‘Moruru koda, aseyudo nyarombona ma yande olal.’"},{"book":"Luka","chapter":"15","verse":"7","text":"Awachonu ni kamano e kaka mor nobedi e polo kuom jaricho achiel molokore, moloyo mor kuom ji piero ochiko gochiko mabeyo ma ok dwar weyo richo."},{"book":"Luka","chapter":"15","verse":"8","text":"“Kata ka dibed ni nitie dhako man-gi silinge mamingli apar, to achiel olalne. Donge domok taya, kendo yweyo ot, ka omanye maber mondo omi oyude?"},{"book":"Luka","chapter":"15","verse":"9","text":"To ka oyude, oluongo osiepene gi jogwengʼ-gi kaachiel, kowacho ni, ‘Moruru koda, aseyudo pesana manolal.’"},{"book":"Luka","chapter":"15","verse":"10","text":"Mana kamano, awachonu e kaka mor e nyim malaika mag Nyasaye nobedie kuom jaricho achiel moweyo richo.”"},{"book":"Luka","chapter":"15","verse":"11","text":"Yesu nomedo wacho niya, “Ne nitie ngʼato moro mane nigi yawuowi ariyo."},{"book":"Luka","chapter":"15","verse":"12","text":"Wuowi ma chogo nowacho ni wuon mare ni, ‘Wuora, pogna mwanduna makora.’ Omiyo mano nopogo yawuote ariyogo mwandune."},{"book":"Luka","chapter":"15","verse":"13","text":"“Bangʼ ndalo manok, wuowi machogono nokawo gige duto moloko pesa, eka nowuok modhi e piny mabor to kuro notiyo gi mwandune e yor dak e ngima mar anjawo."},{"book":"Luka","chapter":"15","verse":"14","text":"Kane osetieko pesane duto, kech mager nowuok e pinyno duto, mi nodoko jachan machandore."},{"book":"Luka","chapter":"15","verse":"15","text":"Kuom mano nodhi mondo otine japiny moro, mi ngʼatno nokete jakwa anguro."},{"book":"Luka","chapter":"15","verse":"16","text":"Nogombo mondo ocham opokla ma anguro chamo, to bende onge ngʼato mane omiye gimoro."},{"book":"Luka","chapter":"15","verse":"17","text":"“Kane parone odwogone, nowacho ni, ‘Jotij wuonwa adi man-gi chiemo moromogi, madongʼ, to an to kech chama monego atho!"},{"book":"Luka","chapter":"15","verse":"18","text":"Abiro wuok kendo adog ir wuora mi anawachne ni: Wuora, asetimo richo e nyim polo kendo e nyimi."},{"book":"Luka","chapter":"15","verse":"19","text":"Ok awinjora koro oluonga ni wuodi; keta abed kaka achiel kuom jotichni.’"},{"book":"Luka","chapter":"15","verse":"20","text":"Omiyo noa malo kendo nodhi ir wuon mare."},{"book":"Luka","chapter":"15","verse":"21","text":"“Wuowino nowachone ni, ‘Wuora, asetimo richo e nyim polo kendo e nyimi. Ok awinjora koro mondo oluonga ni wuodi.’"},{"book":"Luka","chapter":"15","verse":"22","text":"“To wuon mare nowacho ne jotichne ni, ‘Timuru piyo kendo keluru law maberie moloyo mondo urwakne. Ketneuru tere e lith lwete kendo wuoche mondo urwakne e tiende."},{"book":"Luka","chapter":"15","verse":"23","text":"Keluru nyarwath machwe uyangʼ. Wachamuru wabed mamor."},{"book":"Luka","chapter":"15","verse":"24","text":"Nikech wuodani yande otho, to koro onwangʼe.’ Kamano negichako timo nyasi ka gimor."},{"book":"Luka","chapter":"15","verse":"25","text":"“E kindeno, noyudo ka wuowi maduongʼ ni e puodho. Kane obiro machiegni gi ot nowinjo wer gi miel."},{"book":"Luka","chapter":"15","verse":"26","text":"Omiyo noluongo achiel kuom jotich kendo nopenje ni en angʼo matimore."},{"book":"Luka","chapter":"15","verse":"27","text":"Nodwoke ni, ‘Owadu osedwogo, to wuonu osenego nyarwath machwe nikech osedwogo kongima kendo maber.’"},{"book":"Luka","chapter":"15","verse":"28","text":"“To wuowi maduongʼ mirima nomako, kendo notamore donjo e ot. Omiyo wuon mare nowuok oko odhiyo ire kendo nosaye mondo odonji."},{"book":"Luka","chapter":"15","verse":"29","text":"To nodwoko wuon mare ni, ‘Neye, hignigi duto asebedo katiyoni ka misumba kendo aserito chikeni. To eka pok imiyoa kata mana nyadiel mondo ayangʼ, abedgo mamor kod osiepena."},{"book":"Luka","chapter":"15","verse":"30","text":"To ka wuodini, moseketho gigegi gi mon ma jochode ka obiro dala, to iyangʼone nyarwath machwe!’"},{"book":"Luka","chapter":"15","verse":"31","text":"“Wuon mare nowacho niya, ‘Wuoda, in koda ndalo duto, kendo gik moko duto ma an-go gin magi."},{"book":"Luka","chapter":"15","verse":"32","text":"To nyaka ne wabed mamor kendo bed moil, nikech owaduni yande otho to koro ongima, kendo yande olal to koro oyude!’ ”"}]}