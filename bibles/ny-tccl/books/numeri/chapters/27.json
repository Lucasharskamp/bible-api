{"data":[{"book":"Numeri","chapter":"27","verse":"1","text":"Kenaka ana aakazi a Zelofehadi mwana wa Heferi, mwana wa Giliyadi, mwana wa Makiri, mwana wamwamuna wa Manase, a mʼmabanja a Manase, mwana wa Yosefe anabwera. Mayina a ana aakaziwo anali awa: Mala, Nowa, Hogila, Milika ndi Tiriza. Iwo anakayima"},{"book":"Numeri","chapter":"27","verse":"2","text":"pa chipata cha tenti ya msonkhano pamaso pa Mose, wansembe Eliezara, atsogoleri ndi anthu onse, ndipo anati,"},{"book":"Numeri","chapter":"27","verse":"3","text":"“Abambo athu anafera mʼchipululu koma sanali nawo mʼgulu la anthu otsatira Kora, omwe anasonkhana pamodzi kutsutsana ndi Yehova. Abambo athuwo anafa chifukwa cha tchimo lawo ndipo sanasiye ana aamuna."},{"book":"Numeri","chapter":"27","verse":"4","text":"Nʼchifukwa chiyani dzina la abambo athu lasowa pakati pa fuko lawo, kodi popeza analibe mwana wamwamuna? Tipatseni cholowa chathu pakati pa abale a abambo athu.”"},{"book":"Numeri","chapter":"27","verse":"5","text":"Tsono Mose anabweretsa nkhani yawo pamaso pa Yehova"},{"book":"Numeri","chapter":"27","verse":"6","text":"ndipo Yehova anati kwa iye,"},{"book":"Numeri","chapter":"27","verse":"7","text":"“Zimene ana aakazi a Zelofehadi akunena ndi zoona. Uyenera kuwapatsadi cholowa chawo pakati pa abale a abambo awo ndipo uwapatse cholowa cha abambo awowo."},{"book":"Numeri","chapter":"27","verse":"8","text":"“Uza Aisraeli kuti, ‘Ngati munthu afa wosasiya mwana wamwamuna, muzipereka cholowa chake kwa mwana wake wamkazi."},{"book":"Numeri","chapter":"27","verse":"9","text":"Ngati alibe mwana wamkazi, muzipereka cholowa chakecho kwa abale ake."},{"book":"Numeri","chapter":"27","verse":"10","text":"Ngati alibe abale muzipereka cholowa chake kwa abale a abambo ake."},{"book":"Numeri","chapter":"27","verse":"11","text":"Ngati abambo ake analibe mʼbale, muzipereka cholowa chakecho kwa mnansi wake wa mʼbanja lake kuti chikhale chake. Ili likhale lamulo kwa Aisraeli, monga momwe Yehova analamulira Mose.’ ”"},{"book":"Numeri","chapter":"27","verse":"12","text":"Kenaka Yehova anati kwa Mose, “Kwera phiri la Abarimu kuti ukaone dziko limene ndalipereka kwa Aisraeli."},{"book":"Numeri","chapter":"27","verse":"13","text":"Ukakaliona udzamwalira ngati Aaroni mʼbale wako,"},{"book":"Numeri","chapter":"27","verse":"14","text":"chifukwa pamene anthu anawukira ku madzi a Meriba mʼchipululu cha Zini, inu nonse simunamvere lamulo londilemekeza Ine ngati Woyera pamaso pawo.” (Awa anali madzi a ku Meriba ku Kadesi mʼchipululu cha Zini)."},{"book":"Numeri","chapter":"27","verse":"15","text":"Mose anati kwa Yehova,"},{"book":"Numeri","chapter":"27","verse":"16","text":"“Ngati nʼkotheka Yehova, Mulungu wa mizimu ya anthu onse, sankhani munthu woti ayangʼanire gulu ili kuti"},{"book":"Numeri","chapter":"27","verse":"17","text":"alitsogolere potuluka ndi polowa, kuti anthu a Yehova asakhale ngati nkhosa zopanda mʼbusa.”"},{"book":"Numeri","chapter":"27","verse":"18","text":"Pamenepo Yehova anawuza Mose kuti, “Tenga Yoswa mwana wa Nuni, munthu amene ali ndi mzimu wa utsogoleri, ndipo umusanjike dzanja lako."},{"book":"Numeri","chapter":"27","verse":"19","text":"Umuyimiritse pamaso pa wansembe Eliezara ndi pamaso pa gulu lonse ndipo umupatse mphamvu zolamulira, anthuwo akuona."},{"book":"Numeri","chapter":"27","verse":"20","text":"Umupatse gawo lina la ulemerero wako kuti Aisraeli onse azimumvera."},{"book":"Numeri","chapter":"27","verse":"21","text":"Ayime pamaso pa wansembe Eliezara, amene adzamudziwitse zimene Yehova akufuna pogwiritsa ntchito Urimu. Iye akalamula, Aisraeli onse azituluka ndipo akalamulanso, Aisraeliwo azibwereranso.”"},{"book":"Numeri","chapter":"27","verse":"22","text":"Mose anachita monga Yehova anamulamulira. Anatenga Yoswa ndi kumuyimiritsa pamaso pa Eliezara wansembe ndi pamaso pa gulu lonse."},{"book":"Numeri","chapter":"27","verse":"23","text":"Ndipo anamusanjika manja ndi kumupatsa mphamvu, monga Yehova ananenera kudzera mwa Mose."}]}