{"data":[{"book":"Genesis","chapter":"33","verse":"1","text":"Jacob gaa mmada gi Esau e hanimoi mo ana daane e haa lau, gei mee gaa duhe nia dama lligi i Leah, Rachel mo nia lodo hege dogolua."},{"book":"Genesis","chapter":"33","verse":"2","text":"Mee gaa hai nia lodo hege mo nau dama gii hula i mua, nomuli go Leah mo ana dama, muliagina go Rachel mo Joseph."},{"book":"Genesis","chapter":"33","verse":"3","text":"Jacob gaa hana i mua digaula, ga bala gi lala gi hongo di gelegele hagahidu i dono hanimoi gi dono duaahina."},{"book":"Genesis","chapter":"33","verse":"4","text":"Gei Esau gaa lele e heetugi gi mee, ga bulubulu gaa hongi a mee. Meemaa huogodoo gu tangitangi."},{"book":"Genesis","chapter":"33","verse":"5","text":"Esau ga madamada ga gidee nia ahina mo nia dama ga heeu, “Ma nia daangada koai aanei ala e madalia goe?”"},{"book":"Genesis","chapter":"33","verse":"6","text":"Gei nia lodo hege ga loomoi mo nau dama gaa pala gi lala."},{"book":"Genesis","chapter":"33","verse":"7","text":"Nomuli, gei Leah mo ana dama ga loomoi, hagamuliagina loo Joseph mo Rachel ga loomoi gaa pala gi lala."},{"book":"Genesis","chapter":"33","verse":"8","text":"Esau ga heeu, “Gei di buini dela ne heetugi ginai au? Dono hadinga bolo aha?”"},{"book":"Genesis","chapter":"33","verse":"9","text":"Esau ga helekai, “Dogu duaahina, au guu dohu mai gi di au. Benabena ina nia mee ala i do baahi.”"},{"book":"Genesis","chapter":"33","verse":"10","text":"Jacob ga helekai, “Deeai, dumaalia, maa goe gu dumaalia mai, gumidia dagu wanga dehuia. Dogu mmada gi o hadumada, au e hai be tangada ne mmada gi nia hadumada a God, gei dolomeenei goe gu humalia mai gi di au."},{"book":"Genesis","chapter":"33","verse":"11","text":"Dumaalia gumidia di wanga dehuia dela ne gaamai ko au gi di goe. God gu humalia mai gu gaamai nia mee huogodoo ala hagalee i dogu baahi.” Jacob e haihai gi mee bolo gi kaina dana wanga dehuia, gaa dae gi mee gaa kumi di maa."},{"book":"Genesis","chapter":"33","verse":"12","text":"Esau ga helekai, “Hagatogomaalia gaa hula. Au e hana i oo mua.”"},{"book":"Genesis","chapter":"33","verse":"13","text":"Jacob ga helekai, “Goe e iloo bolo nia dama le e paagege, gei au e hai gi madamada humalia nia siibi, mo nia kau mo nadau dama. Maa digaula gaa dagi ga duadua i lodo di laangi e dahi, digaula huogodoo gaa mmade."},{"book":"Genesis","chapter":"33","verse":"14","text":"Dumaalia hana i ogu mua, gei au ga daudali adu maalia i oo muli mo agu manu mo nia dama gii dae adu loo gi di goe i Edom.”"},{"book":"Genesis","chapter":"33","verse":"15","text":"Esau ga helekai, “Dumaalia mai gii dugu hunu daane i agu daane i do baahi.”"},{"book":"Genesis","chapter":"33","verse":"16","text":"Malaa, di laangi deelaa Esau ga hagatanga gaa hana gi Edom."},{"book":"Genesis","chapter":"33","verse":"17","text":"Gei Jacob gaa hana gi Sukkoth, gaa hau dono hale mo nia damaa hale ang gi ana manu. Deelaa di mee ne haga ingoo di gowaa deelaa bolo Sukkoth.33.17 Sukkoth: Di ingoo deenei dono hadinga i nnelekai Hebrew boloo, “nia damaa hale”."},{"book":"Genesis","chapter":"33","verse":"18","text":"Dono hanimoi gi muli mai Mesopotamia, Jacob guu dau humalia i di waahale Shechem i tenua go Canaan, ga hagaduu aga ono hale laa hoohoo gi di waahale."},{"book":"Genesis","chapter":"33","verse":"19","text":"Mee guu hui di gowaa deelaa mai nia hagadili o Hamor, tamana o Shechem, gi nia bahihadu silber e lau.33.19 Joshua 24.32; John 4.5"},{"book":"Genesis","chapter":"33","verse":"20","text":"Gei mee gaa hau dana gowaa hai tigidaumaha i golo, ga haga ingoo di maa bolo El Elohe Israel, (dono hadinga bolo “El, di God o Israel”)."}]}