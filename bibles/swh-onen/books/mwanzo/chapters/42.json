{"data":[{"book":"Mwanzo","chapter":"42","verse":"1","text":"Wakati Yakobo alipofahamu kuwa kuna nafaka huko Misri, akawaambia wanawe, “Mbona mnakaa tu hapa mnatazamana?”"},{"book":"Mwanzo","chapter":"42","verse":"2","text":"Akaendelea kuwaambia, “Nimesikia kuwa huko Misri kuna nafaka. Telemkeni huko mkanunue chakula kwa ajili yetu, ili tuweze kuishi wala tusife.”"},{"book":"Mwanzo","chapter":"42","verse":"3","text":"Ndipo wale ndugu kumi wa Yosefu, wakateremka huko Misri kununua nafaka."},{"book":"Mwanzo","chapter":"42","verse":"4","text":"Lakini Yakobo hakumtuma Benyamini, ndugu yake Yosefu, pamoja na wengine, kwa sababu aliogopa asije akapatwa na madhara."},{"book":"Mwanzo","chapter":"42","verse":"5","text":"Hivyo wana wa Israeli walikuwa miongoni mwa wale waliokwenda Misri kununua nafaka, kwani njaa ilikuwa katika nchi ya Kanaani pia."},{"book":"Mwanzo","chapter":"42","verse":"6","text":"Wakati huo Yosefu alikuwa mtawala wa nchi ya Misri, naye alikuwa ndiye aliwauzia watu wote nafaka. Kwa hiyo wakati ndugu zake Yosefu walipofika, wakamsujudia hadi nyuso zao zikagusa ardhi."},{"book":"Mwanzo","chapter":"42","verse":"7","text":"Mara Yosefu alipowaona ndugu zake, akawatambua, lakini akajifanya mgeni na kuzungumza nao kwa ukali, akiwauliza, “Ninyi mnatoka wapi?”"},{"book":"Mwanzo","chapter":"42","verse":"8","text":"Ingawa Yosefu aliwatambua ndugu zake, wao hawakumtambua."},{"book":"Mwanzo","chapter":"42","verse":"9","text":"Ndipo Yosefu alipokumbuka ndoto zake kuwahusu wao, akawaambia, “Ninyi ni wapelelezi! Mmekuja kuangalia mahali ambapo nchi yetu haina ulinzi.”"},{"book":"Mwanzo","chapter":"42","verse":"10","text":"Wakamjibu, “Sivyo bwana wangu. Watumishi wako wamekuja kununua chakula."},{"book":"Mwanzo","chapter":"42","verse":"11","text":"Sisi sote ni wana wa baba mmoja. Watumishi wako ni watu waaminifu, wala sio wapelelezi.”"},{"book":"Mwanzo","chapter":"42","verse":"12","text":"Akawaambia, “La hasha! Mmekuja kuangalia mahali ambapo nchi yetu haina ulinzi.”"},{"book":"Mwanzo","chapter":"42","verse":"13","text":"Lakini wakamjibu, “Watumishi wako walikuwa kumi na wawili, wana wa mtu mmoja ambaye anaishi katika nchi ya Kanaani. Sasa mdogo wetu wa mwisho yupo na baba yetu na mwingine alikufa.”"},{"book":"Mwanzo","chapter":"42","verse":"14","text":"Yosefu akawaambia, “Ni sawa kabisa kama nilivyowaambia: Ninyi ni wapelelezi!"},{"book":"Mwanzo","chapter":"42","verse":"15","text":"Na hivi ndivyo mtakavyojaribiwa: Hakika kama Farao aishivyo, hamtaondoka mahali hapa mpaka ndugu yenu mdogo aje hapa."},{"book":"Mwanzo","chapter":"42","verse":"16","text":"Tumeni mmoja wenu akamlete huyo ndugu yenu, wengine mtawekwa gerezani, ili maneno yenu yajaribiwe kuona kama mnasema kweli. La sivyo, hakika kama Farao aishivyo ninyi ni wapelelezi!”"},{"book":"Mwanzo","chapter":"42","verse":"17","text":"Akawaweka wote chini ya ulinzi kwa siku tatu."},{"book":"Mwanzo","chapter":"42","verse":"18","text":"Siku ya tatu Yosefu akawaambia, “Fanyeni hili nanyi mtaishi, kwa maana namwogopa Mungu:"},{"book":"Mwanzo","chapter":"42","verse":"19","text":"Ikiwa ninyi ni watu waaminifu, mmoja wa ndugu zenu na abaki kifungoni, nanyi wengine pelekeni nafaka kwa jamaa yenu wanaoteseka kwa njaa."},{"book":"Mwanzo","chapter":"42","verse":"20","text":"Lakini ni lazima mniletee ndugu yenu mdogo hapa, ili maneno yenu yathibitike na kwamba msife.” Wakakubali kufanya hivyo."},{"book":"Mwanzo","chapter":"42","verse":"21","text":"Wakaambiana wao kwa wao, “Hakika tunaadhibiwa kwa sababu ya ndugu yetu. Tuliona jinsi alivyohuzunika alipokuwa anatusihi kuponya maisha yake, lakini hatukumsikiliza, hiyo ndiyo sababu dhiki hii imetupata.”"},{"book":"Mwanzo","chapter":"42","verse":"22","text":"Reubeni akawajibu, “Sikuwaambieni msitende dhambi dhidi ya kijana? Lakini hamkunisikiliza! Sasa ni lazima tuadhibiwe kwa ajili ya damu yake.”"},{"book":"Mwanzo","chapter":"42","verse":"23","text":"Hawakujua kuwa Yosefu angewaelewa, kwa sababu alitumia mkalimani."},{"book":"Mwanzo","chapter":"42","verse":"24","text":"Yosefu akajitenga nao akaanza kulia, kisha akawarudia na kuzungumza nao tena. Akataka Simeoni akamatwe na kufungwa mbele yao."},{"book":"Mwanzo","chapter":"42","verse":"25","text":"Yosefu akatoa amri ya kujaza magunia yao nafaka na kuweka fedha ya kila mmoja ndani ya gunia lake, kisha wapewe mahitaji ya njiani. Baada ya kufanyiwa hayo yote,"},{"book":"Mwanzo","chapter":"42","verse":"26","text":"wakapakiza nafaka juu ya punda zao, wakaondoka."},{"book":"Mwanzo","chapter":"42","verse":"27","text":"Walipofika mahali pa kulala huko njiani mmoja wao akafungua gunia lake ili amlishe punda wake, akakuta fedha yake kwenye mdomo wa gunia lake."},{"book":"Mwanzo","chapter":"42","verse":"28","text":"Akawaambia ndugu zake, “Fedha yangu imerudishwa. Iko ndani ya gunia langu.”"},{"book":"Mwanzo","chapter":"42","verse":"29","text":"Walipofika kwa Yakobo baba yao katika nchi ya Kanaani, wakamweleza mambo yote yaliyowapata. Wakasema,"},{"book":"Mwanzo","chapter":"42","verse":"30","text":"“Huyo mtu ambaye ndiye bwana katika nchi hiyo alisema nasi kwa ukali, akatutendea kana kwamba sisi tulikuwa tunaipeleleza nchi."},{"book":"Mwanzo","chapter":"42","verse":"31","text":"Lakini tulimwambia, ‘Sisi ni watu waaminifu, sio wapelelezi."},{"book":"Mwanzo","chapter":"42","verse":"32","text":"Tulizaliwa ndugu kumi na wawili, wana wa baba mmoja. Mmoja alikufa, na mdogo wetu wa mwisho yupo na baba yetu huko Kanaani.’"},{"book":"Mwanzo","chapter":"42","verse":"33","text":"“Ndipo huyo mtu aliye bwana katika nchi hiyo alipotuambia, ‘Hivi ndivyo nitafahamu kuwa ninyi ni watu waaminifu: Mwacheni mmoja wa ndugu zenu pamoja nami hapa, kisha nendeni mpeleke chakula kwa ajili ya jamaa yenu inayoteseka kwa njaa."},{"book":"Mwanzo","chapter":"42","verse":"34","text":"Lakini mleteni huyo ndugu yenu mdogo kwangu, ndipo nitajua kuwa ninyi sio wapelelezi, ila ni watu waaminifu. Kisha nitamrudisha ndugu yenu, nanyi mtaweza kufanya biashara katika nchi hii.’ ”"},{"book":"Mwanzo","chapter":"42","verse":"35","text":"Walipokuwa wanamimina nafaka kutoka kwenye magunia yao, ndani ya gunia la kila mtu kulikuwa na mfuko wa fedha! Wakati wao na baba yao walipoona mifuko ya fedha, wakaogopa."},{"book":"Mwanzo","chapter":"42","verse":"36","text":"Yakobo baba yao akawaambia, “Ninyi mmenipokonya watoto wangu. Yosefu hayupo na Simeoni hayupo tena na sasa mnataka kumchukua Benyamini. Kila kitu ni kinyume nami!”"},{"book":"Mwanzo","chapter":"42","verse":"37","text":"Ndipo Reubeni akamwambia baba yake, “Waweza kuwaua wanangu wote wawili, ikiwa sitamrudisha Benyamini kwako. Mkabidhi Benyamini katika uangalizi wangu, nami nitamrudisha.”"},{"book":"Mwanzo","chapter":"42","verse":"38","text":"Lakini Yakobo akasema, “Mwanangu hatashuka huko pamoja nanyi; ndugu yake amekufa naye ndiye peke yake aliyebaki. Ikiwa atapatwa na madhara katika safari mnayoiendea, mtashusha kichwa changu chenye mvi kaburini kwa masikitiko.”"}]}