{"data":[{"book":"Yowani","chapter":"20","verse":"1","text":"Ko'do 'ba Gima aba ŋbɔ mati bi gba na köndu, Mariya Magadala ï'bë dawogo ehe ongɔ henye, yïtö alulu ku 'de, ta ha bi tödu 'ba dawogo."},{"book":"Yowani","chapter":"20","verse":"2","text":"Mo aho zi Simona Petero ehe zi vo lö'bö mati Yësu ɔwɔ ehe iya henye, “Zë obannï Yere ku tëmï dawogo! Da yɔlɔ dë ï'dïnnï mo ku kila.”"},{"book":"Yowani","chapter":"20","verse":"3","text":"Petero ehe vo lö'bö maako aba ayetonnï tï'bë dawogo."},{"book":"Yowani","chapter":"20","verse":"4","text":"Zë ahonnï ta bi kölö, le vo lö'bö maako ne aho ndra ta da Petero ehe ɔkɔ ani dagba."},{"book":"Yowani","chapter":"20","verse":"5","text":"Mo ïdë rë nï ehe ongɔ bɔngɔ konda na lala loko mï dawogo, mora mo ï'bë dë loko."},{"book":"Yowani","chapter":"20","verse":"6","text":"Mati Simona Petero ɔkɔ ani, mo ï'bë mï dawogo ehe ongɔ bɔngɔ konda ne."},{"book":"Yowani","chapter":"20","verse":"7","text":"Mo ongɔ nzoyi bɔngɔ mati o'dɔ zi komo Yësu yöfu mo aba ne. Aköku ku ehe mï bi mati na bi dë nï."},{"book":"Yowani","chapter":"20","verse":"8","text":"Vo lö'bö mati ɔkɔ dagba ani ne ï'bë mï dawogo, ehe mati mo ongɔ, mo oma."},{"book":"Yowani","chapter":"20","verse":"9","text":"Mï kadra nani Petero ehe vo lö'bö maako ne, ayɔlɔnnï dë henye, wayöru iya henye Yësu atënyï na dïdï."},{"book":"Yowani","chapter":"20","verse":"10","text":"Here zë rïyö ne ï'bënnï hulëhu zi vo lö'bö maakowe."},{"book":"Yowani","chapter":"20","verse":"11","text":"Mariya Magadala ɔrɔ kudu yaga dakapa dawogo. Mo ëdï gba kudu, mati mo ïdë rë nï akaŋo"},{"book":"Yowani","chapter":"20","verse":"12","text":"ehe ongɔ malayike rïyö loko. Zë usunnï bɔngɔ kanyi ehe ëdï alimannï bi mati ï'dï ida ra Yësu 'dɔmo. Ma kölö bi dɔ mo ehe ma agamo bi ndï mo."},{"book":"Yowani","chapter":"20","verse":"13","text":"Malayika nee ako'jonnï ha Mariya henye, “Kö'du a'di ëdï akudu?” Mo aya'ba dɔ mo henye, “Zë obannï ida ra Yere ama ku 'de, ma yɔlɔ dë ï'dïnnï mo kila.”"},{"book":"Yowani","chapter":"20","verse":"14","text":"Kandi mati Mariya iya nenye, mo ofɔ rë nï kpo ehe ongɔ Yësu ëdï atɔrɔ ani. Mora mo ayɔlɔ dë, mo 'bënï ëyï."},{"book":"Yowani","chapter":"20","verse":"15","text":"Yësu ako'jo hɔ mo iya henye, “Ëdï akudu ga a'di? Ëdï ëyï ra koma?” Mo asösu 'bënï mo vo kyeti yaka ra ehe iya henye, “Kyedre, ëzë obe ida rɔ mo ku 'de, akɔ ayada zi ma, here ma tɔ'bɔ tï'bë mo koba.”"},{"book":"Yowani","chapter":"20","verse":"16","text":"Here Yësu iya zi mo henye, “Mariya!” Mo ofɔ rë nï ehe iya zi mo henye, “Raboni.” Ha 'ba Hïbïru aba “Raboni” vo “Komoyandi.”"},{"book":"Yowani","chapter":"20","verse":"17","text":"Yësu ayada zi mo henye, “Ise ra ma dë! Mï'bë dë gba zi 'Bu. Mora ayada zi vo lö'bö 'bame mëdï atï'bë zi mo mati na 'Bu ma ehe Wïrï 'bama, kpa 'Bu wë ehe Wïrï 'be.”"},{"book":"Yowani","chapter":"20","verse":"18","text":"Mariya Magadala ï'bë ayada zi vo lö'böwë nongɔ Yere ku. Mo ayada kpa zi zë wa mati mo iya zi nï."},{"book":"Yowani","chapter":"20","verse":"19","text":"Vo lö'böwë na tere kazi vo dagbe 'ba Yude, ehe mï hutaga 'ba Gima kölö nani, zë isi gë nnï loko. Truku'du, Yësu alaya mï kutë 'ba gboko. Mo amëtë zë iya henye, “Rakyëyï mëdï yë aba.”"},{"book":"Yowani","chapter":"20","verse":"20","text":"Ehe ayada kala nïyë zi zë ehe mbese nï. Mati vo lö'böwë ongɔnnï Yere, zë biya na rakyenyi."},{"book":"Yowani","chapter":"20","verse":"21","text":"Tapëtï Yësu amëtë zë löhu, “Rakyëyï mëdï yë aba,” mo iya henye, “Mëdï yë kutu kaa 'Bu utu ma.”"},{"book":"Yowani","chapter":"20","verse":"22","text":"Here mo alawo dë zë ehe iya henye, “Ïrïyë Lawo Laka."},{"book":"Yowani","chapter":"20","verse":"23","text":"Ëzë ile vïdï maako ku ga kö'du kyënyë, akila zë. Mora ëzë ile kö'du kyënyë 'bëzë dë, ila zë dë.”"},{"book":"Yowani","chapter":"20","verse":"24","text":"Toma ma ako'jo “vo loŋa” ëdï le kölö tëmï vo lö'bö 'butë dɔmorïyö, mo anza dë agamo ëtï mati Yësu alaya zi zë."},{"book":"Yowani","chapter":"20","verse":"25","text":"Here zë ayadannï zi mo henye, “Dongɔ ze Yere ku.”"},{"book":"Yowani","chapter":"20","verse":"26","text":"Tapëtï ko'do 'ba Gima kölö yaa, vo lö'bö atɔtɔ rë nnï löhu bi kölö. Kadra nenye aba, Toma ëdï zë aba. Yësu ayi loko mati ha loko gba na kisi ehe ɔrɔ mï kutë 'ba gboko ne. Mo amëtë vo lö'bö 'bënïyë, “Rakyëyï mëdï yë aba.”"},{"book":"Yowani","chapter":"20","verse":"27","text":"Mo iya zi Toma henye, “Ï'dï dawisi kala yï kinye, ehe ongɔ bi da kala me. Ï'dï kala yï da mbese ma. Ɔrɔ tëmï da jiji 'bëyï ne, ehe oma!”"},{"book":"Yowani","chapter":"20","verse":"28","text":"Toma aya'ba dɔ mo iya henye, “Yï Yere ama, ehe Wïrï ama!”"},{"book":"Yowani","chapter":"20","verse":"29","text":"Yësu iya henye, “Toma, oma ga kö'du ongɔ ma ku? Vïdï mati ëdïnnï koma aba mï ma kazi ma kongɔ, ëdï zë mati tïnyö ya'da aba!”"},{"book":"Yowani","chapter":"20","verse":"30","text":"Yësu o'dɔ kyïnë 'ba kö'du koro ko'do maakowe kyɔ mati vo lö'bö 'bɔmowe ongɔnnï, ehe anza zë biya ayöru ku mï buku nenye."},{"book":"Yowani","chapter":"20","verse":"31","text":"Mora ma nenyee ayöru here zi ye kï'dï koma 'be mï Yësu na Korisitɔ ne, Wisi 'ba Wïrï. Ëzë ëdïyë koma aba mï mo, atëdïyë dïdï aba mï ru 'bɔmo."}]}