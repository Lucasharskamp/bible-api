{"data":[{"book":"Yohani","chapter":"11","verse":"1","text":"Mundu yumu yivamkema Lasalu, mweni kaya wa Betaniya, alwalili. Betaniya yaveli mlima wayikalagha Maliya pamu na Malita, vahaja mundu Lasalu"},{"book":"Yohani","chapter":"11","verse":"2","text":"Ayu Maliya ndi mweni yamshaghili Bambu mafuta va kunungilila mumawulu na kuvapukuta na fwili shaki. Mhaja mundu Lasalu ndi yaveli akulwala."},{"book":"Yohani","chapter":"11","verse":"3","text":"Topi vala vahaja mundu valayisha lulayilayi kwa Yesu, vadeta, “Bambu, yula ghanja waku yumtamili kalwala!”"},{"book":"Yohani","chapter":"11","verse":"4","text":"Yesu papikanishili, kadeta, “Lasalu asovi kwa utami awu ha, lakini afi figoleka ili ukomi wa Chapanga wuwoneki kwa utami awu na mwana wa Chapanga na mweni ajumiwi.”"},{"book":"Yohani","chapter":"11","verse":"5","text":"Yesu avatamili Malita na mhaja mundu na Lasalu."},{"book":"Yohani","chapter":"11","verse":"6","text":"Hata naha, papikanishili kucha Lasalu katakwa ayikalili majuva mavili kukula kula ngajila kuyenda kumlola."},{"book":"Yohani","chapter":"11","verse":"7","text":"Pambeli kavawombela vandundami vaki, “Tuyendi kandi Uyawudi!”"},{"book":"Yohani","chapter":"11","verse":"8","text":"Vala vandundami vamuwombela, “Muwula! Mwandi mwandi hela Vayawudi vakakusakeyi vakugumi na miganga kukula kula, yuwi ukudayila kuyenda kandi kuku?”"},{"book":"Yohani","chapter":"11","verse":"9","text":"Yesu kayangula, “Saa sha pamusi lilongu na mavili, duhu? Mundu payendayenda pamusi ayikwali ng'odu, nongwa akulola lwengi lwa mulima."},{"book":"Yohani","chapter":"11","verse":"10","text":"Mundu payendayenda pamihi dayikwali, nongwa kavahela lwengi.”"},{"book":"Yohani","chapter":"11","verse":"11","text":"Yesu pamalilili kudeta naha, kavawombela, “Ghanja wetu, Lasalu kawonja, lakini nguyenda ngamyimushi.”"},{"book":"Yohani","chapter":"11","verse":"12","text":"Vanachuli vaki vamuwombela, “Bambu leki pawonja, akunana.”"},{"book":"Yohani","chapter":"11","verse":"13","text":"Veni vamanya kucha Yesu kawomba milandu ya kuwonja ng'onju, kumbi kawomba milandu ya njifwa ya Lasalu."},{"book":"Yohani","chapter":"11","verse":"14","text":"Yesu kavawombela ngatu hela, “Lasalu kasova,"},{"book":"Yohani","chapter":"11","verse":"15","text":"lakini nenga ngusekilela kwanongwa ya yumwi kucha ngaveli aku ha, ili muweshi kujumila. Ponopa tuyendi kwa Lasalu.”"},{"book":"Yohani","chapter":"11","verse":"16","text":"Tomasi yivamkema mambila kavawombela vandundami vamonga, “Tuyendi na yufwi tukasovi pamu na mweni!”"},{"book":"Yohani","chapter":"11","verse":"17","text":"Yesu pafikili awonili Lasalu vamvikili kala musembi, majuva mchechi vapitili."},{"book":"Yohani","chapter":"11","verse":"18","text":"Chijiji cha Betaniya chaveli pabehi na Yelusalemu, utali kucha kilomita ndatu."},{"book":"Yohani","chapter":"11","verse":"19","text":"Vayawudi vatangalili vafikili kwa Malita na Maliya kuvakola mawoku kwa chivembu cha mhaja wawu."},{"book":"Yohani","chapter":"11","verse":"20","text":"Malita papikanishili kucha Yesu akwisa, ayendili kumyanga, Maliya asighalili munyumba."},{"book":"Yohani","chapter":"11","verse":"21","text":"Malita kamuwombela Yesu, “Bambu, kucha ungaveli apa, mhaja wangu angasovili ha!"},{"book":"Yohani","chapter":"11","verse":"22","text":"Lakini ponopa manya kucha fyofyosi fiwudayila kumluva Chapanga dakugayili.”"},{"book":"Yohani","chapter":"11","verse":"23","text":"Yesu kamuwombela, “Mhaja waku dashukuki.”"},{"book":"Yohani","chapter":"11","verse":"24","text":"Malita kamyangula, “Manya kucha dashukuki mulijuva lya kushukushiwa.”"},{"book":"Yohani","chapter":"11","verse":"25","text":"Yesu kamuwombela, “Nenga ndi awu ushukushu na unofu. Yajumila nenga, hata pasova, dayikali kandi."},{"book":"Yohani","chapter":"11","verse":"26","text":"Na yula yayikala na pajumila nenga, dasovi ha jola, wuli! ukufijumila afi?”"},{"book":"Yohani","chapter":"11","verse":"27","text":"Malita kamuwombela, “Yina, Bambu! Nenga, ngujumila kucha yuwi ndi Kilistu, mwana wa Chapanga, yula dayisi mumlima.”"},{"book":"Yohani","chapter":"11","verse":"28","text":"Malita pamalilili kudeta fila, kayenda kumkema Maliya mkulu mundu, kamuwombela pambali, “muwula kava panji, akukukema.”"},{"book":"Yohani","chapter":"11","verse":"29","text":"Mweni papikanishili, kalopu kamukovekela Yesu."},{"book":"Yohani","chapter":"11","verse":"30","text":"Yesu aveli akali hela kuyingila muchijiji, aveli akali hela pahala pala pamuyangilili Malita."},{"book":"Yohani","chapter":"11","verse":"31","text":"Vala Vayawudi yivaveli pamu na Maliya kayaki, vayisili pala pachivembu pavamuwonili akutandamuka kalopu na kufuma panji vamkovekelili. Vakacheyi akuyenda kusembi akalili."},{"book":"Yohani","chapter":"11","verse":"32","text":"Maliya pafikili pala pavelili Yesu, pamuwonili kamuwila mumawulu, kamuwombela, “Bambu, kucha ungaveli baha mhaja wangu angafwili ha!”"},{"book":"Yohani","chapter":"11","verse":"33","text":"Yesu pamuwonili Maliya akulila na vala Vayawudi vayilongushili pamu vakulila, limkola lihingili mundima."},{"book":"Yohani","chapter":"11","verse":"34","text":"Pambeli kavadasha, “Mumuvika koti?”"},{"book":"Yohani","chapter":"11","verse":"35","text":"Yesu kalila na misosi pwaa."},{"book":"Yohani","chapter":"11","verse":"36","text":"Ila Vayawudi vadeta, “Mloli ndambu yamtamili!”"},{"book":"Yohani","chapter":"11","verse":"37","text":"Vamu vawomba, “Nakaka! Ayu yamgolili yula ngalimesu aloli, aweshi ng'odu kumgola Lasalu akotoo kusova?”"},{"book":"Yohani","chapter":"11","verse":"38","text":"Yesu yaveli na lusungu mundima yaki, kayenda kusembi. Sembi yeni yaveli mumbaku, yigubikiwa na ligonguveli."},{"book":"Yohani","chapter":"11","verse":"39","text":"Yesu kadeta, “Muliwushi ligonguveli ali!”"},{"book":"Yohani","chapter":"11","verse":"40","text":"Yesu kamuwombela, “Nenga ngakuwombilili du kucha pamuwujumila damuwuwoni ukomi wa Chapanga?”"},{"book":"Yohani","chapter":"11","verse":"41","text":"Pambeli valiwusha lila ligonguveli. Yesu kalola kumbindi, kawomba, “Ngukuhongesha yuwi Tati nongwa ukumbikanisha."},{"book":"Yohani","chapter":"11","verse":"42","text":"Ngumanya kucha ukumbikana myanja yosi, ng'omba naha kwanongwa ya vandu ava vaveli apa, vaweshi kujumila kucha yuwi ndi yiwunayishili.”"},{"book":"Yohani","chapter":"11","verse":"43","text":"Pawombili naha, kakema kwa lishu likomi, “Lasalu! Fumi panji!”"},{"book":"Yohani","chapter":"11","verse":"44","text":"Yula yaveli kasova kafuma panji, kunu aveli kana ligubiku mumawulu na mumawoku na kuwushu kawopiwa chitambala. Yesu kavawombela, “Mumuwopoli, mumleki ayiyendeli.”"},{"book":"Yohani","chapter":"11","verse":"45","text":"Ponopa Vayawudi vatangalili vaveli pala pa Maliya pavalolili chindu chila chagolili Yesu, vamujumilili."},{"book":"Yohani","chapter":"11","verse":"46","text":"Vamonga vayenda kwa Mafwalisayu vayegha milandu yila yagolili Yesu."},{"book":"Yohani","chapter":"11","verse":"47","text":"Vatambika vakomi na Mafwalisayu vayikalili pa chitemela vagola nongwa ngomi, pavawomba, “Tugoli liki? Mundu ayu akugola filangushilu fitangalili nendu!"},{"book":"Yohani","chapter":"11","verse":"48","text":"Patumleka hela vandu vosi davamjumili na veni Valoma davayisi kuyananga Nyumba Ngomi ya Chapanga wetu na mlima wetu!”"},{"book":"Yohani","chapter":"11","verse":"49","text":"Pala mundu yumu yivamkemili Kayafa, aveli mkomi wa Vatambika mwaka wula, kavawombela, “Yumwi vapufi!"},{"book":"Yohani","chapter":"11","verse":"50","text":"Yumwi mumanya ha ngiba mundu yumu asovi kwanongwa ya vandu, pitu vandu va Mlima wonda vasovi?”"},{"book":"Yohani","chapter":"11","verse":"51","text":"Mweni adetili naha kwa kudayila mweni ha kwanongwa mweni aveli mtambika mkomi mwaka wula, topi atungili kucha Yesu dasovi kwanongwa ya vandu va mlima wa Vayawudi."},{"book":"Yohani","chapter":"11","verse":"52","text":"kwanongwa ya mweni weka hela ha, lakini avakungashili pamu vana va Chapanga yivayitapulili."},{"book":"Yohani","chapter":"11","verse":"53","text":"Kufuma lijuva lila vakomi va Vayawudi vagola milandu ya kumuwulagha Yesu."},{"book":"Yohani","chapter":"11","verse":"54","text":"Kwanongwa vakacheyi vamkamuli Yesu, mweni katyanga kandi ha mumlima wa Vayawudi, kafuma pala, kayenda pabehi ya lunjenga, mumbwani ya Efelemu. Kayikala aku pamu na vandundami vaki."},{"book":"Yohani","chapter":"11","verse":"55","text":"Lihungu lya Vayawudi lya Pasaka lyaveli pabehi, vandu vatangalili vayenda Yelusalemu kwing'alisha kuliveta lihungu."},{"book":"Yohani","chapter":"11","verse":"56","text":"Veni vavelili vakumsaka Yesu, pavayikungula munyumba ya Chapanga, vayidasha, “Kucha wuli? Yikuwoneka dayisi ng'odu mulihungu ali?”"},{"book":"Yohani","chapter":"11","verse":"57","text":"Vatambika vakomi pamu na Mafwalisayu valayishili kucha mundu yamanyili paveli Yesu avawombeli ili veni vakamukamuli."}]}