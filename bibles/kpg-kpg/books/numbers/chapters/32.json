{"data":[{"book":"Numbers","chapter":"32","verse":"1","text":"Nia madawaawa Reuben mo Gad e logo nau manu. Di nadau gidee bolo nia gowaa o Jazer mo Gilead le e humalia gi nia manu,"},{"book":"Numbers","chapter":"32","verse":"2","text":"digaula gaa hula gi Moses, Eleazar mo nia dagi di guongo, ga helekai,"},{"book":"Numbers","chapter":"32","verse":"3-4","text":"“Di gowaa Dimaadua dela ne hagamaamaa digau Israel belee hai mee ginai: ala go nia waahale go Ataroth, Dibon, Jazer, Nimrah, Heshbon, Elealeh, Sibmah, Nebo mo Beon, la nia gowaa humalia gi nia hagabuulinga manu, gei gimaadou e logo madau manu."},{"book":"Numbers","chapter":"32","verse":"5","text":"Dumaalia mai gi gimaadou, gaamai di gowaa deenei e hai ai di madau gowaa, ge hudee heia gimaadou gi loo adu gi di baahi i golo di monowai Jordan, gaa noho i golo.”"},{"book":"Numbers","chapter":"32","verse":"6","text":"Moses ga helekai, “Goodou e hiihai e noho i ginei gei digau Israel ala i golo e hula gi tauwa?"},{"book":"Numbers","chapter":"32","verse":"7","text":"Goodou e aha ala e haga madugidugia digau Israel ala belee lloo adu laa lodo di monowai Jordan e hula gi tenua a Dimaadua dela ne wanga gi digaula?"},{"book":"Numbers","chapter":"32","verse":"8","text":"Deenei di hai o godou damana mmaadua ne hai ala ne hagau ko au mai Kadesh Barnea belee hagadina tenua deelaa."},{"book":"Numbers","chapter":"32","verse":"9","text":"Digaula ne hula gaa dau i di gowaa mehanga gonduu o Eshcol gaa mmada gi tenua deelaa, gei di loomoi digaula gi muli, digaula ga haga paagege nia manawa o nia daangada ala belee hula gi tenua a Dimaadua dela ne wanga gi digaula.32.9 Numbers 13.17-33"},{"book":"Numbers","chapter":"32","verse":"10","text":"Dimaadua gu hagawelewele i di laangi deelaa, gaa hai dana hagababa boloo,"},{"book":"Numbers","chapter":"32","verse":"11","text":"‘Idimaa digau aanei digi manawa dahi mai gi di Au, Au e hai dagu hagamodu bolo deai tangada e madalua ono ngadau be mada mmaadua i digau ne loomoi i Egypt e ulu i tenua dela ne hagababa ko Au bolo e wanga gi Abraham, Isaac mo Jacob ai.’"},{"book":"Numbers","chapter":"32","verse":"12","text":"Aanei la go digau hagadina huogodoo, i daha mo Caleb, tama daane a Jephunneh tangada digau Kenizzite, mo Joshua, tama daane a Nun, meemaa gu manawa dahi ang gi Dimaadua."},{"book":"Numbers","chapter":"32","verse":"13","text":"Dimaadua gu hagawelewele gi digau Israel guu hai digaula gi heehee balumee i hongo di anggowaa i lodo nia ngadau e mada haa, gaa dae loo gi di mmade digau ne haga huaidu dono manawa.32.13 Numbers 14.26-35"},{"book":"Numbers","chapter":"32","verse":"14","text":"Gei dolomeenei, goodou guu pono nia lohongo o godou damana mmaadua, guu hai di adu dangada huaidu hoou e hai Dimaadua gi hagawelewele labelaa gi digau Israel."},{"book":"Numbers","chapter":"32","verse":"15","text":"Maa goodou go digau Reuben mo Gad ga hagalee daudali a Mee dolomeenei, Mee ga diiagi labelaa digau huogodoo aanei i lodo di anggowaa, gei di haga huaidu o digaula la di mee ni goodou ne hai.”"},{"book":"Numbers","chapter":"32","verse":"16","text":"Digaula ga loomoi gi Moses ga helekai, “Dugua mai mua gi gimaadou e bae madau abaaba hadu e noho ai madau siibi mo e hau labelaa hunu dama waahale e hai ono abaaba gii mau gi madau daangada."},{"book":"Numbers","chapter":"32","verse":"17","text":"Nomuli, gei gimaadou ga togomaalia gaa hula gi tauwa dalia digau Israel ala i golo, gaa dagi tauwa gaa dae loo gi di madau hai digaula gi hai mee gi tenua dela belee hai tenua ni digaula. Di madagoaa deelaa, gei madau daangada e noho i lodo nia waahale abaaba i tenua deenei le e deemee di haga huaidu go nia daangada."},{"book":"Numbers","chapter":"32","verse":"18","text":"Gimaadou hagalee loomoi gi muli gi madau guongo, gaa dae loo gi digau Israel ala i golo guu kae di nadau henua dela ne wanga gi digaula."},{"book":"Numbers","chapter":"32","verse":"19","text":"Gimaadou hagalee hai mee gi nia mee i di baahi gi golo di monowai Jordan, idimaa gimaadou guu kae madau duhongo i bahi i dua Jordan.”"},{"book":"Numbers","chapter":"32","verse":"20","text":"Moses ga helekai, “Maa goodou e donu be godou helekai ala guu hai, hagatogomaalia i mua nnadumada o Dimaadua, e hula gi tauwa."},{"book":"Numbers","chapter":"32","verse":"21","text":"Godou gau dauwa huogodoo e hula gi bahi i dai Jordan i lala di tagi o Dimaadua, ga heebagi gi tadau hagadaumee, gaa dae loo gi Dimaadua ga haga magedaa digaula,"},{"book":"Numbers","chapter":"32","verse":"22","text":"ga hai mee gi tenua deelaa. Nomuli goodou gaa mee di hula gi muli, idimaa goodou gu haga honu godou waawa ang gi Dimaadua mo ang gi digau Israel ala i golo. Dimaadua gaa hai bolo tenua deenei i bahi i dua Jordan la tenua ni goodou."},{"book":"Numbers","chapter":"32","verse":"23","text":"Maa goodou ga hagalee haga gila aga godou hagababa, gei au e hagi adu gi goodou bolo goodou gu ihala ang gi Dimaadua. Au e helekai donu adu gi goodou bolo goodou ga daaligi i godou huaidu."},{"book":"Numbers","chapter":"32","verse":"24","text":"Hau hia laa godou waahale mo nia bae gi godou siibi, gei heia godou mee ala ne hagababa!”"},{"book":"Numbers","chapter":"32","verse":"25","text":"Nia madawaawa Gad mo Reuben ga helekai, “Meenei, gimaadou gaa hai gii hai be au helekai."},{"book":"Numbers","chapter":"32","verse":"26","text":"Madau lodo mo madau dama mo madau manu mono siibi le e dugu hua i Gilead,"},{"book":"Numbers","chapter":"32","verse":"27","text":"gei gimaadou huogodoo la gu togomaalia e hula gi tauwa be nnelekai Dimaadua ala gu helekai ai. Gimaadou gaa hula gi di baahi dela i golo di monowai Jordan, ga heebagi be dau helekai ne hai.”"},{"book":"Numbers","chapter":"32","verse":"28","text":"Gei Moses gaa wanga nnelekai aanei gi Eleazar, Joshua mo nia dagi Israel ala i golo boloo,"},{"book":"Numbers","chapter":"32","verse":"29","text":"“Maa nia daangada o Gad mo Reuben gu loo adu gi di baahi dela i golo di monowai Jordan gu togomaalia e heebagi, be nnelekai Dimaadua, gei goodou guu mee di kumi tenua mai nia hagamaamaa digaula, goodou wanga ina gi digaula tenua go Gilead e hai tenua ni digaula."},{"book":"Numbers","chapter":"32","verse":"30","text":"Maa digaula digi hula gi di baahi dela i golo di monowai Jordan, e heebagi dalia goodou, digaula e kae hua nadau duhongo i lodo nnenua Canaan, e hai be goodou.”"},{"book":"Numbers","chapter":"32","verse":"31","text":"Nia daangada a Gad mo Reuben ga helekai, “Meenei, gimaadou gaa hai gii hai be nnelekai Dimaadua ala ne hai."},{"book":"Numbers","chapter":"32","verse":"32","text":"I lala ana helekai, gimaadou ga loo adu gi di baahi dela i golo Jordan, gaa hula gi Canaan, ga heebagi, gii mee ai gimaadou di daahi nia gowaa aanei ala i bahi i dua Jordan.”32.32 Joshua 1.12-15"},{"book":"Numbers","chapter":"32","verse":"33","text":"Malaa, Moses guu wanga gi nia madawaawa a Gad, mo Reuben, mo di baahi di madawaawa Manasseh, nia gowaa hagatau o di king Sihon o digau Amor, mo di king Og o Bashan, mo nia waahale mo nia gowaa ala i baahi nia maa."},{"book":"Numbers","chapter":"32","verse":"34","text":"Di madawaawa Gad gu haga duu haga hoou nia waahale abaaba o Dibon, Ataroth, Aroer,"},{"book":"Numbers","chapter":"32","verse":"35","text":"Atroth Shophan, Jazer, Jogbehah,"},{"book":"Numbers","chapter":"32","verse":"36","text":"Beth Nimrah mo Beth Haran."},{"book":"Numbers","chapter":"32","verse":"37","text":"Di madawaawa Reuben guu hau hoou Heshbon, Elealeh, Kiriathaim,"},{"book":"Numbers","chapter":"32","verse":"38","text":"Nebo, Baal Meon (di ingoo deenei la guu huli), mo Sibmah. Digaula guu wanga nia ingoo hoou gi nia waahale ala ne hau haga hoou go ginaadou."},{"book":"Numbers","chapter":"32","verse":"39","text":"Di madahaanau o Machir, tama daane a Manasseh, gu heebagi gi tenua go Gilead, gu hai mee ginai, ge gu waluwalu digau Amor ala nogo noho i golo gi daha mo tenua deelaa."},{"book":"Numbers","chapter":"32","verse":"40","text":"Gei Moses gaa wanga tenua o Gilead gi di madahaanau o Machir, gei digaula gaa noho i golo."},{"book":"Numbers","chapter":"32","verse":"41","text":"Jair, tangada i di madawaawa Manasseh, gu heebagi, guu kumi hunu dama waahale, gu haga ingoo nia maa boloo, “Nia dama waahale o Jair”."},{"book":"Numbers","chapter":"32","verse":"42","text":"Nobah gu heebagi guu kumi Kenath mo ono dama waahale, ga haga ingoo di maa gi dono ingoo bolo Nobah."}]}