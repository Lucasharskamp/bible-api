{"data":[{"book":"Yohana","chapter":"21","verse":"1","text":"Payamasile yeleyo, Che Yesu ŵaakopochele sooni ŵakulijiganya ŵao mungulugulu litanda lya Tibelia. Ni ŵalilosisye kwanti yelei,"},{"book":"Yohana","chapter":"21","verse":"2","text":"Che Simoni Petulo ni che Tomasi jwakuŵilanjikwa maŵila ni che Nasanieli jwa ku Kana ja ku Galilaya ni ŵanache ŵa che Sebedayo ni ŵakulijiganya ŵao ŵane ŵaŵili, wose ŵaliji pamo."},{"book":"Yohana","chapter":"21","verse":"3","text":"Che Simoni Petulo ŵaasalile achinjakwe, “Ngwaula kukukoka somba.”"},{"book":"Yohana","chapter":"21","verse":"4","text":"Kundaŵi pe, Che Yesu ŵajimi mungulugulu litanda nambo ŵakulijiganya nganamanyililaga kuti ŵaliji ŵelewo."},{"book":"Yohana","chapter":"21","verse":"5","text":"Nipele Che Yesu ŵausisye, “Achachanda, ana nganimpate somba syasilisyose?”"},{"book":"Yohana","chapter":"21","verse":"6","text":"Che Yesu ŵaasalile, “Mponye lwau kundyo kwa ngalaŵa chimpate somba.” Nipele ŵaponyisye lwau ni sambano nganakombolanga kulukwekwelemya ligongo somba syaliji syesijinji nnope."},{"book":"Yohana","chapter":"21","verse":"7","text":"Pelepo jwakulijiganya juŵanonyelwe nnope ni Che Yesu jula ŵansalile che Petulo, “Ambuje ŵelewo!” Palapala che Simoni Petulo paŵapilikene kuti Ambuje, ŵatakwile mwinjilo wao ligongo ŵaliji ausile ni kuliponyela mmeesi."},{"book":"Yohana","chapter":"21","verse":"8","text":"Nambo ŵakulijiganya ŵane ŵala ŵaiche ku mbwani ni ngalaŵa ali nkulukwekwelemya lwau lwalugumbele somba pakuŵa nganatalichila kunsanga, mpela makongolo mia moja."},{"book":"Yohana","chapter":"21","verse":"9","text":"Paŵaiche kunsanga ŵauweni mooto wa makala ni pachanya pakwe paŵichikwe somba ni nkate."},{"book":"Yohana","chapter":"21","verse":"10","text":"Che Yesu ŵaasalile, “Muumbe somba simpepe simpatile sampano.”"},{"book":"Yohana","chapter":"21","verse":"11","text":"Nipele che Simoni Petulo ŵakwesile mu ngalaŵa, ŵaluwutile kunsanga lwau lwalugumbele somba syekulungwa mia moja na hansini na tatu. Namuno somba syo syaliji syesijinji kwanti yele, lwau nganilupapuka."},{"book":"Yohana","chapter":"21","verse":"12","text":"Che Yesu ŵaasalile, “Njisangane kunlye.” Nganapagwa namose jumo jwa ŵakulijiganya ŵao juŵalinjile kumbusya, “Ana mmwe ndi ŵaani,” pakuŵa ŵamanyilile kuti ali Ambuje."},{"book":"Yohana","chapter":"21","verse":"13","text":"Che Yesu ŵaiche, ŵajigele nkate ni kwapa. Ŵatesile iyoyo peyo ni somba sila."},{"book":"Yohana","chapter":"21","verse":"14","text":"Keleka kaliji kaatatu Che Yesu kwakopochela ŵakulijiganya ŵao paŵamasile kusyuka."},{"book":"Yohana","chapter":"21","verse":"15","text":"Paŵamasile kulya, Che Yesu ŵambusisye che Simoni Petulo, “Che Simoni mwanagwao che Yohana! Ana nkuunonyela une kwapunda ŵane wa?”"},{"book":"Yohana","chapter":"21","verse":"16","text":"Nipele ŵambusisye sooni kaaŵili, “Che Simoni mwanagwao che Yohana! Ana nkuunonyela une?”"},{"book":"Yohana","chapter":"21","verse":"17","text":"Nipele ŵambusisye sooni kaatatu kuti, “Che Simoni mwanagwao che Yohana! Ana nkuunonyela une?”"},{"book":"Yohana","chapter":"21","verse":"18","text":"Ngunsalila isyene, pamwaliji jwanchanda, mwasyoŵelele kulitaŵa mpumbulu mwasyene ni kwaula kwakulikose kumwasachile kwaula. Nambo pachinchekulupe, chinchijongola makono genu ni mundu jwine chachintaŵa ni kunjausya kungankukusaka kwaula.”"},{"book":"Yohana","chapter":"21","verse":"19","text":"Kwakuŵecheta yeleyo, Che Yesu ŵalosisye chiwa chichawe che Petulo ni kwapa ukulu Akunnungu. Paŵamasile kuŵecheta yeleyo ŵansalile, “Munguye.”"},{"book":"Yohana","chapter":"21","verse":"20","text":"Pelepo che Petulo ŵagalawiche ni kumbona jwakulijiganya juŵanonyelwe nnope ni Che Yesu achakuyaga. Jwakulijiganya ju ni jwejula juŵatemi kuŵandikana nnope ni Che Yesu katema ka chakulya cha Pasaka ni kwausya Che Yesu, “Ambuje ana nduni juchangalauche?”"},{"book":"Yohana","chapter":"21","verse":"21","text":"Che Petulo paŵambweni jwelejo ŵambusisye Che Yesu, “Ambuje, nambi jwelejo chiyasimane ichichi?”"},{"book":"Yohana","chapter":"21","verse":"22","text":"Che Yesu ŵajanjile, “Nasakaga asigale mpaka pachimuje ana mmwe ikumbandichila chichi? Mmwejo munguye une.”"},{"book":"Yohana","chapter":"21","verse":"23","text":"Nipele ngani jo jajenele kwa ŵandu ŵakunkulupilila Kilisito kuti jwakulijiganya jo ngaawa. Nambo Che Yesu nganasala kuti ngaawa, nambo ŵatite, “Nasakaga asigale mpaka pachimuje ana mmwe ikumbandichila chichi?”"},{"book":"Yohana","chapter":"21","verse":"24","text":"Jwakulijiganya ju ni jwejula jwaŵalasile umboni wa indu yi ni kulemba. Uweji tukumanyilila kuti yasasile ili isyene."},{"book":"Yohana","chapter":"21","verse":"25","text":"Ipali indu ine yejinji iŵaitendekenye Che Yesu. Yeleyo ikalembekwe yose chimo chimo nguganisya kuti namose chilambo chose ngachikajenele kuŵika itabu yaikalembekwe."}]}