{"data":[{"book":"Namako","chapter":"9","verse":"1","text":"Yesu nkaathepa uhimiacha eraka, “Wo ikekhiaye, kinouhimeriani wiira, ahawo akina vaa ahinowa aakhwa mpaka vanohalha aya woona Imwene ya Nlhuku ikhuruwaka wo machiri.”"},{"book":"Namako","chapter":"9","verse":"2","text":"Yavireke mahuku sita, Yesu nkaakusha Napeturo ni Nayakhobo ni Nayohana umwaakoni waakhalhanne awe vekha aya. Wowo Yesu nkaarukunuwa ikhove,"},{"book":"Namako","chapter":"9","verse":"3","text":"ikuwo chaawanre awe nkachaatelha ttuuu utelha vahinooria awe ntu riyoothe velhaponi vaa uteelhiha thoko chiichammo."},{"book":"Namako","chapter":"9","verse":"4","text":"Paahi owiittucha araru ayo nkayoona Naeliya ni ashinna Musa yaarerihaka ni Yesu."},{"book":"Namako","chapter":"9","verse":"5","text":"Napeturo nkaamwiirelha Yesu wiira, “Owiittuchiha, vahorera wiira nirii vaa! Ninouthekelhani mahema mararu, nawinyu ni Ashinna Musa ni Naeliya.”"},{"book":"Namako","chapter":"9","verse":"6","text":"Olhumacha chiicho wo uhichuwelha, vamoka ni akhunanaya ayo yaari ahalhaka anoomiye uwanoni."},{"book":"Namako","chapter":"9","verse":"7","text":"Nkanaakhuruwa nihute nkanaakhunelha, ni nlhove nkaneewaniaa nnihuteni neeraka, “Ulha phi Mwaamwanaka kinonttuna aka, mmwiwelhelheke yoyo!”"},{"book":"Namako","chapter":"9","verse":"8","text":"Vaawenhe aya tho, khaawo ntu oonelhe ahikhalhe Yesu vekha awe."},{"book":"Namako","chapter":"9","verse":"9","text":"Vaakhuruwa aya umwaakoni, Yesu nkaamuka wiira, “Nhinhimiachere ntu riyoothe chittu chonne inyu, mpaka nihuku no uhihimmwa Mwaana a Ntu.”"},{"book":"Namako","chapter":"9","verse":"10","text":"Nkayanrumelhelha, nansho akakohanachaka ashineneru, “Phi nlhove naani nenno no uhihimmwa unookhwani nno?”"},{"book":"Namako","chapter":"9","verse":"11","text":"Nkayankoha Yesu, “Woonaka owiittuchiha Malhehero a ashinna Musa aneera wiira Naeliya phi nohalha uchokholha uwa?”"},{"book":"Namako","chapter":"9","verse":"12","text":"Yesu nkaakhulha eeraka, “Naeliya phi nohalha uholhelha uwa awe eesha tayari chittu chonkhaye. Nansho veeshiyani ulhepiya wiira Mwaana a Ntu nowa uhuvihiya ni ukhotiya?"},{"book":"Namako","chapter":"9","verse":"13","text":"Kinouhimeriani wiira, Naeliya ahomalha uwa ni ayo nkaapangelhachiya chaathananne aya thoko chilhepiye ni Malhove Matakatifu, chaachaka.”"},{"book":"Namako","chapter":"9","verse":"14","text":"Veethakaniha aya ni owiittucha akina aahanlhe utulhi ayo, nkayaaphwanya attu enchi anaarukurenrie vamoka ni owiittuchiha Malhehero akina akohanachaka malhove."},{"book":"Namako","chapter":"9","verse":"15","text":"Attu vaamwonne aya Yesu nkayaashangacha, nkayanttimakelha unshikuriani."},{"book":"Namako","chapter":"9","verse":"16","text":"Yesu nkaakoha owiittucha awe, “Nnokohanachani?”"},{"book":"Namako","chapter":"9","verse":"17","text":"Nkaakhulha ntu mmoka eeraka, “Owiittuchiha, mii kihommwiiha mwaamwanaka uwaninyu hovariya ni mashoka o unanara hooriaka wulhumacha."},{"book":"Namako","chapter":"9","verse":"18","text":"Vanonchokholhacha aya, ninommulhushaka vathi ni niphoru ninkhumaka mmwano, ni ukhuura miino, iruttu imuumaka nko. Kahaalhepelha owiittucha inyu, nansho khayonrie unlhamiha.”"},{"book":"Namako","chapter":"9","verse":"19","text":"Yesu nkaahimia wiira, “Inyu mwaatti iyari yo wuuma mirima va! Kinohalha ukhalha ni inyu mpaka iyaakhani? Kuuvilhelhekeni mpaka iyaakhani? Mummwiiheke mmirawo uyo vaa!”"},{"book":"Namako","chapter":"9","verse":"20","text":"Nkanrweha mwammirawo uyo wa Yesu. Nshoka vaamwonne awe Yesu, mwaana vaarweehiya awe, nkanammulhusha mmirawo uyo vathi ni umuumiha, ni unkumiha niphoru uwanoni."},{"book":"Namako","chapter":"9","verse":"21","text":"Yesu nkaakoha athumwanawe mmirawo ayo. “Nothemwihiya toka iyaakhani?” Athumwanawe mwammirawo ayo nkayaakhulha, “Uchokholha vaari awe mwaana mwankani.”"},{"book":"Namako","chapter":"9","verse":"22","text":"Athepaka uhimiacha wiira, “Venchi vanowulhushia awe, nshoka nithananaka umwiiva wo ummulhushera vamooroni ni vakina mmaashini. Nnonelhe ikiriri, mworiakaru munlhamihe!”"},{"book":"Namako","chapter":"9","verse":"23","text":"Yesu nkeera, “Nneera kooriaka! Kila ittu inoworia wa ntu norumelhelha.”"},{"book":"Namako","chapter":"9","verse":"24","text":"Vavawo athumwanawe mmirawo ayo nkayaakhuwelha yiiraka, “Kinorumelhelha, nansho vakani. Nkihelheke nrima!”"},{"book":"Namako","chapter":"9","verse":"25","text":"Yesu nkoona wiira attu anoothepa uncharaanelha, paahi nkaachachera nshoka nno, “Kinolheherani inyu nshoka no unanara no ohiiwa ni uhuulhumacha nthame, nhinhokolhelhe tho!”"},{"book":"Namako","chapter":"9","verse":"26","text":"Nshoka nkanaakhuwelha, nimmulhushaka mmirawo vathi ninhelhaka ichilhichilhi ni unthama. Mmirawo nkaahalha narumpe thoko ntembo, yeeriaka, “Hokhwa!”"},{"book":"Namako","chapter":"9","verse":"27","text":"Nansho Yesu nkanthesha ammaraka moono umweemesha, nkeemelha."},{"book":"Namako","chapter":"9","verse":"28","text":"Vaakenlhe awe nnupani, owiittucha awe nkayankoha wo ntemera wiira, “Ana chani woonaka hii khanoonrie woomolha nshoka nne?”"},{"book":"Namako","chapter":"9","verse":"29","text":"Yesu nkaakhulha eeraka wiira, “Nshoka no nikosho thoko nna khaninooria uthama wo uhittuka ni ulhapelhiya kaye.”"},{"book":"Namako","chapter":"9","verse":"30","text":"Yesu ni owiittucha awe nkayaathama vavawo ni ulhukama ilhapo cho Ugalilaya. Yesu khaathananne attu achuwelhe wiira ri vayi,"},{"book":"Namako","chapter":"9","verse":"31","text":"ukhalhawaya aari eetuchihaka owiittucha awe. Eetuchiha wiira, “Mwaana a Ntu nowa uvariya ni urweehiya wa attu anohalha umwiiva. Nansho, nowa uhihimmwa nihuku noneraru naya.”"},{"book":"Namako","chapter":"9","verse":"32","text":"Nansho khayaachuwenlhe ittu yeetuchihiya aya, nkayamwoova unkoha."},{"book":"Namako","chapter":"9","verse":"33","text":"Nkayaaphiya Ukapenaumu. Vaari aya mpaani, Yesu nkaakoha owiittucha awe wo wiira, “Mwaatti mwaarerihani mphironi mmwe?”"},{"book":"Namako","chapter":"9","verse":"34","text":"Khaawo aakhunlhe, ukhalhawaya vaari aya mphironi ittu yaakokohanacha aya ashineneru yaari mpani ri mulhupalhe aya."},{"book":"Namako","chapter":"9","verse":"35","text":"Yesu nkaakhalha nipuro, ni weehana owiittucha khumi ni elhi, ni waahimeria wiira, “Ntu nothanana uholhelha yoyo hothananiya ukhalha o uttia nkhora uno akhalhaka namitheko a attu onkhaye.”"},{"book":"Namako","chapter":"9","verse":"36","text":"Nkankusha mwanhima, nkaamwemesha variyari aya. Nkankwapata ni uhimia wiira,"},{"book":"Namako","chapter":"9","verse":"37","text":"“Ntu nompochera mwanhima thoko ulha, aromolhaka nchina naka, hokipochera mii, ni uyo nokipochera, khakiponchere mii vekha haapochera ni ayo akirumilhe.”"},{"book":"Namako","chapter":"9","verse":"38","text":"Nayohana nkayeera, “Owiittuchiha, nahomwona ntu omochalhaka mashoka o unanara aromolhaka nchina ninyu, ni hii nkananchiichiha, ukhalhawaya kahena mmoka ninonttukana ihu munlhokoni mwihu.”"},{"book":"Namako","chapter":"9","verse":"39","text":"Yesu nkaakhulha nkeerelha, “Nhaachiichihe khaawo ntu nooria upanga cho ushangiha wo nchina naka nkoolhumacha chittu cho uhilhoka."},{"book":"Namako","chapter":"9","verse":"40","text":"Ukhalhawaya kila ntu hinonikhota yoyo ri awihu."},{"book":"Namako","chapter":"9","verse":"41","text":"Kinouhimeriani wo ikekhiaye wiira ntu nohalha uvahani maashi o uwuria wo nchina naka, ukhalhawaya mwaatti phi attu a Kuristo, yoyo nowa upatta nttuvo nawe.”"},{"book":"Namako","chapter":"9","verse":"42","text":"“Ntu riyoothe nohalha waattekiha alha ashinkani anokirumelhelha alha, yoyo nambaya attukelhelhiye nshilho nshikoni mwawe ni utumbucherihiya mbaharini."},{"book":"Namako","chapter":"9","verse":"43","text":"Mwoonaka moono inyu uhoottekihani, nambaya utupulhiye! Iri nambaya uhikhalha ni moono mmoka ni ukelha uukumini kuliko urihiya umooroni Ujehannamu nnari ni miono miilhi."},{"book":"Namako","chapter":"9","verse":"44","text":"Mwommo miunku chaya khachinokhwa ni mooro uyo khunotiphia."},{"book":"Namako","chapter":"9","verse":"45","text":"Mweto chiicho, wo uttekihakani, ntupulheke! Nambaya ukelha uukumini ni mweto mmoka kuliko urihiya umooroni Ujehannamu."},{"book":"Namako","chapter":"9","verse":"46","text":"Wowo miunku chaya khachinokhwa ni mooro uyo khunotiphia."},{"book":"Namako","chapter":"9","verse":"47","text":"Niitho ninno noottekihakani, nkhulheke! Nambaya ukelha uphioni wi Imwene ya Nlhuku nnari ni niitho nimoka kuliko urihiya umooroni Ujehannamu mmwehaka ni miitho melhi."},{"book":"Namako","chapter":"9","verse":"48","text":"Wowo ‘miunku chaya khachinokhwa, ni mooro aya khuntiphia.’ ”"},{"book":"Namako","chapter":"9","verse":"49","text":"“Kila mmoka, noteelhihiya wo mooro thoko inama chinohelhiya aya maakha."},{"book":"Namako","chapter":"9","verse":"50","text":"Maakha ari o uchiva, nansho athuwaka anohalha uchiva chani tho?”"}]}