{"data":[{"book":"Kuekuligwa","chapter":"21","verse":"1","text":"Kuboka penia, nginijibona mbengu nhyono na dunia nhyono. Gambu mbengu ja kalakala na dunia ja kalakala ikiba iboigwe na baali uhyo jikibaje."},{"book":"Kuekuligwa","chapter":"21","verse":"2","text":"Nginikibona kilambo cha chwapi, Yelusalemu nhyono, chakauluka kuboka ku Nnoongo kumbengu. Kikiba kibekigwe chwapi andi ajumbo abalembalekigwe chwapi kukutoligwa na analome."},{"book":"Kuekuligwa","chapter":"21","verse":"3","text":"Penia nginilijoa lilobe likolongwa kuboka pikitebu chutawala kulenga, “Nno! Kitamo cha Nnoongo kiyono kibi pamwe na bandu. Jwombe atama pamwe nabo. Angweto biba bandu bakwe, Nnoongo mwene aitama nabo, jwombe aiba Nnoongo jwabe."},{"book":"Kuekuligwa","chapter":"21","verse":"4","text":"Jwenio magaungula manjochi gabe goa. Gambu kiu kibeje kabena, andaje kokaleka, andaje nguto, andaje kubinia. Gambu ilebe yakalakala ipetite.”"},{"book":"Kuekuligwa","chapter":"21","verse":"5","text":"Penia jwatamite pikitebu chutawala ngalenga, “Nno, nitenda yoa kube ihyono.” Kabe nganengela, “Nhwandike malobe ganga, gambu malobe ganga gu kuaminika na ga kweli.”"},{"book":"Kuekuligwa","chapter":"21","verse":"6","text":"Penia nganengela, “Galenganile! Nenga nakutumbula nu kujomolela, kindumbutumbu chi ilebe yoa nu kupela kuilebe yoa. Mundu jwajoa jwabi na nyota manimpa mache agaboke mu chembwe cha bwomi anywe pangalepa."},{"book":"Kuekuligwa","chapter":"21","verse":"7","text":"Jwapakuotola mapata genia, nane maniba Nnoongo jwakwe na jwenio aiba manango."},{"book":"Kuekuligwa","chapter":"21","verse":"8","text":"Nambu bandu abajogopa na bangaamini na akabaja na akakomi na akangongola na akaabe na abagongale inyago na akawangi boa, benia paali pabe piba mulilaba elijaka mwoto gwa mabwe ga baluti, chenie nga kiu cha pabena.”"},{"book":"Kuekuligwa","chapter":"21","verse":"9","text":"Penia jumwe kati ja akapakachi saba kuboka kumbengu abakiba na mitungati sabaje ejikiba jitweli ioya saba jukujomolela, ngaika nu kunengela, “Nhwike! Nane manunnaya ajumbo, nhwana gwa Mwanalimbelele”"},{"book":"Kuekuligwa","chapter":"21","verse":"10","text":"Penia kiti mbi nu Uhuke jwa Nnoongo, mpakachi ngandola ngambeleka mpaka pikitombi kikolongwa kitandamau. Nganaya kilambo cha Chwapi, Yelusalemu, chakauluka kuboka ku Nnoongo kumbengu."},{"book":"Kuekuligwa","chapter":"21","verse":"11","text":"Chakang'ala ku kibumo cha Nnoongo, kung'ala kwakwe kukiba andi kwa libwe lya bei ngolongwa andi libwe lya yaspi, ling'ala andi lindala."},{"book":"Kuekuligwa","chapter":"21","verse":"12","text":"Kilambo chenie kikiba ni lipamanda litindile kilambo choa lina milyango komi ni mibele pamwe na akapakachi komi na abele ngabajema pimilyango jenie. Panani ja kila nniango paandikigwe maina ga makabi komi na mabele guku Isilaeli."},{"book":"Kuekuligwa","chapter":"21","verse":"13","text":"Kikiba na milyango mitatu kundonde, milyango mitatu kuchanya, milyango mitatu kubanda, milyango mitatu kumbwani."},{"book":"Kuekuligwa","chapter":"21","verse":"14","text":"Mulipamanda li kilambo chenie likiba lichengigwe kijemo cha maganga komi na mabena, na kila panani ja liganga pakiba paandikigwe liina limwe lya achandundame komi na abena ba Mwanalimbelele."},{"book":"Kuekuligwa","chapter":"21","verse":"15","text":"Mpakachi ojwalongila nane akiba nu lutela lwa jaabu lukupemela kilambo, nu kupeme milyango jakwe na mapamanda gakwe."},{"book":"Kuekuligwa","chapter":"21","verse":"16","text":"Kilambo chenie kikiba ni ingonu ncheche mapana na matandamau gakwe telatela. Mpakachi ngakipema kilambo chenie kulutela lwakwe, kikiba na kilomita elufu ibena na mya ncheche, na kilomita yenie mapana nu kutandamala kujenda pae."},{"book":"Kuekuligwa","chapter":"21","verse":"17","text":"Penia mpakachi ju kumbengu ngapema lipamanda lyenie mapana gakwe gakiba mita sitini na sita ku kipemo cha bandu, mpakachi atumia chenie."},{"book":"Kuekuligwa","chapter":"21","verse":"18","text":"Lipamanda lyenie lyakiba lichengigwe kwa mabwe ga bei ngolongwa agakemigwa yaspi ni kilambo chenie kikiba kichengigwe kwa jaabu chwapi, andi lindala linakung'ala."},{"book":"Kuekuligwa","chapter":"21","verse":"19","text":"Ijemo ya lipamanda lya kilambo yakiba ilembelekiigwe ku kila liganga ga bei ngolongwa. Liganga likutumbula li kijemo likiba yaspi, lya pabena safaya na lya tatu kalikedoni na lya ncheche zumalidi,"},{"book":"Kuekuligwa","chapter":"21","verse":"20","text":"li nhwano salidoniki, lya sita akiki, lya saba kilisolito, lya nane bebulo, lya tisa topazi, lya komi kilisopaso, lya komi na moja yasintho na lya komi ni ibena ametisto."},{"book":"Kuekuligwa","chapter":"21","verse":"21","text":"Milyango komi na mibena jela jakiba lulu komi ni ibena, kila nniango gwakatengenechigwa kwa lulu jimwe. Ndela ngolongwa ja kilambo jakiba jichengigwe kwa jaabu chwapi, jina kung'ala andi lindala."},{"book":"Kuekuligwa","chapter":"21","verse":"22","text":"Nijibwenije nyumba ja Nnoongo mu kilambo chenie, gambu Angwana ana Nnoongo Bina Makakala na Mwanalimbelele nga nyumba jabe."},{"book":"Kuekuligwa","chapter":"21","verse":"23","text":"Kilambo chenie kipaligwije kumuliki lichoba andaje mwei, gambu kibumo cha Nnoongo kikipe ndaa nu lumuli lu kilambo chenie nga Mwanalimbelele."},{"book":"Kuekuligwa","chapter":"21","verse":"24","text":"Bandu ba padunia batyanga mundaa jakwe na akangwana ba padunia baleta kipato chabe mwenio."},{"book":"Kuekuligwa","chapter":"21","verse":"25","text":"Milyango ji kilambo chenie jijigaligwaje machoba goa, gambu kubeje kilo mwenio."},{"book":"Kuekuligwa","chapter":"21","verse":"26","text":"Kibumo ni ipato ya bandu boa badunia iletigwa mwenio."},{"book":"Kuekuligwa","chapter":"21","verse":"27","text":"Nambu kibije ngu chachoa chikibi kichapu chikipakujingila mukilambo chenie, andaje mundu jwajoa jwakamu ilebe yaoni andaje uwangi aijingije mwenio. Nambu baba tu abaandikigwe maina gabe mukitabu cha bwomi cha Mwanalimbelele."}]}