{"data":[{"book":"KUUƊE SAHAABAAƁE ƁEN","chapter":"21","verse":"1","text":"Ɓay men sertii e maɓɓe, men bakii ɗon e laana ndiyan, men fewni haa Koosi. Bimbi nden ɲande men yahi Rodeesi. Ɓay men iwii ɗon kadi, men yahi Patara."},{"book":"KUUƊE SAHAABAAƁE ƁEN","chapter":"21","verse":"2","text":"Ɓay men tawii ɗon laana lumbooha yaara Fenisii, men bakii ɗon, men yahi."},{"book":"KUUƊE SAHAABAAƁE ƁEN","chapter":"21","verse":"3","text":"Ɓay men ɓattike Siipuru, onsay men acciri ɗon ka nano, men yaari telen Sirii fii tippinoygol ko laana kan rondii kon Tiiri."},{"book":"KUUƊE SAHAABAAƁE ƁEN","chapter":"21","verse":"4","text":"Ɓay men tawii taalibaaɓe ɓen ɗon, men woni balɗe jeeɗiɗi. Immorde e Ruuhu Allaahu on ɓe wi'i Puulusa: «Wota yahu Yerusalaam.»"},{"book":"KUUƊE SAHAABAAƁE ƁEN","chapter":"21","verse":"5","text":"Ɓay ɗen balɗe jeeɗiɗi timmii, men yahi. Onsay kamɓe fow e rewɓe maɓɓe ɓen e ɓiɓɓe maɓɓe ɓen, ɓe ɗowtiti men, men yaadi haa men yalti saare nden, ɗun ko ka sera ndiyan, men jiccii, men du'ondiri."},{"book":"KUUƊE SAHAABAAƁE ƁEN","chapter":"21","verse":"6","text":"Onsay men waynondiri e maɓɓe, men bakii ka laana, kamɓe ɓe yiltitii ka maɓɓe."},{"book":"KUUƊE SAHAABAAƁE ƁEN","chapter":"21","verse":"7","text":"Ɓay men gaynii ko yaaretee laana ndiyan kon, ɗun ko gila Tiiri haa Potolemaayi, men hiwrondiri e musiɓɓe gomɗinɓe wonɓe ɗon ɓen, men wondi e maɓɓe ɲallal."},{"book":"KUUƊE SAHAABAAƁE ƁEN","chapter":"21","verse":"8","text":"Bimbi nden ɲande, men yahi men hewtoyi Seezariiya, men naatiri ka suudu Filiipu oo waajotooɗo fii Kibaaru Moƴƴo on, tawdaaɗo e njeeɗiɗooɓe ɓen, men weeri ka makko."},{"book":"KUUƊE SAHAABAAƁE ƁEN","chapter":"21","verse":"9","text":"Tawi himo mari jiwɓe nayo haalooɓe ko Alla longini ɗun ɓe andaali gorko."},{"book":"KUUƊE SAHAABAAƁE ƁEN","chapter":"21","verse":"10","text":"Nde tawnoo men waɗii ɗon balɗe buy, haaloowo ko Alla longini ɗun wi'eteeɗo Agabuusi, iwruɗo ka diiwal Yahuuda, ari tawi men."},{"book":"KUUƊE SAHAABAAƁE ƁEN","chapter":"21","verse":"11","text":"O ƴetti dattol Puulusa ngol, o haɓɓitii juuɗe e koyɗe, o wi'i: «E hino ko *Ruuhu Seniiɗo on wi'i kon: ‹Oo neɗɗo jeyɗo ngol dattol, Yahuudiyankeeɓe ɓen haɓɓiray mo nii Yerusalaam, ɓe watta mo e juuɗe ɓe wonaa Yahuudiyanke ɓen.› »"},{"book":"KUUƊE SAHAABAAƁE ƁEN","chapter":"21","verse":"12","text":"Ɓay menen e ɓen yimɓe hoɗuɓe e nden nokkuure men nanii ɗun, men jeeji Puulusa fii wota o yahu Yerusalaam."},{"book":"KUUƊE SAHAABAAƁE ƁEN","chapter":"21","verse":"13","text":"Kono Puulusa jaabii men, wi'i: «Ko honɗun wulloton, bonnon mi ɓernde? Ko fii min hinaa fii haɓɓegol tun mi hebulanii, kono ko hay maayugol Yerusalaam fii innde Iisaa Joomi on.»"},{"book":"KUUƊE SAHAABAAƁE ƁEN","chapter":"21","verse":"14","text":"Nde tawnoo o jaɓaali yilteede e ko o anniyii kon, men haɓɓitaaki hande kadi, kono men wi'i: «Yo kodduruyee Joomiraaɗo on waɗu!»"},{"book":"KUUƊE SAHAABAAƁE ƁEN","chapter":"21","verse":"15","text":"Ɓay ɗen balɗe ɗon feƴƴii, men eɓɓindii, men yahi Yerusalaam."},{"book":"KUUƊE SAHAABAAƁE ƁEN","chapter":"21","verse":"16","text":"Taalibaaɓe goo ɓe Seezariiya ɗowti men ka goɗɗo no wi'ee Manasuuna mo Siipuru, on ko taalibaajo gila ko neeɓi, fii ko werna men."},{"book":"KUUƊE SAHAABAAƁE ƁEN","chapter":"21","verse":"17","text":"Ɓay men hewtii Yerusalaam, musiɓɓe ɓen jaɓɓori men weltaare."},{"book":"KUUƊE SAHAABAAƁE ƁEN","chapter":"21","verse":"18","text":"Bimbi nden ɲande menen e Puulusa men ari ka Yaaquuba, ardotooɓe *moftal ngal kadi fow ari ɗon."},{"book":"KUUƊE SAHAABAAƁE ƁEN","chapter":"21","verse":"19","text":"Ɓay Puulusa gaynii ɓe hiwraade, o nangi e fillitanagol ɓe, fensita ko Allaahu on waɗi e hakkunde ɓe wonaa Yahuudiyanke ɓen e nder golle makko ɗen."},{"book":"KUUƊE SAHAABAAƁE ƁEN","chapter":"21","verse":"20","text":"E nder ko ɓe heɗii mo kon, ɓe mawnini Alla, e hoore ɗun ɓe wi'i mo: «Musiɗɗo, a yi'ii ittiri guluuje guluuje Yahuudiyankeeɓe ko gomɗini, e hoore ɓe fow hiɓe haɓɓitii e Sariya on."},{"book":"KUUƊE SAHAABAAƁE ƁEN","chapter":"21","verse":"21","text":"E hoore ɓe yeetaama wonde hiɗa jannude Yahuudiyankeeɓe wonɓe e hakkunde ɓe wonaa Yahuudiyanke ɓen fow wota ɓe jokku Sariya Muusaa on, ɗun ko wi'ugol ɓe wota ɓe sunnin fayɓe maɓɓe ɓen e wota ɓe jokku naamuuji ɗin."},{"book":"KUUƊE SAHAABAAƁE ƁEN","chapter":"21","verse":"22","text":"Hara ko honɗun waɗeten? Ko fii pellet ɓe anday wonde a arii."},{"book":"KUUƊE SAHAABAAƁE ƁEN","chapter":"21","verse":"23","text":"Ko ɗun waɗi si men wi'ete yo a waɗu ko men wi'u-maa kon. No e hakkunde amen yimɓe nayo woonduɓe woondoore."},{"book":"KUUƊE SAHAABAAƁE ƁEN","chapter":"21","verse":"24","text":"Ƴettu ɓen, laɓɓindinoɗaa e maɓɓe, fawtoɗaa njoddi fembagol maɓɓe ngol, ɗun fow anday goonga alaa e ko ɓe wowlanaa kon fii maa, kono an kadi hiɗa ɗoftii Sariya on."},{"book":"KUUƊE SAHAABAAƁE ƁEN","chapter":"21","verse":"25","text":"Kono fii ɓe wonaa Yahuudiyanke, gomɗinɓe ɓen, men tawi no moƴƴi ka men windana ɓe, yo ɓe reeno e tebbeeli sakkanaaɗi sanamuuji e ƴiiƴan e mummunteeji jiibuɗi e jinaa.»"},{"book":"KUUƊE SAHAABAAƁE ƁEN","chapter":"21","verse":"26","text":"Bimbi nden ɲande, Puulusa ƴetti ɓen yimɓe nayo, o laɓɓindinodi e maɓɓe, o naati ka *juulirde mawnde. O feɲɲini ko honde tuma e ɲalaaɗe ɗen laɓɓinagol maɓɓe ngol timmata, sadaka mo bee e maɓɓe waɗee."},{"book":"KUUƊE SAHAABAAƁE ƁEN","chapter":"21","verse":"27","text":"Ka balɗe jeeɗiɗi ɗen timmata ɗon, ɓay Yahuudiyankeeɓe ɓe *Aazii ɓen yi'ii mo ka juulirde mawnde, ɓe ƴuuni jamaa on fow, ɓe fawi mo juuɗe,"},{"book":"KUUƊE SAHAABAAƁE ƁEN","chapter":"21","verse":"28","text":"e hoore hiɓe ewnoo, wi'a: «Isra'iilayankeeɓe*, wallee men! E hino neɗɗo wonɗo jannude fow on nokku woo nokku fii liddagol jamaa on, liddoo Sariya on, liddoo kadi ndee nokkuure. E hay o naadii *Gereekiyankeeɓe ka juulirde mawnde, o tuuninii ndee nokkuure hormorde!»"},{"book":"KUUƊE SAHAABAAƁE ƁEN","chapter":"21","verse":"29","text":"(Ko woni sabu ɗun ko tawde hari ɓe yiidiino mo e oo Efeesiyankoojo wi'eteeɗo Torofiimi ka saare, haa ɓe sikki wonde Puulusa naadii mo ka juulirde mawnde.)"},{"book":"KUUƊE SAHAABAAƁE ƁEN","chapter":"21","verse":"30","text":"Onsay saare nden fow memminii, yimɓe ɓen dogi iwri e cenɗe ɗen fow, ɓe nangi Puulusa, ɓe pooɗi mo, ɓe itti ka juulirde mawnde, baafe ɗen ombaa kisan."},{"book":"KUUƊE SAHAABAAƁE ƁEN","chapter":"21","verse":"31","text":"Wa ko ɓe eɓɓata fii warugol mo, tawi hooreejo dental suufaaɓe Roomu ɓen nanii wonde jiiɓoldu waɗii e nder Yerusalaam fow."},{"book":"KUUƊE SAHAABAAƁE ƁEN","chapter":"21","verse":"32","text":"Ɗon kisan, o ƴetti suufaaɓe e yeesooɓe mun, ɓe wubbani ɓen eɓɓunooɓe warugol Puulusa. No ɓe yiirunoo on hooreejo e ɓen suufaaɓe, ɓe acciti piyugol mo."},{"book":"KUUƊE SAHAABAAƁE ƁEN","chapter":"21","verse":"33","text":"Onsay on hooreejo ɓadii mo kanko Puulusa, o nangi mo, o yamiri yo ɓe jolku mo jolokooje ɗiɗi. O landii non ko hombo woni oo e ko honɗun o waɗi."},{"book":"KUUƊE SAHAABAAƁE ƁEN","chapter":"21","verse":"34","text":"Kono tawi e nder jamaa on, woɓɓe no ewnoo wi'a goɗɗun, ɓeya kadi no wi'a goɗɗun goo, tawi kanko hooreejo on o waawaali andude ko woni haqiiqa fii murtaldu ndun. Onsay o yamiri yo ɓe naɓu mo ka daaka suufaaɓe ɓen."},{"book":"KUUƊE SAHAABAAƁE ƁEN","chapter":"21","verse":"35","text":"Wa ko Puulusa ƴawata ɓorɗi ɗin, suufaaɓe ɓen kutii mo tambii sabu hunƴeendi jamaa on."},{"book":"KUUƊE SAHAABAAƁE ƁEN","chapter":"21","verse":"36","text":"Ko fii hari konu yimɓe ɓen no jokki mo, no ewnoo, wi'a: «Waree mo!»"},{"book":"KUUƊE SAHAABAAƁE ƁEN","chapter":"21","verse":"37","text":"Wa ko kanko Puulusa o naadetee ka daaka suufaaɓe ɓen, o landii hooreejo dental suufaaɓe ɓen, o wi'i: «E hara a newnanay lan yeetagol ma goɗɗun?»"},{"book":"KUUƊE SAHAABAAƁE ƁEN","chapter":"21","verse":"38","text":"E hara hinaa an woni oo Misirayankoojo, wonuɗo sabu nduu murtaldu ko feƴƴi koo, dogidi e ɓee ittooɓe ko'e guluuje nayo ka wulaa?»"},{"book":"KUUƊE SAHAABAAƁE ƁEN","chapter":"21","verse":"39","text":"Kanko Puulusa o wi'i mo: «Min, ko mi Yahuudiyankeejo mo Tarsiisu, ɗun ko e nder Silisii, jeyaaɗo e saare nde tawata wonaa hayfunde. Mi jeejii ma newnanan yewtugol jamaa on.»"},{"book":"KUUƊE SAHAABAAƁE ƁEN","chapter":"21","verse":"40","text":"Onsay on hooreejo newnani mo. Kanko Puulusa o immii, o darii ka hoore ɓorɗi, o yeƴani jamaa on jungo, deeƴaango tiiɗungo waɗi. Onsay o hewtini ɓe yewtere nden e haala Yahuudiyanke, o wi'i:"}]}