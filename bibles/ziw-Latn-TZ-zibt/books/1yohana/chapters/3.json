{"data":[{"book":"1 Yohana","chapter":"3","verse":"1","text":"Kaulani ni ungi wi vivihi Tate achungise, hata chetangwa wana wa Chohile! Naho chindedi nivyo chili, nivyo vikule wantu we isi ino hawachimanyize, kwaviya hawammanyaga Chohile."},{"book":"1 Yohana","chapter":"3","verse":"2","text":"Wambuya zangu, suwe haluse chimanya chiwana wa Chohile, mna havinati kubunkulwa pwilili ivyo nachitende chili. Mna chivimanya kugamba, umo Kulisito nalaile, nachifanane naye kwaviya nachimwone viya eli."},{"book":"1 Yohana","chapter":"3","verse":"3","text":"Elo chila mntu mta msuhi uno mwa Kulisito, elengusa saviya Kulisito alenguke."},{"book":"1 Yohana","chapter":"3","verse":"4","text":"Chila mntu akudamanya masa atula sigilizi ya Chohile, kwaviya masa ni kutula sigilizi."},{"book":"1 Yohana","chapter":"3","verse":"5","text":"Mvimanya kugamba Kulisito ezaga kusa masa yetu, na kugamba uyo hana masa yoyose."},{"book":"1 Yohana","chapter":"3","verse":"6","text":"Elo chila akwikala mwe kulungana na Kulisito hakudamanya masa, mntu akujendeleza kudamanya masa hamuwone ng'o hegu kummanya Kulisito."},{"book":"1 Yohana","chapter":"3","verse":"7","text":"Elo wanangu, msekuzumila kuzaganywa ni mntu yoyose. Mntu akudamanya ntendwa za wedi zikumwagila Chohile saviya Kulisito eli mwagilwa vitendese kwa Chohile."},{"book":"1 Yohana","chapter":"3","verse":"8","text":"Mna mntu akujendeleza kudamanya masa ni ywa yudya Mwavu, kwaviya Mwavu kadamanya masa kukongela nkongo. Mna mwana ywa Chohile ezaga mwe isi kubalanga ndima za yudya Mwavu."},{"book":"1 Yohana","chapter":"3","verse":"9","text":"Chila eli mwana ywa Chohile, hakujendeleza kudamanya masa kwaviya ujima wa Chohile wekala mndani mwakwe, hakudaha kujendeleza kudamanya masa kwaviya katenda mwana ywa Chohile."},{"book":"1 Yohana","chapter":"3","verse":"10","text":"Mna yoyose hekudamanya mbuli zedi, hegu hekumunga mlukolo ywakwe, uyo suyo mwana ywa Chohile. Uko nuko kwesimana kwa wana wa Chohile na wana yudya Mwavu."},{"book":"1 Yohana","chapter":"3","verse":"11","text":"Na ulosi mwivile kukongela nkongo nuno, chaungwa chungane!"},{"book":"1 Yohana","chapter":"3","verse":"12","text":"Chisekutenda saviya Kaini, ywa yudya Mwavu, amkomaga mvunawe. Amkomaga kwa mbwani? Kwaviya ntendwa zakwe zendaga ziha, mna mvunawe endaga na ntendwa zikumuwagila Chohile."},{"book":"1 Yohana","chapter":"3","verse":"13","text":"Elo, walukolo wetu, msekwehelwa hegu wantu we isi ino wakawehiwani nyuwe."},{"book":"1 Yohana","chapter":"3","verse":"14","text":"Suwe chimanya kugamba, chideluka kale kulaila mwe file na kwingila mwe ujima, kwaviya chawaunga walukolo wetu. Mntu hena ungi asigaila mwe file."},{"book":"1 Yohana","chapter":"3","verse":"15","text":"Chila akumwihiwa mlukolo ywakwe ni mkomi, nyuwe mmanya kugamba mkomi yoyose hana ujima wa mazuwa yose mndani mwakwe."},{"book":"1 Yohana","chapter":"3","verse":"16","text":"Suwe chimanya kugamba ungi ni mbwani kwa viya Kulisito alavyaga ujima wakwe kwa chausa chetu. Suwe naswi ivyo chaungwa chilavye ujima wetu kwa chausa cha walukolo wetu."},{"book":"1 Yohana","chapter":"3","verse":"17","text":"Elo, hegu mntu anatendesa na vintu vya hano he isi niyo amuwona mlukolo ywakwe ni mchiwa, mna niyo atenda na moyo mdala hamuwonele mbazi, Togola! Adaha zeze kugamba ungi wa Chohile wi mndani mwakwe?"},{"book":"1 Yohana","chapter":"3","verse":"18","text":"Wanangu, ungi wetu usekutenda milosi na kulonga du, mna utende ungi wa chindedi na wantendwa."},{"book":"1 Yohana","chapter":"3","verse":"19","text":"Ivyo nivyo chikudaha kumanya kugamba suwe ni wantu wa chindedi naho hachitende na woga mwe myoyo yetu kulongozi kwa Chohile."},{"book":"1 Yohana","chapter":"3","verse":"20","text":"Kwaviya hata hegu udahi we myoyo yetu yachikantila, chimanya kugamba Chohile ni mkulu kujinka myoyo yetu, na kugamba uyo kamanya vintu vyose."},{"book":"1 Yohana","chapter":"3","verse":"21","text":"Wambuya zangu hegu myoyo yetu haikuchikantila, china ukankalu kulongozi kwa Chohile,"},{"book":"1 Yohana","chapter":"3","verse":"22","text":"naho nachihokele kwakwe chochose nachilombeze kwaviya chatoza miko yakwe na kudamanya yakumuwagila."},{"book":"1 Yohana","chapter":"3","verse":"23","text":"Na mwiko wakwe ni uno, kumzumila Mwanawe Yesu Kulisito na kungana saviya achilagize."},{"book":"1 Yohana","chapter":"3","verse":"24","text":"Wantu wose wakwiva miko ya Chohile wekala mwe kulungana na Chohile, na Chohile ekala mwe kulungana naye. Kwa sila ya Muye Ukukile chinkigwe ni Chohile, suwe chimanya kugamba Chohile ekala mwe kulungana na suwe."}]}