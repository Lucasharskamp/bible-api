{"data":[{"book":"ଲୁକ","chapter":"17","verse":"1","text":"ଜିସୁ ୱାନି ସିସୁରିଙ୍ଗ୍‌ ଇର୍ହାନ୍‌, ଏମେ ୱିଜୁ ପରିକାଦାନ୍‌ ଲୋକୁ ପାପ୍‌ତୁ ଆର୍‌ନାନ୍‌, ଆୟାୱିଜୁ ଏଣ୍ତେସ୍‌ବା ୱାନାତ୍‌, ମାତର୍‌ ଜେ ଇୟା ୱିଜୁଦି ବଜ୍‌ ଆନାନ୍‌, ୱାନି ଦସ୍‌ ଏସା ବୟକାର୍‌ ଆନାତ୍‌ ।"},{"book":"ଲୁକ","chapter":"17","verse":"2","text":"ଇୟା ଇସ୍ରି ଲୋକାମାଣ୍‌କୁ ଅରେନ୍‍ୱାନି ଲୋକ୍‌ତି ପାପ୍‍ ଆନାନ୍‌ ୱାନି କକ୍‍ଲାଦୁ ଉଣ୍ତ୍ରି ଜାତାକାଲୁ ଡ଼ସି ୱାନିଙ୍ଗ୍‌ ସାମ୍‌ଦୁର୍‌ତୁ ପକ୍‍ତିଙ୍ଗ୍‍ ମାର୍‍ରିଙ୍ଗ୍‍ ୱାନି ଉଣ୍ତିଙ୍ଗ୍‌ ନେଗେଣ୍ତ୍‍ ଆତାତ୍‍ମାନ୍ଦି ।"},{"book":"ଲୁକ","chapter":"17","verse":"3","text":"୧୭:୩ ମାତିଉ ୧୮:୧୫.ଆରିଙ୍ଗ୍‌, ମିର୍‌ ନିଜେ ନିଜେଦି ବିସୟ୍‌ତାନ୍‌ ଜାଗାର୍‌ତା ଆଜି ମାନ୍‌ଡ଼୍ରୁ । ଜଦି ମି ତଡ଼ାନ୍‌ ପାପ୍‌ କିନାନ୍‌, ଆରିଙ୍ଗ୍‌ ୱାନିଙ୍ଗ୍‌ ୱେର୍‍ତୁ; ମାରି, ୱାନ୍‌ ଜଦି ମନ୍‍ ଡ଼େପ୍‍ନାନ୍‍, ଆରିଙ୍ଗ୍‌ ୱାନିଙ୍ଗ୍‌ କେମା ସିଦୁ ।"},{"book":"ଲୁକ","chapter":"17","verse":"4","text":"ମାରି, ଜଦି ୱାନ୍‌ ଅର୍‌ନେଟିଙ୍ଗ୍‍ ସାତ୍ ଦେବେଙ୍ଗ୍‌ ମି ବିରଦ୍‌ତାନ୍‌ ପାପ୍‌ କିନାନ୍‌ ମାରି ସାତ୍ ଦେବେଙ୍ଗ୍‌ ମି ଲାକ୍‌ତୁ ଡ଼େସିୱାଜି ନାନ୍ ମନ୍‍ ଡ଼େପ୍‍ସିନା ଇଜି ଇନାନ୍‌, ଆରିଙ୍ଗ୍‌ ୱାନିଙ୍ଗ୍‌ ଏଣ୍ତେସ୍‌ବା କେମା ସିଦୁ ।"},{"book":"ଲୁକ","chapter":"17","verse":"5","text":"ଆବେଟ୍‌କୁ ପ୍ରେରିତ ସିସୁର୍‍ ପ୍ରବୁଙ୍ଗ୍‌ ଇର୍‌ଆନ୍‌, “ମା ବିସ୍‌ବାସ୍‌ ନାଣ୍ତ୍‍ ପିରିସ୍‍ କିଆ ।”"},{"book":"ଲୁକ","chapter":"17","verse":"6","text":"ପ୍ରବୁ ଇର୍‌ଆନ୍‌, ଜଦି ଉଣ୍ତ୍ରି ସାର୍‍ସୁ ପାଡ଼ୁ ୱାଜା ମି ବିସ୍‌ବାସ୍‌ ତେବାନାତ୍‍, ଆତିଙ୍ଗ୍‌ ଇୟା ତୁତ୍‍କଡ଼ି ମାର୍‍ତିଙ୍ଗ୍‍ ନିନ୍‌ ମଦଲ୍‍ତାନ୍‍ ରେଲାଜି ସାମ୍‌ଦୁର୍‌ତୁ ଉରାଆ ଇଜି ଇରିଙ୍ଗ୍‌ ଆକା ମି ମାଟା ମାନାନାତ୍‍ ।"},{"book":"ଲୁକ","chapter":"17","verse":"7","text":"ମାତର୍‌ ମି ମାଣ୍‌କୁ ଇୟାୱାଜା ଲୋକୁ ଏନ୍‌ ମାନାନ୍‌, ଆମାୱାନି ଗତିମୁରୁଲି ଡ଼ୁଜି ୱାନାନ୍‌ ମାରି ଡ଼ାକ୍‍କଡିଙ୍ଗ୍‍ ସାରାକିଜି କିଡ଼ିଇଦାନ୍‍ ୱାତିଙ୍ଗ୍‍ ୱାନ୍‌ ୱାନିଙ୍ଗ୍‌ ଇନାନ୍‌, ଇୟାଦାପ୍ରେ ୱାଜି ଉଣ୍ତେଙ୍ଗ୍‌ ବାସ୍‍ଆ ?"},{"book":"ଲୁକ","chapter":"17","verse":"8","text":"ୱାନ୍‌ ଇନିକା ୱାନିଙ୍ଗ୍‌ ଇନ୍‌ଏନ୍‌, ନାନ୍ ଉଣ୍ତେଙ୍ଗ୍‌ ରସ୍‍ଆ, ମାରି ନାନ୍ ତିନିଉଣିକା ୱିସ୍‌ଇ ସାନ୍ଦି ଜୁକ୍‍ଦୁ ତରାଜି ନା ସେବା କିଆ, ତାନି ୱେନ୍‌କା ନିନ୍‌ ତିନିଉଣି ?"},{"book":"ଲୁକ","chapter":"17","verse":"9","text":"ଗତିମୁରୁଲି ୱାନି ମାଟାଦାନ୍‌ ପାଣି କିତିଙ୍ଗ୍‌ ୱାନ୍‌ ଇନିକା ୱାନିଙ୍ଗ୍‌ ଦନ୍ୟବାଦ୍‌ ସିନାନ୍‍ ?"},{"book":"ଲୁକ","chapter":"17","verse":"10","text":"ଆୟାୱାଜାନେ ମିର୍‌ ବା ମାଟାଦାନ୍‌ ୱିଜୁ ପାଣିକିତି ୱେନ୍‌କା ଇନ୍‍ଣ୍ତ୍ରୁ, ମାପ୍‌ ଇନି ପାଣି କିଇ ଗତିମୁରୁଲିଙ୍ଗ୍‍, ଏମେକା କିଦେଙ୍ଗ୍‌ ଆନାତ୍‌, ଆକାନେ କିତାମାନାପ୍‍ ।"},{"book":"ଲୁକ","chapter":"17","verse":"11","text":"ଜିସୁ ଜିରୁସାଲମ୍‌ତୁ ସନିୱାଲେ ସମିରୋଣ୍‍ ମାରି ଗାଲିଲି ବା ସିଜି ସଲ୍‍ସିମାର୍‍ଆର୍‍ ।"},{"book":"ଲୁକ","chapter":"17","verse":"12","text":"ମାରି, ୱାନ୍‌ ଉଣ୍ତ୍ରି ନାର୍‍ତୁ ଡ଼ୁଗିତାନ୍‍, ଦାସ୍‍ଲୋକ୍‍ କୁସ୍ଟରୋଗ୍‌ତି ଲୋକୁ ୱାନିଙ୍ଗ୍‌ ମିସାତାର୍‍;"},{"book":"ଲୁକ","chapter":"17","verse":"13","text":"ୱାର୍‌ ଆକ ନିଲ୍‍ଜି ନାଣ୍ତ ଆଉଲି ଆଜି ଇର୍ହାର୍‌, “ଏ ଜିସୁ, ଗୁରୁ, ମାଙ୍ଗିଁ ଦୟା କିଆ ।”"},{"book":"ଲୁକ","chapter":"17","verse":"14","text":"ମାରି, ୱାନ୍‌ ୱାରିଙ୍ଗ୍‌ ସୁଡ଼ୁଜି ଇର୍ହାନ୍‌, “ମିର୍‌ ସଲ୍‌ସି ନିଜେ ନିଜେଦିଙ୍ଗ୍‍ ଜାଜକରିଙ୍ଗ୍‍ ତର୍‌ତୁ ।” ମାରି, ୱାର୍‌ ସଲ୍‍ପୁ ସଲ୍‍ପୁ ନେଗେଣ୍ତ୍‌ ଆତାର୍‌ ।"},{"book":"ଲୁକ","chapter":"17","verse":"15","text":"ମାତର୍‌ ୱାରି ମାଣ୍‌କୁ ଅରେନ୍‍ ନିଜେଦି ନେଗେଣ୍ତ୍‍ ଆତିକା ସୁଡ଼ୁଜି ନାଣ୍ତ ଆଉଲି ଆଜି ମାପୁରୁଦି ଦନ୍ୟବାଦ୍‌ କିଜି କିଜି ଡେସି ୱାତାନ୍‌,"},{"book":"ଲୁକ","chapter":"17","verse":"16","text":"ମାରି ଜିସୁଦି ପାଦାମ୍‌କା ଆଡ୍‍ଗି ଆର୍‍ଜି ୱାନିଙ୍ଗ୍‌ ଦନ୍ୟବାଦ୍‌ ସିଦେଙ୍ଗ୍‍ ଆସ୍‌ତାନ୍‌; ୱାନ୍‌ ଅରେନ୍‍ ସମିରୋଣିୟ ଲୋକୁ ।"},{"book":"ଲୁକ","chapter":"17","verse":"17","text":"ଆବେଟ୍‌ ଜିସୁ ଇର୍ହାନ୍‌, “ଦାସ୍‍ଲୋକ୍‍ ଇନିକା ନେଗେଣ୍ତ୍‌ ଆଏତାର୍‍ ? ଆରିଙ୍ଗ୍‌ ମାରି ଲୋକୁ ଏମେ ?"},{"book":"ଲୁକ","chapter":"17","verse":"18","text":"ଗୌରବ୍‍ ମାପୁରୁଦି ଦନ୍ୟବାଦ୍‌ ସିଦେଙ୍ଗ୍‍ ଇଜି ଇୟା ଆଇଜାତିଦି ଲୋକ୍‌ତିଙ୍ଗ୍‌ ଡ଼ିସ୍‌ତିଙ୍ଗ୍‌ ଇନିକା ମାରି ଏର୍‍ବା ଡ଼େସି ରେଏର୍‍ ?”"},{"book":"ଲୁକ","chapter":"17","verse":"19","text":"ମାରି, ଜିସୁ ୱାନିଙ୍ଗ୍‌ ଇର୍‌ଆନ୍‌, “ନିଙ୍ଗିଁଜ ସାଙ୍ଗ୍‍ଆ, ନି ବିସ୍‌ବାସ୍‌ ନିଙ୍ଗିଁ ନେଗେନ୍‍ କିତାମାନାତ୍‌ ।”"},{"book":"ଲୁକ","chapter":"17","verse":"20","text":"ମାପୁରୁଦି ରାଜି ଏସ୍‌କାଙ୍ଗ୍‌ ୱାଜିନାତ୍‍, ଇୟା ବିସୟ୍‌ତାନ୍‌ ପାରୁସିର୍‌ ଜିସୁଙ୍ଗୁଁ ୱେନ୍‌ବାତିଙ୍ଗ୍‌ ୱାନ୍‌ ୱାରିଙ୍ଗ୍‌ ଇର୍ହାନ୍‌, “ମାପୁରୁଦି ରାଜି ତରାଜି ରେଏତ୍‌;"},{"book":"ଲୁକ","chapter":"17","verse":"21","text":"ମାରି ସୁଡ଼ୁଦୁ, ମାପୁରୁଦି ରାଜି ଇବେନ୍‌ ବା ଆବେନ୍‌ ଇଜି ଲୋକୁ ଇନ୍‌ଏର୍‌; ମାତର୍‌ ସୁଡ଼ୁଦୁ, ମାପୁରୁଦି ରାଜି ମି ଲୋଇ ମାନାତ୍‌ ।”"},{"book":"ଲୁକ","chapter":"17","verse":"22","text":"ମାତର୍‌ ଜିସୁ ସିସୁରିଙ୍ଗ୍‌ ଇର୍ହାନ୍‌, “ଇୟାୱାଜା ଦିନ୍‌ ୱାନାତ୍‌, ଏସ୍ତିୱାଲେ ମିର୍‌ ମନୁସ୍ୟପୁତ୍ରଦି ଦିନାମ୍‍ତି ମାଣ୍‌କୁ ଉଣ୍ତ୍ରି ନାଣ୍ତିଙ୍ଗ୍‌ ସୁଡ଼ୁଦେଙ୍ଗ୍‍ ବଦା କିନିଦେର୍‍, ମାତର୍‌ ସୁଡ଼୍‍ଦେଙ୍ଗ୍‍ ଆଟ୍‍ଇଦେର୍‍ ।"},{"book":"ଲୁକ","chapter":"17","verse":"23","text":"ସୁଡ଼ୁଦୁ, ଆବେନୁ, ସୁଡ଼ୁଦୁ, ଇବେନ୍‌, ଇଜି ଲୋକୁ ମିଙ୍ଗିଁ ଇନ୍‌ନାର୍‌; ମାତର୍‌ ମିର୍‌ ଆବେ ସଲ୍‍ମାଟ୍‍ ।"},{"book":"ଲୁକ","chapter":"17","verse":"24","text":"ମାତର୍‌ ମିର୍‌ସିନିକା ଏଣ୍ତେସ୍‌ ବାଦଡ଼୍‍ତି ଉଣ୍ତ୍ରିଲାକ୍‍ତୁରାନ୍‍ ମାରି ଉଣ୍ତ୍ରି ସାନ୍ଦି ଜାଇସିନାତ୍‍, ମନୁସ୍ୟପୁତ୍ର ନିଜେଦି ଦିନ୍‌ତୁ ଆୟାୱାଜା ତରାୟ୍‍ ଆନାନ୍‌ ।"},{"book":"ଲୁକ","chapter":"17","verse":"25","text":"ମାତର୍‌ ଆଗ୍‌ଡ଼ି ୱାନିଙ୍ଗ୍‌ ପୁରା ନାଣ୍ତ ଦୁଃକ୍‌କାସ୍ଟୁ କିଦେଙ୍ଗ୍‌ ଆନାତ୍‌ ମାରି ଇୟା ଇଲେତି ମେମାରିର୍‌ ମାଣ୍‌କୁ ଡ଼ିସାଇ ଆଦେଙ୍ଗ୍‌ ପଡ଼ାନାତ୍‌ ।"},{"book":"ଲୁକ","chapter":"17","verse":"26","text":"ମାରି, ନୋହଦି ବେଡ଼ାଦୁ ଏଣ୍ତେସ୍‌ ଗଟାତା ମାର୍ହାତ୍‌, ମନୁସ୍ୟପୁତ୍ରଦି ୱାନି ବେଡ଼ାଦୁ ବା ଆୟାୱାଜା ଗଟାନାତ୍‌;"},{"book":"ଲୁକ","chapter":"17","verse":"27","text":"ଏର୍‌ଜାହାଜ୍‌ତୁ ନୋହଦି ଡ଼ୁଗୁନି ଦିନ୍‌ ସାନ୍ଦି ଲୋକୁ ଉଣିତିନିକା ମାରି ମେମାରି ନି ଆଇମା ପେଡ଼ିଆନି ୱିଜୁପାଣିଦୁ ଦାନ୍ଦା ଆତାମାର୍ହାତ୍‌, ମାରି ନାଣ୍ତ ଗାଲିପିରୁ ୱାଜି ୱିଜେରିଙ୍ଗ୍‌ ଏର୍‍ତୁ ମୁଡ଼ୁକ୍‍ତାତ୍‍ ।"},{"book":"ଲୁକ","chapter":"17","verse":"28","text":"ଲୋଟଦି ସମୟତୁ ବା ଆୟାୱାଜା ଗଟାତା ମାର୍ହାତ୍‌, ଲୋକୁ ଉଣିକାତିନିକା, କଣିକାପର୍‌ନିକା, ମାରାକୁଉରୁନିକା ମାରି ଇଲୁ ତିଆର୍‌ କିଦେଙ୍ଗ୍‌ ଦାନ୍ଧା ଆତା ମାର୍ହାର୍‌,"},{"book":"ଲୁକ","chapter":"17","verse":"29","text":"ମାତର୍‌ ଲୋଟ ସଦମ୍‍ଦାନ୍‌ ସତିସର୍‌ଇ ନାଣ୍ତିଙ୍ଗ୍‌ ବାଦଡ଼୍‍ତାନ୍ ସିସୁ ମାରି ଗନ୍ଧକ୍‌ ପିରୁ ୱାଜା ୱାଜି ୱିଜେରିଙ୍ଗ୍‌ ସାପିସ୍‌ କିତାତ୍‌ ।"},{"book":"ଲୁକ","chapter":"17","verse":"30","text":"ମନୁସ୍ୟପୁତ୍ର ତରାୟ୍‍ଆନି ନାଣ୍ତିଙ୍ଗ୍‌ ଆୟାୱାଜା ଗଟାନାତ୍‌ ।"},{"book":"ଲୁକ","chapter":"17","verse":"31","text":"“ଆୟାନାଣ୍ତିଙ୍ଗ୍‌ ଏନ୍‌ ସାତ୍ ମୁସ୍‌କୁ ତେବାନାନ୍‌, ୱାନ୍‌ ଇଲୁ ଲୋଇ ମାନି ନିଜେଦି ସାଶାପାତି ଅତେଙ୍ଗ୍‌ ଇଜି ରେସି ରାମାକିନ୍‍; ଆୟାୱାଜା ଏନ୍‌ କିଡ଼ିଇଦୁ ତେବାନାନ୍‌, ୱାନ୍‌ ଡ଼େସି ସଲ୍‍ମାକିନ୍‍ ।"},{"book":"ଲୁକ","chapter":"17","verse":"32","text":"ଲୋଟଦି ଆଡ଼୍‌ସି ମାଟା ଅଡ଼୍‍ବିଆ ।"},{"book":"ଲୁକ","chapter":"17","verse":"33","text":"୧୭:୩୩ ମାତିଉ ୧୦:୩୯; ୧୬:୨୫; ମାର୍କ ୮:୩୫; ଲୁକ ୯:୨୪; ଜୋହନ ୧୨:୨୫.ଏନ୍‍କି ନିଜେଦି ଜିବନ୍‌ତିଙ୍ଗ୍‌ ଜିଣା କିଦେଙ୍ଗ୍‌ ବଦା କିନାନ୍‌, ୱାନ୍‌ ଆକା ଆରାକିନାନ୍‍, ମାରି ଏନ୍‍କି ନିଜେଦି ଜିବନ୍‌ତିଙ୍ଗ୍‌ ଆରାକିନାନ୍‍, ୱାନ୍‌ ଆକା ଜିପିସ୍‍ନାନ୍‍ ।"},{"book":"ଲୁକ","chapter":"17","verse":"34","text":"ନାନ୍ ମିଙ୍ଗିଁ ୱେର୍‌ସିନା, ଆୟା ନାଡ଼ା ରିଏର୍‌ ଉଣ୍ତ୍ରେ କାଟେଲ୍‍ତୁ ଡର୍‍ନା ମାନାର୍‌, ଅରେନ୍‍ ୱାନିଙ୍ଗ୍‍ ଅନାନ୍‍ ମାରି ଆଇ ଅରେନ୍‍ୱାନିଙ୍ଗ୍‍ ଡ଼ିସ୍‍ନାନ୍‍ ।"},{"book":"ଲୁକ","chapter":"17","verse":"35","text":"ରୁଣ୍ତିଲୋକ୍‍ ଆଇମେକ୍‍ ଅର୍‌ସେ ଜାତାଦୁ ନୁର୍‍ଜିମାନେ, ଅରେତ୍‍ତାନିଙ୍ଗ୍‍ ଅନାନ୍‍ ମାରି ଆଇ ଅରେତ୍‍ତାନିଙ୍ଗ୍‍ ଡ଼ିସ୍‍ନାନ୍‍ ।"},{"book":"ଲୁକ","chapter":"17","verse":"36","text":"ରୁଣ୍ତିଲୋକ୍‍ କିଡ଼ିଇଦୁ ତେବାନେ, ଅରେନ୍‍ୱାନିଙ୍ଗ୍‍ ଅନାନ୍‍ ମାରି ଆଇ ଅରେନ୍‍ୱାନିଙ୍ଗ୍‍ ଡ଼ିସ୍‍ନାନ୍‍ ।”"},{"book":"ଲୁକ","chapter":"17","verse":"37","text":"ଆବେଟ୍‌ ୱାର୍‌ ୱାନିଙ୍ଗ୍‌ ଇର୍ହାର୍‌, “ଏ ପ୍ରବୁ, ଏମେ ଇୟାୱିଜୁ ଗଟାନାତ୍‌ ?” ଜିସୁ ୱାରିଙ୍ଗ୍‌ ଇର୍‌ଆନ୍‌, “ଏମେମାନୁ ସାତି ମାଡ଼ା ମାନାତ୍‌, ଆୟାବାନୁ ଡେଗେଙ୍ଗ୍‌ ଉନ୍‌ଡ୍ରେମାନୁ ଉଣ୍ତାନେ ।”"}]}