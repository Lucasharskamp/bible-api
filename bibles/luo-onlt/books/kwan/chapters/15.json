{"data":[{"book":"Kwan","chapter":"15","verse":"1","text":"Jehova Nyasaye nowacho ne Musa niya,"},{"book":"Kwan","chapter":"15","verse":"2","text":"“Wuo gi jo-Israel kendo iwachnegi ni, ‘Bangʼ ka usedonjo e piny mamiyouni kaka kar dak"},{"book":"Kwan","chapter":"15","verse":"3","text":"kendo uchiwone Jehova Nyasaye misengini miwangʼo pep koa kuom kweth mag dhok kata mag jamni, kaka gima dungʼ tik mangʼwe ngʼar mamoro Jehova Nyasaye bed ni gin misengini miwangʼo pep, chiwo mar hera, chiwo mag kwongʼruok kata mago mag nyasi."},{"book":"Kwan","chapter":"15","verse":"4","text":"Bangʼe ngʼama kelo chiwo mare nokelne Jehova Nyasaye chiwo mar cham maromo achiel kuom apar mar efa mar mogo mayom moruw gi achiel kuom angʼwen mar lita mar mo."},{"book":"Kwan","chapter":"15","verse":"5","text":"Bende nyaka uchiw achiel kuom angʼwen mar lita mar divai mondo obed misango miolo piny kuom nyarombo ka nyarombo mutimogo misango miwangʼo pep kata misango mar nyasi."},{"book":"Kwan","chapter":"15","verse":"6","text":"“ ‘Ka chiayo mitimogo misangono en im, to mogo mitimogo misango mar cham nyaka bed kilo angʼwen gi nus moruw gi mo moromo lita achiel gi nus,"},{"book":"Kwan","chapter":"15","verse":"7","text":"kendo uchiw lita achiel gi nus mar divai kaka misango miolo piny. Kamano e kaka unuchiwne Jehova Nyasaye misango madungʼ tik mangʼwe ngʼar ne Jehova Nyasaye."},{"book":"Kwan","chapter":"15","verse":"8","text":"“ ‘To ka en nyarwath ema utimogo ne Jehova Nyasaye misango miwangʼo pep, kata misango mar sawo, kaka singruok mowal kata chiwo mar lalruok ne Jehova Nyasaye,"},{"book":"Kwan","chapter":"15","verse":"9","text":"to ukel rwath kaachiel gi chiwo mar cham maromo kilo ariyo mar mogo mayom moru gi nus mar lita mar mo."},{"book":"Kwan","chapter":"15","verse":"10","text":"Bende ukel nus mar lita mar divai kaka misango miolo piny. Obiro bedo chiwo mowangʼ miwangʼo, ma en gima dungʼ tik mangʼwe ngʼar mamoro Jehova Nyasaye."},{"book":"Kwan","chapter":"15","verse":"11","text":"Rwath ka rwath, im ka im, rombo ka rombo, kata nyadiel ka nyadiel, nyaka losi e yo machal kamano."},{"book":"Kwan","chapter":"15","verse":"12","text":"Timuru ma ne misengini duto mag jamni moro ka moro."},{"book":"Kwan","chapter":"15","verse":"13","text":"“ ‘Ngʼato angʼata monywol e pinyni ma ja-Israel nyaka tim gigi, ka okelo chiwo molos gi mach kaka gima dungʼ tik mangʼwe ngʼar mamoro Jehova Nyasaye."},{"book":"Kwan","chapter":"15","verse":"14","text":"To ne tiengʼ mabiro, kinde duto ma japiny moro kata ngʼato angʼata modak e kindu okelo misango molos gi mach kaka gima dungʼ tik mangʼwe ngʼar mamoro Jehova Nyasaye, nyaka otim mana kaka utimo."},{"book":"Kwan","chapter":"15","verse":"15","text":"Oganda jo-Israel nyaka bed gi chike machalre ne tiengʼ mabiro kod jopinje mamoko; ma en singo mochwere ne tiengʼ mabiro. Un kod jopinje mamoko nubed machalre e nyim Jehova Nyasaye:"},{"book":"Kwan","chapter":"15","verse":"16","text":"Chik achiel ema omakou machalre gi jopinje mamoko modak e dieru.’ ”"},{"book":"Kwan","chapter":"15","verse":"17","text":"Jehova Nyasaye nowacho ne Musa niya,"},{"book":"Kwan","chapter":"15","verse":"18","text":"“Wuo gi jo-Israel kendo iwachnegi kama: ‘Ka udonjo e piny ma ateroue,"},{"book":"Kwan","chapter":"15","verse":"19","text":"kendo uchamo chiemb pinyno, to uchiw bathe moko kaka misango ne Jehova Nyasaye."},{"book":"Kwan","chapter":"15","verse":"20","text":"Chiw cham moa e nyak mokwongo mar lopi kendo ichiwe kaka misango moa e laru mar dino cham."},{"book":"Kwan","chapter":"15","verse":"21","text":"E tienge duto mabiro nyaka ugol misangoni ne Jehova Nyasaye koa e nyak mokwongo mar lopi."},{"book":"Kwan","chapter":"15","verse":"22","text":"“ ‘Ka e kia maru ok urito chike mane Jehova Nyasaye omiyo Musa,"},{"book":"Kwan","chapter":"15","verse":"23","text":"ma gin chike mane omiyou kokalo kuome, chakre e kinde mane Jehova Nyasaye ochiwogie kendo ka gidhi nyime nyaka e tienge mabiro;"},{"book":"Kwan","chapter":"15","verse":"24","text":"to ka ma otim maonge chenro ka oganda ok ongʼeyo, to oganda duto nochiw nyarwath matin kaka misango miwangʼo pep ma en gima dungʼ tik mangʼwe ngʼar mamoro Jehova Nyasaye, kaachiel gi chiwo mar cham kod misango miolo piny, kod nywok kaka misango mar golo richo."},{"book":"Kwan","chapter":"15","verse":"25","text":"Jadolo notim pwodhoruok ne oganda duto mag jo-Israel, kendo nowenegi richogi, nimar ne ok gingʼeyo gima negitimo kendo gisekelone Jehova Nyasaye misango mowangʼ pep kuom ketho margi kod misango mar golo richo."},{"book":"Kwan","chapter":"15","verse":"26","text":"Oganda duto mag jo-Israel kod jopinje mamoko manie dieru nowenegi richogi, nikech ji duto notimo richo ka ok gingʼeyo."},{"book":"Kwan","chapter":"15","verse":"27","text":"“ ‘To ka ngʼato achiel ema otimo richo ka ok ongʼeyo, to nyaka ochiw diel madhako ma ja-higa achiel kaka misango mar golo richo."},{"book":"Kwan","chapter":"15","verse":"28","text":"Jadolo notim pwodhruok e nyim Jehova Nyasaye ne ngʼatno motimo richo ka ok ongʼeyo, kendo ka osetimne pwodhruok, nowene richo."},{"book":"Kwan","chapter":"15","verse":"29","text":"Chik achielno ema oket ne ngʼato angʼata motimo richo ka ok ongʼeyo, bed ni en jakanyo ma ja-Israel kata japiny moro."},{"book":"Kwan","chapter":"15","verse":"30","text":"“ ‘To ka ngʼato otimo richo gi wangʼ matek, bed ni en japinyno kata japiny moro, to ojaro Jehova Nyasaye, kendo ngʼat makamano onego ogol oko e dier jogi."},{"book":"Kwan","chapter":"15","verse":"31","text":"Nikech osejaro wach Jehova Nyasaye kendo oketho chikene, ngʼatno nyaka gol oko; kendo richo mare nodongʼ e wiye.’ ”"},{"book":"Kwan","chapter":"15","verse":"32","text":"Kane jo-Israel ne nitie e thim, ngʼat moro noyud ka modo yien chiengʼ Sabato."},{"book":"Kwan","chapter":"15","verse":"33","text":"Joma ne oyude ka omodo yien nokele ir Musa gi Harun kod chokruok duto,"},{"book":"Kwan","chapter":"15","verse":"34","text":"kendo ne gikane e od twech, nikech ne ok ongʼere malongʼo gima onego timne."},{"book":"Kwan","chapter":"15","verse":"35","text":"Eka Jehova Nyasaye nowacho ne Musa niya, “Ngʼatno nyaka negi. Chokruok duto nyaka chiele gi kite e oko mar kambi.”"},{"book":"Kwan","chapter":"15","verse":"36","text":"Omiyo ogandago nogole oko mar kambi kendo negichiele gi kite motho, mana kaka Jehova Nyasaye nochiko Musa."},{"book":"Kwan","chapter":"15","verse":"37","text":"Jehova Nyasaye nowacho ne Musa niya,"},{"book":"Kwan","chapter":"15","verse":"38","text":"“Wuo gi jo-Israel kendo iwachnegi kama: ‘Ne tiengʼ duto mabiro nyaka umin usi e riak lepu ka usi moro ka moro olwor gi kido marambulu."},{"book":"Kwan","chapter":"15","verse":"39","text":"Usi momin molier e riak lepugo nomi unupar chike duto mag Jehova Nyasaye, mondo omi uritgi ma ok uteroru gi gombo mag chunjeu kod wengeu uwegi."},{"book":"Kwan","chapter":"15","verse":"40","text":"Bangʼ mano unupar mar rito chikena duto kendo nowalu tenge ne Nyasachu."},{"book":"Kwan","chapter":"15","verse":"41","text":"An e Jehova Nyasaye ma Nyasachu, mane ogolou Misri mondo obed Nyasachu. An Jehova Nyasaye ma Nyasachu.’ ”"}]}