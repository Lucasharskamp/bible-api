{"data":[{"book":"Matayu","chapter":"20","verse":"1","text":"“Ufalumi wa kumpindi ulifana hangu. Kuweriti na muntu yakalilawa mandawira putiputi kugenda kuwatula wantu watendi lihengu mulirambu lyakuwi lya mizyabibu."},{"book":"Matayu","chapter":"20","verse":"2","text":"Kapataniti nawomberi shibenamgongu sha lishaka limu, na kawajega wantu wamu mulirambu lyakuwi lya mizyabibu."},{"book":"Matayu","chapter":"20","verse":"3","text":"Kalawa saa tatu mandawira kagenda pahala pa soku kawawona wantu wamonga wagoloka paliya wahera lihengu."},{"book":"Matayu","chapter":"20","verse":"4","text":"Su kawagambira, ‘Mwenga mgendi mwakatendi lihengu mulirambu lya mizyabibu, neni hanuwapanani shibenamgongu.’"},{"book":"Matayu","chapter":"20","verse":"5","text":"Su womberi wagenda. Mweni kana lirambu kawuka kayi saa sita na saa tisa palwala, katenditi ntambu iraa."},{"book":"Matayu","chapter":"20","verse":"6","text":"Payiweriti pakwegera na mshenji kuzyeta pakagenditi pahala pa soku, kawawoniti wantu wamonga wankali wankugoloka paliya. Yomberi kawakosiya, ‘Iwera hashi mgoloka panu paliwala poseri pota kutenda lihengu?’"},{"book":"Matayu","chapter":"20","verse":"7","text":"Womberi wamwankula, ‘Kwahera muntu yakatupa lihengu twenga.’ Na yomberi kawagambira, ‘Mwenga mgendi na kutenda lihengu mulirambu lyaneni lya mizyabibu.’"},{"book":"Matayu","chapter":"20","verse":"8","text":"“Mshenji paguzyetiti yakana lirambu kiziti na kamgambiriti mtula mpiya gwakuwi, ‘Guwashemi watenda lihengu na guwapanani vibenamgongu vyawu, gwanjiti kuwapanana yanuwajegiti muupeleru na gumaliri kwa kuwapanana walii yanuwajegiti kwanja.’"},{"book":"Matayu","chapter":"20","verse":"9","text":"Wantu yawanjiti kutenda lihengu mshenji kuzyeta, gumpanani kila muntu shibenamgongu sha lishaka limu."},{"book":"Matayu","chapter":"20","verse":"10","text":"Su wantu waliya yawaweriti wakwanja kwiza kutenda lihengu wiziti kutola mpiya zyawu, womberi waliholiti kuwera hawapati mpiya nentu kuliku womberi, kumbiti wapatiti vibenamgongu vyawu kila muntu."},{"book":"Matayu","chapter":"20","verse":"11","text":"Womberi watoliti mpiya zyawu na wanjiti kumuhinginiziya mtuwa yakawajegiti kutenda lihengu."},{"book":"Matayu","chapter":"20","verse":"12","text":"Watakula, ‘Wantu awa yaguwajegiti kutenda lihengu muupeleru, watenda lihengu lisaa limu hera, twenga tutenda lihengu kwanjira mandawira mpaka mshenji kuzyeta, tuvumiliya mshenji gukalipa, su gwenga gutulipa twenga ntambu yaguwalipa womberi!’"},{"book":"Matayu","chapter":"20","verse":"13","text":"“Mtuwa ulii kamwankula yumu gwawu, ‘Gupikaniri ganja, nukupunja ndiri shintu! Toziya gujimilirana na neni nukulipi shibenamgongu."},{"book":"Matayu","chapter":"20","verse":"14","text":"Vinu gutoli malipu gaku na gugendi ukaya. Nfira kumupa muntu ayu yanumjegiti muupeleru kutenda lihengu, shibenamgongu ntambu yanukupanana gwenga."},{"book":"Matayu","chapter":"20","verse":"15","text":"Hashi, neni nekeziwa ndiri kutenda ntambu yanfira kutendera mpiya zangu? Ama gumonera weya toziya neni ntanga wantu?’ ”"},{"book":"Matayu","chapter":"20","verse":"16","text":"Yesu kamalira kwa kutakula, “Su wantu woseri yawawoneka wakuupeleru vinu, hawaweri wakwanja na wantu woseri yawawoneka wakwanja vinu, hawaweri wakuupeleru.”"},{"book":"Matayu","chapter":"20","verse":"17","text":"Yesu pakaweriti kankugenda Yerusalemu, kawatoliti wafundwa wakuwi lilongu na wawili pambwega na kuwagambira gweka yawu pawaweriti wankugendagenda."},{"book":"Matayu","chapter":"20","verse":"18","text":"Kawagambira, “Mpikaniri, twankugenda Yerusalemu, aku Mwana gwa Muntu hawambati na kumjega kwa Watambika wakulu na wafunda wa Malagaliru. Womberi hawamtozi kumlaga"},{"book":"Matayu","chapter":"20","verse":"19","text":"na hawawapanani wantu wa isi zimonga, womberi hawamtenderi lidufiya na hawamkomi na hawamlagi kwa kumkong'ondera mulupingika na lishaka lya tatu kwanjira pakahowiti hakazyuki.”"},{"book":"Matayu","chapter":"20","verse":"20","text":"Shakapanu mdala gwa Zebedayu kiziti kwa Yesu pamuhera na wana wakuwi wawili, kamsuntamalira na kumluwa shintu."},{"book":"Matayu","chapter":"20","verse":"21","text":"Yesu kamkosiya, “Gufira shishi?”"},{"book":"Matayu","chapter":"20","verse":"22","text":"Yesu kawankula wana walii, “Muvimana ndiri shamluwa. Hashi, muweza kulandira lutekeru lwa ndabibiku lwanfira kulandira neni?”"},{"book":"Matayu","chapter":"20","verse":"23","text":"Yesu kawagambira, “Nakaka hamlandiri lutekeru lwangu. Kumbiti neni hapeni ntakuli yoshi hakalivagi kumliwu ama kumshigi kwaneni. Shitwatira ashi ndo sha woseri yawatulilwa kala na Tati gwangu.”"},{"book":"Matayu","chapter":"20","verse":"24","text":"Wafundwa wamonga walii pawapikaniriti aga, wawakalaliti walongu wawili walii."},{"book":"Matayu","chapter":"20","verse":"25","text":"Su Yesu kawashema woseri pamuhera na kawagambira, “Muvimana kuwera wakolamlima wa isi zimonga wankuwakola wantu wawu kwa makakala na walongoziya wawu wanauwezu nentu."},{"book":"Matayu","chapter":"20","verse":"26","text":"Kumbiti kwa mwenga naiwera gambira womberi pakati penu. Handa pakati penu kwana muntu yakafira kuwera mkulu, kaweri ntumintumi gwa wantu woseri."},{"book":"Matayu","chapter":"20","verse":"27","text":"Handa pakati penu kwana muntu yakafira kuwera gwa kwanja, kaweri ntumintumi gwenu."},{"book":"Matayu","chapter":"20","verse":"28","text":"Na neni Mwana gwa Muntu niziti ndiri wantenderi, kumbiti niziti kutenda na kuwulaviya ukomu wangu, su nuwalopoziyi wantu wavuwa.”"},{"book":"Matayu","chapter":"20","verse":"29","text":"Yesu pamuhera na wantumintumi wakuwi pakaweriti wankuwuka lushi lwa Yeriku, lipinga likulu lya wantu limfatiti."},{"book":"Matayu","chapter":"20","verse":"30","text":"Su kuweriti na wanalwisi wawili walivaga pampeku pa njira, wapikiniriti kuwera Yesu kankupita peni paliya, su wanjiti kubotanga, “Mtuwa, Mwana gwa Dawudi! Gutuwoneri lusungu!”"},{"book":"Matayu","chapter":"20","verse":"31","text":"Lipinga lya wantu liwakalipira na kuwagambira wanyamali. Kumbiti womberi wongera kubotanga, “Mtuwa, Mwana gwa Dawudi! Gutuwoneri lusungu!”"},{"book":"Matayu","chapter":"20","verse":"32","text":"Yesu kagoloka kawashema womberi. Su kawakosiya, “Mfira nuwatenderi shishi?”"},{"book":"Matayu","chapter":"20","verse":"33","text":"Womberi wamwankula, “Mtuwa, tuluwa kuwona!”"},{"book":"Matayu","chapter":"20","verse":"34","text":"Su Yesu kawawonera lusungu, kawashinkula masu gawu, na palaa paliya waweziti kuwona na wamfatiti."}]}