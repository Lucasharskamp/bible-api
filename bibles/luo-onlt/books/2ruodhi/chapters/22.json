{"data":[{"book":"2 Ruodhi","chapter":"22","verse":"1","text":"Josia ne ja-higni aboro kane obedo ruoth kendo norito pinyno kodak Jerusalem kuom higni piero adek gachiel. Min mare ne nyinge Jedida nyar Adaya, mane aa Bozkath."},{"book":"2 Ruodhi","chapter":"22","verse":"2","text":"Timbe Josia ne longʼo e wangʼ Jehova Nyasaye kendo nowuotho e yore duto mag Daudi kwar-gi, ma ok olokore kongʼiyo korachwich kata koracham."},{"book":"2 Ruodhi","chapter":"22","verse":"3","text":"E higa mar apar gaboro mar lochne, ruoth Josia nooro jagoro ma en Shafan wuod Azalia, ma wuod Meshulam, e hekalu mar Jehova Nyasaye kowacho niya,"},{"book":"2 Ruodhi","chapter":"22","verse":"4","text":"“Dhiyo ir Hilkia jadolo maduongʼ kendo oik pesa mosekel e hekalu mar Jehova Nyasaye, mane jorit dhoot nosechoko kuom ji."},{"book":"2 Ruodhi","chapter":"22","verse":"5","text":"We mondo giketgi e lwet joma otelo ne gedo mar hekalu, kendo mondo jogi ochul joma loso kuonde momukore mar hekalu mar Jehova Nyasaye."},{"book":"2 Ruodhi","chapter":"22","verse":"6","text":"Joma onego chul gin jopa bepe, jogedo kod jopa kidi. Bende konegi gingʼiew bao kod kite mopa milosogo kuonde mokethore ei hekalu mar Jehova Nyasaye."},{"book":"2 Ruodhi","chapter":"22","verse":"7","text":"To kik penjgi kaka gitiyo gi pesa momigi nikech gin joma ogen.”"},{"book":"2 Ruodhi","chapter":"22","verse":"8","text":"Hilkia jadolo maduongʼ nowachone Shafan ma jagoro niya, “Aseyudo kitap chike e hekalu mar Jehova Nyasaye.” Nomiye mosome."},{"book":"2 Ruodhi","chapter":"22","verse":"9","text":"Eka Shafan ma jagoro nodhi ir ruoth mowachone niya, “Jodongi osechulo pesa mane nitiere e hekalu mar Jehova Nyasaye kendo gisechiwogi e lwet jotich kod jotend hekalu.”"},{"book":"2 Ruodhi","chapter":"22","verse":"10","text":"Eka Shafan jagoro nonyiso ruoth niya, “Hilkia janabi osemiya kitabu.” Kendo Shafan nosomo kitabuno e nyim ruoth."},{"book":"2 Ruodhi","chapter":"22","verse":"11","text":"Kane ruoth owinjo weche manie Kitap Chik, noyiecho lepe."},{"book":"2 Ruodhi","chapter":"22","verse":"12","text":"Nochiwo chikegi ne Hilkia jadolo, Ahikam wuod Shafan, Akbor wuod Mikaya, Shafan jagoro kod Asaya jarit mar ruoth kowachonegi niya,"},{"book":"2 Ruodhi","chapter":"22","verse":"13","text":"“Dhiuru upenj Jehova Nyasaye gima biro timorena, kendo ni oganda kod jo-Juda duto kaluwore gi gik mondiki e kitabu mwaseyudoni. Mirimb Jehova Nyasaye maliel ka mach osechomowa nikech kwerewa ok oseluoro weche mawuok e kitabuni; kendo ok gisetimo timbe moluwore gi gik moko duto mondiki kuomwa.”"},{"book":"2 Ruodhi","chapter":"22","verse":"14","text":"Hilkia jadolo, Ahikam, Akbor, Shafan kod Asaya nodhi wuoyo gi Hulda janabi madhako, mane chi Shalum wuod Tikva, ma wuod Harhas, jarit kar keno mar lep lemo. Nodak Jerusalem, e gwengʼ mar ariyo."},{"book":"2 Ruodhi","chapter":"22","verse":"15","text":"Hulda jadolo madhako nowachonegi niya, “Ma e gima Jehova Nyasaye ma Nyasach jo-Israel wacho: Nyisuru ngʼatno mane oorou ira niya,"},{"book":"2 Ruodhi","chapter":"22","verse":"16","text":"‘Ma e gima Jehova Nyasaye wacho: Abiro kelo masira e pinyni kendo kuom joma odakie, kaluwore gi gik moko duto ma ruodh Juda osesomo mondiki e kitabuni."},{"book":"2 Ruodhi","chapter":"22","verse":"17","text":"Mirimba nosik kuom pinyni kendo ok norum nikech gisejwangʼa ka giwangʼo ubani ne nyiseche manono kendo ka gimiya mirima kuom lamo nyiseche mopa gi lwedo.’"},{"book":"2 Ruodhi","chapter":"22","verse":"18","text":"Wachneuru ruodh Juda, mane oorou mondo upenja gima Jehova Nyasaye wacho ni, ‘Ma e gima Jehova Nyasaye ma Nyasach jo-Israel wacho kaluwore gi weche musewinjo."},{"book":"2 Ruodhi","chapter":"22","verse":"19","text":"Nikech ne uwinjo wach kendo uboloru e nyim Jehova Nyasaye kane uwinjo weche mane owacho kuom Jerusalem kod joma odakie ni gibiro yudo kwongʼ mi gidongʼ kama ojwangʼ, kendo nikech ne uyiecho lepu kuywak e nyima, omiyo asewinjo ywaku, Jehova Nyasaye owacho."},{"book":"2 Ruodhi","chapter":"22","verse":"20","text":"Kuom mano, anami iywe gi kwereni kendo noiki gi kwe. Ok inine masiche mabiro kelone pinyni.’ ”"}]}