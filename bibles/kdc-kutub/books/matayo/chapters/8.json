{"data":[{"book":"Matayo","chapter":"8","verse":"1","text":"Yesu viyahumuluke kulawa kukigongo lunhu lwa wanhu lumkweleleza."},{"book":"Matayo","chapter":"8","verse":"2","text":"Munhu imoja yeli na utamu wa dikulu kamgendela Yesu, kamfugamila kalonga, “Go mkulu, wahalonda kodaha kunihonya.”"},{"book":"Matayo","chapter":"8","verse":"3","text":"Yesu kamgolosela mkono wake, kamkwasa munhu ayo kalonga, “Nolonda, hona!” Bahaja munhu ayo kahona."},{"book":"Matayo","chapter":"8","verse":"4","text":"Abaho Yesu kamulongela, “Tegeleza! Sikuumulongele munhu yoyose, lakini goga inzila mbaka kwa mulava nhosa yakakulolese lolese. Abaho kalave nhosa kamba viyalagize Musa ili kutenda kila munhu yatogole kamba kuhonyigwa.”"},{"book":"Matayo","chapter":"8","verse":"5","text":"Yesu viyengile Kapelinaumu, mkulu imoja wa wakalizi wa Lumi kamgendela kampula yamtaze."},{"book":"Matayo","chapter":"8","verse":"6","text":"Kalonga, “Go mkulu, msang'hanaji wangu kawasa ukae, kaholola na kolumwa ng'hani.”"},{"book":"Matayo","chapter":"8","verse":"7","text":"Yesu kamulongela, “Nochola kumuhonya.”"},{"book":"Matayo","chapter":"8","verse":"8","text":"Mkulu ayo kamwidika, “Go mkulu niye sifaya gweye wingile mng'anda yangu. Lakini longa mbuli na msang'hanaji wangu kohona."},{"book":"Matayo","chapter":"8","verse":"9","text":"Na niye vivija na hasi ya udahi wa wakulu na nina wakalizi hasi yangu. Nahamulongela ino ‘Chola!’ nayo kochola, nahamulongela iyagwe ‘Izo!’ nayo kokwiza, vivija nahamulongela msang'hanaji wangu, ‘Tenda vino!’ nayo kotenda vivo.”"},{"book":"Matayo","chapter":"8","verse":"10","text":"Yesu viyahulike avo, kakanganya kawalongela waja wamkweleleze, “Nowalongeleni, sinamona munhu yoyose mwiisi ya Izilaeli yotamanila kamba ino."},{"book":"Matayo","chapter":"8","verse":"11","text":"Nowalongeleni ukweli, wanhu wengi okwiza kulawa mwambu wa kudilawila zuwa na mwambu wa kudihongela, okala hamoja na Abulahamu na Isaka na Yakobo kuna indiya ako Kuundewa wa kuulanga."},{"book":"Matayo","chapter":"8","verse":"12","text":"Lakini waja walondigwe wawe muundewa wa Imulungu okwasigwa kunze kudiziza, ako olila na kudafuna meno.”"},{"book":"Matayo","chapter":"8","verse":"13","text":"Abaho Yesu kamulongela mkulu ayo, “Chola ukae, na kija chuupulile chotendigwa.”"},{"book":"Matayo","chapter":"8","verse":"14","text":"Yesu viyacholile ukae kumwake Petulo, kamvika mkwe wa kitwanzi wa Petulo kawasa mulusazi, kolumwa homa."},{"book":"Matayo","chapter":"8","verse":"15","text":"Yesu kamgoga mkono wake na homa imulawa, nayo kenuka kasonga kuwasang'hanila."},{"book":"Matayo","chapter":"8","verse":"16","text":"Ichungulo viivikile, wanhu wamgalila Yesu wanhu wengi wakalile na vinyamkela. Yesu kawalava vinyamkela kwa kulonga na kawahonya wakalile watamu."},{"book":"Matayo","chapter":"8","verse":"17","text":"Katenda avo ili kilawilile kija kiyalongile mtula ndagu wa Imulungu Isaya, “Heyo mwenyego kasola magayo getu na kapapa mitamu yetu.”"},{"book":"Matayo","chapter":"8","verse":"18","text":"Yesu viyaluwone lunhu lwa wanhu lumzunguluka, kawalagiza wanahina zake waloke mwambu uyagwe wa lamba."},{"book":"Matayo","chapter":"8","verse":"19","text":"Mfundiza Malagizo ga Musa imoja kamcholela kamulongela, “Mfundiza, nokuwinza kokose kuuchola.”"},{"book":"Matayo","chapter":"8","verse":"20","text":"Yesu kamwidika, “Vizongo wana mhango na ndege wana mvulu, lakini Mwana wa Munhu kabule hanhu ha kubwihila.”"},{"book":"Matayo","chapter":"8","verse":"21","text":"Mwanahina wake imoja kamulongela, “Go mkulu, beta tanhu mbweleganye hamzike tatangu.”"},{"book":"Matayo","chapter":"8","verse":"22","text":"Lakini Yesu kamulongela, “Nikweleleze, waleke wanhu wafile wawazike wanhu wao wafile.”"},{"book":"Matayo","chapter":"8","verse":"23","text":"Yesu kengila mwiingalawa na wanahina zake wamkweleleza."},{"book":"Matayo","chapter":"8","verse":"24","text":"Bahaja dilawilila beho kulu kudilamba, na mawimbi gamazi gaitowa ingalawa, mbaka ingalawa ilonda kudidimila. Lakini Yesu kakala yawasile."},{"book":"Matayo","chapter":"8","verse":"25","text":"Wanahina zake wamgendela wamulamusa, wamulongela “Go mkulu, tukombole todidimila!”"},{"book":"Matayo","chapter":"8","verse":"26","text":"Yesu kawalongela, “Mweye mutamanila kidogo, habali modumba?” Avo kenuka kadikomhokela beho na ng'humbi ya mazi vinyamale na baho dinyamala kukala tuluu."},{"book":"Matayo","chapter":"8","verse":"27","text":"Wanhu wakanganya, wauza, “Vino ino munhu gani? Mbaka beho na ng'humbi vomuhulika!”"},{"book":"Matayo","chapter":"8","verse":"28","text":"Yesu viyavikile umwambu, mwiisi ya Gadala, kaiting'hana na wanhu wabili weli na vinyamkela, walawa kuna gamapanga. Wanhu awo wakala odumbigwa, avo kuduhu munhu yadahile kubita nzila ayo."},{"book":"Matayo","chapter":"8","verse":"29","text":"Bahaja viwamone Yesu waguta mizangi olonga, “Gweye Mwana wa Imulungu, kotulonda choni? Kwiza kutudununza kipindi king'hali hakinavika?”"},{"book":"Matayo","chapter":"8","verse":"30","text":"Behi na hanhu aho hakala na bumbila da nguluwe oja."},{"book":"Matayo","chapter":"8","verse":"31","text":"Avo vinyamkela wampula Yesu, “Wahatulava tuleke twingile mna iwanguluwe.”"},{"book":"Matayo","chapter":"8","verse":"32","text":"Yesu kawalongela, “Choleni,” Avo walawa na wengila mna iwanguluwe. Bumbila jose dihumulukila mna ingema ya dilamba na wose wafa mgamazi."},{"book":"Matayo","chapter":"8","verse":"33","text":"Wasusilaji wa nguluwe awo wakimbila, wachola kudibuga, ako walonga mbuli zose zilawilile na walonga mbuli ya wanhu waja wakalile na vinyamkela."},{"book":"Matayo","chapter":"8","verse":"34","text":"Avo wanhu wose walawa kudibuga dija, wachola kuiting'hana na Yesu. Na viwamone wampula yasegele mwiisi yao."}]}