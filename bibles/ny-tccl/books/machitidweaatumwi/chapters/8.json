{"data":[{"book":"Machitidwe a Atumwi","chapter":"8","verse":"1","text":"Ndipo Saulo anavomerezana nawo pa imfa ya Stefano."},{"book":"Machitidwe a Atumwi","chapter":"8","verse":"2","text":"Anthu okonda Mulungu anayika maliro a Stefano ndipo anamulira kwambiri."},{"book":"Machitidwe a Atumwi","chapter":"8","verse":"3","text":"Koma Saulo anayamba kuwononga mpingo. Amapita nyumba ndi nyumba, ndipo amagwira amuna ndi amayi ndi kukawatsekera ku ndende."},{"book":"Machitidwe a Atumwi","chapter":"8","verse":"4","text":"Okhulupirira amene anabalalika amalalikira konse kumene amapita."},{"book":"Machitidwe a Atumwi","chapter":"8","verse":"5","text":"Filipo anapita ku mzinda wa ku Samariya ndipo analalikira za Khristu kumeneko."},{"book":"Machitidwe a Atumwi","chapter":"8","verse":"6","text":"Gulu la anthu litamva Filipo akulalikira komanso kuona zizindikiro zozizwitsa zimene ankazichita, onse anamvetsetsa zimene iye amanena."},{"book":"Machitidwe a Atumwi","chapter":"8","verse":"7","text":"Mizimu yoyipa inatuluka mwa anthu ambiri ikufuwula kwambiri ndipo ambiri amene anali akufa ziwalo ndi olumala anachiritsidwa."},{"book":"Machitidwe a Atumwi","chapter":"8","verse":"8","text":"Kotero munali chimwemwe chachikulu mu mzindawo."},{"book":"Machitidwe a Atumwi","chapter":"8","verse":"9","text":"Koma mu mzindawo munali munthu dzina lake Simoni, amene amachita za matsenga ndi kudabwitsa anthu a mu Samariya. Iye amadzitamandira kuti ndi wopambana,"},{"book":"Machitidwe a Atumwi","chapter":"8","verse":"10","text":"ndipo anthu onse, aakulu ndi aangʼono anamumvera ndi kunena kuti, “Munthu uyu ndi mphamvu ya Mulungu yotchedwa Mphamvu yayikulu.”"},{"book":"Machitidwe a Atumwi","chapter":"8","verse":"11","text":"Anthu amamutsata chifukwa kwa nthawi yayitali amawadabwitsa ndi matsenga akewo."},{"book":"Machitidwe a Atumwi","chapter":"8","verse":"12","text":"Koma atakhulupirira Filipo akulalikira Uthenga Wabwino wa ufumu wa Mulungu ndiponso dzina la Yesu Khristu, anthuwo anabatizidwa amuna ndi amayi."},{"book":"Machitidwe a Atumwi","chapter":"8","verse":"13","text":"Nayenso Simoni anakhulupirira ndipo anabatizidwa, natsatira Filipo kulikonse, ndipo anadabwa kwambiri pamene anaona zizindikiro zazikulu ndi zozizwitsa."},{"book":"Machitidwe a Atumwi","chapter":"8","verse":"14","text":"Atumwi a ku Yerusalemu atamva kuti anthu a ku Samariya analandira Mawu a Mulungu, anatumiza Petro ndi Yohane."},{"book":"Machitidwe a Atumwi","chapter":"8","verse":"15","text":"Atafika anawapempherera kuti alandire Mzimu Woyera,"},{"book":"Machitidwe a Atumwi","chapter":"8","verse":"16","text":"chifukwa Mzimu Woyera anali asanafike pa wina aliyense wa iwo; anali atangobatizidwa mʼdzina la Ambuye Yesu."},{"book":"Machitidwe a Atumwi","chapter":"8","verse":"17","text":"Ndipo Petro ndi Yohane anasanjika manja awo pa iwo, ndipo analandira Mzimu Woyera."},{"book":"Machitidwe a Atumwi","chapter":"8","verse":"18","text":"Simoni ataona kuti Mzimu anaperekedwa kwa iwo atumwi atawasanjika manja, iye anafuna kuwapatsa ndalama ndipo anati,"},{"book":"Machitidwe a Atumwi","chapter":"8","verse":"19","text":"“Inenso ndipatseni mphamvu imeneyi kuti aliyense amene ndimusanjika manja anga azilandira Mzimu Woyera.”"},{"book":"Machitidwe a Atumwi","chapter":"8","verse":"20","text":"Petro anayankha kuti, “Ndalama zako utayike nazo pamodzi, chifukwa unaganiza kuti ungathe kugula mphatso ya Mulungu ndi ndalama!"},{"book":"Machitidwe a Atumwi","chapter":"8","verse":"21","text":"Ulibe gawo kapena mbali pa utumikiwu, chifukwa mtima wako suli wolungama pamaso pa Mulungu."},{"book":"Machitidwe a Atumwi","chapter":"8","verse":"22","text":"Lapa zoyipa zakozi ndipo upemphere kwa Ambuye. Mwina adzakukhululukira maganizo a mu mtima mwako."},{"book":"Machitidwe a Atumwi","chapter":"8","verse":"23","text":"Pakuti ine ndikuona kuti ndiwe wowawidwa mtima ndiponso kapolo wa tchimo.”"},{"book":"Machitidwe a Atumwi","chapter":"8","verse":"24","text":"Ndipo Simoni anayankha, “Mundipempherere kwa Ambuye kuti zisandigwere izi mwanenazi.”"},{"book":"Machitidwe a Atumwi","chapter":"8","verse":"25","text":"Atatha kuchitira umboni ndi kulalikira mawu a Ambuye, Petro ndi Yohane anabwerera ku Yerusalemu, atalalikira Uthenga Wabwino mʼmidzi yambiri ya Asamariya."},{"book":"Machitidwe a Atumwi","chapter":"8","verse":"26","text":"Mngelo wa Ambuye anati kwa Filipo, “Nyamuka pita chakummwera, ku msewu wa ku chipululu wopita ku Gaza kuchokera ku Yerusalemu.”"},{"book":"Machitidwe a Atumwi","chapter":"8","verse":"27","text":"Ndipo ananyamuka napita, ndipo akuyenda anakumana ndi munthu wa ku Etiopia wa udindo waukulu woyangʼanira chuma cha Kandake, mfumu yayikazi ya ku Etiopia. Munthu ameneyu anapita ku Yerusalemu kukapembedza Mulungu,"},{"book":"Machitidwe a Atumwi","chapter":"8","verse":"28","text":"ndipo akubwerera kwawo atakwera pa galeta lake amawerenga buku la mneneri Yesaya."},{"book":"Machitidwe a Atumwi","chapter":"8","verse":"29","text":"Mzimu anamuwuza Filipo kuti, “Pita pa galeta ilo ndipo ukakhale pafupi nalo.”"},{"book":"Machitidwe a Atumwi","chapter":"8","verse":"30","text":"Pamenepo Filipo anathamangira ku galeta ndipo anamva munthuyo akuwerenga buku la mneneri Yesaya. Filipo anamufunsa kuti, “Kodi mukumvetsa zimene mukuwerengazi?”"},{"book":"Machitidwe a Atumwi","chapter":"8","verse":"31","text":"Iye anayankha kuti, “Ndingamvetse bwanji popanda wina wondimasulira?” Ndipo iye anayitana Filipo kuti abwere ndikukhala naye mʼgaleta."},{"book":"Machitidwe a Atumwi","chapter":"8","verse":"32","text":"Mawu amene ndunayo imawerenga anali awa:"},{"book":"Machitidwe a Atumwi","chapter":"8","verse":"33","text":"Iye ananyozedwa ndipo panalibe chilungamo pa mlandu wake."},{"book":"Machitidwe a Atumwi","chapter":"8","verse":"34","text":"Ndunayo inamufunsa Filipo kuti, “Chonde, uzeni, kodi mneneri akuyankhula za ndani, za iye mwini kapena za munthu wina?”"},{"book":"Machitidwe a Atumwi","chapter":"8","verse":"35","text":"Pamenepo Filipo anayambira pa malemba omwewo kumuwuza za Uthenga Wabwino wa Yesu."},{"book":"Machitidwe a Atumwi","chapter":"8","verse":"36","text":"Akuyenda mu msewu anafika pamalo pamene panali madzi ndipo ndunayo inati, “Taonani madzi awa. Kodi pali chondiletsa kuti ndibatizidwe?”"},{"book":"Machitidwe a Atumwi","chapter":"8","verse":"37","text":"Filipo anati, “Ngati mukhulupirira ndi mtima wanu wonse mukhoza kubatizidwa.” Ndunayo inayankha kuti, “Ine ndikukhulupirira kuti Yesu Khristu ndi Mwana wa Mulungu.”"},{"book":"Machitidwe a Atumwi","chapter":"8","verse":"38","text":"Ndipo analamulira galeta kuti liyime. Onse awiriwo, Filipo ndi Ndunayo anatsika ndi kulowa mʼmadzi ndipo Filipo anamubatiza."},{"book":"Machitidwe a Atumwi","chapter":"8","verse":"39","text":"Pamene iwo anatuluka mʼmadzimo, Mzimu wa Ambuye anamukwatula Filipo, ndipo Ndunayo sinamuonenso, koma inapitiriza ulendo wake ikusangalala."},{"book":"Machitidwe a Atumwi","chapter":"8","verse":"40","text":"Koma Filipo anapezeka kuti ali ku Azoto ndipo anazungulira konse, kulalikira Uthenga Wabwino mʼmizinda yonse mpaka anakafika ku Kaisareya."}]}