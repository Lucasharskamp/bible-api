{"data":[{"book":"Filimoni","chapter":"1","verse":"1","text":"Une che Paolo jundaŵikwe kwa ligongo lya kwatumichila Che Yesu Kilisito. Une pamo ni che Timoseo nlongo njetu, tukunnembela alakwe che Filimoni jwakunonyelwa jwetu, ni junkupanganya masengo pamo nowe,"},{"book":"Filimoni","chapter":"1","verse":"2","text":"ni kwa mpingo wa ŵandu ŵakunkulupilila Kilisito wose waukusongangana mu nyuumba jenu, ni kwa alumbu ŵetu che Afia ni kwa che Alikipo jwangondo njetu."},{"book":"Filimoni","chapter":"1","verse":"3","text":"Tukunsachilanga umbone ni chitendewele kutyochela kwa Akunnungu Atati ŵetu, ni Ambuje ŵetu Che Yesu Kilisito."},{"book":"Filimoni","chapter":"1","verse":"4","text":"Nlongo njangu che Filimoni, katema kose pangupopela, ngunkumbuchila mmwe, ni kwatogolela Akunnungu ŵangu,"},{"book":"Filimoni","chapter":"1","verse":"5","text":"pakuŵa ngupilikana inkuti pakwakulupilila Ambuje Che Yesu ni inkuti pakwanonyela ŵandu wose ŵa Akunnungu."},{"book":"Filimoni","chapter":"1","verse":"6","text":"Ngumpopelela kwa Akunnungu kuti mme ni machili ga kwasalila ŵandu ŵane chikulupi chenu, kuti akombole kumanyilila indu yambone itukwete uwe ŵatulumbikene ni Kilisito."},{"book":"Filimoni","chapter":"1","verse":"7","text":"Nlongo njangu, unonyelo wenu usengwasisye kwannope ni kulimbisya ntima. Pakuŵa njisengwasisye mitima ja ŵandu ŵa Akunnungu."},{"book":"Filimoni","chapter":"1","verse":"8","text":"Kwa ligongo lyo, naŵaga nlongo njenu nkulumbikana ni Kilisito, ngakombwele kunnajisya pangali lipamba mpanganye chinkusachilwa kuchipanganya,"},{"book":"Filimoni","chapter":"1","verse":"9","text":"nambo kwa ligongo lya unonyelo, mmbaya nammende. Ngutenda yeleyi namuno uneji che Paolo jundi jwanchekulwipe, ni sambano ndaŵikwe kwa liwamba lya Che Yesu Kilisito."},{"book":"Filimoni","chapter":"1","verse":"10","text":"Kwayele ngunchondelela munkamuchisye che Onesimo jwali mwanangu nkulumbikana ni Kilisito. Pakuŵa ndili atatigwe chimbumu kutyochela patwaliji pamo mu nyuumba jakutaŵilwa ŵandu."},{"book":"Filimoni","chapter":"1","verse":"11","text":"Jwelejo kalakala nganakola masengo kukwenu, nambo sambano akwete masengo kukwenu ni kukwangu."},{"book":"Filimoni","chapter":"1","verse":"12","text":"Sambano ngummusya kukwenu, namuno ngwanonyela kwannope."},{"book":"Filimoni","chapter":"1","verse":"13","text":"Ngasachile atame none papapa kuti angamuchisye pamalo penu pandili jwantawe ligongo naliji nkulalichila Ngani Jambone."},{"book":"Filimoni","chapter":"1","verse":"14","text":"Ngangusaka kunkanganichisya mungamuchisye, nambo ngusaka mpanganye inkuti pakusaka mwasyene. Kwayele ngangupanganya chachilichose mpaka pachinsache."},{"book":"Filimoni","chapter":"1","verse":"15","text":"Panepa lyeleli lili ligongo, che Onesimo ŵalekangene ni mmwe kwa katema, kuti auje sooni kukwenu ni kutama ni jwelejo moŵa gose pangali mbesi."},{"book":"Filimoni","chapter":"1","verse":"16","text":"Sambano jwelejo nganaŵa kapolo sooni nambo jwambone kumpunda kapolo, sambano jwelejo ali nlongo nkulumbikana ni Kilisito. Jwelejo ali jwambone nnope kwangune, nombe kukwenu chaŵe ŵambone mwakupunda, pakuŵa jwelejo ali njetu ni nlongo njenu kwa chiilu ni nkulumbikana ni Ambuje."},{"book":"Filimoni","chapter":"1","verse":"17","text":"Nipele, iŵaga nkuumona ndili jwamasengo njenu, mumpochele che Onesmo mpela inkatite pakuumbochela une nansyene."},{"book":"Filimoni","chapter":"1","verse":"18","text":"Iŵaga anneŵele chachili chose, pane akwete ligambo, chinanlipe."},{"book":"Filimoni","chapter":"1","verse":"19","text":"Une che Paolo ngulemba kwa nkono wangu nansyene kuti chilipe. Ngangusachilwa kunkumbusya kuti nkwete magambo kukwangu lyalili umi wenu."},{"book":"Filimoni","chapter":"1","verse":"20","text":"Kwayele, nlongo njangu, ngunchondelela mungamuchisye kwa litala li kwa liwamba lya Ambuje, sambano nti nlongo njangu nkulumbikana ni Kilisito, muunonyelesye ntima wangu."},{"book":"Filimoni","chapter":"1","verse":"21","text":"Ngunnembela njimanyililaga kuti chimumbilikanile, sooni ngumanyilila isyene kuti chimumpanganyichisye yakupunda ni ingusala yi."},{"book":"Filimoni","chapter":"1","verse":"22","text":"Pamo ni yose yi, mumichile chile chuumba chakugona, pakuŵa ngulolela kuti Akunnungu chajanje mapopelo genu ni une chinechelelwe ni chinanjimajimile."},{"book":"Filimoni","chapter":"1","verse":"23","text":"Che Epafula jwantawe pamo ni une kwa ligongo lya kwatumichila Kilisito Yesu akunkomasya."},{"book":"Filimoni","chapter":"1","verse":"24","text":"Iyoyo che Maliko ni che Alisitako ni che Dema ni che Luka ŵakutumichila achinjangu akunkomasya."},{"book":"Filimoni","chapter":"1","verse":"25","text":"Umbone wa Ambuje ŵetu Che Yesu Kilisito uŵe pamo ni ŵanyamwe wose."}]}