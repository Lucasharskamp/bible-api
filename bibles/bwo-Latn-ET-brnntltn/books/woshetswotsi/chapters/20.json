{"data":[{"book":"Woshetswotsi","chapter":"20","verse":"1","text":"Dimbro b́ neediyakon P'awlos amantsuwotsi ikok s'eegt izon boon b́kup'iyi, boon jamik'ratnuwere Mek'edoni eteets datso maantsan bíami."},{"book":"Woshetswotsi","chapter":"20","verse":"2","text":"B́ beshiru datsmanotsatsno amantsuwotsi ay izon kup'ifere Grik datso maants bíami."},{"book":"Woshetswotsi","chapter":"20","verse":"3","text":"Manokno keez shasho b́ teshi, maniyere hakon markabon Soriy datso maats amoosh b́gawi, ayhudiyitsmó bín fayosh botutsok'o b́dantsotse Mek'edoni weeron anoosh k'ut'b́dek'i."},{"book":"Woshetswotsi","chapter":"20","verse":"4","text":"P'irhus naay Sop'at'ros Beriyotse, Arst'rokosnat Sikondusn Teselonk'en, Gayyosn Derben, T'imotiwos, Tikik'osnat T'rofimosn Isiyon bínton tohaat boami."},{"book":"Woshetswotsi","chapter":"20","verse":"5","text":"Bowere shin shino amt T'iroadn noon bokoti."},{"book":"Woshetswotsi","chapter":"20","verse":"6","text":"Noomó tush meyet baalio b́ beshiyakon Filp'isyusitse Markabats keshat úúts aawon bo bobeyiruwok T'iro'adayits bodat bíyokere shawat aawo nobeshyi."},{"book":"Woshetswotsi","chapter":"20","verse":"7","text":"Torbanotsere shnts aawots misho tishde'er iknon moowosh nokakweyi, P'awlos yats gúrok'on bíametwootse ko'ets ashuwotssh b́ keewiri, b́ keewono talitiitso b́borfetso b́geezi."},{"book":"Woshetswotsi","chapter":"20","verse":"8","text":"No no ko'ets dadratse ay c'eesho fa'e b́teshi."},{"book":"Woshetswotsi","chapter":"20","verse":"9","text":"Ewut'ek'isi eteets jawets na'iko meskotiyatse beedek'tniye b́ teshi, P'awlos b́ keewo b́ geezitsotse jawetsman tokri eeno detsb́dek'i, tokro bín b́ datsotse keezl dadratsere dashan b́dihi, ashuwots bok'awere k'irt b́datseyi."},{"book":"Woshetswotsi","chapter":"20","verse":"10","text":"Ernmó P'awlos oot't na'ats tuumt matdek't «And kashone b́ fa'oni bíeti, tek'k'ayere!» bí eti."},{"book":"Woshetswotsi","chapter":"20","verse":"11","text":"P'awlos dadrats aani kesh waat misho tiitsdek't amantsuwotsnton b́meyi, datso b́gatsfetsosh ashuwotsnton keewefetst b́teshiyakon k'azbíami."},{"book":"Woshetswotsi","chapter":"20","verse":"12","text":"Ashuwotswere kashts jawetso moots dek'boami, mannowere ayidek't kup'bowutsi."},{"book":"Woshetswotsi","chapter":"20","verse":"13","text":"P'awlosi markabots kindshosh nogawutsatse noo shinat markabots Asosits noami, man nok'aluwere P'awlos Asosits b́borfetso b́ tufoon amoosh bí ettsosh hank'o no k'alituwok'o noon b́ azaztsotsne."},{"book":"Woshetswotsi","chapter":"20","verse":"14","text":"Bínton Asositse nogonkewor markabots bín kindshdek' milit'its maants towaat noami."},{"book":"Woshetswotsi","chapter":"20","verse":"15","text":"Yaats guurok'on manoke tuwat Kiyositse shinatse fa'a datsuwats markabon amnobodi, yaatsok'o Samos maants kimaat yaats guurok'on Milit'iyits amnobodi."},{"book":"Woshetswotsi","chapter":"20","verse":"16","text":"P'awlos Isiyotse t teyawok'wa ett Efesoniyere beshat k'ay amo b́ geyi, man b́ k'aluwere P'ent'ek'ost'yi baaliyo Iyerusalemitse daatseyo gawut b́teshtsotsna b́tesh."},{"book":"Woshetswotsi","chapter":"20","verse":"17","text":"P'awlos Milit'itsere Efeson maants asho woshat Ik'i maa eenashuwotsi b́ s'eegiyi,"},{"book":"Woshetswotsi","chapter":"20","verse":"18","text":"Bíyok bowatsok'on boosh hank'o bíeti, «Isiyots tkindts aawotstson tuut jam aawo itnton awuk'o tbeetsok'o itwoor danfte,"},{"book":"Woshetswotsi","chapter":"20","verse":"19","text":"Ayhudiwots tiats bo malts k'od'atse tuutson gondbek'o tiats b́bodaloru ttooko dashan detsonat eeponee doonzo fino t finefoni."},{"book":"Woshetswotsi","chapter":"20","verse":"20","text":"Jebatsnowere it maa mootsnowere itsh tdaniyor itsh t'ak'amitu jamoni tkeewi bako eegoru itsh t shapitso aaliye."},{"book":"Woshetswotsi","chapter":"20","verse":"21","text":"Ayhudiyotsi wotowa Ik' ash woterawwots naandrone err Ik'o maants bo aanituwok'o doonzo Iyesus Krstosi bo amanituwok'oye b́gawi."},{"book":"Woshetswotsi","chapter":"20","verse":"22","text":"Andoor bíyok tbodor tiyats bodetwo eeg b́wto t dartsotse s'ayn shayirosh aleyat Eyerusalem maats ti amoniye."},{"book":"Woshetswotsi","chapter":"20","verse":"23","text":"Wotowa eree kit kitotse tipewonat gond bek'on taan b́kotiruwok'o S'ayin shayiro taash keewure."},{"book":"Woshetswotsi","chapter":"20","verse":"24","text":"20:24 2 T'im. 4:7  Doo shishi keewo Ik' s'aaton daniyosh doonzo Iyesusoke t k'aaútdek'ts fino tishink'ere t kashi jango k'awuntsots gerawunk'e, t kashoshowere kis'o deshawnk'e."},{"book":"Woshetswotsi","chapter":"20","verse":"25","text":"«Andish b́borfetso it jamets dagotse ananat Ik'i mengsti jango t nabiri, haniyere okonomó ititsere konuworu t shiitso b́ jamon b́ be'awok'o danfee."},{"book":"Woshetswotsi","chapter":"20","verse":"26","text":"Mansh ititsere ikdonzworu b́t'afiyal b́ s'atsotse taan aaterawok'o hambets aawon itsh danirwe."},{"book":"Woshetswotsi","chapter":"20","verse":"27","text":"Ik'o bí'asabts jamo itsh keewuni tishi bako eegoru t oorits keewo aaliye."},{"book":"Woshetswotsi","chapter":"20","verse":"28","text":"S'ayn shayiro jintswotsi woshdek't iti naashire, eshe it tokonat it jiniru gizi s'eeni jangosh it atso korde'ere, Ik'o b́ naay s'atson keewudeb́k'ts Ik'i moo korere."},{"book":"Woshetswotsi","chapter":"20","verse":"29","text":"Taa ti amiyakon gizi s'eenosh máác' k'ewerawo elahok'o maac' kup' wotts ashuwots bits bokindituwok'o danfee."},{"book":"Woshetswotsi","chapter":"20","verse":"30","text":"Mank'owore ash ik ikwots ititse tuur k'úúr daniyo daniyir ayi amantsuwotsi bomaants geetsitune."},{"book":"Woshetswotsi","chapter":"20","verse":"31","text":"Eshe it ik iketsi keez natosh t'úwonat aawon ti aac'uwo kuut'fetsat itn ti'iztsok'o gawufetsr itatso korde'ere."},{"book":"Woshetswotsi","chapter":"20","verse":"32","text":"«Andoor iti kup'shr S'ayinwots dagotse rstiyo imosh falitu b́s'aati aap'onshowere adaro iti imre."},{"book":"Woshetswotsi","chapter":"20","verse":"33","text":"Taa kon ambaaronowere, awntsonowere wee taho tewunratse."},{"book":"Woshetswotsi","chapter":"20","verse":"34","text":"T took kishon finefetsat ttooko wotowa ttohuwotsi t tep'fok'o it tookon danfte."},{"book":"Woshetswotsi","chapter":"20","verse":"35","text":"‹Dek'iruwoniyere bogo imiruwo deereke› etiru doonzo Iyesus aap'tso gawufetsr, nokishon angmaawtswotsi tep'o noosh b́ geyituwok'o ay weerindon itsh kitsre.»"},{"book":"Woshetswotsi","chapter":"20","verse":"36","text":"Maniyere hakon P'awlos jametsuwotsnton tuk'maldek't Ik'o b́k'oni."},{"book":"Woshetswotsi","chapter":"20","verse":"37","text":"Jametsuwots eept P'awlosi matdek't bojoobi."},{"book":"Woshetswotsi","chapter":"20","verse":"38","text":"Dabtnu aydek't shiyanatnuwere, «Haniyak tshitso be'atste» boosh bí'ettsatse tuutsone, Markabok b́ borfetsosho bín bodeni."}]}