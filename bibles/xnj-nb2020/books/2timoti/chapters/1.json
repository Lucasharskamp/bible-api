{"data":[{"book":"2 Timoti","chapter":"1","verse":"1","text":"Nene Pauli, ndi Chapanga aganili nivya na mtumi wa Kilisitu Yesu anitumili muni ndi niukokosa wumi wula weatilagazili mukuwungana na Kilisitu Yesu,"},{"book":"2 Timoti","chapter":"1","verse":"2","text":"nikuyandikila veve Timoti mwana vangu mwenikuganili."},{"book":"2 Timoti","chapter":"1","verse":"3","text":"Nikumsengusa Chapanga mwanikumhengela kwa mtima weukulangisa kuvya uvi lepi na kubuda ngati chevakitili vagogo vangu, Nisengusa kila penikumbuka mukuyupa kwangu Chapanga kilu na muhi."},{"book":"2 Timoti","chapter":"1","verse":"4","text":"Nikumbuka maholi gaku na ninogela neju kukulola, muni nimemeswa luheku."},{"book":"2 Timoti","chapter":"1","verse":"5","text":"Niyimanyili sadika yako ya chakaka, sadika yaavili nayu chitengula chaku Loisi, na nyina waku Eunike. Nivi na uchakaka kuna na veve uvili nayu."},{"book":"2 Timoti","chapter":"1","verse":"6","text":"Ndi mana nikukumbusa uikohakesa njombi ya Chapanga yewapewili panakuvikili mawoko gangu."},{"book":"2 Timoti","chapter":"1","verse":"7","text":"Muni mpungu wetipewili na Chapanga lepi ndava ya kutikita tivya na wogoyi, lepi, ndi Mpungu waki weukutipela makakala na uganu na kujilongosa mwene."},{"book":"2 Timoti","chapter":"1","verse":"8","text":"Hinu, kotoka kuvya na soni kujova ndava ya Bambu witu, amala kotoka kuniwonela soni nene namfungwa ndava yaki. Nambu uvyai mu mang'ahiso ndava ya Lilovi la Bwina, na ndava ya makakala gewipewa na Chapanga."},{"book":"2 Timoti","chapter":"1","verse":"9","text":"Mwene atisangwili na kutikemela tivya tavandu vaki mwene, lepi ndava ya matendu gitu, ndi muni ndava ya mota yaki. Tapewili ngati cheigana mwene na kwa ubwina waki wa Yesu Kilisitu kwakona lukumbi,"},{"book":"2 Timoti","chapter":"1","verse":"10","text":"nambu hinu ubwina wa Chapanga ugubukuliwi kubwela kwaki msangula witu Kilisitu Yesu. Adivalili makakala ga lifwa, na kwa njila ya Lilovi la Bwina na akamanyisa wumi wangali lifwa."},{"book":"2 Timoti","chapter":"1","verse":"11","text":"Chapanga anihagwili nivyai namtumi na muwula wa kuvakokosela vandu Lilovi la Bwina,"},{"book":"2 Timoti","chapter":"1","verse":"12","text":"na ndava ya mambu genago naviniswi neju. Nambu nakona nikangamala ndava muni nimmanyili yula mwanimsadika, nivi na uchakaka yati akuchiyangalila mbaka ligono lila leiwuya Kilisitu."},{"book":"2 Timoti","chapter":"1","verse":"13","text":"Kamula kwa uchakaka mawuliwu gala genakuwulili na kusindimala musadika na uganu witu uwo muwungana na Kilisitu Yesu."},{"book":"2 Timoti","chapter":"1","verse":"14","text":"Kwa makakala ga Mpungu Msopi mweitama mumitima yitu, kamula mambu goha gabwina ganakugotolili."},{"book":"2 Timoti","chapter":"1","verse":"15","text":"Umanyili kuvya vandu voha va ku Asia vanilekili, pagati yavi ndi Fugelo na Helimogene."},{"book":"2 Timoti","chapter":"1","verse":"16","text":"Bambu uvahengela lipyana vandu va kaya ya Onesifolo, muni anikangamalisi mtima vamahele panavili mchifungu ndi akolili lepi soni,"},{"book":"2 Timoti","chapter":"1","verse":"17","text":"nambu pahikili ndu ku Loma atumbwili kunilonda mbaka peaniweni."},{"book":"2 Timoti","chapter":"1","verse":"18","text":"Bambu amuhengela lipyana la Chapanga ligono ilo la kuhamuliwa! Na veve umanyili bwina gamahele geakitili ku Efeso."}]}