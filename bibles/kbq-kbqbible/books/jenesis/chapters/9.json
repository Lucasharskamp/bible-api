{"data":[{"book":"Jenesis","chapter":"9","verse":"1","text":"Noane mofavre naga'anena Anumzamo'a asomu hunezmanteno amanage huno zamasmi'ne, Mofavrea kase zamantenke'za ama mopa ruvite'za maniho."},{"book":"Jenesis","chapter":"9","verse":"2","text":"Zafafima nemaniza zagaramima, timpima nemaniza zagaramima, namaramima, kazakaza hu'za vano nehaza zagaramina mika kegava hihogu tami'noanki'za tamagoro nehanageta kegava hugahaze."},{"book":"Jenesis","chapter":"9","verse":"3","text":"Ana zagagafa nesnagu meni neramue. Kotera hagu' kamosa tami'noanki'na, menina maka'zana nesnagu neramamue."},{"book":"Jenesis","chapter":"9","verse":"4","text":"Hianagi korama me'nea ame'a onegahaze, na'ankure korampina e'i asimu me'ne."},{"book":"Jenesis","chapter":"9","verse":"5","text":"Tamage huankino, mago ne'mo'o, mago'a zagagafamo'zama tamahe'za tamagri korama eri fegi tesige'na, Nagranena ahena agri korana eri fegi atregahue. Mago'mo nefuma ahe frisnige'na, Ngaranena, agrira ahe frigahue."},{"book":"Jenesis","chapter":"9","verse":"6","text":"Aza'o mago ne'ma ahe frisiana, ana nera ahe frigahaze. Na'ankure Nagra Anumzamo'na vahera Nagragna trohu zamante'noe."},{"book":"Jenesis","chapter":"9","verse":"7","text":"Kagrane, kagehe'zane, vahera kase hakare huta miko'a mopafina mani viteho."},{"book":"Jenesis","chapter":"9","verse":"8","text":"Hagi mago'ane Anumzamo'a Noanku'ene, mofavre naga'agu'enena amanage huno zamasami'ne,"},{"book":"Jenesis","chapter":"9","verse":"9","text":"Menina antahio, kagrane, nagaka'ane kagehe'zane hagerfita mani'sunegu huvempage nehue."},{"book":"Jenesis","chapter":"9","verse":"10","text":"Hagi ventefinti'ma atiramiza kagranema mani'naza zagagafane namaramine, kumate zagafaramine, trampi zagagafaraminte'ene ana huvempa kea nehue."},{"book":"Jenesis","chapter":"9","verse":"11","text":"Nagra huvempa ke'ni'a huama nehue, runena kora atresanugeno zamasimu ante'za mani'naza zagaramine, mopanena tina hageno zamahe fanane osugahie."},{"book":"Jenesis","chapter":"9","verse":"12","text":"Anante Anumzamo'a huno, Nagrama amama nehuana huvempa ke nehue, Nagrane, tamagra'ene hakare zamasimu eneriza zagaramima tamagrane mani'nazane, henkama fore'ma hanaza vahe'ene amu'nontifi huvempa kea nehuanki'na,"},{"book":"Jenesis","chapter":"9","verse":"13","text":"mago avame'zana monare furagena ante'nanena, negeta antahi vava hugahaze."},{"book":"Jenesis","chapter":"9","verse":"14","text":"Hampona huntesugeno mopa refinetenkeno, furagenamo'a monare fore hugahie."},{"book":"Jenesis","chapter":"9","verse":"15","text":"Nagrama kagri'ene maka ama mopafima zamasimu eri'za nemaniza zagagafagu'ma huvempama hu'noa ke'ni'agu nagesa nentahi'na, ete tinura tamahe fanane osugahue."},{"book":"Jenesis","chapter":"9","verse":"16","text":"Hagi monare'ma furage'nama Nagrama negesuna, maka zamasimu'ma eri'za nemaniza zagaramina huvempa kema huzamante'noa kegu nagesa antahigahue."},{"book":"Jenesis","chapter":"9","verse":"17","text":"Mopafi vea'ene zagagafane huhagerafinogu avame'a, e'inahu'za fore hugahie, huno furagenakura Anumzamo'a Noana asami'ne."},{"book":"Jenesis","chapter":"9","verse":"18","text":"Hagi ama Noa mofavre naga'ma ventefinti atirami'namokizmi zamagi'a, Semi'e, Hamu'e Jafeti'e. Hagi Hamu'a Kenani nefa'e."},{"book":"Jenesis","chapter":"9","verse":"19","text":"Noana tagufa mofavre nagapinti mopafima mani'nona vahera, forehu hakare hu'none."},{"book":"Jenesis","chapter":"9","verse":"20","text":"Hagi tima hagetegeno henka, Noa'a hoza ne' mani'neno krepi hoza ante'ne."},{"book":"Jenesis","chapter":"9","verse":"21","text":"Mago zupa waini tima'a neteno negineno kena omasi avufga avapa seli noma'afi mase'ne."},{"book":"Jenesis","chapter":"9","verse":"22","text":"Kenani nefa Hamu'a ome keana Noa'a avufa avapa mase'negeno keteno atiramino nempu'amokizni ome zanasmi'ne."},{"book":"Jenesis","chapter":"9","verse":"23","text":"Hagi Semike, Jafetikea tavrave eri'ne zanafunte antetene zanamigati ana seli nompi vu'ne neznafana ome refitentena'e. Zanavugosa arugaziga hunte'ne nezanafa avufga onke'na'e."},{"book":"Jenesis","chapter":"9","verse":"24","text":"Hagi Noa'ma negineno mase'nefinti henka ruhari huno negeno Hamu'ma hunte'nea zana keno antahino huteno,"},{"book":"Jenesis","chapter":"9","verse":"25","text":"Noa'a amanage hu'ne, Kenani'a sifnafi nemanino, afuhe'mokizmi zamagafinka evuramino amane eri'za vahe'zami manigahie."},{"book":"Jenesis","chapter":"9","verse":"26","text":"Hagi mago'ane Noa'a anage hu'ne, Semi Anumzamofo ra agi nemita agi'a ahentesga hanune. Kenaniga, Semi kato vahe manigahane."},{"book":"Jenesis","chapter":"9","verse":"27","text":"Anumzamo'a Jafetina, mopa'a erira huntenkeno Semi'ene tragotene mani'ne snakeno Kenani'a Jafeti eri'za vahe manigahie."},{"book":"Jenesis","chapter":"9","verse":"28","text":"Timo'a tanetegeno Noa'a mago'ane 350'a Zagegafu mani'ne."},{"book":"Jenesis","chapter":"9","verse":"29","text":"Hagi ana miko 950'a zagegafu Noa'a maniteno fri'ne."}]}