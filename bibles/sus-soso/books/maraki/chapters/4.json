{"data":[{"book":"Maraki","chapter":"4","verse":"1","text":"Isa man naxa kawandi ti fɔlɔ baa dɛ ra. Ɲama gbegbe to e malan, a naxa sa dɔxɔ kunkui kui, ɲama naxa lu baa dɛ ra."},{"book":"Maraki","chapter":"4","verse":"2","text":"A naxa fe wuyaxi masen e bɛ taalie ra. A xa kawandi kui, a naxa a masen e bɛ,"},{"book":"Maraki","chapter":"4","verse":"3","text":"«Wo wo tuli mati. Xɛ rawali nde nan mini sansi xɔri garansande."},{"book":"Maraki","chapter":"4","verse":"4","text":"A to nu sansi xɔri garansanma, xɔri ndee naxa bira sankira xɔn, xɔnie naxa fa, e e don gbiki."},{"book":"Maraki","chapter":"4","verse":"5","text":"Xɔri ndee fan naxa bira gɛmɛ yire, bɛndɛ mu gbo dɛnnaxɛ. Nee naxa bula mafuren na, barima na bɛndɛ mu tilin."},{"book":"Maraki","chapter":"4","verse":"6","text":"Kɔnɔ soge to xɔnɔ, na sansie naxa ragan, e xara gben, barima sanke mu nu na e bɛ."},{"book":"Maraki","chapter":"4","verse":"7","text":"Sansi xɔri ndee fan naxa bira tunbe kunsie tagi. Tunbe kunsie naxa gbo, e sansie ixɛtɛn, e e kana, e mu bogi yo ramini."},{"book":"Maraki","chapter":"4","verse":"8","text":"Sansi xɔri ndee fan naxa bira bɛndɛ fanyi ma. Na xɔrie tan, e keren keren birin sansie naxa tɔnsɔɛ ramini, ndee naxa xɔri tongo saxan namini, ndee xɔri tongo senni, ndee xɔri kɛmɛ.»"},{"book":"Maraki","chapter":"4","verse":"9","text":"Na xanbi, a naxa a masen, «Xa wo tuli fe mɛma, wo wo tuli mati yi masenyi ra.»"},{"book":"Maraki","chapter":"4","verse":"10","text":"Isa to lu a xati ma, a fɔxirabirɛ fu nun firinyie a nun naxee nu na a rabilinyi, e naxa a maxɔrin a xa taalie ma."},{"book":"Maraki","chapter":"4","verse":"11","text":"A naxa a masen e bɛ, «Ala bara fahaamui fi wo ma wo xa a xa mangɛya niini gundo kolon, kɔnɔ mixi gbɛtɛe tan fe birin mɛma taali wɔyɛnyie nan na,"},{"book":"Maraki","chapter":"4","verse":"12","text":"alako"},{"book":"Maraki","chapter":"4","verse":"13","text":"A naxa e maxɔrin, «Wo to mu fa yi taali kui kolonxi, wo taali gbɛtɛe kolonma di?"},{"book":"Maraki","chapter":"4","verse":"14","text":"Xɛ rawali naxan sansi xɔri garansanma, a maniya mixi ra naxan Ala xa masenyi kawandima."},{"book":"Maraki","chapter":"4","verse":"15","text":"Mixi ndee maniyaxi na sansi xɔrie ra naxee bira kira xɔn. E nɛfɛ Ala xa masenyi mɛ, Sentanɛ a ba e xaxili ma."},{"book":"Maraki","chapter":"4","verse":"16","text":"Sansi xɔri naxee bira gɛmɛ yire, nee misaalixi mixie nan na naxee Ala xa masenyi mɛma, e a suxu mafuren sɛɛwɛ ra."},{"book":"Maraki","chapter":"4","verse":"17","text":"Kɔnɔ sanke to mu na e bɛ, e xa danxaniya mu buma. Tɔɔrɛ nun ɲaxankatɛ na e li Ala xa masenyi xa fe ra, e gbilenma nɛ Ala xa fe fɔxɔ ra keren na."},{"book":"Maraki","chapter":"4","verse":"18","text":"Sansi xɔri naxee bira tunbe kunsie tagi, nee misaalixi mixie nan na naxee Ala xa masenyi mɛma,"},{"book":"Maraki","chapter":"4","verse":"19","text":"kɔnɔ yi duniɲa kɔntɔfili, nun naafuli xɔli, nun fe gbɛtɛe xɔli nan e suxuma han e Ala xa masenyi bɛɲin. Na kui, Ala xa masenyi mu nɔma e bɔɲɛ masarade."},{"book":"Maraki","chapter":"4","verse":"20","text":"Sansi xɔri naxee bira bɛndɛ fanyi tan ma, nee misaalixi mixie nan na naxee Ala xa masenyi mɛma, e man a suxu, a e bɔɲɛ masara. Xɔri keren bogi tongo saxan naminima, ndee bogi tongo senni, gbɛtɛe fan bogi kɛmɛ.»"},{"book":"Maraki","chapter":"4","verse":"21","text":"Isa man naxa a masen e bɛ, «Lanpui nɔma dɔxɔde debe bun ma, xa na mu sade bun ma? A mu dɔxɔma lanpui dɔxɔse xa fari?"},{"book":"Maraki","chapter":"4","verse":"22","text":"Barima se naxan birin nɔxunxi, fo a birin xa makɛnɛn. Se naxan birin findixi gundo ra, fo a birin xa sa kɛnɛ ma."},{"book":"Maraki","chapter":"4","verse":"23","text":"Xa wo tuli fe mɛma, wo wo tuli mati yi masenyi ra.»"},{"book":"Maraki","chapter":"4","verse":"24","text":"Isa man naxa a masen e bɛ, «Wo wo ɲɔxɔ sa n ma masenyi xɔn. Wo maniyase naxan nawalima booree bɛ, na nan nawalima wo fan bɛ, Ala man nde sa a xun."},{"book":"Maraki","chapter":"4","verse":"25","text":"Fahaamui kanyi xa fahaamui xun masama, kɔnɔ fahaamutare, hali a naxan di maɲɔxunxi a gbe ra, na fama bade a yi ra.»"},{"book":"Maraki","chapter":"4","verse":"26","text":"Isa man naxa a masen, «Ala xa mangɛya maniyaxi xɛmɛ nan na naxan sansi xɔri garansanma xɛ ma."},{"book":"Maraki","chapter":"4","verse":"27","text":"Xa a xife, xa a mu xife, kɔɛ nun yanyi, sansi bulama nɛ, a te, kɔnɔ a tan mu a kolon na rabama kiyoki."},{"book":"Maraki","chapter":"4","verse":"28","text":"Bɔxi nan sansi ramɔma a yɛtɛ ma. A bulama nɛ sinden, a te, a tɔnsɔɛ mini, a xɔri fa rafe."},{"book":"Maraki","chapter":"4","verse":"29","text":"A nɛfɛ mɔ, a kanyi a xabama nɛ, barima a xaba tɛmui bara a li.»"},{"book":"Maraki","chapter":"4","verse":"30","text":"Isa man naxa a masen, «Won nɔma Ala xa mangɛya misaalide munse ra? Won nɔma a xa fe masende taali wɔyɛnyi mundun na?"},{"book":"Maraki","chapter":"4","verse":"31","text":"A maniyaxi konde xɔri nan na. A nɛ sima bɔxi tɛmui naxɛ, a xɔri xurun bɔxi sansi birin bɛ,"},{"book":"Maraki","chapter":"4","verse":"32","text":"kɔnɔ xa a bara bula, a findi a ra, a bili nun a salonyie gboma dangife sansi birin na, xɔnie nu fa e tɛɛ sa a kɔn na, niini bun ma.»"},{"book":"Maraki","chapter":"4","verse":"33","text":"A nu mixie kawandima yi taali wɔyɛnyi mɔɔli gbegbe nan na e xaxili bɛrɛ ra."},{"book":"Maraki","chapter":"4","verse":"34","text":"A ɲan mu nu masenyi yo tima e bɛ xa taali daaxi xa ma ra. Kɔnɔ xa e nun a fɔxirabirɛe doro bara lu a ra, a nu a birin tagi rabama nɛ e bɛ."},{"book":"Maraki","chapter":"4","verse":"35","text":"Nunmare to so na lɔxɔɛ kerenyi, Isa naxa a fala a fɔxirabirɛe bɛ, «Won xɛɛ naakiri ma.»"},{"book":"Maraki","chapter":"4","verse":"36","text":"A fɔxirabirɛe naxa keli ɲama xun, e Isa xanin kunkui kui a nu naxan kui. E naxa kunkui gbɛtɛe fan xanin."},{"book":"Maraki","chapter":"4","verse":"37","text":"Foye belebele naxa keli baa ma, mɔrɔnyi nu fa sa kunkui kui."},{"book":"Maraki","chapter":"4","verse":"38","text":"Kɔnɔ Isa tan nu na xife kunkui xɔrɛ ra, a xunyi saxi xunsase ma. A fɔxirabirɛe naxa fa a raxunu, e a fala a bɛ, «Karamɔxɔ, i mu kɔntɔfilixi won faxafe ra?»"},{"book":"Maraki","chapter":"4","verse":"39","text":"Isa to xunu, a naxa xaaɲɛ foye ma, a fa baa yamari, «Dundu! I raxara!» Foye naxa iti, baa naxa raxara yen!"},{"book":"Maraki","chapter":"4","verse":"40","text":"Isa fa e maxɔrin, «Wo gaaxuxi munfe ra? Han ya danxaniya mu na wo bɛ?»"},{"book":"Maraki","chapter":"4","verse":"41","text":"E fan naxa gaaxu ki fanyi, e nu a fala e bore bɛ, «Nde lanxi yi ma? Hali foye nun baa, e a xui rabatuma.»"}]}