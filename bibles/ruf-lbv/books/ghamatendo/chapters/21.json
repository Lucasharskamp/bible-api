{"data":[{"book":"Ghamatendo","chapter":"21","verse":"1","text":"Tsatuwaagha, kuya tudina imeli tughenda mbaka Kosi. Litsuwa liwinzile tupfika Rode, na kulawa ako tupfika Patara."},{"book":"Ghamatendo","chapter":"21","verse":"2","text":"Ako tuipfika imeli iighenda Foinike, apfo tudina, tuka."},{"book":"Ghamatendo","chapter":"21","verse":"3","text":"Na hatuyonile Kupulo, tubita lubali lwake lwe kuisi, tughenda mbaka Siriya. Tuhulumkila Tiro kwaapfila ako mnumbwi wetu ghung'ali ghwohulumsa imitsigho."},{"book":"Ghamatendo","chapter":"21","verse":"4","text":"Ako tuwapfika iwanu iwamtoghole Yesu, tukala nawo ghamatsuwa saba. Kwa ingupfu ya Ghumuhe Mwenzeluka wamghoma Pauli aleke kughenda Yerusalemu."},{"book":"Ghamatendo","chapter":"21","verse":"5","text":"Lekeni ghamatsuwa ghetu haghamalile, tughendelela na ghumwanza ghwetu. Iwanu wose iwamtoghole Yesu na wehe tsawo ne iwana wawo watuhilika mbaka kunze kwe ghumji, na baho tutowa maghoti, tulomba."},{"book":"Ghamatendo","chapter":"21","verse":"6","text":"Hatumalitse kuwaagha, tudina imeli, nawo woya mmakaye mwawo."},{"book":"Ghamatendo","chapter":"21","verse":"7","text":"Tughendelela na ghumwanza kulawa Tiro, tupfika Tolemayi, baho tuwalamsa iwanu iwamtoghole Yesu na kukala nawo kwa litsuwa limwe."},{"book":"Ghamatendo","chapter":"21","verse":"8","text":"Nemitondo tuka, tupfika Kaisariya. Ako tsatukala mne ing'anda ya Filipi, mpetela wanu imbuli inoghile, iyakalile yumwe wa awala saba iwasaghulighwe Yerusalemu."},{"book":"Ghamatendo","chapter":"21","verse":"9","text":"Imunu yuno tsakakala ne iwanaghe wapinga wane, awo ng'ana wakwelighwe bae, wang'ali wolonga usenga we Imulungu."},{"book":"Ghamatendo","chapter":"21","verse":"10","text":"Hatukalile baho kwa ghamatsuwa mengi, nabii yumwe we Imulungu iyakemighwe Agabo katsa kulawa Yudeya."},{"book":"Ghamatendo","chapter":"21","verse":"11","text":"Katutsila, kasola ghumsipi ghwa Pauli, keyoha ghamoko na ghamaghulu ghake imwenyegho, kalonga, “Ghumuhe Mwenzeluka kolonga, Wayahudi wa Yerusalemu watsomwoha apfino imunu yane ghumsipi ghuno na watsomwika mne ghamoko ghe awanu iwali si Wayahudi bae.”"},{"book":"Ghamatendo","chapter":"21","verse":"12","text":"Hatuhulike apfi, twetwe na iwanu iwakalile hala tumlomba Pauli aleke kughenda Yerusalemu."},{"book":"Ghamatendo","chapter":"21","verse":"13","text":"Lekeni Pauli kedika, “Ebali mwolila na mwoghutenda ghumoyo ghwangu ghutenyuke? Nene niyandaa si kwohighwa kuliyeka bae, ila hata ukufila Yerusalemu kwaajili ya taghwa lya Imtwatsa Yesu.”"},{"book":"Ghamatendo","chapter":"21","verse":"14","text":"Halemile kututegheletsa, tumleka, tulonga, “Ghayobama Imulungu ghatendeke.”"},{"book":"Ghamatendo","chapter":"21","verse":"15","text":"Hatumalitse kukala hala, twoha pfinu pfetu tugheluka tughenda Yerusalemu."},{"book":"Ghamatendo","chapter":"21","verse":"16","text":"Iwanu wangi iwomtoghola Yesu kulawa Kaisariya welongotsa na twetwe, watughala tukakale ukaye kwa Mnasoni. Yeye tsakakala imunu wa Kupulo, naye yang'ali yomtoghola Yesu kwa ghamatsuwa mengi."},{"book":"Ghamatendo","chapter":"21","verse":"17","text":"Hatupfikile Yerusalemu, iwanu iwamtoghole Yesu watubokela kwa kudeng'elela."},{"book":"Ghamatendo","chapter":"21","verse":"18","text":"Litsuwa liwinzile Pauli na twetwe tsatughenda kumwona Jakobu, na iwabala wose we iwanu iwomtoghola Kiristu tsawabaho."},{"book":"Ghamatendo","chapter":"21","verse":"19","text":"Pauli kawalamsa na kuwalongela ghose ghayatendile Imulungu kubitila isang'ano yake kwe iwanu iwali si Wayahudi."},{"book":"Ghamatendo","chapter":"21","verse":"20","text":"Hawahulike apfi, wamtunya Imulungu. Kuya wamlongela Pauli, “Ndughu yetu, kwakona Wayahudi iwatoghole pfawali wengi ng'ani, nawo wose wosulukila ng'ani kutenda malaghitso gha Musa."},{"book":"Ghamatendo","chapter":"21","verse":"21","text":"Tsawalongelighwa ka ghweghwe kowalangulitsa Wayahudi wose iwokala mghati mwa iwanu iwali si Wayahudi waghaleke malaghitso gha Musa, tsakuwalongela waleke kuwengitsa ngoma iwana wawo wala kuchiwinza ichihendo chetu."},{"book":"Ghamatendo","chapter":"21","verse":"22","text":"Lelo tutendetse? Kwaapfila watsohulika ka ghweghwe kwa baha,"},{"book":"Ghamatendo","chapter":"21","verse":"23","text":"apfo tenda achi chatukulongela. Ahano hana iwanu wane iwekile laghano."},{"book":"Ghamatendo","chapter":"21","verse":"24","text":"Uwasole iwanu wano, wideghetese nawo, uwalihile sendi, ili waghetighwe mvili tsawo. Kuya chila imunu katsomanya ka mbuli tsako tsawahulike ng'atsilongesa bae, ila ghweghwe imwenyegho koghawinza ghamalaghitso gha Musa."},{"book":"Ghamatendo","chapter":"21","verse":"25","text":"Ka pfatuwaandikile iwanu iwali si Wayahudi iwamtoghole Yesu, wobamighwa waleke ukuja ipfijo ipfitambikighwe kwa ipfinyagho, waleke ukuja idamu, waleke ukuja imnyama iyabotighwe na waleke utsinzi.”"},{"book":"Ghamatendo","chapter":"21","verse":"26","text":"Litsuwa liwinzile Pauli kawasola iwanu awo na kwideghetesa nawo. Kuya kengila mne Ing'anda ye Imulungu kuwalongela litsuwa lye ukumalitsa ukwideghesa na litsuwa lye kulapfa nambiko kwaajili ya chila yumwe mna wawo."},{"book":"Ghamatendo","chapter":"21","verse":"27","text":"Ghamatsuwa ghala saba haghakalile habehi kumala, Wayahudi iwalawile Asiya wamwona Pauli mne Ing'anda ye Imulungu. Wawasongetsa iwanu wose wamuhile Pauli, wamghogha,"},{"book":"Ghamatendo","chapter":"21","verse":"28","text":"wakemela, “Amweye wamale wa Isiraeli, mtwapfile! Hayuno iyo imunu iyakwanga chila hanu, na kuwalangulitsa iwanu wose waleke kuwawinza Waisiraeli na ghamalaghitso gha Musa na hanu hano hanoghile. Kuya kawaghala iwanu iwali si Wayahudi mne Ing'anda ye Imulungu, na kuhahinya hanu hano hahenzeluke.”"},{"book":"Ghamatendo","chapter":"21","verse":"29","text":"Wamwenga tsawapfikitsa Pauli kamghala Tirofimo imunu wa Efeso mne Ing'anda ye Imulungu, kwaapfila tsawamwona naye mkaye."},{"book":"Ghamatendo","chapter":"21","verse":"30","text":"Ghumji ghose ghukala na hengele, na iwanu wang'ali wotsuma kulawa chila hanu. Wamghogha Pauli, wamkwegha kulawa mne Ing'anda ye Imulungu, na bahala imibani ye Ing'anda ye Imulungu ihindighwa."},{"book":"Ghamatendo","chapter":"21","verse":"31","text":"Na hawang'ali wobama inzila ye ukumkoma Pauli, imbuli impfikila imkulu we asikali wa Roma ka ghumji ghose ghwa Yerusalemu ghukala na hengele."},{"book":"Ghamatendo","chapter":"21","verse":"32","text":"Bahala imkulu hayo kawasola iwakulu wangi hamwe na asikali katsuma kuhulumkila mne kingili. Nawo hawamwonile imkulu ayo ne asikali wake, waleka kumtowa Pauli."},{"book":"Ghamatendo","chapter":"21","verse":"33","text":"Imkulu ayo kamghendela Pauli, kamghogha, kalaghitsa yohighwe minyororo mili. Kuya kaghutsa, “Angu ayuno imunu wachi? Kuya atendile choni?”"},{"book":"Ghamatendo","chapter":"21","verse":"34","text":"Iwanu wangi mne mtingano agho walonga pfino na wamwenga walonga apfino, imkulu hayo ng'adahile kuhulika ghoya kwaapfila tsahana tsogho, apfo kalaghitsa Pauli yaghalighwe mne liboma."},{"book":"Ghamatendo","chapter":"21","verse":"35","text":"Pauli hayapfikile mna ingatsi, asikali wamsola kwaapfila iwanu wang'ali wotenda hengele ng'ani."},{"book":"Ghamatendo","chapter":"21","verse":"36","text":"Likingili limuwinza na iwanu waghendelela kukemelela, “Mkomeni ayo!”"},{"book":"Ghamatendo","chapter":"21","verse":"37","text":"Pauli hayang'ali yoghalighwa mng'anda, kamlomba imkulu we asikali, “Uleke tanu nikulongele ichinu.”"},{"book":"Ghamatendo","chapter":"21","verse":"38","text":"“Pfii ghweghwe si yula Mmisiri yandusile uasi ghamatsuwa ghabitile na kuwalongotsa kunyika iwanu wala wehile elufu nne?”"},{"book":"Ghamatendo","chapter":"21","verse":"39","text":"Pauli kedika, “Bae, nene na Myahudi wa Taso, ako Kilikiya, isi imanyika ng'ani. Nolomba undeke nonge ne iwanu wano.”"},{"book":"Ghamatendo","chapter":"21","verse":"40","text":"Imbala ayo hayamlekile alonge, Pauli kema mngatsi, kawapungila ghumoko iwanu wanyamale. Kuya wose hawanyamale, Pauli kalonga nawo kwa Chihebraniya."}]}