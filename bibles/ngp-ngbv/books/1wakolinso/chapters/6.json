{"data":[{"book":"1Wakolinso","chapter":"6","verse":"1","text":"Uneva yeyose mwa nyuwe ana masa na mhula ywa Kilisito miyawe, vivihi akamlongeleze kwe kitala cha want'hu hewe mmanyize Mnungu, hant'hu hakuwalekela want'hu wa Mnungu kuyalamula masa ayo?"},{"book":"1Wakolinso","chapter":"6","verse":"2","text":"Hammanyize kugamba want'hu wa Mnungu, naawasengele want'hu we isi ino? Nivedi, elo, uneva nomuwasengele want'hu we isi, hamkudaha kusengela mwa masa aya madodo?"},{"book":"1Wakolinso","chapter":"6","verse":"3","text":"Hamkumanya kugamba nekiwasengele watumigwa wa Mnungu? Elo ayo hikujink'ha mbuli zo wikazi uno?"},{"book":"1Wakolinso","chapter":"6","verse":"4","text":"Elo uneva nk'humbizi izo zikalaila, nii mwazigala kwa want'hu wakudibela difyo dya wahuwila wa Kilisito?"},{"book":"1Wakolinso","chapter":"6","verse":"5","text":"Mwakegela soni, neheelwa kugamba hahali hata yumwenga mbala mwo uhamwenga wenyu akudaha kwikala no kulamula masa mwa wahuwila wa Kilisito"},{"book":"1Wakolinso","chapter":"6","verse":"6","text":"Vituhu vakwe mhuwila ywa Kilisito yumwenga amwigala miyawe kwe kitala no kuwatenda want'hu hi wahuwila kuwasengelani masa yenyu."},{"book":"1Wakolinso","chapter":"6","verse":"7","text":"Nicho kindedi, kukelongeleza nyuwe kwa nyuwe kwalagisa kugamba mdundugisa mkanda wa Kilisito, havandile vedi nyuwe mtendelwe vihile? Havandile vedi nyuwe mhokigwe ivo mnanavo?"},{"book":"1Wakolinso","chapter":"6","verse":"8","text":"Nyuwe wenye mwatendelana wiihi no kuhokana, naho mwadamanyila ivo hata wandugu zenyu."},{"book":"1Wakolinso","chapter":"6","verse":"9","text":"Ikindedi mmanya kugamba wakudamanya wiihi hawengile mwo Useuta wa Mnungu? Msekukedant'hiliza! Wahabwasi, wakuvikila mahili, wagosi wakugenda na wagosi weyawe na wavele kugenda na wavele weyawe,"},{"book":"1Wakolinso","chapter":"6","verse":"10","text":"wabavi, wagubaguba, na wakozi, want'hu wateti, na wahoki, awo wose hawengile kwo Useuta wa Mnungu."},{"book":"1Wakolinso","chapter":"6","verse":"11","text":"Wamwenga wenyu nawanda enga aawo. Mna msuntigwa wavu wenyu. Mtendigwa kunda wakukizwe, mtendigwa wawagilwa kwa Mnungu, kwa zina dya Zumbe Yesu Kilisito, naho kwa Muye ywa Mnungu ywetu."},{"book":"1Wakolinso","chapter":"6","verse":"12","text":"Wamwenga nawagambe, “Hilekelwa kudamanya dyodyose.” Heiye, mna ivo vose hivo vedi kwa nyuwe. Nazumila kugamba kila kint'hu ni chedi kwangu, mna heninde mtumwa wa kila kint'hu."},{"book":"1Wakolinso","chapter":"6","verse":"13","text":"Watuhu nawo nawagambe, “Nk'hande iikwa izinda, izinda nazo ziikilwa nk'hande” Heiye, mna Mnungu neeze avibanange vose viidi. Umwili hauikilwe uhabwasi, mna wiikilwa kumdamanyila ndima Zumbe, Zumbe naye niye auumbile umwili, naho Zumbe aulela umwilini wakwe."},{"book":"1Wakolinso","chapter":"6","verse":"14","text":"Mnungu amuuyulaga Zumbe Yesu, naivo naakiuyule naswe kwa udahi wakwe."},{"book":"1Wakolinso","chapter":"6","verse":"15","text":"Hammanyize kugamba imili yenyu ni vilungo vo umwili wa Kilisito, togoleni, neniviguhe vilungo vo umwili wa Kilisito no kuvilunganya na pamp'he? Bule!"},{"book":"1Wakolinso","chapter":"6","verse":"16","text":"Hegu hammanyize kugamba, mnt'hu alunganywe umwili wakwe na pambe, yehe na pamp'he wanda mwili umwenga? Mawandiko Akukile wagamba, “Waidi awa nawande mwili umwenga.”"},{"book":"1Wakolinso","chapter":"6","verse":"17","text":"Mna akelunganye na Zumbe, anda yumwenga na yehe kimuye."},{"book":"1Wakolinso","chapter":"6","verse":"18","text":"Unyilikeni uhabwasi. Wavu wowose mtuhu akuutenda mnt'hu hauku ulumiza umwili wakwe, mna akutenda uhabwasi, aulumiza umwili wakwe."},{"book":"1Wakolinso","chapter":"6","verse":"19","text":"Togoleni, hammanyize kugamba imili yenyu ni nyumba ya Muye ywa Mnungu akwikala mwenyu, yudya mwink'higwe ni Mnungu? Ugima wenyu hiyo yenyu, ila ni wa Mnungu,"},{"book":"1Wakolinso","chapter":"6","verse":"20","text":"nakawagulani kwa utana utendese. Ivo idamanyileni imili yenyu kwa kumtogola Mnungu."}]}