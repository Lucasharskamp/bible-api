{"data":[{"book":"Mark","chapter":"14","verse":"1","text":"Cəsata ca Pak kɔ Cəcom cətɔnɔŋkəl lebin pənamar cəyi kɔ mata mɛrəŋ mencepər-ɛ. Aloŋnɛ apɔŋ kɔ atəksɛ sariyɛ s'aSuyif ŋactɛn kəsumpər Yesu cəpən-pən disrɛ, ŋadif kɔ."},{"book":"Mark","chapter":"14","verse":"2","text":"Bawo ŋancloku a ta pasumpər kɔ dɔsɔk da kəsata, ta tedesɔŋɛ pədikcɛ pedeyi afum dacɔ."},{"book":"Mark","chapter":"14","verse":"3","text":"Ntɛ Yesu ɛnayi Betani mɔ, ndena Simɔŋ wəcunɛ sen, kɔ wəran wəlɔma ɛmbɛrɛ tɛtəŋnɛ ŋacdi yeri. Wəran nwɛ pətɔmpər tɔkɔbɔ pa alabatər14.3 tɔkɔbɔ pa alabatər Tɔkɔbɔ mpɛ anclompsɛ tasar pefer pɛpat. Aŋwe tasar pɔtɔt mpɛ «alabatər». pɛlarɛ labundɛ da nar tɛp, labundɛ deyeŋki kəway. K'osuncu tɔkɔbɔ mpɛ, k'oloŋsər labundɛ ndɛ Yesu dəromp."},{"book":"Mark","chapter":"14","verse":"4","text":"Kɔ pəntɛlɛ afum alɔma, kɔ ŋayifnɛ: «Ta ake tɔ ɛləsərɛ-ləsərɛ labundɛ dandɛ-ɛ?"},{"book":"Mark","chapter":"14","verse":"5","text":"Antam di kəcaməs haŋ gbəleŋ masar maas, pasɔŋ pəsam papɔkɔ atɔyɔ daka.» Kɔ pəntɛlɛ ŋa nnɔ wəran nwɛ eyi mɔ."},{"book":"Mark","chapter":"14","verse":"6","text":"Mba kɔ Yesu oloku: «Nəce kɔ! Ta ake tɔ nəcəmɛnɛ kɔ darəŋ-ɛ? Tɔyɔ tɔtɔt t'ɔyɔ nnɔ ina iyi mɔ."},{"book":"Mark","chapter":"14","verse":"7","text":"Atɔyɔ daka, ŋayi nu dacɔ tɛm fəp, nəntam kəyɔnɛ ŋa pətɔt tɛm ntɛ o ntɛ nəŋfaŋ mɔ. Mba ina, nəfɔdey'em tɛm fəp."},{"book":"Mark","chapter":"14","verse":"8","text":"Ɔyɔ tɔkɔ ɛntam mɔ. Onuŋkɛnɛ kəsop im labundɛ da dɔsɔk ndɛ aŋwup im mɔ."},{"book":"Mark","chapter":"14","verse":"9","text":"Kance icloku nu: Nnɔ o nnɔ andedəŋk Kibaru Kətɔt doru dandɛ kɔrkɔr mɔ, aŋloku sɔ tɔyɔ ta wəran wəkawɛ kəcɛm-cɛməs ka ntɛ ɔyɔ mɔ.»"},{"book":"Mark","chapter":"14","verse":"10","text":"Yudas wəka dare da Keriyot, nwɛ ɛnayi acɛpsɛ darəŋ a Yesu aŋɛ wəco kɔ mɛrəŋ dacɔ mɔ, ɔŋkɔ pəbəp aloŋnɛ apɔŋ, ntɛ tɔŋsɔŋɛ pəbɛr Yesu ŋa dəwaca mɔ."},{"book":"Mark","chapter":"14","verse":"11","text":"Ntɛ aloŋnɛ ŋancəŋkəl moloku mɔn mɔ, kɔ pəmbɔt ŋa, kɔ ŋaloku kəsɔŋ kɔ pəsam. Yudas pəctɛn tɔyɔ ntɛ endekɔbɛr Yesu ŋa dəwaca mɔ."},{"book":"Mark","chapter":"14","verse":"12","text":"Dɔsɔk dɔcɔkɔ-cɔkɔ da kəsata ka Cəcom cətɔnɔŋkəl lebin, dɔsɔk ndɛ ancloŋnɛ ŋkesiya ya Pak mɔ, kɔ acɛpsɛ ɔn darəŋ ŋayif Yesu: «Deke məfaŋ səkɔlomps'am yeri ya Pak-ɛ?»"},{"book":"Mark","chapter":"14","verse":"13","text":"Kɔ Yesu osom acɛpsɛ ɔn darəŋ mɛrəŋ, k'oloku ŋa: «Nəkɔ dare, nəŋkɔnəŋk wərkun pəsarɛ apampɛ ŋa domun pəder, kədefaynɛ nu. Nəcəmɛ kɔ darəŋ,"},{"book":"Mark","chapter":"14","verse":"14","text":"nde ɔŋkɔbɛrɛ mɔ, nəloku wəka kəlɔ: ‹Wətəksɛ oloku: Deke dəkəlɔ deyi ndɛ indedi yeri ya Pak kɔ acɛpsɛ em darəŋ-ɛ?›"},{"book":"Mark","chapter":"14","verse":"15","text":"Endekɔmentər nu dəkəlɔ dɔpɔŋ kəlɔ darenc, palompəs di belbel ca fəp yeyi di. Dəndo nəŋkɔlompsɛ su yeri ya Pak.»"},{"book":"Mark","chapter":"14","verse":"16","text":"Kɔ acɛpsɛ ɔn darəŋ ŋaŋkɔ, kɔ ŋambɛrɛ dare, kɔ ŋambəp ca fəp pəmɔ tɔkɔ ɛnaloku ŋa ti mɔ. Kɔ ŋalompəs yeri ya Pak."},{"book":"Mark","chapter":"14","verse":"17","text":"Kɔ dɔfɔy dɛmbəp, k'ender kɔ acɛpsɛ ɔn wəco kɔ mɛrəŋ."},{"book":"Mark","chapter":"14","verse":"18","text":"Tɛm ntɛ ŋanandɛ dɛmɛsa ŋacdi yeri mɔ, kɔ Yesu oloku: «Kance icloku nu: Wəkin nu dacɔ, nwɛ eyi kədi yeri kɔ ina mɔ, endelɛk im pəbɛr aterɛnɛ em dəwaca.»"},{"book":"Mark","chapter":"14","verse":"19","text":"Kəmɔncnɛ disrɛ kɔ ŋayɛfɛ kəyifət kɔ: «In'ɔfɔ ba?»"},{"book":"Mark","chapter":"14","verse":"20","text":"Kɔ Yesu oloku ŋa: «Wəkin nəna akaŋɛ wəco kɔ mɛrəŋ dacɔ, nwɛ səntorɛ waca bol bin disrɛ mɔ."},{"book":"Mark","chapter":"14","verse":"21","text":"Wan ka Wərkun endefi, pəmɔ tɔkɔ ancic ti mɔ. Mba pəlɛc pere peyi wərkun wəkawɛ endebɛr Wan ka Wərkun aterɛnɛ ɔn dəwaca mɔ! Kənatɔkom ka wərkun wəkawɛ kənatam kətesɛ kɔ!»"},{"book":"Mark","chapter":"14","verse":"22","text":"Ntɛ ŋancdi yeri mɔ, kɔ Yesu ɛlɛk kəcom, k'eyif Kanu barka, k'entepi ki k'ɔsɔŋəs ŋa pəcloku: «Nəbaŋ, dis dem dɔ.»"},{"book":"Mark","chapter":"14","verse":"23","text":"K'ɛlɛk sɔ tɔmbəl, ntɛ elip kəyif Kanu barka mɔ, k'ɔsɔŋəs ŋa kɔ ŋamun fəp faŋan."},{"book":"Mark","chapter":"14","verse":"24","text":"K'oloku ŋa: «Mecir mem mɔ, mmɛ aloŋ teta kəcaŋəs danapa da Kanu kɔ kənay ka afum mɔ."},{"book":"Mark","chapter":"14","verse":"25","text":"Kance icloku nu: Ifɔsɔmun pokom pa aŋgbɔŋkəlɔ ŋa wɛn haŋ dɔsɔk ndɛ indegbɔkərɛ sɔ kəmun wi, nde akip ŋa dɛbɛ da Kanu dəntɔf mɔ.»"},{"book":"Mark","chapter":"14","verse":"26","text":"Ntɛ ŋalip kəleŋəs meleŋ mokor-korɛ Kanu mɔ, kɔ ŋawurnɛ ntende kəca ka tɔrɔ ta Olif."},{"book":"Mark","chapter":"14","verse":"27","text":"Kɔ Yesu oloku ŋa: «Nəna akaŋɛ fəp nəndelukus im darəŋ, bawo Yecicəs Yosoku yoloku: ‹Indesut wəkɛk, ŋkesiya yɛsamsər.›14.27 Sakary 13.7"},{"book":"Mark","chapter":"14","verse":"28","text":"Mba k'indefɔtɛ afi dacɔ-ɛ, indekɔkar nu Kalile.»"},{"book":"Mark","chapter":"14","verse":"29","text":"Kɔ Piyɛr oloku kɔ: «Ali fəp fəlukus əm darəŋ, ina ifɔlukus əm darəŋ.»"},{"book":"Mark","chapter":"14","verse":"30","text":"Kɔ Yesu oloku kɔ: «Kance iclok'əm: Pibi pa mɔkɔ, məndegbɛkəl kəmaas a məncərɛ f'em a kicipi kəccam tamɛrəŋ.»"},{"book":"Mark","chapter":"14","verse":"31","text":"Mba Piyɛr pəcgbɛkəl ti pəpɔŋ: «Ali səcfi kɔ məna, ifɔc'am a incərɛ f'am.» Acɛpsɛ a Yesu darəŋ akɔ fəp toloku tin tayi tɔ ŋancloku."},{"book":"Mark","chapter":"14","verse":"32","text":"Kɔ ŋambəp kəfo nkɛ aŋwe Ketsemane mɔ, k'oloku acɛpsɛ ɔn darəŋ: «Nəndɛ nnɔ tɛm ntɛ iŋkɔtola Kanu mɔ.»"},{"book":"Mark","chapter":"14","verse":"33","text":"K'ɛlɛk Piyɛr, Sak kɔ Isaŋ. Kɔ kənesɛ kəpɔŋ kɔ kəcɛm-cɛmnɛ kəlarəm kəncop kəsumpər Yesu dɛbəkəc."},{"book":"Mark","chapter":"14","verse":"34","text":"K'oloku ŋa: «Abəkəc ŋɛnaŋkanɛ kədɛnc'em kəfi kem. Nəyi nnɔ, ta nədirɛ!»"},{"book":"Mark","chapter":"14","verse":"35","text":"Ntɛ Yesu ɔmbɔlɛnɛ ŋa pəpic mɔ, k'ɛntɛmpɛnɛ dəntɔf k'ontola ntɛ tɔŋsɔŋɛ, kɔ tɛntam kəyi-ɛ, tɛm tocuca tatɔkɔ tɔbɔlɛ kɔ."},{"book":"Mark","chapter":"14","verse":"36","text":"Pəcloku: «Aba, Papa, mən'ɛtam mes fəp, məbɔlɛn'em tɔmbəl pa kətɔrəs pampɛ. Ti disrɛ, bafɔ tɔkɔ ifaŋ mɔ de, mba ntɛ məna məfaŋ mɔ.»"},{"book":"Mark","chapter":"14","verse":"37","text":"Kɔ Yesu ender pəbəp acɛpsɛ ɔn darəŋ ŋacdirɛ. K'eyif Piyɛr: «Simɔŋ, kədirɛ kɔ məndɛ ba? Məntam fɛ kətɔdirɛ ali dec din?"},{"book":"Mark","chapter":"14","verse":"38","text":"Ta nədirɛ, nətola Kanu ntɛ tɔŋsɔŋɛ ta nəmbɛrɛ kəwakəs disrɛ mɔ. Pəmbas amera, mba dis dɔfɔtam.»"},{"book":"Mark","chapter":"14","verse":"39","text":"Kɔ Yesu ɔmbɔlɛ sɔ, pəcgbɔkərɛ totola Kanu tin tatɔkɔ."},{"book":"Mark","chapter":"14","verse":"40","text":"Kɔ Yesu olukus, k'ender pəbəp acɛpsɛ ɔn darəŋ ŋacdɔŋəs, ntɛ fɔr yɛnalɔl ŋa mɔ, ŋanacərɛ fɛ toloku ntɛ ŋaŋluksɛ kɔ mɔ."},{"book":"Mark","chapter":"14","verse":"41","text":"Kɔ Yesu ɔŋgbɔkərɛ sɔ kəder tamaas k'eyif ŋa: «Kədirɛ kɔ nəndɛ sɔ? Kəŋesəm kɔ nəndɛ ba? Telip! Tɛm tɛmbəp, ambɛr Wan ka Wərkun aciya dəwaca."},{"book":"Mark","chapter":"14","verse":"42","text":"Nəyɛfɛ, paŋkɔn, nwɛ eyi kəbɛr im ŋa dəwaca mɔ, ɔlɔtərnɛ.»"},{"book":"Mark","chapter":"14","verse":"43","text":"Gbəncana babɔkɔ, Yesu pəsɔrɔlok-loku, kɔ Yudas nwɛ ɛnayi acɛpsɛ a Yesu aŋɛ wəco kɔ mɛrəŋ dacɔ mɔ, ender pəsolɛ kənay ka afum aŋɛ ŋanatɔmpər-tɔmpər sakma, kɔ tɔk mɔ, afum aŋɛ aloŋnɛ apɔŋ, atəksɛ sariyɛ s'aSuyif kɔ abeki ŋanasom mɔ."},{"book":"Mark","chapter":"14","verse":"44","text":"Nwɛ ɛncbɛr kɔ aterɛnɛ ɔn dəwaca mɔ, ɛnasɔŋ asɔdar tɛməncɛ ntɛ: ‹Nwɛ iŋkɔcup mɔ, nkɔn ɔfɔ wəkakɔ. Nəsumpər kɔ, nəkekərɛ kɔ fɔr ya abɛ kiriŋ, nəcgbɛkərɛ kɔ belbel.›"},{"book":"Mark","chapter":"14","verse":"45","text":"Gbəncana babɔkɔ kɔ Yudas ender, k'ɔlɔtərnɛ Yesu, k'ewe kɔ: «Wətəksɛ,» k'oncup kɔ."},{"book":"Mark","chapter":"14","verse":"46","text":"Kɔ afum akakɔ ŋantəp Yesu waca, kɔ ŋasumpər kɔ."},{"book":"Mark","chapter":"14","verse":"47","text":"Wəkin acɛpsɛ ɔn darəŋ dacɔ owurɛ dakma dɔn, k'ɛncɛp wəcar ka wəkiriŋ ka aloŋnɛ aləŋəs, k'oncopu ŋi."},{"book":"Mark","chapter":"14","verse":"48","text":"Kɔ Yesu oloku ŋa: «Nəwur kədesumpər im, nətɔmpər-tɔmpər sakma kɔ tɔk pəmɔ ntɛ nənder kəsumpər kalbante mɔ."},{"book":"Mark","chapter":"14","verse":"49","text":"Dɔsɔk o dɔsɔk incyi nu dacɔ ictəksɛ nde kəlɔ kəpɔŋ ka Kanu, nəsumpər f'em. Mba tatɔkɔ teŋyi ntɛ tɔŋsɔŋɛ Yecicəs Yosoku yɛlarɛ mɔ.»"},{"book":"Mark","chapter":"14","verse":"50","text":"Kɔ acɛpsɛ ɔn darəŋ fəp ŋasak Yesu, kɔ ŋasumpər dɔpɔ kəyɛksɛ."},{"book":"Mark","chapter":"14","verse":"51","text":"Wətɛmp wəlɔma ɛnacəmɛ Yesu darəŋ, pəgbalərnɛ kəloto gbəcərəm. Kɔ ŋasumpər kɔ,"},{"book":"Mark","chapter":"14","verse":"52","text":"mba wəkakɔ ɛnasalpər ŋa, k'ɛsakərɛnɛ ŋa kəloto kəŋkɔ ɛnagbalərnɛ mɔ, k'ɛyɛksɛ pəwur fos."},{"book":"Mark","chapter":"14","verse":"53","text":"Kɔ ŋaŋkekərɛ Yesu ndena wəkiriŋ ka aloŋnɛ. Aloŋnɛ apɔŋ fəp, abeki kɔ atəksɛ sariyɛ s'aSuyif ŋaloŋkanɛ."},{"book":"Mark","chapter":"14","verse":"54","text":"Piyɛr ɛncəmɛ ŋa darəŋ, pəcmɔmən ti pəbɔlɛ, haŋ nde kəlɔ kəpɔŋ ka wəkiriŋ ka aloŋnɛ, nde abaŋka disrɛ. Pəndɛ kɔ abum, pəcsayɛ nɛnc kəsək."},{"book":"Mark","chapter":"14","verse":"55","text":"Aloŋnɛ apɔŋ kɔ aboc kiti aSuyif fəp ŋactɛn sede nsɛ səŋkɔbaŋɛ ŋa moloku mɔkɔ aŋkɔdeŋɛ Yesu, ntɛ tɔŋsɔŋɛ padif kɔ mɔ, mba ŋancsɔtɔ fɛ."},{"book":"Mark","chapter":"14","verse":"56","text":"Afum alarəm ŋancboncɛ kɔ yem, mba yem yayɔkɔ yoncsurɛnɛ fɛ."},{"book":"Mark","chapter":"14","verse":"57","text":"Alɔma ŋaccop kəboncɛ kɔ yem nyɛ:"},{"book":"Mark","chapter":"14","verse":"58","text":"«Səne kɔ pəcloku: ‹Indeləsər kəlɔ kəpɔŋ ka Kanu kaŋkɛ waca wa fum wolompəs mɔ, mata maas disrɛ indelompəs kəlɔ kəpɔŋ ka Kanu kəlɔma nkɛ waca wa fum wɔntɔdelompəs mɔ.»"},{"book":"Mark","chapter":"14","verse":"59","text":"Ali yem yayɔkɔ yɛnasurɛnɛ fɛ kəyɔnɛ ka sede."},{"book":"Mark","chapter":"14","verse":"60","text":"Kɔ wəkiriŋ ka aloŋnɛ ɛyɛfɛ afum dacɔ, k'eyif Yesu: «Məfɔluksɛ su moloku mmɛ o mmɛ? Cəke cɔ məŋloku teta moloku ma sede nsɛ afum akaŋɛ ŋambonc am mɔ?»"},{"book":"Mark","chapter":"14","verse":"61","text":"Kɔ Yesu ɛncaŋk, oluksɛ fɛ toloku ntɛ o ntɛ. Kɔ wəkiriŋ ka aloŋnɛ eyif kɔ sɔ: «Mən'ɔyɔnɛ Krist, Wan ka Kanu nkɛ aŋkor-koru mɔ?»"},{"book":"Mark","chapter":"14","verse":"62","text":"Kɔ Yesu oloku: «In'ɔfɔ. Nəndenəŋk Wan ka Wərkun pəndɛ Kanu ka fənɔntər fəp kəsək, pəcder pəyi kəp ka dəkɔm.»"},{"book":"Mark","chapter":"14","verse":"63","text":"Kɔ wəkiriŋ ka aloŋnɛ ɛwali yamos yɔn k'oloku: «Sede səre s'antɛn sɔ-ɛ?"},{"book":"Mark","chapter":"14","verse":"64","text":"Nəne tɔkɔ ɔlɔməs Kanu mɔ. Cəke cɔ nəncɛm-cɛmnɛ-ɛ?» Kɔ fəp fəloku a pəmar padif kɔ."},{"book":"Mark","chapter":"14","verse":"65","text":"Kɔ afum alɔma ŋayɛfɛ kəyuksər Yesu lin, ŋackump kɔ kəro, ŋacsut kɔ ŋkulma, ŋacloku: «Awa Sayibɛ, məloku su an'osut əm-ɛ?» Kɔ abum ŋambaŋ Yesu kɔ ŋaferəs kɔ waca dəkanca."},{"book":"Mark","chapter":"14","verse":"66","text":"Tɛm ntɛ Piyɛr ɛnayi tantɔf nde saŋka disrɛ mɔ, kɔ wəran wəkin wəka acar a wəkiriŋ ka aloŋnɛ ender."},{"book":"Mark","chapter":"14","verse":"67","text":"Ntɛ ɛnəŋk Piyɛr pəcsayɛ mɔ, k'ɛŋgbətnɛ kɔ, k'oloku kɔ: «Məna sɔ Yesu wəka Nasarɛt nənayi.»"},{"book":"Mark","chapter":"14","verse":"68","text":"Kɔ Piyɛr ɛŋgbɛkəl ti pəcloku: «Incərɛ fɛ, incərɛ fɛ ntɛ məna məfaŋ kəloku mɔ!» K'owur kəkɔndɛ saŋka tadarəŋ, nde dəkəbɛrɛ. Kɔ kicipi kəncam.14.68 Yɔgbɔkərɛ ya yecicəs yokur yɔlɔma yɔyɔ fɛ: «Kɔ kicipi kəncam.»"},{"book":"Mark","chapter":"14","verse":"69","text":"Kɔ wəcar wəran nwɛ ɛnəŋk kɔ, k'ɔŋgbɔkərɛ sɔ ti kəloku akɔ ŋanayi di mɔ: «Wəlɔma ɔfɔ wəkawɛ sɔ.»"},{"book":"Mark","chapter":"14","verse":"70","text":"Mba kɔ Piyɛr ɛŋgbɛkəl sɔ. Pəwon fɛ, aŋɛ ŋanayi di mɔ, ŋaloku sɔ Piyɛr: «Səlaŋ ti, afum akaŋɛ wəkin məyɔnɛ, bawo məna sɔ wəka Kalile məyɔnɛ.»"},{"book":"Mark","chapter":"14","verse":"71","text":"Kɔ Piyɛr ɛyɛfɛ kədɛrəm: «Kanu kətɔrəs im kɔ pəyɔnɛ a kəyemɛ k'indɛ-ɛ! Indɛrəm a incərɛ fɛ fum wəkawɛ nəŋle mɔ!»"},{"book":"Mark","chapter":"14","verse":"72","text":"Gbəncana babɔkɔ kɔ kicipi kəncam sɔ tamɛrəŋ. Kɔ Piyɛr ɛncɛm-cɛmnɛ toloku tɔkɔ Yesu ɛnaloku kɔ mɔ: «Məndegbɛkəl kəmaas a məncərɛ f'em a kicipi kəccam tamɛrəŋ.» Kɔ Piyɛr ɛyɛfɛ kəbok."}]}