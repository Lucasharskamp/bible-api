{"data":[{"book":"Yohana","chapter":"2","verse":"1","text":"Pagamasile moŵa gaŵili wapali ulombela musi wa ku Kana chilambo cha ku Galilaya. Ni achikulugwe Che Yesu ŵaliji kweleko,"},{"book":"Yohana","chapter":"2","verse":"2","text":"Che Yesu ni ŵakulijiganya ŵao nombe ŵalalichikwe ku ulombela wo."},{"book":"Yohana","chapter":"2","verse":"3","text":"Pajamasile divai jiŵalingenye kwa ligongo lya ulombela, achikulugwe Che Yesu ŵansalile, “Nganakola divai!”"},{"book":"Yohana","chapter":"2","verse":"4","text":"Che Yesu ŵajanjile, “Nkaasalila chakupanganya, katema kangu kakanaŵe kwika.”"},{"book":"Yohana","chapter":"2","verse":"5","text":"Pelepo achikulugwe Che Yesu ŵaasalile achikatumetume, “Chachilichose chichansalile, mpanganye.”"},{"book":"Yohana","chapter":"2","verse":"6","text":"Pelepo syapali lulo syekulungwa nsano ni umo sya maganga, lwaluli lose lwakombwele kugumbala lulo sya mwana siŵili pane sitatu sya meesi. Syaŵichikwe pelepo mpela itite pakusyoŵeleka kwa Ŵayahudi kutaga meesi ga kuliswejesya kwaligongo lya kwapopelela Akunnungu."},{"book":"Yohana","chapter":"2","verse":"7","text":"Che Yesu ŵaasalile achikatumetume ŵala, “Ngumbasye meesi lulo syo.” Ni ŵanyawo ŵagumbesye ndendende."},{"book":"Yohana","chapter":"2","verse":"8","text":"Nipele ŵaasalile, “Sano ntechanje munjauchisye jwankulu jwa chindimba.” Ni ŵanjauchisye."},{"book":"Yohana","chapter":"2","verse":"9","text":"Jwankulu jwa chindimba paŵajipasisye divai jijaliji meesi kundanda, nombejo nganakumanyilila kujikopochele divai jo, nambo achikatumetume ŵala ŵaimanyi. Jwankulu jwa chindimba jula ŵambilasile nlombela,"},{"book":"Yohana","chapter":"2","verse":"10","text":"ni kunsalila, “Mundu jwalijose kundanda akwapa ŵandu divai jambone ni ŵamalaga kung'wa ni kukolelwa akwapa janganong'a nnope. Nambo mmwejo ntupele divai jambone mpaka sambano.”"},{"book":"Yohana","chapter":"2","verse":"11","text":"Chelechi chili chimanyisyo chakusimosya chandanda chiŵapanganyisye Che Yesu mmusi wa ku Kana chilambo cha ku Galilaya ni ŵaulosisye ukulu wao nombe ŵakulijiganya ŵao ŵaakulupilile."},{"book":"Yohana","chapter":"2","verse":"12","text":"Payamasile yeleyo, Che Yesu pamo ni achikulugwe ni achapwakwe ni ŵakulijiganya ŵao ŵala ŵatuluchile ku Kapelenaumu. Ŵatemi kweleko moŵa kanandi."},{"book":"Yohana","chapter":"2","verse":"13","text":"Katema ka lyuŵa lyekulungwa lya Pasaka ja Ŵayahudi kaŵandichile ni Che Yesu ŵakwesile ku Yelusalemu."},{"book":"Yohana","chapter":"2","verse":"14","text":"Pa Nyuumba ja Akunnungu ŵaasimene ŵandu achisumisyaga ng'ombe ni ngondolo ni nguunda ni ŵakutindanya mbiya ali atemi.Mundu jwakupanganya malonda ga kutindanya mbiya"},{"book":"Yohana","chapter":"2","verse":"15","text":"Ŵapotile ngonji ni kuŵa lubokola ni ŵaaŵinjile wose paasa pa Nyuumba ja Akunnungu pamo ni ng'ombe ni ngondolo syao. Ni ŵapikulenye mesa sya ŵakutindanya mbiya ŵala ni kumwasya mbiya syao."},{"book":"Yohana","chapter":"2","verse":"16","text":"Ni ŵaŵaliji nkusumisya nguunda ŵala ŵaasalile, “Ntyosyanje pelepa indu yi. Nkajipanganya nyuumba ja Atati ŵangu kuŵa nyuumba jakusumichisya malonda!”"},{"book":"Yohana","chapter":"2","verse":"17","text":"Ŵakulijiganya ŵao ŵakumbuchile kuti, malembelo gakusala, “Alakwe Akunnungu, unonyelo wangu kwa nyuumba jenu ukundinisya mpela mooto mu ntima.”"},{"book":"Yohana","chapter":"2","verse":"18","text":"Ilongola ŵa Ŵayahudi ŵausisye Che Yesu, “Ana chimpanganye chimanyisyo chachi chakusimosya chakutulosya kuti nkwete lilamulo lya kupanganya yelei?”"},{"book":"Yohana","chapter":"2","verse":"19","text":"Che Yesu ŵaasalile, “Ngumulanje Nyuumba ja Akunnungu ji, ni uneji chindaŵe kwa moŵa gatatu pe.”"},{"book":"Yohana","chapter":"2","verse":"20","text":"Pelepo Ŵayahudi ŵala ŵatite, “Aji Nyuumba ja Akunnungu ji twataŵile kwa yaka makumi ncheche konjechesya nsano ni umo. Ana mmwejo chinkombole chinauli kujitaŵa kwa moŵa gatatu?”"},{"book":"Yohana","chapter":"2","verse":"21","text":"Nambo Nyuumba ja Akunnungu jiŵajigambaga Che Yesu jo jaliji chiilu chakwe nsyene."},{"book":"Yohana","chapter":"2","verse":"22","text":"Nipele Che Yesu paŵasyuchile, ŵakulijiganya ŵao ŵakumbuchile kuti ŵaŵechete gelega, ni ŵagakulupilile Malembelo ga Akunnungu ni maloŵe gaŵaŵechete Che Yesu gala."},{"book":"Yohana","chapter":"2","verse":"23","text":"Che Yesu paŵaliji ku Yelusalemu mmoŵa ga chindimba cha Pasaka ŵandu ŵajinji paŵaiweni imanyisyo iŵaipanganyisye ŵaakulupilile."},{"book":"Yohana","chapter":"2","verse":"24","text":"Nambo Che Yesu nganalilechelelaga kukwao pakuŵa ŵajimanyilile mitima jao"},{"book":"Yohana","chapter":"2","verse":"25","text":"ni pakuŵa ŵaimanyilile uchenene yaili mmitima jao, nganasaka kusalilwa chachilichose nkati ŵandu ŵane."}]}