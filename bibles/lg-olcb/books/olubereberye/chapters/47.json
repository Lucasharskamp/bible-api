{"data":[{"book":"Olubereberye","chapter":"47","verse":"1","text":"Awo Yusufu n’agenda eri Falaawo n’amugamba nti, “Kitange ne baganda bange n’amagana gaabwe n’ebisibo byabwe ne byonna bye balina bazze nga bava mu Kanani; kaakano bali Goseni.”"},{"book":"Olubereberye","chapter":"47","verse":"2","text":"Yalondako bataano ku baganda be, n’agenda nabo ewa Falaawo."},{"book":"Olubereberye","chapter":"47","verse":"3","text":"Falaawo n’ababuuza nti, “Omulimu gwammwe mulimu ki?” Ne bamuddamu nti, “Abaweereza bo tuli balunzi nga bajjajjaffe."},{"book":"Olubereberye","chapter":"47","verse":"4","text":"Tuzze muno kunoonyeza bisibo byaffe muddo, kubanga abaddu bo tuva mu njala mpitirivu eri mu Kanani; ne kaakano abaddu bo tukusaba tubeere e Goseni.”"},{"book":"Olubereberye","chapter":"47","verse":"5","text":"Awo Falaawo n’agamba Yusufu nti, “Kitaawo ne baganda bo bazze gy’oli."},{"book":"Olubereberye","chapter":"47","verse":"6","text":"Ensi y’e Misiri gw’ogirinako obuyinza, teeka kitaawo ne baganda bo awasinga obulungi; bateeke e Goseni. Era obanga omanyi asobola mu bo muwe akuume ente zange.”"},{"book":"Olubereberye","chapter":"47","verse":"7","text":"Awo Yusufu n’ayingiza Yakobo, kitaawe n’amwanjula eri Falaawo. Yakobo n’asabira Falaawo omukisa."},{"book":"Olubereberye","chapter":"47","verse":"8","text":"Falaawo n’abuuza Yakobo nti, “Olina emyaka emeka?”"},{"book":"Olubereberye","chapter":"47","verse":"9","text":"Yakobo n’addamu nti, “Emyaka egy’olugendo lwange mu nsi giri kikumi mu amakumi asatu; emyaka gyange gibadde mitono era mizibu; siwangadde nga bajjajjange.”"},{"book":"Olubereberye","chapter":"47","verse":"10","text":"Olwo Yakobo n’asabira Falaawo omukisa n’ava mu maaso ga Falaawo."},{"book":"Olubereberye","chapter":"47","verse":"11","text":"Awo Yusufu n’asenza kitaawe ne baganda be e Misiri, n’abawa ekitundu ekyali kisinga obulungi eky’e Goseni, mu Disitulikiti ey’e Lamusesi nga Falaawo bwe yalagira."},{"book":"Olubereberye","chapter":"47","verse":"12","text":"Yusufu n’awa kitaawe ne baganda be n’ab’ennyumba ya kitaawe emmere ng’omuwendo gw’abaana baabwe bwe gwali."},{"book":"Olubereberye","chapter":"47","verse":"13","text":"Awo emmere n’eggwa mu kitundu ekyo kyonna kubanga enjala yayitirira obungi, ne kireetera ensi y’e Misiri ne Kanani okukosebwa ennyo."},{"book":"Olubereberye","chapter":"47","verse":"14","text":"Yusufu n’akuŋŋaanya ensimbi zonna ezaali mu Misiri ne mu Kanani ng’abaguza emmere; n’azireeta mu lubiri lwa Falaawo."},{"book":"Olubereberye","chapter":"47","verse":"15","text":"Awo ensimbi bwe zaggwa ku bantu b’e Misiri ne Kanani ne bajja eri Yusufu ne bamugamba nti, “Tuwe emmere. Ensimbi zituweddeko. Lwaki tufa?”"},{"book":"Olubereberye","chapter":"47","verse":"16","text":"Yusufu n’abagamba nti, “Kale obanga ensimbi zibaweddeko mundeetere ensolo zammwe mbaguze emmere.”"},{"book":"Olubereberye","chapter":"47","verse":"17","text":"Awo ne bamuleetera amagana g’ensolo zaabwe, omwali embalaasi, n’endiga, n’ente, n’endogoyi, okubiwaanyisaamu emmere; emmere eyo n’ebayisa mu mwaka ogwo."},{"book":"Olubereberye","chapter":"47","verse":"18","text":"Omwaka ogwo bwe gwaggwaako, ne bajja eri Yusufu mu mwaka ogwaddirira ne bamugamba nti, “Tetuukukise mukama waffe, ensimbi zituweddeko n’ensolo zaffe zifuuse zizo tewali kye tusigazza, wabula emibiri gyaffe gino n’ebyalo byaffe."},{"book":"Olubereberye","chapter":"47","verse":"19","text":"Tufiira ki nga w’oli? Tugule ffe n’ebyalo byaffe otuwe emmere tuleme okufa, naffe tuliba baddu ba Falaawo, ensi yaffe ereme okuzikirira.”"},{"book":"Olubereberye","chapter":"47","verse":"20","text":"Bw’atyo Yusufu n’agulira Falaawo ensi yonna ey’e Misiri. Abamisiri kinoomu, bonna ne batunda ebyalo byabwe kubanga enjala yali mpitirivu, ensi yonna n’efuuka ya Falaawo."},{"book":"Olubereberye","chapter":"47","verse":"21","text":"Bwe batyo n’abantu baamu okuva ku njuyi zonna ne bafuuka baddu ba Falaawo."},{"book":"Olubereberye","chapter":"47","verse":"22","text":"Ekitundu kya bakabona kye kyokka ky’ataagula, kubanga bo baasasulwanga Falaawo. Kye yabasasulanga kwe beeguliranga ebyokulya; bo kyebaava batatunda ttaka lyabwe."},{"book":"Olubereberye","chapter":"47","verse":"23","text":"Awo Yusufu n’agamba abantu nti, “Mulabe, olwa leero mbaguze mmwe n’ebyalo byammwe; mbagulidde Falaawo. Kale kaakano ensigo zino zammwe munaazisiga."},{"book":"Olubereberye","chapter":"47","verse":"24","text":"Bwe mulikungula, muliwa Falaawo ekitundu kimu kyakutaano, ebitundu bina bya kutaano biriba byammwe, okuba ensigo mu nnimiro zammwe, n’emmere ku lwammwe n’ab’ennyumba zammwe n’abaana bammwe.”"},{"book":"Olubereberye","chapter":"47","verse":"25","text":"Ne bamuddamu nti, “Otuwonyezza okufa; mukama waffe bw’anaasiima tuliba baddu ba Falaawo.”"},{"book":"Olubereberye","chapter":"47","verse":"26","text":"Awo Yusufu n’ateeka etteeka erikwata ku ttaka mu nsi y’e Misiri; weeliri n’okutuusa kaakano, nti ekitundu kimu kyakutaano kiba musolo gwa Falaawo; ettaka ly’abakabona lyokka lye litaafuuka lya Falaawo."},{"book":"Olubereberye","chapter":"47","verse":"27","text":"Bw’atyo Isirayiri n’abantu be ne babeera mu nsi y’e Misiri, mu Goseni, ne bagaggawalira mu kitundu ekyo. Baazaala ne baala nnyo."},{"book":"Olubereberye","chapter":"47","verse":"28","text":"Yakobo n’amala mu Misiri emyaka kkumi na musanvu. Bw’atyo Yakobo n’awangaala emyaka kikumi mu ana mu musanvu."},{"book":"Olubereberye","chapter":"47","verse":"29","text":"Ekiseera eky’okufa kwa Isirayiri bwe kyali kisembedde, n’ayita mutabani we Yusufu n’amugamba nti, “Obanga nfunye ekisa mu maaso go teeka omukono gwo wansi w’ekisambi kyange, ondayirire ng’onompulira n’otonkuusakuusa: tonziikanga mu Misiri,"},{"book":"Olubereberye","chapter":"47","verse":"30","text":"onteekanga wamu ne bajjajjange. Olintwala n’onziika ku butaka.”"},{"book":"Olubereberye","chapter":"47","verse":"31","text":"N’amugamba nti, “Ndayirira.” N’amulayirira. Awo Isirayiri n’akoteka omutwe gwe ng’atudde emitwetwe w’ekitanda kye."}]}