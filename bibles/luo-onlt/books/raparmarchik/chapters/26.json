{"data":[{"book":"Rapar Mar Chik","chapter":"26","verse":"1","text":"Ka udonjo e piny ma Jehova Nyasaye ma Nyasachu miyou kaka girkeni kendo ukawe ma udakie,"},{"book":"Rapar Mar Chik","chapter":"26","verse":"2","text":"kawuru gik moko mokwongo nyak e puotheu e piny ma Jehova Nyasaye ma Nyasachu miyou kendo oketgi ei okapu. Bangʼe dhiuru kama Jehova Nyasaye ma Nyasachu biro yiero mondo nyinge obedie"},{"book":"Rapar Mar Chik","chapter":"26","verse":"3","text":"kendo uwach ne jadolo manie tich e kindeno niya, “Asingora kawuono ne Jehova Nyasaye ma Nyasachi ni asebiro e piny mane Jehova Nyasaye osingore ni kwerewa ni nomiwa.”"},{"book":"Rapar Mar Chik","chapter":"26","verse":"4","text":"Jadolo nokaw okapuno e lweti mi okete piny e nyim kendo mar misango mar Jehova Nyasaye ma Nyasachi."},{"book":"Rapar Mar Chik","chapter":"26","verse":"5","text":"Eka unuwachi e nyim Jehova Nyasaye ma Nyasachu niya, “Wuonwa ne en ja-Aram mane bayo kendo ne odhi Misri gi ji moko manok modak kuno mi obedo oganda maduongʼ, maratego kendo mangʼeny."},{"book":"Rapar Mar Chik","chapter":"26","verse":"6","text":"To jo-Misri nosandowa mi omiyo wathagore ka giketowa e tich matek."},{"book":"Rapar Mar Chik","chapter":"26","verse":"7","text":"Eka ne walamo Jehova Nyasaye, ma Nyasach kwerewa kendo Jehova Nyasaye nowinjo ywakwa mi oneno chandruokwa, tich matek kod achune."},{"book":"Rapar Mar Chik","chapter":"26","verse":"8","text":"Kuom mano Jehova Nyasaye nogolowa Misri giteko mangʼongo korieyo bade, gi ranyisi kod honni madongo."},{"book":"Rapar Mar Chik","chapter":"26","verse":"9","text":"Ne okelowa ka mi omiyowa pinyni, ma en piny mopongʼ gi chak kod mor kich;"},{"book":"Rapar Mar Chik","chapter":"26","verse":"10","text":"to koro, yaye Jehova Nyasaye, akeloni gik mokwongo nyak mag puodho mane imiya.” Bangʼe ket okapu e nyim Jehova Nyasaye ma Nyasachi kendo ikulrine."},{"book":"Rapar Mar Chik","chapter":"26","verse":"11","text":"Un, jo-Lawi, kod jodak manie dieru biro bedo gimor kuom gik moko duto ma Jehova Nyasaye ma Nyasachu osemiyou kod joutu duto."},{"book":"Rapar Mar Chik","chapter":"26","verse":"12","text":"Ka useketo tenge achiel kuom apar mag gik moko duto monyak e higa mar adek, ma en higa michiwoe achiel kuom apar mag gik monyak, to nyaka uchiw gigo ne jo-Lawi, gi jopinje mamoko modak e dieru kaachiel gi nyithind kiye kod mon ma chwogi otho mondo gibed gi chiemo moromogi."},{"book":"Rapar Mar Chik","chapter":"26","verse":"13","text":"Bangʼe ngʼato ka ngʼato nowach ne Jehova Nyasaye ma Nyasache niya, “Asegolo koa e oda chiwo mowal kendo asemiyogi jo-Lawi, jodak, nyithind kiye kod mon ma chwogi otho, kaluwore gi chik mane imiyowa. Pok ajwangʼo chikeni kendo wiya bende pok owil gi gimoro amora kuomgi."},{"book":"Rapar Mar Chik","chapter":"26","verse":"14","text":"Pok achamo dir pok mowalni kata e kinde mane an e kuyo, kata gologi e oda ka agak; kendo ok asechiwogi ne ngʼat motho. Aseluoro Jehova Nyasaye ma Nyasacha, kendo asetimo gik moko duto mane iwachona."},{"book":"Rapar Mar Chik","chapter":"26","verse":"15","text":"Rang piny gie polo, ma en kar dakni maler kendo igwedh jogi Israel kod piny ma isemiyowa kane isingori kikwongʼori ni kwerewa, ma en piny mopongʼ gi chak kod mor kich.”"},{"book":"Rapar Mar Chik","chapter":"26","verse":"16","text":"Jehova Nyasaye ma Nyasachu wachonu kawuono mondo urit buchene kod chikene; ritgiuru ka uluwogi gi chunyu duto kod ngimau duto."},{"book":"Rapar Mar Chik","chapter":"26","verse":"17","text":"Usengʼado kawuono ni Jehova Nyasaye en e Nyasachu kendo ubiro wuotho e yorene kurito buchene, chikene kendo ubiro miye luor."},{"book":"Rapar Mar Chik","chapter":"26","verse":"18","text":"Jehova Nyasaye osewacho kawuononi ni un joge, kendo mwandune mogeno kaka nosingorenu kendo ni nyaka urit chikene duto."},{"book":"Rapar Mar Chik","chapter":"26","verse":"19","text":"Jehova Nyasaye osewacho ni unubed jok man-gi pak, huma kod luor maduongʼ moloyo ogendini mamoko duto mosechweyo kendo unubed jomaler e nyim Jehova Nyasaye ma Nyasachu kaka nosesingo."}]}