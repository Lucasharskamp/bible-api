{"data":[{"book":"Kəwur","chapter":"33","verse":"1","text":"Kɔ MARIKI oloku Musa: «Nəyɛfɛ kəfo kaŋkɛ, məna k'aka Yisrayel aŋɛ məmpɛnɛ atɔf ŋa Misira mɔ. Nəkɔ nde atɔf ŋɔkɔ inadɛrmɛ Abraham, Siyaka, kɔ Yakuba mɔ, icloku: ‹Indesɔŋ ŋi yuruya yam.›"},{"book":"Kəwur","chapter":"33","verse":"2","text":"Indesak mɛlɛkɛ meyi nu kiriŋ, indekɔ bɛləs aKanaŋ, aMɔr, aHit, aPerisi, aHiwy, kɔ aYebus,"},{"book":"Kəwur","chapter":"33","verse":"3","text":"atɔf ŋaŋɔkɔ ŋomboŋ dalɛ k’awop. Mba ifɔdesolɛ nu inasərka, iŋnesɛ ta idekɔlip nu kədifət, bawo afum ataŋi ləŋəs ŋɔ nəyɔnɛ.»"},{"book":"Kəwur","chapter":"33","verse":"4","text":"Ntɛ aka Yisrayel ŋane moloku mebeŋəsnɛnɛ mamɔkɔ mɔ, kɔ ŋanɔnɛ mi kəbal, nwɛ o nwɛ ɛnayesnɛ fɛ sɔ."},{"book":"Kəwur","chapter":"33","verse":"5","text":"Kɔ MARIKI oloku Musa: «Məloku aka Yisrayel: Afum ataŋi ləŋəs ŋɔ nəyɔnɛ. K'isolɛ nu kəkɔ tɛm tepic gbəcərəm-ɛ, iŋmələk nu dɔpɔ. Nəwurɛ yeyesnɛnɛ yonu indemɔmən ntɛ indeyɔ nu mɔ.»"},{"book":"Kəwur","chapter":"33","verse":"6","text":"Ti disrɛ, k'aka Yisrayel ŋaŋgbek-gbeki yeyesnɛnɛ yaŋan fəp kəyɛfɛ ka tɔrɔ ta Horɛb."},{"book":"Kəwur","chapter":"33","verse":"7","text":"Kɔ Musa ɛlɛk aŋgbancan k'ɛncəmbər ŋi nkɔnsərka saŋka todoru pəwak kəbɔlɛnɛ ŋi. K'ewe di «Aŋgbancan ŋɛbəpɛnɛ kɔ Kanu.» Nwɛ o nwɛ ɛncfaŋ tes nnɔ MARIKI eyi mɔ, mɛnɛ wəkayi pəwur saŋka disrɛ pəder nde aŋgbancan ŋaŋɔkɔ."},{"book":"Kəwur","chapter":"33","verse":"8","text":"Kɔ Musa ende kəcwur kəkɔ daŋgbancan-ɛ, aka Yisrayel fəp ŋaŋyɛfɛ. Ŋacəmɛ-cəmɛ cusuŋka ca cəbal cəŋan ŋagbətnɛ kɔ haŋ pəbɛrɛ aŋgbancan ŋaŋɔkɔ disrɛ."},{"book":"Kəwur","chapter":"33","verse":"9","text":"Kɔ Musa elip kəbɛrɛ aŋgbancan ŋaŋɔkɔ disrɛ-ɛ, acul ŋa kəp ŋotor ŋɛcəmɛ dəkusuŋka da aŋgbancan ŋaŋɔkɔ, MARIKI pəlok-loku kɔ Musa."},{"book":"Kəwur","chapter":"33","verse":"10","text":"K'aka Yisrayel fəp ŋanəŋk tɔkɔ kəp kənccəmɛ dəkəsuŋka ka aŋgbancan mɔ, ŋayɛfɛ fəp faŋan ŋatontəsnɛ nwɛ o nwɛ nde kusuŋka ka abal ŋɔn."},{"book":"Kəwur","chapter":"33","verse":"11","text":"MARIKI pəlok-lokər Musa ŋatɛfərɛnɛ, pəmɔ ntɛ fum endelok-lokər wanapa kɔn mɔ. Kɔ telip-ɛ, Musa pəlukus nde dəsaŋka. Mba wəmarəsɛnɛ kɔn wətɛmp Yosuwe wan ka Nun ɛncyɛfɛ fɛ aŋgbancan ŋaŋɔkɔ disrɛ."},{"book":"Kəwur","chapter":"33","verse":"12","text":"Kɔ Musa oloku MARIKI: «Məmɔmən, məlok'im: ‹Məsolɛ aka Yisrayel,› mba məmentər f'em fum nwɛ məyi kəsom kədemar im mɔ. Ti disrɛ məloku: ‹Incərɛ tewe tam, k'iyɛk-yɛk əm, kɔ kəmar ka kəbɔtər kem kəmbəp əm.›"},{"book":"Kəwur","chapter":"33","verse":"13","text":"Ndɛkəl oŋ ilɛtsɛn'am, kɔ pəyɔnɛ a məmar'em teta kəbɔtər kam-ɛ, məsɔŋ'em kəcərɛ səpɔ sam. Tɔŋsɔŋ'em kəcər'am, tɔsɔŋ'em sɔ kəmar ka kəbɔtər kam kəsol'em. Məmɔmən afum a atɔf ŋaŋɛ, akam ŋɔ!»"},{"book":"Kəwur","chapter":"33","verse":"14","text":"Kɔ MARIKI oloku Musa: «Inasərka, in'endekɔ kɔ məna! Isɔŋ əm sɔ pəforu.»"},{"book":"Kəwur","chapter":"33","verse":"15","text":"Kɔ Musa oloku: «Kɔ pəyɔnɛ a məfɔkɔ-ɛ, ta məsɔŋɛ su kəpɛ nnɔ de."},{"book":"Kəwur","chapter":"33","verse":"16","text":"Cəke c'andetam kəcərɛ a məyɛk-yɛk su ina kɔ afum am-ɛ? Kəyi kam su dacɔ gbəcərəm kəntam kəmentər kəgbɛy kosu kɔ afum alpəs aka doru.»"},{"book":"Kəwur","chapter":"33","verse":"17","text":"Kɔ MARIKI oloku Musa: «Indeyɔ tɔkɔ məloku mɔ. Incər'am tewe tam, k'iyɛk-yɛk əm, kɔ kəmar ka kəbɔtər kem kəmbəp əm.»"},{"book":"Kəwur","chapter":"33","verse":"18","text":"Kɔ Musa oloku MARIKI: «Məmentər im nɔrɔ da debeki dam, ilɛtsɛn'am.»"},{"book":"Kəwur","chapter":"33","verse":"19","text":"Kɔ MARIKI oloku Musa: «Indecepərɛn'am fɔr kiriŋ dobotu dem amera, icbonc sɔ tewe ta MARIKI fɔr yam kiriŋ. Iŋaŋnɛnɛ nwɛ indeŋaŋnɛnɛ mɔ, indeyɔnɛ fum nɔnɔfɔr nwɛ indeyɔnɛ nɔnɔfɔr mɔ.»"},{"book":"Kəwur","chapter":"33","verse":"20","text":"Kɔ MARIKI endeŋər: «Məfɔdetam kənəŋk im kəro məna Musa, bawo fum ɔfɔtam kənəŋk im kəro wəkayi pəyi sɔ doru.»"},{"book":"Kəwur","chapter":"33","verse":"21","text":"Kɔ MARIKI oloku: «Kəfo kɔ kaŋkɛ ina kəsək, məcəmɛ tasar tantɛ kəroŋ."},{"book":"Kəwur","chapter":"33","verse":"22","text":"Kɔ nɔrɔ da debeki dem dendenacepər-ɛ, indebɛr əm abi ŋa tasar disrɛ, ikump əm kəca kem haŋ iclip kəcepər."},{"book":"Kəwur","chapter":"33","verse":"23","text":"K'ilip kəcepər-ɛ, a ideliŋ kəca kem, tɛm tatɔkɔ məntam kənəŋk im kumunt, mba afɔtam kənəŋk im kəro.»"}]}