{"data":[{"book":"Matendo","chapter":"11","verse":"1","text":"Bahi mitume pamo na vanu vanji vankulupîla Yesu va aneko ku Yudeya vánipilikana kuva, vanu vakávele Vayahudi vànilipwechela Lilove lya Nnungu."},{"book":"Matendo","chapter":"11","verse":"2","text":"Bahi Petulo payombweke kuhwena ku Yelusalemu, avala Vayahudi vankulupîla Yesu vachilembela vanu vakávele Vayahudi vayaluke nkutandilika kutahukana na Petulo uvachidoni,"},{"book":"Matendo","chapter":"11","verse":"3","text":"“Wako úpite unaikala kwa vanu vakáyalwike na kulya navo!”"},{"book":"Matendo","chapter":"11","verse":"4","text":"Anepo Petulo nkutandilika kuvahaulila saana kila chinu chihumidile wachidoni,"},{"book":"Matendo","chapter":"11","verse":"5","text":"“Liduva limo ngúvele paimanga ya ku Yafa unguyuwa. Anepo nkulona maono. Ngúchiwene chinu muchi inguwo ing'ulu uisulupuka kuhaloka kulihunde akuno ikàmwilwe n'dindumba dyake ncheche, nkusulupukila upala pannavele."},{"book":"Matendo","chapter":"11","verse":"6","text":"Pangupenekedile nkati, nkuvona anyama vavêle na madodo ncheche na anyama va munnyitu na vakwava na vyuni."},{"book":"Matendo","chapter":"11","verse":"7","text":"Nangu nkupilikana lidi ulinguhaulila kuchidoni, ‘Petulo, imila usinje koka utang'une.’"},{"book":"Matendo","chapter":"11","verse":"8","text":"Nangu nkuchidoni, ‘Wala Nang'olo! Nangu nikanalinga kulya chinu chohecho chikáluhusiwa kuliwa, wala kulya chinu chohecho chivalangîwa kuva najisi.’"},{"book":"Matendo","chapter":"11","verse":"9","text":"Henga nangu nkupilikana kavila alila lidi kuhaloka kulihunde ulichidoni, ‘Vyavihahwile Nnungu, unavicheme kuva najisi.’"},{"book":"Matendo","chapter":"11","verse":"10","text":"Àlalá malove nkupilikanika myanda mitatu, anepo aila inguwo pamo na vitukutuku vyammalele vinavele muinguwo nkuutwa kuhwena muha kulihunde."},{"book":"Matendo","chapter":"11","verse":"11","text":"Bahi upala, vanu vatatu vanatumwije kwang'une kuhaloka ku Kaisaliya nkukamola paing'ande inichiikala."},{"book":"Matendo","chapter":"11","verse":"12","text":"Umumu Wanaswe nkunguhaulila ngupapatane navo bila kulipwelela. Na vakúkulupila avangu avano sita va ku Yafa nkupapatana na nangu, na patukamwele ku Kaisaliya, hwetu tuvammalele nkuingilanga nng'ande mwanga Konoliyo."},{"book":"Matendo","chapter":"11","verse":"13","text":"Konoliyo nkutuhaulila namuna malaika chanannyumidile nng'ande mwake na kunnyaulila kuva, ‘Vatume vanu ku Yafa vakancheme munu yumo uvanchema Simoni, uvanchema Petulo."},{"book":"Matendo","chapter":"11","verse":"14","text":"Nang'e achiakuhaulile malove lambekupoha wako pamo na vanu va nng'ande mwako.’"},{"book":"Matendo","chapter":"11","verse":"15","text":"Pangutandilike kulonjela, Umumu Wanaswe nkuingila mmitima yavo muchi chanaingidile mmitima yetu anepo patandi."},{"book":"Matendo","chapter":"11","verse":"16","text":"Bahi nangu nkukumbukila àlalá malove lanatangwele Nang'olo kuva, ‘Yohana àbatisa kwa medi, henga mwenu mùmbebatiswa kwa Umumu Wanaswe.’"},{"book":"Matendo","chapter":"11","verse":"17","text":"Hambi ikàva Nnungu àveng'ile vanu avano uila inujo yanatwing'ile hwetu tunkulupîla Nang'olo Yesu Kilisto, dachi, nangu nni nnani mpaka nintahuke Nnungu?”"},{"book":"Matendo","chapter":"11","verse":"18","text":"Pavalapilikene anelo nkuva nanga pavanavele na lilove lya kutahuka, anepo nkunnombolela Nnungu uvachidoni, “Bahi Nnungu ànivajalila vanu vakávele Vayahudi wasa wa kulaleka masambi lavo uchinga vapate umi ukávele na ntululilo!”"},{"book":"Matendo","chapter":"11","verse":"19","text":"Bahi kupapatana na ibaniki inahumidile ing'anya ya kuwalalwa kwa Stefano, vakúkulupila nkumwadilikana. Vanji nkuhwena ku Foinike na ku Kiplo na ku Antiyokiya uvayanjaja aula ujumbe wa Nnungu kwa Vayahudi weka."},{"book":"Matendo","chapter":"11","verse":"20","text":"Henga vakúkulupila vanji muanavo vanahaleke ku Kiplo na ku Kilene nkuhwena ku Antiyokiya nkuva uvalonjela na vanu vakávele Vayahudi kuyamba Malove Lambone lamwâmba Nang'olo Yesu."},{"book":"Matendo","chapter":"11","verse":"21","text":"Dimongo dya Nnungu dívele pamo na vanang'o, vanu vohe namene nkukulupila na kumpindikukila Nang'olo."},{"book":"Matendo","chapter":"11","verse":"22","text":"Habali anedyo dya vanu anevo nkupilikanika kwa vanu va ku Yelusalemu vankulupîla Yesu, nkuntuma Banaba ahwene ku Antiyokiya."},{"book":"Matendo","chapter":"11","verse":"23","text":"Banaba pahwikile aneko nkwona namuna vanu chivabalikiwije na Nnungu, nang'e nkuhangalala na kuvakamya mitima wavahaulila vahalije kukulupika kwanga Nang'olo kwa mitima yavo yammalele."},{"book":"Matendo","chapter":"11","verse":"24","text":"Banaba ávele munu wambone na aumbajîjwe Umumu Wanaswe na ing'ulupa, na likuwa likulu lya vanu nkuyenjejeka kwanga Nang'olo."},{"book":"Matendo","chapter":"11","verse":"25","text":"Bahi Banaba nkuhwena ku Taso unantaha Sauli,"},{"book":"Matendo","chapter":"11","verse":"26","text":"na pammwene nkuidanawe ku Antiyokiya. Kwa chaka chammalele, Banaba na Sauli nkuikala na avala vakúkulupila na uvalihunda alila likuwa likulu lya vanu vankulupîla Yesu. Kwa mwanda ntandi aneko ku Antiyokiya njo kuvanachemijwe vakuhundwa va Yesu kuva Vakilisto."},{"book":"Matendo","chapter":"11","verse":"27","text":"Mmaduva ulolo manabii nkuhwika ku Antiyokiya kuhaloka ya ku Yelusalemu."},{"book":"Matendo","chapter":"11","verse":"28","text":"Bahi patukojene, nabii yumo muavala uvanchema Agabo nkuimila, na kwa kuhululihwa na Umumu Wanaswe nkulauja kuva, ìmbekamola indala ing'ulu nchilambo chammalele. Indala aneyo íhumidile mmaduva la utawala wanga Kilaudiyo."},{"book":"Matendo","chapter":"11","verse":"29","text":"Avala vakuhundwa nkukudungila kila munu kwa chalihululila apelekeje chinu chohecho chambekuva nacho uchinga vavayangate vakúkulupila avao va Chiyahudi vaikâla ku Yudeya."},{"book":"Matendo","chapter":"11","verse":"30","text":"Bahi vanang'o nkumwing'a Banaba na Sauli anewo nchango uchinga vaupelekeje kwa vasele va likuwa lya vanu vankulupîla Yesu lya aneko ku Yelusalemu."}]}