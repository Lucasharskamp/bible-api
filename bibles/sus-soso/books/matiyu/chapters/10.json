{"data":[{"book":"Matiyu","chapter":"10","verse":"1","text":"Isa naxa a fɔxirabirɛ fu nun firinyie xili, a nɔɛ so e yi ra alako e xa nɔ ɲinnɛe keride mixie fɔxɔ ra, e man xa nɔ furema mɔɔli birin nayalande."},{"book":"Matiyu","chapter":"10","verse":"2","text":"Na xɛɛra fu nun firinyi xilie nan ya: a singe, Simɔn, naxan man xili Piyɛri, nun a xunya Andire, Sebede xa di Yaki, nun a xunya Yaya,"},{"book":"Matiyu","chapter":"10","verse":"3","text":"Filipu nun Barotolome, Tomasi nun Matiyu duuti maxili, Alifa xa di Yaki nun Tadayo,"},{"book":"Matiyu","chapter":"10","verse":"4","text":"Simɔn naxan xili Seloti, nun Yudasi Isikariyoti naxan Isa yanfa."},{"book":"Matiyu","chapter":"10","verse":"5","text":"Isa naxa yi xɛmɛ fu nun firinyie xɛɛ yi yaamari ra: «Wo naxa siga mixie yire Yuwifie mu naxee ra, wo naxa so Samarikae xa taae kui."},{"book":"Matiyu","chapter":"10","verse":"6","text":"Wo xa siga Isirayilakae nan xɔn, naxee luxi alɔ yɛxɛɛ lɔɛxie."},{"book":"Matiyu","chapter":"10","verse":"7","text":"Wo xa kawandi ti kira xɔn a Ala xa mangɛya niini bara makɔrɛ."},{"book":"Matiyu","chapter":"10","verse":"8","text":"Wo xa furemae rayalan, wo xa faxamixie rakeli, wo xa kunɛ kanyie rasɛniyɛn, wo xa ɲinnɛe keri. Wo kixi nɛ, wo mu sese fi. Wo fan xa mixi ki na ki."},{"book":"Matiyu","chapter":"10","verse":"9","text":"Wo naxa xɛɛma, gbeti, xa na mu a ra kɔbiri xanin wo xun ma."},{"book":"Matiyu","chapter":"10","verse":"10","text":"Wo man naxa gbɔnfɔɛ, donma firin nde, sankiri, xa na mu a ra xuli xanin wo xun ma. A lanma baloe xa fi walikɛ ma.»"},{"book":"Matiyu","chapter":"10","verse":"11","text":"«Wo na so taa naxan kui, wo xa mixi fanyi nde fen naxan wo yigiyama, wo lu naa han wo siga taa gbɛtɛ."},{"book":"Matiyu","chapter":"10","verse":"12","text":"Wo na so mixie xɔnyi, wo xa e xɛɛbu."},{"book":"Matiyu","chapter":"10","verse":"13","text":"Xa na fɔxɔɛ mixie fan, Ala xa wo xa duba suxu e xa fe ra. Kɔnɔ xa naakae mu fan, Ala naxa na duba suxu."},{"book":"Matiyu","chapter":"10","verse":"14","text":"Xa mixie mu tin wo rasɛnɛde, xa na mu a ra e tondi e tuli matide wo xa masenyi ra, wo nɛ kelima na banxi xa na mu a ra na taa kui, wo xa mɛnni bɛndɛ rakɔnkɔn wo sanyie ra."},{"book":"Matiyu","chapter":"10","verse":"15","text":"N xa nɔndi fala wo bɛ, kiiti sa lɔxɔɛ, kiiti fanma Sodoma nun Gomora taakae ra dangife na taa mixie ra.»"},{"book":"Matiyu","chapter":"10","verse":"16","text":"«Wo wo tuli mati, n na wo xɛɛfe nɛ alɔ yɛxɛɛ naxee soma wula baree tagi. Na kui, wo xa kɔɔta alɔ yere, wo yuge xa fan alɔ turunna xɔni."},{"book":"Matiyu","chapter":"10","verse":"17","text":"Wo xa wo yɛtɛ matanga mixie ma, barima e wo soma nɛ kiitisae yi ra, e wo bɔnbɔma nɛ sɛbɛrɛ ra e xa salidee kui,"},{"book":"Matiyu","chapter":"10","verse":"18","text":"e wo xaninma nɛ gominae nun mangɛe yire n ma fe ra. Na kui, wo findima nɛ n ma seedee ra e tan bɛ, a nun si gbɛtɛe bɛ."},{"book":"Matiyu","chapter":"10","verse":"19","text":"E na wo so nee yi ra, wo naxa kɔntɔfili wo xa masenyi xa fe ra, wo naxan falama nun wo a falama ki naxɛ, barima na birin fima nɛ wo ma na waxati yati."},{"book":"Matiyu","chapter":"10","verse":"20","text":"Wo tan xa mu wɔyɛnma, wo Baba Ala Xaxili nan wɔyɛnma wo saabui ra.»"},{"book":"Matiyu","chapter":"10","verse":"21","text":"«Mixi fama a ngaxakerenyi yanfade, a a sa mixie bɛlɛxɛ, e xa a faxa. Babɛ fan na mɔɔli niyama a xa di ra, die fan kelima nɛ e barimae xili ma, e xa e faxa."},{"book":"Matiyu","chapter":"10","verse":"22","text":"Mixi birin fama wo xɔnde n xili xa fe ra, kɔnɔ naxan na wakili han a raɲɔnyi, na kanyi kisima nɛ."},{"book":"Matiyu","chapter":"10","verse":"23","text":"Xa e wo ɲaxankata yire nde, wo xa wo gi, wo siga taa gbɛtɛ. N xa nɔndi fala wo bɛ, wo mu gɛma Isirayila taa birin iɲɛrɛde a fa lu Adama xa Di mu fa.»"},{"book":"Matiyu","chapter":"10","verse":"24","text":"«Taalibi mu dangima a karamɔxɔ ra, konyi fan mu dangima a marigi ra."},{"book":"Matiyu","chapter":"10","verse":"25","text":"A lanma taalibi xa lu alɔ a karamɔxɔ, konyi fan xa lu alɔ a marigi. Xa fɔxɔɛ xunyi xili fala ɲinnɛ Bɛlɛsɛbulu, e naxan falama a xa fɔxɔɛ mixie xun ma, a ɲan dangima na ra.»"},{"book":"Matiyu","chapter":"10","verse":"26","text":"«Wo naxa gaaxu mixie ya ra, barima fefe nɔxunxi mu na naxan mu fama makɛnɛnde, gundo yo mu na naxan mu fama kolonde."},{"book":"Matiyu","chapter":"10","verse":"27","text":"N naxan falama wo bɛ kɔɛ ra, wo xa na masen yanyi ra. Wo naxan mɛma makɔyikɔyi ra, wo xa duniɲa birin nakolon a ra."},{"book":"Matiyu","chapter":"10","verse":"28","text":"Wo naxa gaaxu mixie ya ra naxee nɔma mixi fate bɛndɛ nan tun faxade, a fa li e mu nɔma wo nii tan masɔtɔde. Wo xa gaaxu Ala nan ya ra, naxan nɔma fate bɛndɛ nun nii sɔntɔde yahannama."},{"book":"Matiyu","chapter":"10","verse":"29","text":"Turunna firin xa mu sarama batanka keren na? Kɔnɔ hali xɔni di keren mu birama bɔxi ma xa wo Baba Ala sago mu a ra."},{"book":"Matiyu","chapter":"10","verse":"30","text":"Wo xunsɛxɛ yati kɔntixi."},{"book":"Matiyu","chapter":"10","verse":"31","text":"Na kui, wo naxa gaaxu, barima wo tide gbo dangi turunna xɔni gali ra.»"},{"book":"Matiyu","chapter":"10","verse":"32","text":"«Mixi yo naxan n kolonma a Marigi ra adamadie ya xɔri, n fan na kanyi kolonma n Baba ya xɔri ariyanna."},{"book":"Matiyu","chapter":"10","verse":"33","text":"Kɔnɔ naxan na tondi n kolonde a Marigi ra adamadie ya ma, n fan tondima nɛ na kanyi rakolonde n Baba ra naxan na ariyanna.»"},{"book":"Matiyu","chapter":"10","verse":"34","text":"«Wo naxa a maɲɔxun a n faxi bɔɲɛsa nan na duniɲa. N mu faxi bɔɲɛsa xa ra, n faxi santidɛgɛma nan na."},{"book":"Matiyu","chapter":"10","verse":"35","text":"N faxi fatanyi nan na di xɛmɛ nun a baba tagi, di ginɛ nun a nga tagi, mamadi nun a mama tagi."},{"book":"Matiyu","chapter":"10","verse":"36","text":"Mixi ngaxakerenyie nan findima a yaxuie ra."},{"book":"Matiyu","chapter":"10","verse":"37","text":"Mixi naxan a baba nun a nga xanuma dangife n tan na, na kanyi mu daxa a xa lu n sɛɛti ma. Mixi naxan a xa di xanuma dangife n tan na, na kanyi mu daxa a xa lu n sɛɛti ma."},{"book":"Matiyu","chapter":"10","verse":"38","text":"Xa mixi naxan mu tin tɔɔrɛ nun faxɛ ra, a mu bira n fɔxɔ ra, na kanyi mu daxa a xa lu n sɛɛti ma."},{"book":"Matiyu","chapter":"10","verse":"39","text":"Mixi naxan wama a yɛtɛ rakisife, na kanyi lɔɛma nɛ. Naxan a yɛtɛ ralɔɛma n tan ma fe ra, na kanyi kisima nɛ.»"},{"book":"Matiyu","chapter":"10","verse":"40","text":"«Mixi naxan na wo rasɛnɛ, a n tan nan nasɛnɛxi. Mixi naxan na n nasɛnɛ, a n xɛɛma nan nasɛnɛxi."},{"book":"Matiyu","chapter":"10","verse":"41","text":"Mixi naxan na namiɲɔnmɛ rasɛnɛ a xa namiɲɔnmɛɲa ma, a baraayi sɔtɔma nɛ alɔ namiɲɔnmɛ. Mixi naxan na tinxintɔɛ rasɛnɛ a xa tinxinyi ma, a baraayi sɔtɔma nɛ alɔ tinxintɔɛ."},{"book":"Matiyu","chapter":"10","verse":"42","text":"Mixi naxan na hali ye xinbeli pɔɔti ya keren fi yi mixi xuri keren ma a to findixi n fɔxirabirɛ ra, n xa nɔndi fala wo bɛ, na kanyi mu ganma a baraayi ra muku.»"}]}