{"data":[{"book":"Ugubutulu","chapter":"8","verse":"1","text":"Mwanafungami pawopulili lihundu lya saba, kumbindi kwa Chapanga kwaveli jii kwa chipindi cha nusu saa."},{"book":"Ugubutulu","chapter":"8","verse":"2","text":"Pambeli ndivawona vala makungu saba yivawoloka pawulongolu ya Chapanga vagayiliwa mimbalapi saba."},{"book":"Ugubutulu","chapter":"8","verse":"3","text":"Makungu wa Chapanga monga kafika aveli na chindu cha kututumishila ubani cha chumang'andu ayendili pawulongolu ya fyalu. Na mweni kagayiliwa ubani wutangalili ili awutawuli litambiku pafyalu pamu na dadavu sha vandu va Chapanga. Litambiku ali litawuliwi pafyalu fya chumang'andu fivelili pawulongolu ya chigoda cha wutwa wa kumbindi kwa Chapanga."},{"book":"Ugubutulu","chapter":"8","verse":"4","text":"Lyosi lya ubani pamu na dadavu sha vandu va Chapanga kufuma mukuwoku va makungu likwela kumbindi."},{"book":"Ugubutulu","chapter":"8","verse":"5","text":"Pambeli, makungu vachitola chila chindu cha kututumishila ubani na kuchimemesha motu wa kufyalu na kuchiyasila pamlima. Topi kwavelili kudilima na lishu na lupanda na chiyighayigha cha mlima."},{"book":"Ugubutulu","chapter":"8","verse":"6","text":"Pambeli makungu saba yivavelili na mimbalapi saba vayikala ndemindemi kulandula mimbalapi."},{"book":"Ugubutulu","chapter":"8","verse":"7","text":"Makungu wa kwaa kapemba limbalapi lyaki. Mhashu wa ndonya maganga na motu wihasha na mwasi wumwayika pambindi ya mlima. Selusi yimu ya mlima wulungula na selusi yimu ya mibiki yilungula na midasi yosi midodi yilungula."},{"book":"Ugubutulu","chapter":"8","verse":"8","text":"Pambeli makungu wa pili kapemba limbalapi lyaki. Chindu kucha chidunda chikomi chiyaka motu chiyasiwa mubahali. Selusi yimu ya bahali yiva mwasi."},{"book":"Ugubutulu","chapter":"8","verse":"9","text":"Selusi yimu ya filumbi yifiyikala mubahali fisova na selusi yimu ya meli yibowuyoka."},{"book":"Ugubutulu","chapter":"8","verse":"10","text":"Pambeli makungu wa tatu kapemba limbalapi lyaki, ndondwa ngomi yiva kucha limbamba lya motu yiponeka pasi kufuma kumbindi na kutula mwambu mkomi wa nyeni na kula kusesa machi."},{"book":"Ugubutulu","chapter":"8","verse":"11","text":"Ndondwa yeni yikukemiwa, “Kukalipa” Topi, selusi ya machi vava kelebu, vandu vatangalili vasova kwanongwa ya machi ava, kwanongwa vaghalambuka kuva kelebu."},{"book":"Ugubutulu","chapter":"8","verse":"12","text":"Pambeli makungu wa mchechi kapemba limbalapi lyaki. Ndi apa topi selusi yimu ya lijuva na selusi yimu ya mwesi na selusi ya ndondwa fyabotiwili, hata selusi ya pamusi yaveli na ngesha ha na selusi ya pamihi yaveli na chisi ha."},{"book":"Ugubutulu","chapter":"8","verse":"13","text":"Pambeli nola, ng'ona ngwasi pawuluka kumbindi nendu kululanga, kalandula lishu, “Pishu, pishu, pishu! Kwa yula yayikala pa mlimawu chipindi makungu vatatu va Chapanga vasighalili pavapemba mimbalapi yawu!”"}]}