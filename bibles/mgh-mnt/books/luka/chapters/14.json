{"data":[{"book":"Luka","chapter":"14","verse":"1","text":"Nihuku no Wiittuwa nimoka, Yesu ahorwaa ulhia yolhia uwani wa Afarisayo aholhelhi, ni attu aari vavawo yaari ammwehawehaka."},{"book":"Luka","chapter":"14","verse":"2","text":"Ntu mmoka eepilhe mieto ni miono nkaawa wa Yesu,"},{"book":"Luka","chapter":"14","verse":"3","text":"Yesu nkaakoha owiittuchiha malhehero ni Amafarisayo, “Chani, Malhehero ihu anonivaha ikuru yo upanga cho urera unlhamiha nreta Nihuku no Wiittuwa ama uhipanga?”"},{"book":"Luka","chapter":"14","verse":"4","text":"Nansho khayaakhunlhe nlhove. Yesu nkankusha ntu uyo, nkanlhamiha, ni unhiya ahokolhie uwani."},{"book":"Luka","chapter":"14","verse":"5","text":"Paahi nkeerelha attu ayo, “Mpani munlhokoni mwinyu mwaamwanawe ama iphuta awe yatumbuchiraka munlhikitini, hinorwaa ni unkumiha inakhalhaka niri Nihuku no Wiittuwa?”"},{"book":"Luka","chapter":"14","verse":"6","text":"Attu ayo khayoonrie umwaakhulha ittu."},{"book":"Luka","chapter":"14","verse":"7","text":"Yesu nkoona attu akina alhalheiye cheera aya wo uthanlha ihiche choombone, nkeerelha nna nlhikaaniho nna,"},{"book":"Luka","chapter":"14","verse":"8","text":"“Ntu olhalhiakani u arusini, nhikhalhe mapuro o nthimicho, hiwe nlheto nothimichiya uupwahani inyuva."},{"book":"Luka","chapter":"14","verse":"9","text":"Vavawo ntu olhalhelheni mwaattiva onkhaye, nowa uwiirelhani, ‘Nthameke mwaaviriheke alha.’ Phi vavawo vanowa inyu wuulhihiya muru vaattuni ni urwaa uukhalhani utulhi."},{"book":"Luka","chapter":"14","verse":"10","text":"Nansho, mwalhalheiyaka nrweeke, mwaphiyaka mwakhalheke utulhi, anenchi inyu ayo owihanekeni, eereke, ‘Mpwana uweeke waakhalha uholho unouno.’ Vavawo nnowa mwaapatta nthimicho vaattuni va alheto onkhaye vawo."},{"book":"Luka","chapter":"14","verse":"11","text":"Ukhalhawaya ntu riyoothe neewelhiha, nookurushiya, ni ntu neekurusha noowelhihiya.”"},{"book":"Luka","chapter":"14","verse":"12","text":"Paahi Yesu nkeerelha anenchi awe ayo, “Mwaaterekhelhaka attu yolhia, uthana ama uhiyu, nhaalhalhie ashilhoko inyu ama manyampwana inyu ama attu o nhakhu, ukhalhawaya ni ayo anowa uulhalhiani, nkayolhivani."},{"book":"Luka","chapter":"14","verse":"13","text":"Vanoterekha inyu yolhia ya ikaramu, mweehanacheke ashikini, attu o uremara, attu o makutulha ni attu ohoona,"},{"book":"Luka","chapter":"14","verse":"14","text":"vavawo nnooreeriya, ukhalhawaya yayo kharina ittu yo ulhivani. Nlhuku phi nohalha uulhivani nihuku na attu orera nrima vanowa aya uhihimushiya nnookhwani.”"},{"book":"Luka","chapter":"14","verse":"15","text":"Ntu mmoka aari nakhanlhe vavawo veewilhe awe, nkaamwirelha Yesu, “Ahoreeriya yayo attu anohalha ukhalha ukaraamuni alhiaka wi Imwene ya Nlhuku ayo!”"},{"book":"Luka","chapter":"14","verse":"16","text":"Yesu nkaakhulha, “Ntu mmoka ahoterekha ikaramu yulhupalhe yeehanne awe attu enchi."},{"book":"Luka","chapter":"14","verse":"17","text":"Vaayilhe aya, nkaamwiirelha karumiya awe arwee ehanache alheto, ‘Mmweeke vano mwaatti, ikaramu ihaaya!’"},{"book":"Luka","chapter":"14","verse":"18","text":"Nansho onkhaye khayaawilhe, kila mmoka ahimiaka nlhatu ni urwaa unthekoni wawe, o upacha alhepelhaka eeraka, ‘Nkakihiyeni kirwee kawehe imata kithumme aka, nkihiye etu kirwee wowo.’"},{"book":"Luka","chapter":"14","verse":"19","text":"Nkhwawe uyo aholhepelha ni wiira, ‘Kihothuma ing'ope khumi cho ulhima elhi elhi ni vaa kiri munkwahani ulhikachani, nkakihiyeni kirwee wowo.’"},{"book":"Luka","chapter":"14","verse":"20","text":"Nkina nkeera, ‘Kithenlhe naanano, paahi etu akinowa.’”"},{"book":"Luka","chapter":"14","verse":"21","text":"“Karumiya nkaahokolhia ni waahimeria anrumme. Anene ntheko nkayaarushiya chinene nkaamwirelha karumiya uyo, ‘Waakuvieke urweeke mmaphironi ni mmawani, mweehaneke amashikini ni attu oremara ni attu ohoona ni attu oheeta.’"},{"book":"Luka","chapter":"14","verse":"22","text":"Karumiya nkaahokolhia nkeera, ‘Thithi, malhehero inyu ahopangia, nansho attu khari enchi khanachara.’"},{"book":"Luka","chapter":"14","verse":"23","text":"Anene nkayamwiirelha karumiya tho, ‘Urweeke etu vano mmaphironi ni nchereshere mmo, waakhupeke attu awaacheke awe aachariha inupa."},{"book":"Luka","chapter":"14","verse":"24","text":"Kinouhimeriani wiira, khaawo ata ntu mmoka kinlhalhelhe aka nohalha ulhawiha yolhia iterekhiye ukaraamuni waka va!’ ”"},{"book":"Luka","chapter":"14","verse":"25","text":"Vavawo milhoko minchi cha attu chaari chinttwaraka Yesu, nkaarukunuwa ni weerelha,"},{"book":"Luka","chapter":"14","verse":"26","text":"“Ntu riyoothe nowa uwannyaka, ahikittuneke mii ni waavenga athumwanawe ama anumwanawe ni ahanu awe ni achishaana awe ni ashihima awe ni ashirokorawe ata ni ukumi awe mwanene, khanooria ukhalha owiittucha aka."},{"book":"Luka","chapter":"14","verse":"27","text":"Ntu hinokusha nsalaaba awe ni ukittwara khanooria ukhalha owiittucha aka."},{"book":"Luka","chapter":"14","verse":"28","text":"“Ntu mmoka inyu athananaka utheka ishanja, nochokholha ukhalha thoko vathi aalhakelhe nhakhu unthananiya, oone wiira nowooria yoyo ntheko uyo."},{"book":"Luka","chapter":"14","verse":"29","text":"Aahikhalhaneke, khanooria upanga ata ntheko wo utheka nsingi, ni attu onkhaye anowa unthiaa,"},{"book":"Luka","chapter":"14","verse":"30","text":"yiiraka, ‘Yolha ntu ulha ahochokholha rata, nansho hoochelha umalhiha!’"},{"book":"Luka","chapter":"14","verse":"31","text":"“Ama mwene ani nothanana waatakana ikhoto ni mwene nkina hinokhalha nipuro ni wuupuwelha thoko. Noopuwelha wiira, chani manyaasikari elufu khumi arina awe anowooria waatakana ikhoto ni amwene akina?"},{"book":"Luka","chapter":"14","verse":"32","text":"Oonaka wiira khanooria, phi naaruma awe attu o urweeha nttenga wo mpuha wo wiiwanana ni yoyo mwene uyo ahinakumaana."},{"book":"Luka","chapter":"14","verse":"33","text":"Chiichammo etu, khaawo ata mmoka inyu nokhalha owiittucha aka aahihiyereke kila ittu rina awe."},{"book":"Luka","chapter":"14","verse":"34","text":"“Maakha ari o uchiva, nansho athuwaka, anohalha uchivihani?"},{"book":"Luka","chapter":"14","verse":"35","text":"Khanlhoka tho nttayani mena ukhalha ichaayira, anokhalha o rihiya. Ri ni maaru eeweke!”"}]}