{"data":[{"book":"1 Samueri","chapter":"8","verse":"1","text":"Samueri akati akwegura, akagadza vanakomana vake kuti vave vatongi veIsraeri."},{"book":"1 Samueri","chapter":"8","verse":"2","text":"Zita redangwe rake rainzi Joere uye zita rowechipiri rainzi Abhia, uye vaishanda vari paBheerishebha."},{"book":"1 Samueri","chapter":"8","verse":"3","text":"Asi vanakomana vake vakatsaukira kupfuma yakaipa, vakatambira fufuro, vakasaruramisira pakutonga."},{"book":"1 Samueri","chapter":"8","verse":"4","text":"Saka vakuru vose veIsraeri vakaungana pamwe chete vakauya kuna Samueri paRama."},{"book":"1 Samueri","chapter":"8","verse":"5","text":"Vakati kwaari, “Makwegura, uye vana venyu havafambi munzira dzenyu; naizvozvo gadzai mambo kuti atitungamirire, sezvakaita mamwe marudzi ose.”"},{"book":"1 Samueri","chapter":"8","verse":"6","text":"Asi pavakati, “Tipei mambo kuti atitungamirire,” izvi hazvina kufadza Samueri; saka akanyengetera kuna Jehovha."},{"book":"1 Samueri","chapter":"8","verse":"7","text":"Uye Jehovha akamuudza kuti: “Teerera zvose zvinotaura vanhu kwauri; havana kuramba iwe, asi varamba ini samambo wavo."},{"book":"1 Samueri","chapter":"8","verse":"8","text":"Sezvavakaita kubva pazuva randakavabudisa muIjipiti kusvikira nhasi, vachindisiya uye vachishumira vamwe vamwari, ndizvo zvavari kuita nokwauri."},{"book":"1 Samueri","chapter":"8","verse":"9","text":"Zvino, teerera zvavanotaura; asi uvayambire zvakasimba uye uvazivise zvichaitwa namambo achavatonga.”"},{"book":"1 Samueri","chapter":"8","verse":"10","text":"Samueri akataura mashoko ose aJehovha kuvanhu vakanga vachimukumbira mambo."},{"book":"1 Samueri","chapter":"8","verse":"11","text":"Akati, “Izvi ndizvo zvichaitwa neachakutongai: Achatora vanakomana venyu agoita kuti vashande nengoro dzake dzehondo namabhiza, uye vachamhanya vari mberi kwengoro dzake."},{"book":"1 Samueri","chapter":"8","verse":"12","text":"Vamwe vavo achavaita vatungamiri vezviuru navatungamiri vamakumi mashanu, uye achaita kuti vamwe varime minda yake pamwe chete nokuikohwa, uye achaita kuti vamwe vagadzire zvombo zvehondo nemidziyo yengoro dzake."},{"book":"1 Samueri","chapter":"8","verse":"13","text":"Achatora vanasikana venyu kuti vave vagadziri vamafuta anonhuhwira navabiki vezvokudya navabiki vechingwa."},{"book":"1 Samueri","chapter":"8","verse":"14","text":"Achatora minda yenyu yakaisvonaka neminda yemizambiringa neminda yemiorivhi agozvipa kuvatariri vake."},{"book":"1 Samueri","chapter":"8","verse":"15","text":"Achatora chegumi chembeu dzenyu namazambiringa enyu agozvipa kumachinda ake nevanomushandira."},{"book":"1 Samueri","chapter":"8","verse":"16","text":"Varandarume venyu navarandakadzi venyu nemombe dzenyu dzakaisvonaka nembongoro achazvitora kuti azvishandise pamabasa ake."},{"book":"1 Samueri","chapter":"8","verse":"17","text":"Achatora chegumi chamakwai enyu, uye imi pachenyu muchava nhapwa dzake."},{"book":"1 Samueri","chapter":"8","verse":"18","text":"Zuva iroro parichasvika muchachema kwazvo nokuda kwamambo iyeye wamazvisarudzira, uye Jehovha haazokupindurai pazuva iroro.”"},{"book":"1 Samueri","chapter":"8","verse":"19","text":"Asi vanhu vakaramba kuteerera Samueri. Vakati, “Kwete! Tinoda mambo kuti atitonge."},{"book":"1 Samueri","chapter":"8","verse":"20","text":"Ipapo tichava sedzimwe nyika dzose, tiina mambo anotitungamirira nokutiendera pamberi achitirwira hondo dzedu.”"},{"book":"1 Samueri","chapter":"8","verse":"21","text":"Samueri akati anzwa zvose zvakanga zvataurwa navanhu, akandozvitaura zvakare pamberi paJehovha."},{"book":"1 Samueri","chapter":"8","verse":"22","text":"Jehovha akapindura achiti, “Vateerere uye uvape mambo.”"}]}