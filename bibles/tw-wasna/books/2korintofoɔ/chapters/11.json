{"data":[{"book":"2 Korintofoɔ","chapter":"11","verse":"1","text":"Mewɔ anidasoɔ sɛ, sɛ meyɛ nkwaseadeɛ koraa a, mobɛgye me. Mepa mo kyɛw, monyɛ saa."},{"book":"2 Korintofoɔ","chapter":"11","verse":"2","text":"Metwe mo ho ninkunu, sɛdeɛ Onyankopɔn twe mo ho ninkunu no. Mote sɛ ɔbaabunu a mahyɛ no awadeɛ ho bɔ ama ɔbarima baako pɛ bi a ɔno ne Kristo."},{"book":"2 Korintofoɔ","chapter":"11","verse":"3","text":"Mesuro sɛ wɔbɛsɛe mo adwene na mo a mode mo ho nyinaa ama Kristo no, mobɛgyae sɛdeɛ ɔwɔ no nam anifire so daadaa Hawa no."},{"book":"2 Korintofoɔ","chapter":"11","verse":"4","text":"Mode anigyeɛ gye obiara a ɔba mo nkyɛn bɛka Yesu foforɔ a ɔnnyɛ deɛ yɛka ne ho asɛm kyerɛ mo no di; mogye honhom bi ne asɛmpa bi a nsonsonoeɛ da ɛno ne Honhom ne Asɛmpa a yɛka kyerɛ mo no ntam no di."},{"book":"2 Korintofoɔ","chapter":"11","verse":"5","text":"Mennye nni sɛ meyɛ “Asomafoɔ” no mu abomfiaa."},{"book":"2 Korintofoɔ","chapter":"11","verse":"6","text":"Ebia mʼano ntee deɛ, nanso mʼadwene mu abue. Ɛkwan biara so, yɛama mo ate saa asɛm yi ase."},{"book":"2 Korintofoɔ","chapter":"11","verse":"7","text":"Mebɛkaa Onyankopɔn Asɛmpa no kyerɛɛ mo no, mannye mo hwee. Mebrɛɛ me ho ase sɛdeɛ ɛbɛma mo akrɔn. Bɔne a meyɛeɛ ne sɛ meyɛɛ saa?"},{"book":"2 Korintofoɔ","chapter":"11","verse":"8","text":"Ɛberɛ a na mereyɛ mo mu adwuma no, asafo afoforɔ bi na na wɔtua me ka."},{"book":"2 Korintofoɔ","chapter":"11","verse":"9","text":"Ɛberɛ a na mewɔ mo nkyɛn no, sɛ sika ho hia me a, na menha mo. Na anuanom a wɔte Makedonia no de biribiara a ɛho hia me brɛ me. Sɛdeɛ na ɛte mmerɛ a atwam no, saa ara nso na daakye ɛbɛyɛ. Merenyɛ adesoa mma mo da."},{"book":"2 Korintofoɔ","chapter":"11","verse":"10","text":"Kristo nokorɛdie a ahyɛ me ma enti, mehyɛ mo bɔ sɛ obiara rentumi nka mʼahohoahoa yi nhyɛ wɔ Helaman mu da."},{"book":"2 Korintofoɔ","chapter":"11","verse":"11","text":"Adɛn enti na meka saa? Ɛfiri sɛ, mennɔ mo anaa? Onyankopɔn nim sɛ medɔ mo."},{"book":"2 Korintofoɔ","chapter":"11","verse":"12","text":"Mɛkɔ so madi dwuma a meredi no seesei yi sɛdeɛ ɛbɛyɛ a, saa “asomafoɔ” no rennya kwan nhoahoa wɔn ho sɛ dwuma a wɔdi no te sɛ yɛn dwuma a yɛdi no pɛ."},{"book":"2 Korintofoɔ","chapter":"11","verse":"13","text":"Saa nnipa no nyɛ nokorɛ asomafoɔ. Wɔyɛ atorɔ asomafoɔ a wɔnam twa atorɔ wɔ wɔn adwuma ho ma nnipa hunu wɔn sɛ wɔyɛ Kristo asomafoɔ."},{"book":"2 Korintofoɔ","chapter":"11","verse":"14","text":"Ɛnyɛ me nwanwa, ɛfiri sɛ, ɔbonsam koraa tumi sesa ne ho ma ɔdane yɛ sɛ hann."},{"book":"2 Korintofoɔ","chapter":"11","verse":"15","text":"Enti ɛnyɛ nwanwa sɛ nʼasomfoɔ tumi sesa wɔn ho de daadaa nnipa sɛ wɔyɛ papa. Awieeɛ no, wɔbɛnya wɔn nneyɛeɛ so akatua pɛpɛɛpɛ."},{"book":"2 Korintofoɔ","chapter":"11","verse":"16","text":"Meti mu ka bio sɛ: Ɛnsɛ sɛ obiara susu sɛ meyɛ ɔkwasea. Sɛ mosusu saa a, ɛnneɛ monnye me sɛdeɛ mobɛgye ɔkwasea na menam so matumi mahoahoa me ho."},{"book":"2 Korintofoɔ","chapter":"11","verse":"17","text":"Asɛm a mereka yi nyɛ deɛ Awurade pɛ sɛ meka. Meka ahohoahoa ho asɛm a, na mekasa sɛ ɔkwasea."},{"book":"2 Korintofoɔ","chapter":"11","verse":"18","text":"Nanso, ɛsiane sɛ nnipa bebree hoahoa wɔn ho nipasu mu enti, me nso mɛyɛ saa."},{"book":"2 Korintofoɔ","chapter":"11","verse":"19","text":"Mo ankasa mo ani ate enti mode anigyeɛ gye nkwaseafoɔ."},{"book":"2 Korintofoɔ","chapter":"11","verse":"20","text":"Mogye obi a ɔhyɛ mo so anaa deɛ ɔnya mo ho biribi anaa deɛ ɔsum mo afidie anaa deɛ ɔmmu mo anaa deɛ ɔbɔ mo ani so."},{"book":"2 Korintofoɔ","chapter":"11","verse":"21","text":"Mefɛre sɛ mɛgye yei ato mu, nanso yɛn ahoɔmmerɛ na ɛma yɛyɛɛ saa."},{"book":"2 Korintofoɔ","chapter":"11","verse":"22","text":"Wɔyɛ Hebrifoɔ anaa? Me nso meyɛ bi. Wɔyɛ Israelfoɔ anaa? Me nso meyɛ bi. Wɔyɛ Abraham asefoɔ anaa? Me nso meyɛ bi."},{"book":"2 Korintofoɔ","chapter":"11","verse":"23","text":"Wɔyɛ Kristo asomfoɔ anaa? Merekasa sɛ ɔbɔdamfoɔ. Nanso, meyɛ ɔsomfoɔ pa sene wɔn. Mayɛ adwuma a ɛyɛ den sene wɔn; mada afiase mpɛn bebree; wɔabɔ me mmaa bebree na metaa mebɛn owuo nso."},{"book":"2 Korintofoɔ","chapter":"11","verse":"24","text":"Yudafoɔ bɔɔ me mmaa aduasa nkron ahodoɔ enum."},{"book":"2 Korintofoɔ","chapter":"11","verse":"25","text":"Romafoɔ bɔɔ me mmaa mprɛnsa na wɔsii me aboɔ pɛnkorɔ. Metenaa ahyɛn mu maa ɛbɔeɛ mprɛnsa. Medii nsuo ase nnɔnhwere aduonu ɛnan pɛn."},{"book":"2 Korintofoɔ","chapter":"11","verse":"26","text":"Mʼakwantuo ahodoɔ mu, mehyiaa nsuyire ne akwanmukafoɔ. Mehunuu amane wɔ Yudafoɔ ne amanamanmufoɔ nsam. Mehunuu nkuro so amane. Mehunuu wiram amane. Mehunuu ɛpo so amane ne nnamfoɔ a wɔnka nokorɛ nsam amane."},{"book":"2 Korintofoɔ","chapter":"11","verse":"27","text":"Mayɛ adwuma a ɛyɛ den na ɔbrɛ wɔ mu. Mpɛn pii, menna. Ɛkɔm ne sukɔm dee me. Mpɛn pii, mennya aduane a ɛbɛso me nni. Mennya baabi nna anaa atadeɛ nhyɛ."},{"book":"2 Korintofoɔ","chapter":"11","verse":"28","text":"Ɛberɛ biara na mema asafo ahodoɔ no ho nsɛm yɛ me asɛnhia."},{"book":"2 Korintofoɔ","chapter":"11","verse":"29","text":"Sɛ obi yɛ mmerɛ a ɛma me nso meyɛ mmerɛ. Sɛ obi ka ɔfoforɔ kɔ bɔne mu a, ɛma me werɛ ho."},{"book":"2 Korintofoɔ","chapter":"11","verse":"30","text":"Sɛ mehoahoa me ho a, na ɛsɛ sɛ mehoahoa me ho wɔ nneɛma a ɛkyerɛ me mmerɛyɛ no mu."},{"book":"2 Korintofoɔ","chapter":"11","verse":"31","text":"Awurade Yesu no, Onyankopɔn ne Agya no a ɛsɛ sɛ yɛkamfo no no nim sɛ merentwa nkontompo."},{"book":"2 Korintofoɔ","chapter":"11","verse":"32","text":"Ɛberɛ a mewɔ Damasko no, Amrado a na ɔhyɛ Ɔhene Areta ase no maa awɛmfoɔ wɛnee kuro no ɛpono pɛɛ sɛ wɔkyere me."},{"book":"2 Korintofoɔ","chapter":"11","verse":"33","text":"Nanso, wɔde me sii kɛntɛn mu twetwee me faa ɔfasuo bi a apae tokuro mu de me sii fam maa medwane firii ne nsam."}]}