{"data":[{"book":"Yohana","chapter":"14","verse":"1","text":"Yesu nkuvahaulila vakuhundwa vake kuchidoni, “Mwenu wala munakambekambe mmitima mwenu. Nkulupilange Nnungu, na ngukulupilange na nangu mwalehu."},{"book":"Yohana","chapter":"14","verse":"2","text":"Nng'ande mwa Atatangu mùvele nafasi yohe, kwikavele ikàva uchocho nikàvele nìnnyaulidile. Na hambi ngùhwena unamwandalila anepo pachinu."},{"book":"Yohana","chapter":"14","verse":"3","text":"Nikàmalila kumwandalila mwenu pachinu, nguchinguuye nikantwalange, uchinga apala panimbekuva nangu na mwenu mùùve upopo."},{"book":"Yohana","chapter":"14","verse":"4","text":"Na mwenu mùniimala indila ìhwena aneko kunguhwena nangu.”"},{"book":"Yohana","chapter":"14","verse":"5","text":"Tomaso nkummuja Yesu kuchidoni, “Nang'olo, hwetu tukámaite kuuhwena, hambi tùmbehulula dachi kuimala aneyo indila?”"},{"book":"Yohana","chapter":"14","verse":"6","text":"Yesu nkunnyang'ula kuchidoni, “Nangu njo Indila, na Uhiu na Umi. Nanga munu ahulûla uhwena kwa Atata Nnungu bila kupitila kwang'une."},{"book":"Yohana","chapter":"14","verse":"7","text":"Ikàvele umungumala nangu, mukanimmala na Atatangu mwalehu. Na kutandikila hambi mùnimmala, na tayali mùnimwona.”"},{"book":"Yohana","chapter":"14","verse":"8","text":"Filipo nkunnyaulila Yesu kuchidoni, “Nang'olo, tulanguje Atata Nnungu, na hwetu tuchitutolele.”"},{"book":"Yohana","chapter":"14","verse":"9","text":"Yesu nkunnyaulila Filipo nkuchidoni, “Filipo, ngùtandilike machedo kwikala na mwenu mpaka hambi, dachi kuva ukánangumala? Anguwêne nangu, àmmwene na Atata Nnungu. Hambi wako ùhulula dachi kuhaula kuva, ‘Tulanguje Atata Nnungu?’"},{"book":"Yohana","chapter":"14","verse":"10","text":"Dachi, wako ukákulupila kuva nangu ngùvele nkati mwa Atata Nnungu na Atata Nnungu àvele nkati mwangu? Malove laninnyaulila mwenu lakáhaloka chihi kwang'une, ila Atata Nnungu àvele nkati mwangu nni akôla madengo lake kupitila nangu."},{"book":"Yohana","chapter":"14","verse":"11","text":"Ngukulupilange nangu, panguhaula kuva, nangu ngùvele nkati mwa Atata Nnungu na Atata Nnungu àvele nkati mwangu. Ikàva nkátamwanga kukulupila uchocho, bahi kulupilanga ing'anya ya masaibu langulatenda."},{"book":"Yohana","chapter":"14","verse":"12","text":"Nangu nìnnyaulilanga uhiu kuva, angukulupîla nangu, nang'e achialatende àlalá langulatenda nangu, na achiahalije kutenda makulu kupunda ala, ing'anya nangu ngùhwena kwa Atata Nnungu."},{"book":"Yohana","chapter":"14","verse":"13","text":"Na chinu chohecho chimumbeyuwa kwa lina lyangu, nguchinguchitende, uchinga Atata Nnungu apate kutumbyangwa kupitila Mwanawe."},{"book":"Yohana","chapter":"14","verse":"14","text":"Na nkànguyuwa chinu chohecho kwa lina lyangu, nguchinguchitende.”"},{"book":"Yohana","chapter":"14","verse":"15","text":"“Mukàngutamwa nangu, muchimudikamule amuli dyangu."},{"book":"Yohana","chapter":"14","verse":"16","text":"Na nangu nguchininnyuwe Atata Nnungu, nanang'e achiamwing'e mwenu Nkúyangata yunji, aikale na mwenu bila ntululilo."},{"book":"Yohana","chapter":"14","verse":"17","text":"Nang'e nni Umumu wa uhiu. Vanu va pachilambo vakáhulula kumpwechela, kwa kuva vakámwona na wala vakámmaite. Henga mwenu mùnimmala kwa kuva àikala pamo na mwenu na àmbekuva nkati mwenu."},{"book":"Yohana","chapter":"14","verse":"18","text":"Nikambennekanga mwenu mùùve muchi mmana vachiva, henga nguchinimwidile mwenu."},{"book":"Yohana","chapter":"14","verse":"19","text":"Ùisalidile chihi uhiku kadiki, vanu va pachilambo vakambengwona, henga mwenu muchimungwone. Kwa kuva nangu nimumi, na mwenu uchocho mùmbekuva mmumi."},{"book":"Yohana","chapter":"14","verse":"20","text":"Na palimbekamola anelyo liduva muchimumale kuva nangu ngùvele nkati mwa Atatangu, na mwenu mùvele nkati mwangu na nangu ngùvele nkati mwenu."},{"book":"Yohana","chapter":"14","verse":"21","text":"Munu woheyo adipwechêla amuli dyangu na kudikamula, nang'e nni angutâmwa. Na munu angutâmwa nangu, Atatangu achiantamwe munu aneyo, na nangu nguchinguntamwe na kulilanguja kwa munu aneyo.”"},{"book":"Yohana","chapter":"14","verse":"22","text":"Bahi Yuda, akee ayula Yuda Isikaliote, nkunnyaulila Yesu kuchidoni, “Nang'olo, ìmbehululika dachi ulimaihe kwetu hwetu na akee kwa vanu va pachilambo?”"},{"book":"Yohana","chapter":"14","verse":"23","text":"Yesu nkunnyang'ula kuchidoni, “Munu akàngutamwa nangu achialakamule mahundo langu, na Atatangu achiantamwe munu aneyo, na hwetu tuchituide kwanga nang'e na kwikala nawe."},{"book":"Yohana","chapter":"14","verse":"24","text":"Munu akángutamwa nangu, nang'e akálakamula malove langu. Na mahundo lamupilikene lakávele langu, ila ni la Atata Nnungu angutumîle."},{"book":"Yohana","chapter":"14","verse":"25","text":"Nangu nìnnyaulidile alano vino, panguvele pamo na mwenu."},{"book":"Yohana","chapter":"14","verse":"26","text":"Henga Atata Nnungu àmbentuma Nkúyangata kwa niaba yangu, yani Umumu Wanaswe. Na aneyo Umumu achiannyunde kila chinu na kunkumbusanga lammalele laninnyaulidile.14:26 Nsitali auno ùlembwije “àmbentuma mulina lyangu.” Kuntuma munu mulina, mana lake, ahwene kwa niaba ya munu mwene lina anelyo."},{"book":"Yohana","chapter":"14","verse":"27","text":"Nangu nìnnekelanga amani. Amani yangu nìmwing'anga mwenu. Nangu nikámwing'a mwenu amani aino muchi chilambo chichihumya. Munakambekambe mmitima yenu na wala munayope."},{"book":"Yohana","chapter":"14","verse":"28","text":"Múningupilikana panichinnyaulila kuva, ‘Nangu nguvenkuhwena, na nguchinguuye kavila kwenu mwenu.’ Na mwenu mukàchiva umungutamwa nangu, bahi nkanihangalala ing'anya ngùhwena kwa Atata Nnungu, kwa kuva, nang'e njo nkulu upunda nangu."},{"book":"Yohana","chapter":"14","verse":"29","text":"Nangu nìnnyaulidile malove alano hambi kabla lakànambihumila, uchinga palambehumila mupate kukulupila."},{"book":"Yohana","chapter":"14","verse":"30","text":"Nangu nikambetangola kavila malove lohe na mwenu, kwa kuva, Nanchindenga ntawala wa chilambo achino àvenkwida. Na nang'e akee na dimongo kwang'une,"},{"book":"Yohana","chapter":"14","verse":"31","text":"henga vanu va pachilambo vàlembelewa vamale kuva nangu nàntamwa Atata Nnungu, na njo mana ngùtenda kila chinu malinga changulaijije. Hambi imilanga, tuukanange apano!”"}]}