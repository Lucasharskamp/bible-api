{"data":[{"book":"Luka","chapter":"12","verse":"1","text":"Katema kakoko ŵasongangene ŵandu ŵajinji mpaka kuliŵatana, Che Yesu ŵatandite kwasalila kaje ŵakulijiganya ŵao kuti, “Nlisepusye ni chilungo cha Mafalisayo, chachili cha ulamba."},{"book":"Luka","chapter":"12","verse":"2","text":"Ngachipagwa chachiunichikwe chingachiunukukwa ni chachisisikwe chingachimanyika."},{"book":"Luka","chapter":"12","verse":"3","text":"Lyele ligongo lyo chachili chose chimwaŵechete pa chipi, ŵandu chapikane pa lilanguka ni chimwasongonaga pa chisyepela, muchumba cheugalikwe, chichijenele muchilambo chose."},{"book":"Luka","chapter":"12","verse":"4","text":"“Ngunsalila ŵanyamwe achambusanga ŵangu kuti ngasimwajogopa ŵelewo ŵakuchiulaga chiilu nambo ngapagwa chakupunda chakuchikombola kuchipanganya."},{"book":"Luka","chapter":"12","verse":"5","text":"Nambo chinannosye ŵakusachilwa kwajogopa, mwajogope Akunnungu pakuŵa amalaga kuulaga akwete ulamusi wakumponya ku jehanamu. Eloo, mwajogope ŵelewo."},{"book":"Luka","chapter":"12","verse":"6","text":"“Ana ngati ikumanyika kuti ijojolo nsano ikusumichikwa kwa ndalama jajinandi nnope? Nambo ngapagwa chijuni chakuliŵalichikwa ni Akunnungu namuno chimo."},{"book":"Luka","chapter":"12","verse":"7","text":"Atamuno umbo sya mitwe jenu Akunnungu akusimanyilila sili silingwa. Ngasinjogopa, ŵanyamwe ndi ŵakutopela kwannope kupunda ijojolo yejinji!"},{"book":"Luka","chapter":"12","verse":"8","text":"“Ngunsalila isyene, jwalijose jwakunyitichisya une pa ŵandu kuti jwele ali jwangune, iyoyo peyo Mwana jwa Mundu chachinjitichisya jwelejo mmbujo mwa achikatumetume ŵa kwinani ŵa Akunnungu."},{"book":"Luka","chapter":"12","verse":"9","text":"Nambo, jwalijose jwakungana une pa ŵandu, nombejo chakanikwe mmbujo mwa achikatumetume ŵa kwinani ŵa Akunnungu."},{"book":"Luka","chapter":"12","verse":"10","text":"“Mundu jwalijose jwakwaŵechetela yangalumbana Mwana jwa Mundu chalecheleswe, nambo juchannyelusye Mbumu jwa Akunnungu, ngalecheleswa ng'oo."},{"book":"Luka","chapter":"12","verse":"11","text":"“Pachachinjigala kwa machili mmajumba ga kupopelela pane mmbujo mwa mamwenye ni ŵakulamula kuti nlamulikwe, nkapwelela kuti chinjanje chichi pane ichimmechete."},{"book":"Luka","chapter":"12","verse":"12","text":"Pakuŵa Mbumu jwa Akunnungu chanjiganye chakuŵecheta katema kakoko.”"},{"book":"Luka","chapter":"12","verse":"13","text":"Mundu jumo mumpingo wa ŵandu mula, ŵansalile Che Yesu kuti, “Jwakwiganya, mwasalile akulu ŵangu tusapulane ipanje yatulechele atati ŵetu.”"},{"book":"Luka","chapter":"12","verse":"14","text":"Che Yesu ŵajanjile, “Ambusanga, ana ŵaani ŵamisile une kuŵa jwakulamula pasikati jenu pane jwakungaŵanyichisya ipanje yenu?”"},{"book":"Luka","chapter":"12","verse":"15","text":"Nipele ŵaasalile wose kuti, “Nlisepusye ni tama ja indu yejinji pakuŵa umi wa mundu nganiupagwa mu winji wa indu yakwete.”"},{"book":"Luka","chapter":"12","verse":"16","text":"Nipele ŵatanjile chitagu chanti, “Kwaliji ni jwachipanje jumo juŵaliji ni ngunda uwasogwele nnope."},{"book":"Luka","chapter":"12","verse":"17","text":"Jwachipanje jo ŵaganisisye muntima mwakwe achitiji, ‘Chindende uli pakuŵa une nganingola pakugosela magowolo gangu?’"},{"book":"Luka","chapter":"12","verse":"18","text":"Ŵatite ‘Chindende yelei, chingagumule ngokwe syangu ni kutaŵa jajikulungwa nnope. Mwelemo chingaŵiche magowolo gangu gose ga ngano ni ipanje yangu.’"},{"book":"Luka","chapter":"12","verse":"19","text":"Pelepo chinalisalile nansyene, ‘Sambano nkwete ipanje yejinji imwaligosele kwa yaka yejinji, mpumule, ndye ni kung'wa ni kusengwa!’"},{"book":"Luka","chapter":"12","verse":"20","text":"Nambo Akunnungu ŵaasalile, ‘Mmwejo Jwakuloŵela, achi chilo chino umi wenu chiujigalikwe ni yose indigosele ana chiiŵe ya ŵaani?’ ”"},{"book":"Luka","chapter":"12","verse":"21","text":"Che Yesu ŵamalichisye kuŵecheta, “Yele ni yaili kwa mundu jwakuligosela ipanje yejinji, nambo paujo pa Akunnungu ngakuŵalanjikwa kuti akwete chindu.”"},{"book":"Luka","chapter":"12","verse":"22","text":"Nipele Che Yesu ŵaasalile ŵakulijiganya ŵao, “Kwaligongo lyo ngunsalila, ngasinlilagasya kwa ligongo lya umi wenu kuti chindye chichi atamuno kwa ligongo lya iilu yenu kuti chimmwale chichi."},{"book":"Luka","chapter":"12","verse":"23","text":"Pakuŵa umi upundile kwa yakulya ni chiilu chipundile kwa iwalo."},{"book":"Luka","chapter":"12","verse":"24","text":"Ngalole makungulu, ngagakupanda namose kugungula, nganigakola ngokwe namose magulu nambo Akunnungu akugalisya. Ni ŵanyamwe ndi ŵakutopela kugapunda makungulu!"},{"book":"Luka","chapter":"12","verse":"25","text":"Nipele, ŵaani mwa ŵanyamwe kwakulichenjeusya nnope akukombola kulijonjechesya namose lyuŵa limo mmoŵa ga umi wakwe?"},{"book":"Luka","chapter":"12","verse":"26","text":"Nipele, iŵaga ngankukombola kuchitenda chachinandi mpela chelecho, ligongo chi nkuchenjeuchila ine yo?"},{"book":"Luka","chapter":"12","verse":"27","text":"Nnole uluŵa umele wakwe. Ngaukupanganya masengo, atamuno ngaukuliluchila iwalo. Nambo ngunsalila kuti namose mwenye che Selemani ni ukulu wao wose nganawale yambone mpela limo lya uluŵa wo."},{"book":"Luka","chapter":"12","verse":"28","text":"Nipele iŵaga Akunnungu akulitakusya yeleyo lisamba lya mwitinji lyalikumela lelo ni malaŵi likupatuka ni kwasikwa pa mooto, ana ngati chantakusye kwakupunda ŵanyamwe ŵandi ni chikulupi chamwana?"},{"book":"Luka","chapter":"12","verse":"29","text":"“Nipele, ngasinlajila ichinlye atamuno iching'we namose ngasimma ni lipamba."},{"book":"Luka","chapter":"12","verse":"30","text":"Pakuŵa yose yo ikuchenjeuchilwa ni ŵandu ŵangakulupilila ŵa ilambo ine ya pachilambo pano. Nambo mwanya Atati ŵenu akumanyilila kuti nkuilajila yele indu."},{"book":"Luka","chapter":"12","verse":"31","text":"Nipele nsoseje kaje Umwenye wa Akunnungu ni indu ine chiijonjechekwe kukwenu."},{"book":"Luka","chapter":"12","verse":"32","text":"“Ngasinjogopa, ŵanyamwe mpingo wenondi! Pakuŵa Atati ŵenu yanonyele kumpa Umwenye wao."},{"book":"Luka","chapter":"12","verse":"33","text":"Nsumisye inkwete nkaape ŵandu ŵakulaga mbiya syo. Nlipanganyichisye ilolo yangawisala ni kuligosela mbiko jangapunguka ni jangamala kwinani. Kwangaŵandichila ŵa wiyi atamuno konasika ni idudu."},{"book":"Luka","chapter":"12","verse":"34","text":"Pakuŵa pajili mbiko jenu, pele ntima wenu ni pachiuŵe."},{"book":"Luka","chapter":"12","verse":"35","text":"“Nliŵiche chile kwakutumichila ni kuleka imulichilo yenu ininkukolela."},{"book":"Luka","chapter":"12","verse":"36","text":"Mbe mpela achikapolo ŵakwalindilila ambuje ŵao kutyochela kuulombela kuti pakupoposya ŵaugulile nnango kwachitema."},{"book":"Luka","chapter":"12","verse":"37","text":"Ŵana upile ŵele achikapolo ŵachachasimana ali meeso pachauje Ambuje ŵao! Isyene ngunsalila kuti ambuje wo chaaŵe chile kwatumichila, chiŵatamiche pakulila ni kwatumichila."},{"book":"Luka","chapter":"12","verse":"38","text":"Iŵaga chauje pasikati chilo pane atamuno kuninkucha ni kwasimana ali meeso, ŵana upile achikapolo wo."},{"book":"Luka","chapter":"12","verse":"39","text":"Nambo mmanyilileje kuti iŵaga nsyene nyuumba akakamanyilile katema chi chaiche jwa wiyi, akaliji meeso, ngakajileche nyuumba jakwe jininkugumulikwa."},{"book":"Luka","chapter":"12","verse":"40","text":"Ŵanyamwe nombe nliŵiche chile, pakuŵa Mwana jwa Mundu akwika katema kangankulolela.”"},{"book":"Luka","chapter":"12","verse":"41","text":"Che Petulo ŵausisye Che Yesu kuti, “Ambuje, ana chitagu chi chikutugamba uweji pe pane ŵandu wose?”"},{"book":"Luka","chapter":"12","verse":"42","text":"Ambuje ŵajanjile, “Ana kapolo jwakwimilila chi jwali jwakukulupilichika ni jwalunda, jwaŵichikwe ni ambujegwe kwajimilila achikapolo ŵao kuti ŵagaŵanyichisye yakulya pa katema kakusachilwa?"},{"book":"Luka","chapter":"12","verse":"43","text":"Jwana upile kapolo juchasimanikwe ni ambujegwe ali nkupanganya yele katema pachauje."},{"book":"Luka","chapter":"12","verse":"44","text":"Isyene ngunsalila kuti ambujegwe chambiche kapolojo kwimilila ipanje yakwe yose."},{"book":"Luka","chapter":"12","verse":"45","text":"Nambo, jwakutumichila ajilaga muntima mwakwe kuti, ambuje ŵangu akukaŵa kuuja ni kutanda kwaputa achikapolo achinjakwe achalume pane achakongwe ni kulya ni kung'wa ni kukolelwa,"},{"book":"Luka","chapter":"12","verse":"46","text":"ambujegwe kapolo jula chauje pa lyuŵa lyangalilolela ni katema kangakukamanyilila chiŵakatanye ipande ipande ni kwaŵika liunjili limo ni ŵangakukulupilila."},{"book":"Luka","chapter":"12","verse":"47","text":"“Ni kapolo jwakumanyilila chakuchisaka ambujegwe, nambo ngakuliŵika chile kwa kupanganya yakusachilwa kupanganya ni ambujegwe, chaputikwe kwa nnope."},{"book":"Luka","chapter":"12","verse":"48","text":"Nambo jwangakuimanyilila indu yakuisaka ambujegwe nombe akupanganya indu yaikuŵajilwa kulagaswa chaputikwe kwakanandi. Pakuŵa jwalijose juchapegwe yejinji chasachilwe kutyosya yejinji ni jwalijose jwapegwile kamulila yejinji chasachilwe kuusya yejinji nnope."},{"book":"Luka","chapter":"12","verse":"49","text":"“Nyiche kukukolesya mooto pachilambo, none ngasachile nnope kuulola uli ukolele!"},{"book":"Luka","chapter":"12","verse":"50","text":"Nambo ngwete ubatiso wa masausyo gangusachilwa nagakole, nguŵijikanywa nnope mpaka masausyo ga ubatiso wo pachigamale."},{"book":"Luka","chapter":"12","verse":"51","text":"Ana nkuganisya kuti nyiche nacho chitendewele pachilambo pano? Ngunsalila, ngwamba, nambo nyiche kukuntindanya."},{"book":"Luka","chapter":"12","verse":"52","text":"Kutandila sambano, ŵandu nsano ŵa uŵelesi umo chatindigane, ŵandu ŵatatu chaputane ni ŵandu ŵaŵili ni ŵandu ŵaŵili chaputane ni ŵandu ŵatatu."},{"book":"Luka","chapter":"12","verse":"53","text":"Atati chatindane ni mwanagwao nombe mwanache chatindane ni atatigwe, achikulu chatindane ni mwanagwe mwali nombe mwali chatindane ni achikulugwe, jwankongwe chatindane ni akwegwao nombe ŵelewo chatindane ni nkwegwao.”"},{"book":"Luka","chapter":"12","verse":"54","text":"Che Yesu ŵajisalile sooni mipingo ja ŵandu kuti, “Pankugawona maunde ganinkutyochela kulikutiŵilila lyuŵa, papopo ni nkuti lelo chijinye ula ni jikunya."},{"book":"Luka","chapter":"12","verse":"55","text":"Pajikupuga mbungo kutyochela kulujenda nkuti, ‘Lyuŵa chiliŵale lelo’ ni iyoyo peyo ikutyochela."},{"book":"Luka","chapter":"12","verse":"56","text":"Ŵanyamwe ŵa ulamba, nkukombola kulondola iichiŵe lelo kwakulola chilambo ni kwinani kwachichi nipele nkulepela kugamanyilila malumbo gakatemaka?"},{"book":"Luka","chapter":"12","verse":"57","text":"“Sooni kwachichi ngankulilamulila mwachimisyene chachili chambone chakuchipanganya?"},{"book":"Luka","chapter":"12","verse":"58","text":"Pakuŵa ikaliji yambone ntende yaili yose kwilana nawo jwammagongo nli mwitala. Iŵaga ngaŵa yeleyo chanjausye kwa jwakulamula nombejo chanjausye kwa jwangondo nombejo champonye mu nyuumba jakutaŵilwa."},{"book":"Luka","chapter":"12","verse":"59","text":"Ngunsalila isyene kuti ngantyoka mwelemo mpaka pachimmalisye kulipa mbiya ja mbesi.”"}]}