{"data":[{"book":"1 Corinthia","chapter":"14","verse":"1","text":"Minriang lamkha juiru halli Ratha kutchoi ngai karra aru ka-ekhet ah Pathianchong karilsuok kutchoi kha malung kaluut-ah manuomru."},{"book":"1 Corinthia","chapter":"14","verse":"2","text":"Ajarchu chong inliak karil ama khan mi ngaidiang iril emak takkha Pathian diang iril eii; ajarchu tuteii innum ama irilkha jetmaneiimu, takkha inthuuk chongkha Ratha-ah iril eii."},{"book":"1 Corinthia","chapter":"14","verse":"3","text":"Takkha Pathianchong karilsuok ama khan mi ngaidiang iril eii, halli sanna, masokna khat-um matheemtaina apeii."},{"book":"1 Corinthia","chapter":"14","verse":"4","text":"Chong inliak karil ama khan apumbit inbool, takkha Pathianchong karilsuok ama khan koisuok abool."},{"book":"1 Corinthia","chapter":"14","verse":"5","text":"Nangni rakip in chong inliak ningril kha kei'n kamanuom, takkha Pathianchong karilsuok khadoom kei'n kanamin ezoot. Koisuok loknasik miring inkhat in chong inliak kha kamalet inommak inchu, Pathianchong karilsuok ama khan chong inliak karil kha neek-ah alok."},{"book":"1 Corinthia","chapter":"14","verse":"6","text":"Ule naingai, kei'n Pathian chongmalar, jetna theina, Pathianchong emakli minchuna heichoi lekleiya tuun kei'n nangnidiang chong inliak karilla kaheiwa inle, kei nangni sik-ah ang kanemna omme?"},{"book":"1 Corinthia","chapter":"14","verse":"7","text":"Rasa kanei akaringmak phurra, theikhang emakli saraangdar e-innum inrasa inrasa kha inthiangnga insuokmak inle, angrasame tia tu-in jetniame?"},{"book":"1 Corinthia","chapter":"14","verse":"8","text":"Tampalooi khan arasatak suokmak inle, (rasakhat neipot inle) tu-in raalkatho sik-ah insuukniame?"},{"book":"1 Corinthia","chapter":"14","verse":"9","text":"Khawa angnga; nangni'n chong inliak ningril kha injetna chongnga inthiangnga ningril emak inle, nangni iti chongkha tu-in jetniame? Thikaraang diang ningril ka-ang esik eii."},{"book":"1 Corinthia","chapter":"14","verse":"10","text":"Manmasituolla in-angmak chongyam om, halli chong rakip kha aratha kasuokmak ommak;"},{"book":"1 Corinthia","chapter":"14","verse":"11","text":"takkha kei'n chong ratha kha kajetmak inchu, khawa chong karil amadiangchu kei ramkhat mi ka eii, halli ama kha keisik-ah ramkhat mi eii."},{"book":"1 Corinthia","chapter":"14","verse":"12","text":"Khawa angnga, nangni'n ratha lamtiang kutchoi ngaikha ningmanuom keengnga, koisuok kaminloksik kutchoi ngaikha munasik thoru."},{"book":"1 Corinthia","chapter":"14","verse":"13","text":"Khawa jarra, chong inliak karil ama khan iril chongkha malet matornasik Pathian diang ranak anisik eii."},{"book":"1 Corinthia","chapter":"14","verse":"14","text":"Ajarchu kei'n chong inliak-ah Pathian kani inchu, karatha in Pathian ini kha eii, takkha kamalungchu khawa khan ommak."},{"book":"1 Corinthia","chapter":"14","verse":"15","text":"Halle angme kei'n kathosik? Kei'n ratha-ah Pathian kanisik eii halli kamalungnga um Pathian kanisik eii; ratha-ah laa kasaksik eii, halli kamalungnga um laa kasaksik eii."},{"book":"1 Corinthia","chapter":"14","verse":"16","text":"Nang in naratha-ah Pathian naminpaak inle, akajetmak inmani ngaikhan angme nitikha jetlekleiya angtho tholia nang minpaakna khan “Amen” intisikme? Ajarchu inmani in nang itikha jetmatormu."},{"book":"1 Corinthia","chapter":"14","verse":"17","text":"Nang inchu katha-ah Pathian leiminpaak nate, takkha leiilaak sikbitchu nemna ommak."},{"book":"1 Corinthia","chapter":"14","verse":"18","text":"Kei'n Pathian kaminpaak ajarchu nangni rakip neek-ah kei'n chong inliak karil;"},{"book":"1 Corinthia","chapter":"14","verse":"19","text":"takkha koisuok achu kei'n chong inliak lisingsoom kiril neek-ah kamalungnga minchuna chongramol ra-nga kiril kha athawiai."},{"book":"1 Corinthia","chapter":"14","verse":"20","text":"Ule naingai, naipang angnga ngaidonkhai maru; kadikmak lamma naipang eru, takkha ka-ngaidon achu upa eru."},{"book":"1 Corinthia","chapter":"14","verse":"21","text":"Sinadan khan injiajei, “Pumi in ati,"},{"book":"1 Corinthia","chapter":"14","verse":"22","text":"Khawa angnga, chong inliak hi Pathian kajetngaisik emak takkha Pathian kajetmak ngaisik-ah jetnabi kha eii, halli Pathianchong karilsuok hichu Pathian kajetmak ngaisik emak takkha Pathian kajet ngaisik eii."},{"book":"1 Corinthia","chapter":"14","verse":"23","text":"Khawa jarra, koisuok rakip in inhei-inchunli chong inliak-ah inrilwiak inle, mileiilaak khat-um Pathian kajetmak mi ngai inheiluut phakhan inmani'n nangni inweet ning-eii natimak nu-abe?"},{"book":"1 Corinthia","chapter":"14","verse":"24","text":"Takkha mi leiilaak khat-um Pathian kajetmak mi inheiluut phakhan nangni rakip in Pathianchong ningrilsuok inchu, kaheiluut ama kha manu karoon ka eii tia nangni'n ningminjet khat-um ning iril Pathianchong khan ama chungnga chong atansik eii,"},{"book":"1 Corinthia","chapter":"14","verse":"25","text":"amalung suungnga kaom rakip ngaikha rillarta, halli ama khan inbokta “Inthiangnga Pathian nangnile om” tia Pathian chubei athosik eii."},{"book":"1 Corinthia","chapter":"14","verse":"26","text":"Ule naingai, angme eini'n nitisik? Nangni'n ninghei intuup phakhan, nangni rakip in Pathian minpaakna laa, minchusik chong, Pathian diangnga chongmalar, chong inliak, emakli malet matorna ningnei. Angrakip hi koisuok loknasik ah thoru."},{"book":"1 Corinthia","chapter":"14","verse":"27","text":"Tu ka-ang in chong inliak inril inchu, miring inni emakli katam khet-ah miring inthum in miringkhat thengnga miring khat-in rilrasu; halli miring inkhat in maletrase."},{"book":"1 Corinthia","chapter":"14","verse":"28","text":"Takkha tuteii in kamaletsik inommak inchu, chong inliak karil ngaikhan koisuok-ah chongril lekleiya apumdiang khat-um Pathian diang rilchian rase."},{"book":"1 Corinthia","chapter":"14","verse":"29","text":"Pathianchong karilsuok miring inni emakli miring inthum in rilrasu, halli leiilaak ngai'n inmani irilkha katha-ah chong tanrasu."},{"book":"1 Corinthia","chapter":"14","verse":"30","text":"Halli in-ongnga kaom miring inkhatdiang Pathian chongkha juotung inchu, kaleiril masa ama kha'n irilkha darase."},{"book":"1 Corinthia","chapter":"14","verse":"31","text":"Ajarchu mi rakip, inchu indikna khat-um masokna sik-ah nangni rakip in inkhat thengnga inkhat in Pathianchong ningril kha erase."},{"book":"1 Corinthia","chapter":"14","verse":"32","text":"Pathian chongkachoi ngai ratha kha Pathianchong karilsuok ngai kutchungnga om."},{"book":"1 Corinthia","chapter":"14","verse":"33","text":"Ajarchu Pathian diang inmak ommak takkha kadai Pathian kha eii."},{"book":"1 Corinthia","chapter":"14","verse":"34","text":"numeisa khan koisuok inchunna ah omchian rase. Ajarchu numeisa chongrilnasik pemu, sina dan kha'n iti angnga, inmani ngaikha nuoikanungnga omrasu."},{"book":"1 Corinthia","chapter":"14","verse":"35","text":"Inmani'n injetzoot omngai suok-innum, inna inruothar ngaidiang rakelrasu. Ajarchu koisuok-ah numeisa in chongkarilhi jakna kaom eii."},{"book":"1 Corinthia","chapter":"14","verse":"36","text":"Pathian chonghi nangni diangnga inphut kajuobe? Emakli nangni diangbitbe Pathian chong katung?"},{"book":"1 Corinthia","chapter":"14","verse":"37","text":"Pathian chongkachoi emakli Pathian kutchoi kanei ka-eii kati ama khan, kei'n nangnidiang kimajia chonghi Pumi chongpeii eii tia leirase."},{"book":"1 Corinthia","chapter":"14","verse":"38","text":"Ama khan hiwahi ara-ngaimak inchu, ama diang-um ra-ngainunu."},{"book":"1 Corinthia","chapter":"14","verse":"39","text":"Khawa jarra ule naingai, Pathianchong karilsuok sik-ah ningmalung kaluut-ah manuomru, halli chong inliak karil kha-um khaapmaru;"},{"book":"1 Corinthia","chapter":"14","verse":"40","text":"takkha angrakip kha katha-ah khat-um madoon kaomma nithosik eii."}]}