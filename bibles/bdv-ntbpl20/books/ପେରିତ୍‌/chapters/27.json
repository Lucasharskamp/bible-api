{"data":[{"book":"ପେରିତ୍‌","chapter":"27","verse":"1","text":"ଜଃଡେବଃଳ୍‌ ଅଃମିମଃନାର୍‌ ଜାଜେ ଚଃଗି ଇତାଲିଆକେ ଜଃଉଁକେ ତିର୍‌ ଅୟ୍‌ରିଲି, ସଃଡେବଃଳ୍‌ ପାଉଲ୍‌ ଆର୍‌ କଃତେକ୍‌ କଃୟ୍‌ଦି ରଃଜାର୍‌ ସଃୟ୍‌ନ୍‌ ଦଃଳାର୍‌ ଜୁଲିଅ ନାଉଁଆର୍‌ ଗଟେକ୍‌ ହାଁଞ୍ଚ୍‌କଳି ସଃଇନାର୍‌ ମୁଳିକାର୍‌ ଆତେ ସଃହ୍ରି ଅୟ୍‌ଲାୟ୍‌ ।"},{"book":"ପେରିତ୍‌","chapter":"27","verse":"2","text":"ସେତାକ୍‌ ଆସିଆ କଃଣ୍ଡାୟ୍‌ ବିନ୍ ବିନ୍ ଟାଣେ ଜଃଉଁକେ ରିଲା ଗଟେକ୍‌ ଆଦ୍ରାମୁତିଅ ଡଙ୍ଗାୟ୍‌ ଅଃମିମଃନ୍‌ ଚଃଗି ଗଃଲୁ; ଆର୍‌ ମାକିଦନିଆର୍‌ ଆରିସ୍ତାର୍କ୍ ନାଉଁଆର୍‌ ଗଟେକ୍‌ ତେସଲନିକିର୍‌ ଲକ୍‌ ଅଃମାର୍‌ ସଃଙ୍ଗ୍ ରିଲା ।"},{"book":"ପେରିତ୍‌","chapter":"27","verse":"3","text":"ଆର୍‌କ ଦିନ୍ ଅଃମିମଃନ୍‌ ସିଦନ୍‌ ତଃୟ୍‌ ହଚ୍‌ଲୁ, ଆର୍‌ ଜୁଲିଅ ପାଉଲ୍‌କେ ଦଃୟା କଃର୍ତି ରିଲା ଆର୍‌ ତାର୍‌ ଲକ୍‌ମଃନାର୍‌ ତଃୟ୍‌ ଜାୟ୍‌ ଉହ୍‌କାର୍‌ ହାଉଁକେ ଚାଡିଦିଲା ।"},{"book":"ପେରିତ୍‌","chapter":"27","verse":"4","text":"ଅଃମିମଃନ୍‌ ସେଟାଣେ ହୁଣି ଜଃବର୍‌ ବାଉର୍‌ ଗିନେ ସାଇପ୍ରସ୍‌ କଃଣ୍ଡିକଃଣ୍ଡି ଗଃଲୁ ।"},{"book":"ପେରିତ୍‌","chapter":"27","verse":"5","text":"କିଲିକିଆ ଆର୍‌ ପପୁଲିଆ ଚଃମାର୍‌ ସଃମ୍‌ନ୍ଦ୍ ଲିଙ୍ଗି ଲୁକିଆର୍‌ ମୁରାକ୍‌ ଆୟ୍‌ଲୁ ।"},{"book":"ପେରିତ୍‌","chapter":"27","verse":"6","text":"ସେତାକ୍‌ ସଏ ସଃୟ୍‌ନାର୍‌ ଅଃଦିକାରି ଇତାଲିଆକେ ଜାୟ୍‌ରିଲା ଆଲେକ୍‌ଜେଣ୍ଡ୍ରିଆ ଡଙ୍ଗା ହାୟ୍‌ଲୁ ସେତି ଚଃଗି ଜୁଲିଆ ହାକ୍‌ ଗଃଲୁ ।"},{"book":"ପେରିତ୍‌","chapter":"27","verse":"7","text":"ହଃଚେ ବୁତେକ୍‌ ଦିନ୍ ହଃତେକ୍‌ ଦିରେ ଦିରେ ଜାୟ୍‌ କଃସ୍ଟେ କିନ୍ଦର୍‌ ଚଃମେ ହଚ୍‌ଲୁ ଆର୍‌ ବାଉ ଅଃମିକ୍‌ ଆଗ୍‌ତୁ ଜଃଉଁକେ ନଃଦିଲାକ୍‌ ସାଲନି ବାଟ୍‌ ଅୟ୍‌ କ୍ରିତିର୍‌ କଣ୍ଡି କଣ୍ଡି ଗଃଲୁ ।"},{"book":"ପେରିତ୍‌","chapter":"27","verse":"8","text":"ଆରେକ୍‌ କଃସ୍ଟେ କଣ୍ଡି କଣ୍ଡି ଜାୟ୍‌ ସୁନ୍ଦୁର୍‌ ସାଗର୍‌ ନାଉଁଆର୍‌ ଜଃଗାୟ୍‌ ଜାଜ୍‌ମଃନ୍ ଟିଆଅୟ୍‌ ରେତାଟାଣେ ଆୟ୍‌ଲୁ, ସେରି ଲାସା ଚଃମେ ରିଲି ।"},{"book":"ପେରିତ୍‌","chapter":"27","verse":"9","text":"ଅଃନ୍‌କାର୍‌ ବୁତେକ୍‌ ଦିନ୍ ଅୟ୍‌ଲି ଆରେକ୍‌ ସଃମ୍‌ନ୍ଦେ ବେସି ହାବଳ୍‌ ଅୟ୍‌ଲି, କାୟ୍‌ତାକ୍‌ ବଃଲେକ୍‌ ସଃଡେବଃଳ୍‌ ଉହାସ୍‌ ହଃର୍ବ୍‌ ସଃରି ରିଲି । ଇତାକ୍‌ ପାଉଲ୍‌ ସେମଃନ୍‌କେ ଜଃଗ୍ରତ୍‌ କଃରି କୟ୍‌ଲା,"},{"book":"ପେରିତ୍‌","chapter":"27","verse":"10","text":"“ବାୟ୍‌ବାବୁମଃନ୍, ଇ ଜାଜେ ଗଃଲେକ୍‌ ଡଙ୍ଗାର୍‌ ଆସ୍ତିମଃନ୍ ନଃସ୍ଟ୍‌ ଅୟ୍‌ଦ୍‌, ସେରି ହଃକା ନାୟ୍‌, ମଃତର୍‌ ଅଃମାର୍‌ ଜିବନ୍ ନଃସ୍ଟ୍‌ ଅୟ୍‌ଦ୍‌ ବଃଲି ମୁୟ୍‌ଁ ଜାଣୁଲେ ।”"},{"book":"ପେରିତ୍‌","chapter":"27","verse":"11","text":"ମଃତର୍‌ ସଃଇନାର୍‌ ଅଃଦିକାରି ଜୁଲିଆ ପାଉଲାର୍‌ କଃତାକ୍‌ ସଃତ୍‌ନଃକେରି, ଜାଜ୍‌ ଡାୟ୍‌ବର୍‌ ଆର୍‌ ଜାଜାର୍‌ ଅଃଦିକାରିର୍‌ କଃତାୟ୍‌ ଅଃଦିକ୍‌ ସଃତ୍‌କଃଲା ।"},{"book":"ପେରିତ୍‌","chapter":"27","verse":"12","text":"୨୭:୧୨ ଉତୁର୍‌ ପଚିମ୍‌ ଆର୍‌ ଦକିଣ୍‌ ପଚିମ୍‌, ଆର୍‌ ଦକିଣ୍‌ ପୁର୍ବ୍‌ ଆର୍‌ ଉତୁର୍‌ ହୁର୍ବ୍‌ । ଆର୍‌ ସେ ଜାଜ୍‌ମଃନ୍ ରେତାଟାଣେ, ସିତ୍‌ ବଃଳ୍‌ ରେଉଁକ୍‌ ସୁବିଦା ନଃରିଲାକ୍‌, ସେତାକ୍‌ କଃନ୍‌କଃରି ହେଁ ପଇନିକ୍‌ ତଃୟ୍‌ ଜାୟ୍‌ ସେତି ସିତ୍‌ ଦିନ୍ ରେଉଁକ୍‌ ଜାଜ୍‌ ଚାଲାଉଁକ୍‌ ବୁତେକ୍‌ ଲକ୍‌ କୟ୍‌ଲାୟ୍‌ । ସେ ପଇନିକ୍‌ କ୍ରିତିର୍‌ ଗଟେକ୍‌ ଜାଜ୍‌ମଃନ୍ ରେତାଟାଣ୍, ସେରି ଡେବ୍ରି ଉଦ୍ୟାନ୍ ଆର୍‌ କାତାବାଟ୍ୟାର୍‌ ଉଦ୍ୟାନ୍ ବାଟ୍‌ ଆଚେ ।"},{"book":"ପେରିତ୍‌","chapter":"27","verse":"13","text":"ହଃଚେ କାତା ବାଟାର୍‌ ବାଉ ଦିରେ ଦିରେ ଆୟ୍‌ଲାକ୍‌, ସେମଃନ୍ ସୁବ୍‌ ଅଃଉଁଲି ବଃଲି ମଃନେକଃରି ହାଣି ଜାଜ୍‌କେ ତେବାଉତା ଲଃଉଆର୍‌ଆକଳି ଟେକିକଃରି କ୍ରିତିର୍‌ କଃଣ୍ଡିକଃଣ୍ଡି ଜଃଉଁକେ ଦଃର୍ଲାୟ୍‌ ।"},{"book":"ପେରିତ୍‌","chapter":"27","verse":"14","text":"ମଃତର୍‌ ସେଦାହ୍ରେ ଜାକେ ଇଉରକ୍ୱିଲ୍‌ ବଃଲି କଃଉତି, ସେ “ଉତୁର୍‌ ହୁର୍ବ୍‌” ମୁର୍କେ ବାଉହାଣି ଆସି ଜାଜ୍‍ଜେ ଡୁକ୍‌ଲି ।"},{"book":"ପେରିତ୍‌","chapter":"27","verse":"15","text":"ଆରେକ୍‌ ଜାଜ୍‌ ବାଉର୍‌ ହାକ୍‌ ମୁଁ କଃରୁକେ ନଃହାର୍‌ଲାକ୍‌ ଅଃମିମଃନ୍‌ ଡଙ୍ଗାକ୍‌ ତାର୍‌ମଃନେ ହାଣାୟ୍‌ ହଃଉଁରୁକ୍‌ ଚାଡି ଦିଲୁ ।"},{"book":"ପେରିତ୍‌","chapter":"27","verse":"16","text":"ଆରେକ୍‌ କ୍ଲାଉଦା ନାଉଁଆର୍‌ ଟାପୁ ଟାଣାର୍‌ କଃଣ୍ଡାୟ୍‌ କଃସ୍ଟେ ଜାଜାର୍‌ ଡଙ୍ଗା ଗଟେକ୍‌ ଦଃରି ବଚ୍‌ଲୁ ।"},{"book":"ପେରିତ୍‌","chapter":"27","verse":"17","text":"ଆର୍‌ ଜାଜାର୍‌ ଡାୟ୍‌ବର୍‌ମଃନ୍ ତାକେ ଉହ୍ରେ ଉଟାୟ୍‌ ବାନ୍ଦ୍‌ଲାୟ୍‌ ଆରେକ୍‌ କଃଡେବଃଳ୍‌ ସେମଃନ୍ ଲିବିଆର୍‌ ସୁର୍ତି ନାଉଁଆର୍‌ ହାଣି ବିତ୍ରାର୍‌ ବାଲି ଗାଦାୟ୍‌ ଜାଜ୍‌ ଡୁକେଦ୍‌ ବଃଲି ଡିରି କଃରି ଡଙ୍ଗାୟ୍‌ ବାନ୍ଦ୍‌ତା ପାଲ୍‌ ଇଟାୟ୍‌ ଜାଜ୍‌ ବାଉ ସଃଙ୍ଗ୍ ହାଣାୟ୍‌ ହଃଉଁରୁକ୍‌ ଚାଡି ଦିଲାୟ୍‌ ।"},{"book":"ପେରିତ୍‌","chapter":"27","verse":"18","text":"ମୁର୍କେ ବାଉ ଗିନେ ବଃଡେ ହାବଳ୍‌ ଅୟ୍‌ଲାକ୍‌ ଆର୍‌କ ଦିନ୍ ଜାଜାର୍‌ ଡାୟ୍‌ବର୍‌ମଃନ୍ ଆସ୍ତିବାଡିମଃନ୍‌ ସଃମଃନ୍ଦ୍ ବିତ୍ରେ ହଃକାୟ୍‌ଲାୟ୍‌ ।"},{"book":"ପେରିତ୍‌","chapter":"27","verse":"19","text":"ଆରେକ୍‌ ତାର୍‌ ଆର୍‌କ ଦିନ୍ ଡାୟ୍‌ବର୍‌ମଃନ୍ ଡଙ୍ଗା ମଃରାମତ୍‌ କଃର୍ତା ଜଃତର୍‌ହାତି ହେଁ ସଃମ୍‌ନ୍ଦେ ହଃବ୍‌ଳାୟ୍‌ଲାୟ୍‌ ।"},{"book":"ପେରିତ୍‌","chapter":"27","verse":"20","text":"କଃତେକ୍‌ ଦିନ୍ ହଃତେକ୍‌ ବେଳ୍‌ କି ତାରା, ଜଃନ୍ ଦଃକୁ ନଃହାର୍‌ଲୁ । ଗଃଳିକେ ଗଃଳି ଜଃବର୍‌ ବାଉ ଅଃଉତାର୍‌ ଦଃକି ଅଃମିମଃନାର୍‌ ବଚ୍‌ତାର୍‌ ବଃର୍ସା ଚାଡିଦିଲୁ । ହାଣି ବଃତାସେ ଜାଜ୍‌ ବୁଡୁଲି"},{"book":"ପେରିତ୍‌","chapter":"27","verse":"21","text":"ଆର୍‌ ବୁତେକ୍‌ ଦିନ୍ ସଃବୁଲକ୍‌ ବୁକାର୍‌ହେଟେ ରିଲାକ୍‌ ପାଉଲ୍‌ ସେମଃନାର୍‌ ବିତ୍ରେ ଟିଆ ଅୟ୍‌ କୟ୍‌ଲା, “ବାୟ୍‌ମଃନ୍ ମର୍‌ କଃତା ମାନି କ୍ରିତି ତଃୟ୍‌ ହୁଣି ଚାଡି ନଃରିଲେକ୍‌ ଅଃମାର୍‌ ଇ କଃସ୍ଟ୍‌ ନୟ୍‌ଲିହୁଣି ।"},{"book":"ପେରିତ୍‌","chapter":"27","verse":"22","text":"ଜଃନ୍ଅଉଅ, ଅଃବେ ମୁୟ୍‌ଁ ତୁମିମଃନ୍‌କେ କଃଉଁଲେ, ସାସ୍‌ଦଃରା, କାୟ୍‌ତାକ୍‌ବଃଲେକ୍‌ ତୁମିମଃନାର୍‌ ବିତ୍ରେ କାର୍‌ ଜିବନ୍ ନଃସ୍ଟ୍‌ ନୟ୍‌ ମଃତର୍‌ ଡଙ୍ଗା ନଃସ୍ଟ୍‌ ଅୟ୍‌ଦ୍‌ ।"},{"book":"ପେରିତ୍‌","chapter":"27","verse":"23","text":"ମୁୟ୍‌ଁ ଜୁୟ୍‌ ଇସ୍ୱର୍‌କେ ମାନୁଲେ ତାର୍‌ ଗଟେକ୍‌ ଦୁତ୍‌ ଇ ରାତି ମର୍‌ ଚଃମେ ଟିଆ ଅୟ୍‌ କୟ୍‌ଲା,"},{"book":"ପେରିତ୍‌","chapter":"27","verse":"24","text":"ଏ ପାଉଲ୍‌ ଡିର୍‌ ନାୟ୍‌, କାଇସର୍‌ ଚଃମେ ତକ୍‌ ଟିଆ ଅଃଉଁକେ ଅୟ୍‌ଦ୍‌, ଆର୍‌ ତର୍‌ ସଃଙ୍ଗ୍ ଜାତା ସଃବୁ ଲକ୍‌କେ ଇସ୍ୱର୍‌ ତକେ ଦଃୟ୍‌ ଆଚେ ।"},{"book":"ପେରିତ୍‌","chapter":"27","verse":"25","text":"ତଃବେ ବାୟ୍‌ମଃନ୍ ସାସ୍‌ଦଃରା କାୟ୍‌ତାକ୍‌ ବଃଲେକ୍‌ ଇସ୍ୱର୍‌ ତଃୟ୍‌ ମର୍‌ ବିସ୍ୱାସ୍‌ ଆଚେ ଜେ, ମକ୍‌ ଜଃନ୍‌କଃରି କଃଉଆ ଅୟ୍‌ଆଚେ, ସେବାନ୍ୟା ଗଃଟେଦ୍‌ ।"},{"book":"ପେରିତ୍‌","chapter":"27","verse":"26","text":"ମଃତର୍‌ ଅଃମିକ୍‌ କୁୟ୍‌ ଗଟେକ୍‌ ଚାରି ହାକ୍‌ ହାଣି ମଃଜାୟ୍‌ ବୁୟ୍‌ଁ ରିଲା ଟାଣେ ଜଃଉଁକେ ଅୟ୍‌ଦ୍‌ ।”"},{"book":"ପେରିତ୍‌","chapter":"27","verse":"27","text":"ଇ ରଃକମ୍‌ ଅଃମିମଃନ୍‌ ଆଦ୍ରିଆ ସଃମ୍‌ନ୍ଦେ ଏଣେ ତେଣେ ଅଃଉଁ ଅଃଉଁ ଜଃଡେବଃଳ୍‌ ଚଃଉଦ ରାତି ଅୟ୍‌ଲି ସଃଡେବଃଳ୍‌ ଡାୟ୍‌ବର୍‌ମଃନ୍ ମଃଜାରାତି ବଃଳ୍‌ କୁୟ୍‌ ଗଟେକ୍‌ କଃଣ୍ଡାୟ୍‌ ହଚୁନ୍ଦ୍ ।"},{"book":"ପେରିତ୍‌","chapter":"27","verse":"28","text":"ଇତାକ୍‌ ସେମଃନ୍ ହାଣିକ୍‌ ନାହିକଃରି ଦୁୟ୍‌କଳି ମିଟର୍‌ ଡେଙ୍ଗ୍ ହାଣି ଆଚେ ବଃଲି ଜାଣ୍‌ଲାୟ୍‌; ଆରେକ୍‌ କଃଣ୍ଡେକ୍‌ ଆଗ୍‌ତୁ ଜାୟ୍‌ ଆରେକ୍‌ ଗଟ୍‌ତର୍‌ ନାହି ତିରିସ୍‌ ମିଟର୍‌ ଡେଙ୍ଗ୍ ହାଣି ଆଚେ ବଃଲି ଜାଣ୍‌ଲାୟ୍‌;"},{"book":"ପେରିତ୍‌","chapter":"27","verse":"29","text":"କଃଡେବଃଳ୍‌ ଅଃମିମଃନ୍‌ କୁୟ୍‌ ଟେଳାୟ୍‌ ଡୁକାୟ୍‌ ଅଃଉଁନ୍ଦ୍‌, ଇ ଡିରାର୍‌ ଗିନେ ଡାୟ୍‌ବର୍‌ମଃନ୍ ଜାଜ୍‌ ହଃଚାର୍‌ ଚାରି ବେଳ୍‌ତ୍ ଜାଜ୍‌ ତେବାଉତା ଲଃଉଆ ଆକଳି ହଃକାୟ୍‌ଲାୟ୍‌, ଦିନ୍‌ ରାତି ପାର୍ତନା କଃରିକଃରି ଜାଗିରିଲାୟ୍‌ ।"},{"book":"ପେରିତ୍‌","chapter":"27","verse":"30","text":"ଆରେକ୍‌ ଡାୟ୍‌ବର୍‌ମଃନ୍ ଜାଜାର୍‌ ଆଗ୍‌ବାଟାର୍‌ ଜାଜ୍‌ ତେବାଉତା ଆକଳି ହଃକାଉଁଲୁ ବଃଲି ମିଚ୍ କୟ୍‌ ଉହ୍ରେ ବାନ୍ଦି ରିଲାୟ୍‌ । ଡଙ୍ଗା ସଃମ୍‌ନ୍ଦେ ଉତ୍ରାୟ୍‌ ଜାଜେ ହୁଣି ହଃଳାଉଁକ୍‌ ଉପାୟ୍‌ କଃଲାୟ୍‌ ।"},{"book":"ପେରିତ୍‌","chapter":"27","verse":"31","text":"ପାଉଲ୍‌ ହାଁଞ୍ଚ୍‌କଳି ସଃଇନାର୍‌ ବଃଡ୍ ସଃଇନ୍‌କେ ଆର୍‌ ସଃଇନ୍‌ମଃନ୍‌କେ କୟ୍‌ଲା, ଇ ଡଙ୍ଗାୟ୍‌ ନଃରିଲେକ୍‌ ତୁମିମଃନ୍ ବଚୁ ନାହାରାସ୍‌ ।"},{"book":"ପେରିତ୍‌","chapter":"27","verse":"32","text":"ସେତାକ୍‌ ସଃଇନ୍‌ମଃନ୍ ଡଙ୍ଗାର୍‌ ଡର୍‌ମଃନ୍ କାଟି ତାକେ ହାଣାୟ୍‌ ହଃବ୍‌ଳାୟ୍‌ଲାୟ୍‌ ।"},{"book":"ପେରିତ୍‌","chapter":"27","verse":"33","text":"ଆର୍‌ ଦିନ୍ ଆରୁମ୍‌ ଅଃଉତାବଃଳ୍‌ ପାଉଲ୍‌ ସେମଃନ୍‌କେ ସାସ୍‌ ଦଃୟ୍‌ କୟ୍‌ଲା, “ଆଜିକେ ଚଃଉଦ ଦିନ୍ ଅୟ୍‌ଲି ତୁମିମଃନ୍ କାୟ୍‌ରି ନଃକାୟ୍‌ ବୁକେ ଆଚାସ୍‌ ।"},{"book":"ପେରିତ୍‌","chapter":"27","verse":"34","text":"ଇତାକ୍‌ କାୟ୍‌ରି କଃଣ୍ଡେକ୍‌ କାଉଁକେ ମୁୟ୍‌ଁ ତୁମିମଃନ୍‌କେ କଃଉଁଲେ, କାୟ୍‌ତାକ୍‌ବଃଲେକ୍‌ ସେରି ତୁମିମଃନାର୍‌ ଜିବନ୍ ମୁକ୍ଳାୟ୍‌ଦ୍‌, ତଃବେ ତୁମାର୍‌ କାର୍‌ ମୁଣ୍ଡାର୍‌ ବାଳ୍‌ ଗଟେକ୍‌ ନଃସ୍ଟ୍‌ ନାୟ୍‌ ।”"},{"book":"ପେରିତ୍‌","chapter":"27","verse":"35","text":"ସେ ଇସଃବୁ କଃତା କୟ୍‌ ରୁଟି ଦଃରି ସଃବ୍‌କାର୍‌ ମୁଏଁ ଇସ୍ୱର୍‌କେ ଦନ୍ୟବାଦ୍‌ କଃରି ସେରି କାଉଁକେ ଦଃର୍ଲାୟ୍‌ ।"},{"book":"ପେରିତ୍‌","chapter":"27","verse":"36","text":"ସେତାକ୍‌ ସେମଃନ୍ ସଃବୁ ସାସ୍‌ହାୟ୍‌ ନିଜେ ନିଜେ ହେଁ କାୟ୍‌ଲାୟ୍‌ ।"},{"book":"ପେରିତ୍‌","chapter":"27","verse":"37","text":"୨୭:୩୭ ୨୭୬ କଃତେକ୍‌ ଲେକାୟ୍‌ ମଃନ୍‌ ୨୭୫ ବଃଲିଆଚେ, ବିନେ ମଃନ୍‌ ୭୬ ବଃଲି ଆଚେ । ସେତି ସେ ଡଙ୍ଗାୟ୍‌ ସଃବୁ ଅୟ୍‌ ୨୭୬ ଲକ୍‌ ରିଲା ।"},{"book":"ପେରିତ୍‌","chapter":"27","verse":"38","text":"ସେମଃନ୍ ହେଟ୍‌ହୁର୍ନେ କାୟ୍‌ଲା ହଃଚେ ଡଙ୍ଗାକ୍‌ ଉସାସ୍‌ କଃରୁକେ ଗଅଁକେ ସଃମନ୍ଦେ ହଃବ୍‌ଳାୟ୍‌ଲାୟ୍‌ ।"},{"book":"ପେରିତ୍‌","chapter":"27","verse":"39","text":"ଉଜାଳ୍‌ ଅୟ୍‌ଲାକ୍‌ ସେ ଜଃଗା ସେମଃନ୍ ଚିନୁ ନଃହାୟ୍‌ଲାୟ୍‌, ମଃତର୍‌ ଡାୟ୍‌ବର୍‌ମଃନ୍ ହାଣି ବିତ୍ରାର୍‌ ବାଲି ଗାଦା ଚଃମାର୍‌ ଗଟେକ୍‌ କାଲ୍‌ ଟାଣ୍ ଦଃକି ସେତି ଡଙ୍ଗା ତେବାଉଁକ୍‌ ଉପାୟ୍‌ କଃଲାୟ୍‌ ।"},{"book":"ପେରିତ୍‌","chapter":"27","verse":"40","text":"ଇତାକ୍‌ ଜାଜ୍‌ ତେବାଉତା ଆକଳିର୍‌ ଡର୍‌ କାଟି ସେସଃବୁକେ ସଃମ୍‌ନ୍ଦେ ବୁଡିଜଃଉଁକ୍‌ ଚାଡିଦିଲାୟ୍‌, ଆର୍‌ ସଃଙ୍ଗେସଃଙ୍ଗେ ଜାଜାର୍‌ ପାଲ୍‌ ଡର୍‌ସଃବୁ ଇଟାୟ୍‌ ବାଉ ବାଟ୍ୟା ଆଗାର୍‌ ଜାଜାର୍‌ ପାଲ୍‌ ଉଡାୟ୍‌ଲାୟ୍‌, ତଃବେ ଜାଜ୍‌ ବାଉୟେ ଟେଲିଅୟ୍‌ କଃଣ୍ଡିବାଟ୍‌ ଗଃଲି ।"},{"book":"ପେରିତ୍‌","chapter":"27","verse":"41","text":"ମଃତର୍‌ ସେମଃନ୍ ଦୁୟ୍‌ସଃମ୍‌ନ୍ଦ୍ ମିସିରିଲା ଟାଣେ ଜାୟ୍‌ ହଚ୍‌ଲାୟ୍‌, ଜାଜ୍‌ ହାଣି ବିତ୍ରାର୍‌ ବାଲି ଗାଦା ତଃୟ୍‌ ଡୁକ୍‌ଲି ଆର୍‌ ଜାଜାର୍‌ ମୁଉଁବାଟ୍‌ ମୁଣ୍ଡ୍ ଗାଡିଅୟ୍‌ ନଃଗୁଚ୍‌ଲି, ମଃତର୍‌ ହଃଚ୍ ବାଟ୍‌ ଉଲାଳାର୍‌ ଗିନେ ବାଙ୍ଗୁକ୍‌ ଦଃର୍ଲି ।"},{"book":"ପେରିତ୍‌","chapter":"27","verse":"42","text":"ସଃଡେବଃଳ୍‌ କଃଇଦିମଃନାର୍‌ ବିତ୍ରେ କେ ହଃଉଁରି ହଃଳାୟ୍‌ ଜାତି ଇତାର୍‌ ଗିନେ ସେମଃନ୍‌କେ ମାରୁକ୍‌ ସଃଇନ୍‌ମଃନ୍ କଃତା ଅୟ୍‌ଲାୟ୍‌ ।"},{"book":"ପେରିତ୍‌","chapter":"27","verse":"43","text":"ମଃତର୍‌ ସଃଇନାର୍‌ ଅଃଦିକାରି ପାଉଲାର୍‌ ଜିବନ୍‌ ରଃକ୍ୟା କଃରୁକେ ମଃନ୍‌କଃରି ସେ କାମ୍‌କଃର୍ତା ତଃୟ୍‌ହୁଣି ମଃନାକଃଲା, ଆରେକ୍‌ ଜୁୟ୍‌ମଃନ୍‌ ହଃଉଁରୁକ୍‌ ହାର୍ତି ସେମଃନ୍ ସଃମ୍‌ନ୍ଦେ ଡଃଗାୟ୍‌ ହଃଉଁରି ହଃଉଁରି କଃଣ୍ଡାୟ୍‌ ଜଃଉଅତ୍‌ ବଃଲି କୟ୍‌ଲା ।"},{"book":"ପେରିତ୍‌","chapter":"27","verse":"44","text":"ଆରେକ୍‌ ବାକିଲକ୍‌ ବିତ୍ରେ କେକେ ହାଟା ଆର୍‌ କେକେ ଡଙ୍ଗାର୍‌ ବାଙ୍ଗ୍‌ଲା କଃଣ୍ଡ୍‌ମଃନ୍ ଦଃରି ଜଃଉଅତ୍‌, ବଃଲ୍‌ଲାକେ ଅଃନ୍‌କଃରି ସେମଃନ୍ ସଃବୁ ଲକ୍‌ ଜଃତୁନେ ସଃମ୍‌ନ୍ଦ୍ କଃଣ୍ଡାୟ୍‌ ହଚ୍‌ଲାୟ୍‌ ।"}]}