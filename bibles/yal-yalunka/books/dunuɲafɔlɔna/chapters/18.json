{"data":[{"book":"Dunuɲa Fɔlɔna","chapter":"18","verse":"1","text":"Alatala yi mini Iburahima xa Mamire wudi bili gbeen dɛnaxan yi. Na waxatini, Iburahima yi dɔxi a bubun so dɛɛn na, kuye wolon waxatini yanyin na."},{"book":"Dunuɲa Fɔlɔna","chapter":"18","verse":"2","text":"A yi xɛmɛ saxan to tixi a yɛtagi. A yi keli bubun so dɛɛn na, a siga mafurɛn, a sa na xɛmɛ saxanna ralan. A yi a xinbi sin."},{"book":"Dunuɲa Fɔlɔna","chapter":"18","verse":"3","text":"A yi a fala muxu keden xa e tagi, a naxa, “N kanna, yandi ɛ nama dangu singe, ɛ xa ɛ madigan n konni."},{"book":"Dunuɲa Fɔlɔna","chapter":"18","verse":"4","text":"N xa fa igen na ɛ xa alogo ɛ xa ɛ sanne maxa. Ɛ mɔn xa ɛ matabu wudini ito bun ma."},{"book":"Dunuɲa Fɔlɔna","chapter":"18","verse":"5","text":"N xa fa donseen na ɛ xa alogo ɛ xa fangan sɔtɔ. Na xanbi, ɛ fa siga ɛ sigatini. Amasɔtɔ, ɛ danguma ɛ walikɛɛn konna nin.” Na xɔɲɛne yi a yabi, e naxa, “Awa, i naxan falaxi, a raba.”"},{"book":"Dunuɲa Fɔlɔna","chapter":"18","verse":"6","text":"Nanara, Iburahima yi xɛtɛ a mafuraxin na a bubun kui. A yi a fala a ɲaxanla Saran xa, a naxa, “I xɔdɔxɔ. I murutu fuɲi faɲin debedin yɛ saxan nafala burun na.”"},{"book":"Dunuɲa Fɔlɔna","chapter":"18","verse":"7","text":"Na xanbi, a yi a gi, a siga ɲinge sansanni, a sa ɲinge dii turaxi keden tongo. A yi na ɲinge diin so a walikɛɛn yii alogo a xa a faxa, a xa a rafala donseen na."},{"book":"Dunuɲa Fɔlɔna","chapter":"18","verse":"8","text":"Na suben to yelin ɲinɲɛ, Iburahima yi a tongo, a a so xɔɲɛne yii, e nun nɔnɔ kɛndɛna sa nɔnɔ xixin fari. E na donseen donma, Iburahima yi ti e fɛma wudin bun ma."},{"book":"Dunuɲa Fɔlɔna","chapter":"18","verse":"9","text":"Na xɔɲɛne yi Iburahima maxɔdin, e naxa, “I ya ɲaxanla Saran minɛn yi?” A yi e yabi, a naxa, “A na yi bubun bun ma.”"},{"book":"Dunuɲa Fɔlɔna","chapter":"18","verse":"10","text":"Na xɔɲɛn muxu keden yi a fala Iburahima xa, a naxa, “N mɔn xɛtɛma be i ɲɔxɔn waxati faraxi. Na waxatini i ya ɲaxanla dii xɛmɛn barima nɛn i xa.” Saran yi tixi Iburahima xanbi ra bubun so dɛɛn na, a tuli matixi e falan ti xuiin na."},{"book":"Dunuɲa Fɔlɔna","chapter":"18","verse":"11","text":"Iburahima nun Saran bata yi yelin forideni nun. Saran mi yi nɔɛ diin barɛ."},{"book":"Dunuɲa Fɔlɔna","chapter":"18","verse":"12","text":"A yi gele a yɛtɛ ma, a naxa, “N tan na sɔtɛ, n bata yelin forɛ? N kanna fan bata findi xɛmɛ fonna ra. N fan sɛwama nɛn dii sɔtɔdeni ba?”"},{"book":"Dunuɲa Fɔlɔna","chapter":"18","verse":"13","text":"Alatala yi a fala Iburahima xa, a naxa, “Nanfera Saran gelexi? Nanfera a a falaxi, a tan mi nɔɛ diin barɛ sɔnɔn, bayo a bata fori?"},{"book":"Dunuɲa Fɔlɔna","chapter":"18","verse":"14","text":"Nanse na Alatala mi nɔɛ naxan ligɛ? N fama nɛn waxati saxini faraxi, Saran yi dii xɛmɛn bari.”"},{"book":"Dunuɲa Fɔlɔna","chapter":"18","verse":"15","text":"Saran yi gaxu, a yi wulen fala, a naxa, “N mi gelexi de!” A yi a fala a xa, a naxa, “Di! I gelexi nɛn.”"},{"book":"Dunuɲa Fɔlɔna","chapter":"18","verse":"16","text":"Na xɔɲɛne yi ti kiraan xɔn ma, e yi e xun sa Sodoma taan ma. Iburahima yi siga e tideni kira yi."},{"book":"Dunuɲa Fɔlɔna","chapter":"18","verse":"17","text":"Alatala yi a fala, a naxa, “N naxan ligama, n nama na luxun Iburahima ma."},{"book":"Dunuɲa Fɔlɔna","chapter":"18","verse":"18","text":"A fama nɛn findideni siya belebele sɛnbɛmaan na. Dunuɲa siyane birin duban sɔtɔma nɛn a tan barakani."},{"book":"Dunuɲa Fɔlɔna","chapter":"18","verse":"19","text":"N na a sugandixi nɛn, alogo a xa a diine nun a bɔnsɔnna muxune birin yamari a e xa kiti kɛndɛn sa tinxinni. Na waxatini, n tan Alatala, n fama nɛn n ma layirin nakamalideni n naxan tongoxi Iburahima xa.”"},{"book":"Dunuɲa Fɔlɔna","chapter":"18","verse":"20","text":"Alatala yi a fala Iburahima xa, a naxa, “Feen naxan falaxi Sodoma kaane nun Gomora kaane xun ma, fe magaxuxin na a ra. E yulubin bata gbo ayi han,"},{"book":"Dunuɲa Fɔlɔna","chapter":"18","verse":"21","text":"n fama gododeni nɛn, n sa a mato feen naxanye birin falaxi e xun ma, xa a na kiini. Xa e birin na feene fari, n fama a kolondeni nɛn na waxatini.”"},{"book":"Dunuɲa Fɔlɔna","chapter":"18","verse":"22","text":"Xɔɲɛ firin yi keli e yi dɛnaxan yi, e yi siga Sodoma taani. Koni Alatala nun Iburahima yi lu yire kedenni."},{"book":"Dunuɲa Fɔlɔna","chapter":"18","verse":"23","text":"Iburahima yi a maso a ra, a yi a fala a xa, a naxa, “I muxu ɲaxine nun tinxin muxune halagɛ e bode xɔn ba?"},{"book":"Dunuɲa Fɔlɔna","chapter":"18","verse":"24","text":"Yanyina nde tinxin muxu tonge suulun Sodoma kaane tagi. I na taan kalama nɛn? I mi diɲama Sodoma yamaan ma na tinxin muxu tonge suulunna fe ra ba?"},{"book":"Dunuɲa Fɔlɔna","chapter":"18","verse":"25","text":"Ɛn-ɛn, a mi lanma i xa na liga! A mi lan i xa muxu ɲaxin nun tinxin muxun faxa kii kedenni. A mi lan kiti kedenna xa sa muxu ɲaxin nun tinxin muxun ma. A mi lan i xa na liga. Naxan dunuɲa birin makitima, a mi a ligama tinxinna kiraan xɔn ma ba?”"},{"book":"Dunuɲa Fɔlɔna","chapter":"18","verse":"26","text":"Alatala yi yabin ti, a naxa, “Xa n tinxin muxu tonge suulun li Sodoma taan kui, n diɲama nɛn Sodoma kaane birin ma na muxu tonge suulunna fe ra.”"},{"book":"Dunuɲa Fɔlɔna","chapter":"18","verse":"27","text":"Iburahima mɔn yi falan tongo, a naxa, “Marigina, n bata i maxandi i xa diɲa n xa, n xa falani ito ti i xa, bayo n tan kelixi gbangbanna nun bɛndɛn nin."},{"book":"Dunuɲa Fɔlɔna","chapter":"18","verse":"28","text":"Xa i sa a li, tinxin muxu tonge suulun mi na yi, yanyina nde fɔ muxu tonge naanin e nun suulun nan na. I na taan kalɛ bayo muxu suulun bata dasa a ra?” Ala yi a fala, a naxa, “N mi a kalama xa n tinxin muxu tonge naanin e nun suulun li na.”"},{"book":"Dunuɲa Fɔlɔna","chapter":"18","verse":"29","text":"Iburahima mɔn yi a fala a xa, a naxa, “Yanyina nde, i muxu tonge naanin nan lima na yi.” A yi a fala, a naxa, “N mi na kalama na muxu tonge naaninna fe ra.”"},{"book":"Dunuɲa Fɔlɔna","chapter":"18","verse":"30","text":"Iburahima yi a fala, a naxa, “Marigina, n bata i maxandi, i nama xɔlɔ xa n mɔn falana nde ti i xa. Yanyina nde, i muxu tonge saxan nan lima na yi.” Ala yi a fala a xa, a naxa, “N mi na kalama xa n tinxin muxu tonge saxan li na yi.”"},{"book":"Dunuɲa Fɔlɔna","chapter":"18","verse":"31","text":"Iburahima yi a fala, a naxa, “Marigina, i hakɛ lu n xa. Yanyina nde, i muxu mɔxɔɲɛ nan lima na.” Ala yi a fala, a naxa, “N mi na taan kalama na muxu mɔxɔɲɛna fe ra.”"},{"book":"Dunuɲa Fɔlɔna","chapter":"18","verse":"32","text":"Iburahima mɔn yi a fala, a naxa, “Marigina, yandi, i nama xɔlɔ. N ma maxɔdin dɔnxɛn ni ito ra. Yanyina nde, i muxu fu nan lima na.” Ala yi a fala Iburahima xa, a naxa, “N mi na taan kalama na muxu fuuna fe ra.”"},{"book":"Dunuɲa Fɔlɔna","chapter":"18","verse":"33","text":"A to yelin falan tiyɛ e nun Iburahima, Alatala yi siga, Iburahima fan yi xɛtɛ a konni."}]}