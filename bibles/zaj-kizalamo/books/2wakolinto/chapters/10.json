{"data":[{"book":"2WAKOLINTO","chapter":"10","verse":"1","text":"Nie mwenyego, Paulo, nowayalalila na mwazaganyo na uhozi wa Kilisto. Nie nilongigwa nokiihumulusa hasi kipigiti nihawa na mweye kihanga kwa kihanga, ila nowafalukila kipigiti nihawa kutali namwe."},{"book":"2WAKOLINTO","chapter":"10","verse":"2","text":"Nowayalalila mweye kamba niheza silonda kulagusa ukengemeno unigelegeza mkuwafalukila awo wogelegeza kamba totenda mbuli za muulumwengu."},{"book":"2WAKOLINTO","chapter":"10","verse":"3","text":"Kweli tokala muulumwengu, ila hatutenda ng'hondo kamba wanhu wa ulumwengu vowotenda."},{"book":"2WAKOLINTO","chapter":"10","verse":"4","text":"Kwavija via vetu va ng'hondo sio via va muulumwengu, ila vina mhiko za Mulungu za kubananga vinhu vili na mhiko. Tobananga mbamila"},{"book":"2WAKOLINTO","chapter":"10","verse":"5","text":"na ving'hwaso vose va matopa gose vinuka sama ya kuilema ilimu ya Mulungu, na tozigoga ngelegeza zose na kuzitenda zimtogole Kilisto."},{"book":"2WAKOLINTO","chapter":"10","verse":"6","text":"Mweye muhesha kuwa wende kabisa, tweye twisha kuisasala kuwatagusa wanhu wose iwadulu."},{"book":"2WAKOLINTO","chapter":"10","verse":"7","text":"Loleni gali haulongozi wa meso genu. Kamba kweli mweye mwa wanhu wa Kilisto, ikumbuseni mbuli ino, kamba mweye vimuli wanhu wa Kilisto, vivija na tweye vivo tuli."},{"book":"2WAKOLINTO","chapter":"10","verse":"8","text":"Kwavija sona kinyala hata kamba noitopa ng'hani kidogo sama ya udaho wetu uyatugwelele Mndewa giladi tuwenule mweye na sio kuwagwisa hasi."},{"book":"2WAKOLINTO","chapter":"10","verse":"9","text":"Nie silonda koneka kamba nolonda niwagele bwembwe na mhwilili zangu."},{"book":"2WAKOLINTO","chapter":"10","verse":"10","text":"Kwavija wolonga, “Mhwilili zake zina mhiko na zizama, ila heyo mwenyego kanyeka na mbuli zake si kinhu.”"},{"book":"2WAKOLINTO","chapter":"10","verse":"11","text":"Wanhu kamba wano wolondigwa wavimanye kamba gaja gatulonga mulupwilili kipigiti tuli haduhu, vivija togatenda kipigiti tuhawa baho."},{"book":"2WAKOLINTO","chapter":"10","verse":"12","text":"Hatudaha kukala mdidale dimwe ama kuilinga na wanhu waja wokiitopa wenyego. Ila wahaipima wenyego kwa wenyego, na kuilinga wenyego kwa wenyego, hawalagusa kamba wana nzonzi zinogile."},{"book":"2WAKOLINTO","chapter":"10","verse":"13","text":"Tweye havidahika kuitopa kubanza zimbaka, ila tosigala mulubuga Mulungu luyatugwelele, lubuga luvikile mbaka kumwenu."},{"book":"2WAKOLINTO","chapter":"10","verse":"14","text":"Kwavija vituwavikile mweye, tukala hatunaloka zimbaka zetu za kuitopa, tukala waichanduso kwiza kumwenu na Usenga Unogile wa Kilisto."},{"book":"2WAKOLINTO","chapter":"10","verse":"15","text":"Hatuitopa sama ya sang'hano zitendigwe na wanhu wayagwe kubanza zimbaka ziyatwikile Mulungu, ila kitutamanila tweye kicho kino, nhamanila yenu vuigendelela kukula, lubuga lwetu lwa sang'hano mmwenu lokongezeka ng'hani."},{"book":"2WAKOLINTO","chapter":"10","verse":"16","text":"Avo toupeta Usenga Unogile mziisi zili kutali namwe bila kuitopela sang'hano zimalile kutendigwa mulubuga lwa munhu iyagwe."},{"book":"2WAKOLINTO","chapter":"10","verse":"17","text":"Kamba vija viyandikigwe Mzinyandiko Zing'alile, “Munhu yokiitopa, na yakiitope mmbuli ya gaja gayatendile Mndewa.”10:17 Mbuli zino zolawa mkitabu cha YELEMIA 9:24."},{"book":"2WAKOLINTO","chapter":"10","verse":"18","text":"Kwavija sio awo wokiitopa wenyego kamba wesha kutogoligwa, ila watogoligwe iwo hiwo Mndewa yoitopela."}]}