{"data":[{"book":"لوقا","chapter":"2","verse":"1","text":"در آن زمان، اوگوستوس، قیصر روم، فرمان داد تا مردم را در تمام سرزمینهای تحت سُلطه امپراتوری‌اش سرشماری کنند."},{"book":"لوقا","chapter":"2","verse":"2","text":"این اولین سرشماری زمانی صورت گرفت که کورینیوس بر سوریه فرمان می‌راند."},{"book":"لوقا","chapter":"2","verse":"3","text":"برای شرکت در سرشماری، هر شخص می‌بایست به شهر آبا و اجدادی خود می‌رفت."},{"book":"لوقا","chapter":"2","verse":"4","text":"از این رو، یوسف نیز از شهر ناصره در دیار جلیل، به زادگاه داوود پادشاه یعنی بیت‌لحم در دیار یهودیه رفت زیرا او از نسل داوود پادشاه بود."},{"book":"لوقا","chapter":"2","verse":"5","text":"مریم نیز که نامزد یوسف بود و آخرین روزهای بارداری خود را می‌گذراند، همراه او رفت تا ثبت نام کند."},{"book":"لوقا","chapter":"2","verse":"6","text":"هنگامی که در بیت‌لحم بودند، وقت وضع حمل مریم فرا رسید،"},{"book":"لوقا","chapter":"2","verse":"7","text":"و نخستین فرزند خود را که پسر بود، به دنیا آورد و او را در قنداقی پیچید و در آخوری خوابانید، زیرا در مسافرخانهٔ آنجا برای ایشان جا نبود."},{"book":"لوقا","chapter":"2","verse":"8","text":"در دشتهای اطراف آن شهر، چوپانانی بودند که شبانگاه از گله‌های خود مراقبت می‌کردند."},{"book":"لوقا","chapter":"2","verse":"9","text":"آن شب، ناگهان فرشته‌ای در میان ایشان ظاهر شد و نور جلال خداوند در اطرافشان تابید و ترس همه را فرا گرفت."},{"book":"لوقا","chapter":"2","verse":"10","text":"اما فرشته به ایشان اطمینان خاطر داد و گفت: «مترسید! من حامل مژده‌ای برای شما هستم، مژده‌ای شادی‌بخش برای همهٔ مردم!"},{"book":"لوقا","chapter":"2","verse":"11","text":"و آن این است که همین امروز در شهر داوود، نجات‌دهنده‌ای برای شما زاده شد، همان که مسیح و خداوند است."},{"book":"لوقا","chapter":"2","verse":"12","text":"علامت درستی سخن من این است که نوزادی را خواهید دید که در قنداق پیچیده و در آخور خوابانیده‌اند.»"},{"book":"لوقا","chapter":"2","verse":"13","text":"ناگهان گروه بیشماری از فرشتگان آسمانی به آن فرشته پیوستند. آنان در ستایش خدا، می‌سرائیدند و می‌گفتند:"},{"book":"لوقا","chapter":"2","verse":"14","text":"«خدا را در آسمانها جلال باد و بر زمین، در میان مردمی که خدا را خشنود می‌سازند، آرامش و صفا برقرار باد!»"},{"book":"لوقا","chapter":"2","verse":"15","text":"چون فرشتگان به آسمان بازگشتند، چوپانان به یکدیگر گفتند: «بیایید به بیت‌لحم برویم و این واقعهٔ عجیب را که خداوند خبرش را به ما داده است، به چشم ببینیم.»"},{"book":"لوقا","chapter":"2","verse":"16","text":"پس با شتاب به بیت‌لحم رفتند و مریم و یوسف را پیدا کردند. آنگاه نوزاد را دیدند که در آخوری خوابیده است."},{"book":"لوقا","chapter":"2","verse":"17","text":"چوپانان بی‌درنگ ماجرا را به گوش همه رساندند و سخنانی را که فرشته درباره نوزاد گفته بود، بازگو کردند."},{"book":"لوقا","chapter":"2","verse":"18","text":"هر که گفته‌های آنان را می‌شنید، حیرت‌زده می‌شد."},{"book":"لوقا","chapter":"2","verse":"19","text":"اما مریم، تمام این رویدادها را در دل خود نگاه می‌داشت و اغلب دربارهٔ آنها به فکر فرو می‌رفت."},{"book":"لوقا","chapter":"2","verse":"20","text":"پس چوپانان به صحرا نزد گله‌های خود بازگشتند و به سبب آنچه مطابق گفتهٔ فرشتگان دیده و شنیده بودند، خدا را سپاس می‌گفتند."},{"book":"لوقا","chapter":"2","verse":"21","text":"در روز هشتم تولد نوزاد، در مراسم ختنهٔ او، نامش را عیسی گذاشتند، یعنی همان نامی که فرشته پیش از باردار شدن مریم، برای او تعیین کرده بود."},{"book":"لوقا","chapter":"2","verse":"22","text":"روزی که قرار بود والدین عیسی به اورشلیم، به خانۀ خدا بروند و مطابق شریعت موسی، مراسم طهارت خود را بجا آورند، عیسی را نیز به آنجا بردند تا به خداوند وقف کنند؛"},{"book":"لوقا","chapter":"2","verse":"23","text":"زیرا در شریعت آمده بود که پسر ارشد هر خانواده باید وقف خداوند گردد."},{"book":"لوقا","chapter":"2","verse":"24","text":"پس والدین عیسی برای طهارت خود، قربانی لازم را تقدیم کردند، که مطابق شریعت می‌بایست دو قمری یا دو جوجه کبوتر باشد."},{"book":"لوقا","chapter":"2","verse":"25","text":"در آن زمان مردی صالح، خداترس و پر از روح‌القدس، به نام شمعون، در اورشلیم زندگی می‌کرد. او در انتظار بود تا مسیح ظهور کند و اسرائیل را نجات بخشد."},{"book":"لوقا","chapter":"2","verse":"26","text":"روح‌القدس بر او آشکار ساخته بود که تا مسیح موعود را نبیند، چشم از جهان فرو نخواهد بست."},{"book":"لوقا","chapter":"2","verse":"27","text":"آن روز، روح‌القدس او را هدایت کرد که به خانۀ خدا برود؛ و هنگامی که یوسف و مریم، عیسای کوچک را آوردند تا مطابق شریعت، به خدا وقف کنند،"},{"book":"لوقا","chapter":"2","verse":"28","text":"شمعون، او را در آغوش کشید و خدا را ستایش کرد و گفت:"},{"book":"لوقا","chapter":"2","verse":"29","text":"«خداوندا، اکنون دیگر می‌توانم با خیالی آسوده چشم از جهان فرو بندم، همان‌طور که قول داده بودی."},{"book":"لوقا","chapter":"2","verse":"30","text":"با چشمان خود نجات تو را دیده‌ام،"},{"book":"لوقا","chapter":"2","verse":"31","text":"نجاتی که برای همۀ ملتها آماده کرده‌ای."},{"book":"لوقا","chapter":"2","verse":"32","text":"او همچون نوری بر دیگر قومها خواهد تابید و مایه سربلندی قوم تو، بنی‌اسرائیل، خواهد شد!»"},{"book":"لوقا","chapter":"2","verse":"33","text":"یوسف و مریم مات و مبهوت ایستاده بودند و از آنچه درباره عیسی گفته می‌شد، به شگفت آمده بودند."},{"book":"لوقا","chapter":"2","verse":"34","text":"اما شمعون برای ایشان دعای خیر کرد. سپس به مریم، مادر کودک گفت: «این کودک تعیین شده تا باعث افتادن و برخاستن بسیاری از بنی‌اسرائیل شود، و آیتی باشد که بر علیه‌اش سخن بگویند،"},{"book":"لوقا","chapter":"2","verse":"35","text":"و بدین طور افکار دلهای بسیاری آشکار خواهد شد. شمشیری نیز به قلب تو فرو خواهد رفت!»"},{"book":"لوقا","chapter":"2","verse":"36","text":"در معبد زنی می‌زیست به نام آنّا، دختر فنوئیل از قبیلهٔ اشیر که بسیار سالخورده بود. او پس از هفت سال زندگی زناشویی، شوهرش را از دست داده بود"},{"book":"لوقا","chapter":"2","verse":"37","text":"و تا هشتاد و چهار سالگی همچنان بیوه مانده بود. آنّا هرگز معبد را ترک نمی‌کرد، بلکه شب و روز، با روزه و دعا به عبادت مشغول بود."},{"book":"لوقا","chapter":"2","verse":"38","text":"هنگامی که شمعون با یوسف و مریم سخن می‌گفت، آنّا نیز وارد شده، خدا را شکر نمود و به تمام کسانی که چشم به راه ظهور رهایی‌دهندۀ اورشلیم بودند، دربارۀ آن طفل سخن گفت."},{"book":"لوقا","chapter":"2","verse":"39","text":"یوسف و مریم، پس از اجرای مراسم دینی، به شهر خود ناصره در ایالت جلیل، بازگشتند."},{"book":"لوقا","chapter":"2","verse":"40","text":"در آنجا، عیسی رشد کرد و بزرگ شد. او سرشار از حکمت بود و فیض خدا بر او قرار داشت."},{"book":"لوقا","chapter":"2","verse":"41","text":"والدین عیسی هر سال برای شرکت در مراسم عید پِسَح به اورشلیم می‌رفتند."},{"book":"لوقا","chapter":"2","verse":"42","text":"وقتی عیسی دوازده ساله شد، طبق رسم یهود، او را نیز همراه خود بردند."},{"book":"لوقا","chapter":"2","verse":"43","text":"پس از پایان ایام عید، عازم ناصره شدند. اما عیسی بدون اطلاع یوسف و مادرش، در اورشلیم ماند."},{"book":"لوقا","chapter":"2","verse":"44","text":"آنان روز اول متوجهٔ غیبت او نشدند، چون فکر می‌کردند که او در میان همسفرانشان است. اما وقتی شب شد و دیدند که عیسی هنوز نزد ایشان نیامده، در میان بستگان و دوستان خود به دنبال او گشتند،"},{"book":"لوقا","chapter":"2","verse":"45","text":"اما او را نیافتند. پس مجبور شدند به اورشلیم بازگردند و او را جستجو کنند."},{"book":"لوقا","chapter":"2","verse":"46","text":"سرانجام، پس از سه روز جستجو، او را در صحن معبد یافتند که در میان علمای دین نشسته بود و به سخنان آنها گوش می‌داد و از آنها سؤال می‌کرد."},{"book":"لوقا","chapter":"2","verse":"47","text":"هر که سخنان او را می‌شنید، از فهم و جوابهای او به حیرت فرو می‌رفت."},{"book":"لوقا","chapter":"2","verse":"48","text":"والدینش وقتی او را دیدند، متحیّر شدند! مادرش به او گفت: «پسرم، چرا با ما چنین کردی؟ من و پدرت، دلواپس بودیم و همه جا را به دنبالت گشتیم!»"},{"book":"لوقا","chapter":"2","verse":"49","text":"عیسی پاسخ داد: «چه نیازی بود به دنبالم بگردید؟ مگر نمی‌دانستید که من باید در خانۀ پدرم باشم؟»"},{"book":"لوقا","chapter":"2","verse":"50","text":"اما آنان منظور عیسی را درک نکردند."},{"book":"لوقا","chapter":"2","verse":"51","text":"آنگاه عیسی به همراه یوسف و مریم به ناصره بازگشت و همواره مطیع ایشان بود. مادرش نیز تمام این امور را در خاطر خود نگاه می‌داشت."},{"book":"لوقا","chapter":"2","verse":"52","text":"اما عیسی در حکمت و قامت رشد می‌کرد و مورد پسند خدا و مردم بود."}]}