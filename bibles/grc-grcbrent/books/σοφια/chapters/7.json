{"data":[{"book":"ΣΟΦΙΑ","chapter":"7","verse":"1","text":"Εἰμι μὲν κᾀγὼ θνητὸς ἄνθρωπος, ἶσος ἅπασι, καὶ γηγενοῦς ἀπόγονος πρωτοπλάστου."},{"book":"ΣΟΦΙΑ","chapter":"7","verse":"2","text":"Καὶ ἐν κοιλίᾳ μητρὸς ἐγλύφην σὰρξ δεκαμηνιαίῳ χρόνῳ, παγεὶς ἐν αἵματι ἐκ σπέρματος ἀνδρὸς καὶ ἡδονῆς ὕπνῳ συνελθούσης."},{"book":"ΣΟΦΙΑ","chapter":"7","verse":"3","text":"Καὶ ἐγὼ δὲ γενόμενος ἔσπασα τὸν κοινὸν ἀέρα, καὶ ἐπὶ τὴν ὁμοιοπαθῆ κατέπεσον γῆν, πρώτην φωνὴν τὴν ὁμοίαν πᾶσιν ἶσα κλαίων."},{"book":"ΣΟΦΙΑ","chapter":"7","verse":"4","text":"Ἐν σπαργάνοις ἀνετράφην, καὶ ἐν φροντίσιν."},{"book":"ΣΟΦΙΑ","chapter":"7","verse":"5","text":"Οὐδεὶς γὰρ βασιλεὺς ἑτέραν ἔσχε γενέσεως ἀρχήν."},{"book":"ΣΟΦΙΑ","chapter":"7","verse":"6","text":"Μία δὲ πάντων εἴσοδος εἰς τὸν βίον, ἔξοδός τε ἴση."},{"book":"ΣΟΦΙΑ","chapter":"7","verse":"7","text":"Διὰ τοῦτο ηὐξάμην, καὶ φρόνησις ἐδόθη μοι, ἐπεκαλεσάμην, καὶ ἦλθέ μοι πνεῦμα σοφίας."},{"book":"ΣΟΦΙΑ","chapter":"7","verse":"8","text":"Προέκρινα αὐτὴν σκήπτρων καὶ θρόνων, καὶ πλοῦτον οὐδὲν ἡγησάμην ἐν συγκρίσει αὐτῆς."},{"book":"ΣΟΦΙΑ","chapter":"7","verse":"9","text":"Οὐδὲ ὁμοίωσα αὐτῇ λίθον ἀτίμητον, ὅτι ὁ πᾶς χρυσὸς ἐν ὄψει αὐτῆς ψάμμος ὀλίγη, καὶ ὡς πηλὸς λογισθήσεται ἄργυρος ἐναντίον αὐτῆς."},{"book":"ΣΟΦΙΑ","chapter":"7","verse":"10","text":"Ὑπὲρ ὑγίειαν καὶ εὐμορφίαν ἠγάπησα αὐτὴν, καὶ προειλόμην αὐτὴν ἀντὶ φωτὸς ἔχειν, ὅτι ἀκοίμητον τὸ ἐκ ταύτης φέγγος."},{"book":"ΣΟΦΙΑ","chapter":"7","verse":"11","text":"Ἦλθε δέ μοι τὰ ἀγαθὰ ὁμοῦ πάντα μετʼ αὐτῆς, καὶ ἀναρίθμητος πλοῦτος ἐν χερσὶν αὐτῆς."},{"book":"ΣΟΦΙΑ","chapter":"7","verse":"12","text":"Εὐφράνθην δὲ ἐπὶ πάντων, ὅτι αὐτῶν ἡγεῖται σοφία, ἠγνόουν δὲ αὐτὴν γενέτιν εἶναι τούτων."},{"book":"ΣΟΦΙΑ","chapter":"7","verse":"13","text":"Ἀδόλως τε ἔμαθον, ἀφθόνως τε μεταδίδωμι, τὸν πλοῦτον αὐτῆς οὐκ ἀποκρύπτομαι."},{"book":"ΣΟΦΙΑ","chapter":"7","verse":"14","text":"Ἀνεκλιπὴς γὰρ θησαυρός ἐστιν ἀνθρώποις, ὃν οἱ χρησάμενοι πρὸς Θεὸν ἐστείλαντο φιλίαν, διὰ τὰς ἐκ παιδείας δωρεὰς συσταθέντες."},{"book":"ΣΟΦΙΑ","chapter":"7","verse":"15","text":"Ἐμοὶ δὲ δῴη ὁ Θεὸς εἰπεῖν κατὰ γνώμην, καὶ ἐνθυμηθῆναι ἀξίως τῶν δεδομένων, ὅτι αὐτὸς καὶ τῆς σοφίας ὁδηγός ἐστι, καὶ τῶν σοφῶν διορθωτής."},{"book":"ΣΟΦΙΑ","chapter":"7","verse":"16","text":"Ἐν γὰρ χειρὶ αὐτοῦ καὶ ἡμεῖς καὶ οἱ λόγοι ἡμῶν, πᾶσά τε φρόνησις καὶ ἐργατειῶν ἐπιστήμη."},{"book":"ΣΟΦΙΑ","chapter":"7","verse":"17","text":"Αὐτὸς γάρ μοι ἔδωκε τῶν ὄντων γνῶσιν ἀψευδῆ, εἰδέναι σύστασιν κόσμου καὶ ἐνέργειαν στοιχείων,"},{"book":"ΣΟΦΙΑ","chapter":"7","verse":"18","text":"ἀρχὴν καὶ τέλος καὶ μεσότητα χρόνων, τροπῶν ἀλλαγὰς καὶ μεταβολὰς καιρῶν,"},{"book":"ΣΟΦΙΑ","chapter":"7","verse":"19","text":"ἐνιαυτῶν κύκλους καὶ ἀστέρων θέσεις,"},{"book":"ΣΟΦΙΑ","chapter":"7","verse":"20","text":"φύσεις ζώων καὶ θυμοὺς θηρίων, πνευμάτων βίας καὶ διαλογισμοὺς ἀνθρώπων, διαφορὰς φυτῶν καὶ δυνάμεις ῥιζῶν,"},{"book":"ΣΟΦΙΑ","chapter":"7","verse":"21","text":"ὅσα τέ ἐστι κρυπτὰ καὶ ἐμφανῆ ἔγνων."},{"book":"ΣΟΦΙΑ","chapter":"7","verse":"22","text":"Ἡ γὰρ πάντων τεχνίτις ἐδίδαξέ με σοφία· ἔστι γὰρ ἐν αὐτῇ πνεῦμα νοερὸν, ἅγιον, μονογενὲς, πολυμερὲς, λεπτὸν, εὐκίνητον, τρανὸν, ἀμόλυντον, σαφὲς, ἀπήμαντον, φιλάγαθον, ὀξὺ, ἀκώλυτον, εὐεργετικὸν,"},{"book":"ΣΟΦΙΑ","chapter":"7","verse":"23","text":"φιλάνθρωπον, βέβαιον, ἀσφαλὲς, ἀμέριμνον, παντοδύναμον, πανεπίσκοπον, καὶ διὰ πάντων χωροῦν πνευμάτων νοερῶν, καθαρῶν, λεπτοτάτων."},{"book":"ΣΟΦΙΑ","chapter":"7","verse":"24","text":"Πάσης γὰρ κινήσεως κινητικώτερον σοφία, διήκει δὲ καὶ χωρεῖ διὰ πάντων διὰ τὴν καθαρότητα."},{"book":"ΣΟΦΙΑ","chapter":"7","verse":"25","text":"Ἀτμὶς γάρ ἐστι τῆς τοῦ Θεοῦ δυνάμεως. καὶ ἀπόῤῥοια τῆς τοῦ παντοκράτορος δόξης εἰλικρινής· διὰ τοῦτο οὐδὲν μεμιαμμένον εἰς αὐτὴν παρεμπίπτει."},{"book":"ΣΟΦΙΑ","chapter":"7","verse":"26","text":"Ἀπαύγασμα γάρ ἐστι φωτὸς ἀϊδίου, καὶ ἔσοπτρον ἀκηλίδωτον τῆς τοῦ Θεοῦ ἐνεργείας, καὶ εἰκὼν τῆς ἀγαθότητος αὐτοῦ."},{"book":"ΣΟΦΙΑ","chapter":"7","verse":"27","text":"Μία δὲ οὖσα πάντα δύναται, καὶ μένουσα ἐν αὑτῇ τὰ πάντα καινίζει, καὶ κατὰ γενεὰς εἰς ψυχὰς ὁσίας μεταβαίνουσα, φίλους Θεοῦ καὶ προφήτας κατασκευάζει."},{"book":"ΣΟΦΙΑ","chapter":"7","verse":"28","text":"Οὐθὲν γὰρ ἀγαπᾷ ὁ Θεὸς, εἰ μὴ τὸν σοφίᾳ συνοικοῦντα."},{"book":"ΣΟΦΙΑ","chapter":"7","verse":"29","text":"Ἔστι γὰρ αὕτη εὐπρεπεστέρα ἡλίου, καὶ ὑπὲρ πᾶσαν ἄστρων θέσιν, φωτὶ συγκρινομένη εὑρίσκεται προτέρα."},{"book":"ΣΟΦΙΑ","chapter":"7","verse":"30","text":"Τοῦτο μὲν γὰρ διαδέχεται νὺξ, σοφίας δὲ οὐκ ἀντισχύει κακία."}]}