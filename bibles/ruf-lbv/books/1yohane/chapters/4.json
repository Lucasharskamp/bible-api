{"data":[{"book":"1 Yohane","chapter":"4","verse":"1","text":"Sale tsangu, mleke kumtoghola chila munu iyolonga kolongotsighwa na Ghumuhe we Imulungu, ila mumghetse mlole ka imunu ayo kolongotsighwa ne Ghumuhe we Imulungu au bae, kwaapfila manabii wengi we ughutsu walawila muisi."},{"book":"1 Yohane","chapter":"4","verse":"2","text":"Apfi pfipfo pfamtsommanya imunu iyolongotsighwa ne Ghumuhe we Imulungu, munu wowose iyolonga Yesu Kiristu katsa, kuya kawa imunu, ayo kolongotsighwa ne Ghumuhe we Imulungu."},{"book":"1 Yohane","chapter":"4","verse":"3","text":"Lekeni imunu wowose ing'ayomtoghola Yesu apfo, ayo kahela Ghumuhe we Imulungu. Imunu ayo kolongotsighwa na muhe wa mwihile wa Kiristu, namwe tsamuhulika ka kakutsa, na sambi ma kapfika muisi."},{"book":"1 Yohane","chapter":"4","verse":"4","text":"Mwemwe iwana, mwa iwanu we Imulungu, na muwahuma manabii waghutsu, kwaapfila Ghumuhe iyali mghati mwenu kana ngupfu kubita ayula iyali mghati mwe iwanu we iisi ino."},{"book":"1 Yohane","chapter":"4","verse":"5","text":"Manabii awo wolonga mbuli tse iisi, na iwanu we iisi ino wowategheletsa kwaapfila wawo wolawa mne iisi ino."},{"book":"1 Yohane","chapter":"4","verse":"6","text":"Twetwe twa iwanu we Imulungu, na imunu wowose iyommanya Imulungu, ayo kotutegheletsa twetwe, lekeni imunu wowose yang'olawa kwe Imulungu, ayo ng'otutegheletsa bae. Apfi pfipfo pfatummanya Ghumuhe wa kweli na muhe wa ughutsu."},{"book":"1 Yohane","chapter":"4","verse":"7","text":"Sale tsangu, twinoghele, kwaapfila unoghelo wolawa kwa Imulungu. Imunu wowose iyali na unoghelo ayo kawa imwana we Imulungu na kommanya Imulungu."},{"book":"1 Yohane","chapter":"4","verse":"8","text":"Imunu wowose iyalihela unoghelo, ayo ng'ammanyile bae Imulungu kwaapfila Imulungu iyo unoghelo."},{"book":"1 Yohane","chapter":"4","verse":"9","text":"Na Imulungu kalangusa unoghelo wake kuna twetwe kwa kumghala Imwanaghe nyalimwe muisi, ili tuwe na ughima kubitila yeye."},{"book":"1 Yohane","chapter":"4","verse":"10","text":"Hauno iwo unoghelo, si ka twetwe tsatumnoghela Imulungu, lekeni yeye tsakatunoghela twetwe, kamghala Imwanaghe yatutende tuleghusighwe nzambi tsetu."},{"book":"1 Yohane","chapter":"4","verse":"11","text":"Sale tsangu, ka Imulungu katunoghela apfi, pfipfila na twetwe twobamighwa twinoghele."},{"book":"1 Yohane","chapter":"4","verse":"12","text":"Kuduhu imunu iyamwonile Imulungu, lekeni ka twenoghela, Imulungu kokala mghati mwetu na unoghelo wake wotimila mghati mwetu."},{"book":"1 Yohane","chapter":"4","verse":"13","text":"Apfi pfipfo pfatumanya ka twokala mghati mwe Imulungu naye kokala mghati mwetu, kwaapfila katwing'a Ghumuhe wake."},{"book":"1 Yohane","chapter":"4","verse":"14","text":"Tsatwona na kuwalongela iwanu wangi ka Aba kamghala Imwanaghe yawe Mkombotsi we iwanu we iisi yose."},{"book":"1 Yohane","chapter":"4","verse":"15","text":"Imunu wowose iyolonga kwa ukutoghola ka Yesu ka Imwana we Imulungu, Imulungu kokala mghati mwake, naye kokala mghati mwe Imulungu."},{"book":"1 Yohane","chapter":"4","verse":"16","text":"Na twetwe pfipfila twomanya na twotoghola unoghelo yalinawo Imulungu kuna twetwe."},{"book":"1 Yohane","chapter":"4","verse":"17","text":"Apfo unoghelo utimila mghati mwetu ili tuleke kupfuka mne litsuwa lya kuhigha, kwaapfila ka pfayali, apfo pfipfo twetwe pfatuli mne iisi ino."},{"book":"1 Yohane","chapter":"4","verse":"18","text":"Hane unoghelo haduhu ukupfuka. Lekeni unoghelo iutimile wowinga wogha. Imunu mwogha ng'atimile bae mne unoghelo, kwaapfila wogha wakutsa kwaajili ya ukupfuka ukuhighighwa."},{"book":"1 Yohane","chapter":"4","verse":"19","text":"Twetwe twenoghela kwaapfila Imulungu kalongola kutunoghela."},{"book":"1 Yohane","chapter":"4","verse":"20","text":"Imunu ang'alonga, “Nomnoghela Imulungu,” lekeni komhila ndughu yake, ayo ka mghutsu. Kwaapfila imunu yang'omnoghela ndughu yake iyomwona, ng'odaha bae kumnoghela Imulungu iyang'omwona."},{"book":"1 Yohane","chapter":"4","verse":"21","text":"Naye Kiristu katwing'a twetwe laghitso lino, Imunu iyomnoghela Imulungu pfipfila yamnoghele ndughu yake."}]}