{"data":[{"book":"Zekariya","chapter":"5","verse":"1","text":"Ndinayangʼananso ndipo taonani ndinaona chikalata chimene chimawuluka."},{"book":"Zekariya","chapter":"5","verse":"2","text":"Mngelo uja anandifunsa kuti, “Kodi ukuona chiyani?”"},{"book":"Zekariya","chapter":"5","verse":"3","text":"Ndipo mngeloyo anandiwuza kuti, “Awa ndi matemberero amene akupita pa dziko lonse lapansi; potsata zimene zalembedwa mʼkati mwa chikalatamo, aliyense wakuba adzachotsedwa, ndipo potsata zomwe zalembedwa kunja kwake, aliyense wolumbira zabodza adzachotsedwanso."},{"book":"Zekariya","chapter":"5","verse":"4","text":"Yehova Wamphamvuzonse akunena kuti, ‘Temberero limeneli ndidzalitumiza, ndipo lidzalowa mʼnyumba ya munthu wakuba ndi munthu wolumbira zabodza mʼdzina langa. Lidzakhala mʼnyumbamo mpaka kuyiwonongeratu, matabwa ake ndi miyala yake yomwe.’ ”"},{"book":"Zekariya","chapter":"5","verse":"5","text":"Kenaka mngelo amene amayankhula nane uja anabwera patsogolo panga ndipo anandiwuza kuti, “Kweza maso ako tsopano kuti uwone kuti ndi chiyani chikubwerachi.”"},{"book":"Zekariya","chapter":"5","verse":"6","text":"Ndinafunsa kuti, “Kodi chimenechi nʼchiyani?”"},{"book":"Zekariya","chapter":"5","verse":"7","text":"Pamenepo chovundikira chake chamtovu chinatukulidwa, ndipo mʼdengumo munali mutakhala mkazi."},{"book":"Zekariya","chapter":"5","verse":"8","text":"Mngeloyo anati, “Chimenechi ndi choyipa,” ndipo anamukankhira mkaziyo mʼdengu muja, nabwezera chovundikira chamtovu chija pamwamba pake."},{"book":"Zekariya","chapter":"5","verse":"9","text":"Kenaka ndinayangʼananso, ndipo ndinaona akazi awiri akuwuluka kubwera kumene kunali ine; akuwuluzika ndi mphepo. Iwo anali ndi mapiko ngati a kakowa, ndipo ananyamula dengu lija, kupita nalo pakati pa mlengalenga ndi dziko lapansi."},{"book":"Zekariya","chapter":"5","verse":"10","text":"Ine ndinafunsa mngelo amene amayankhula nane kuti, “Dengulo akupita nalo kuti?”"},{"book":"Zekariya","chapter":"5","verse":"11","text":"Iye anayankha kuti, “Ku dziko la Babuloni kuti akalimangire nyumba. Nyumbayo ikadzatha, adzayikamo dengulo.”"}]}