{"data":[{"book":"Jenesis","chapter":"29","verse":"1","text":"Ezɨ Jekop ghuavɨra ikia ghua aruem anadi naghɨn itir gumazamizibar nguazimɨn oto."},{"book":"Jenesis","chapter":"29","verse":"2","text":"Egha a tugha pura tintinibar gara ghua gari, sipsipɨn okoruar 3pla mozir par mamɨn mɨriamɨn ireghav iti. Ezɨ mozir par kam, sipsipɨn kaba anepi. Ezɨ dagɨar baravir mam mozir par kamɨn akam dukuaghav iti."},{"book":"Jenesis","chapter":"29","verse":"3","text":"Eghtɨ sipsipba bar mozir par kamɨn izeghtɨ, dar garir gumaziba dagɨar kam poegh dɨpam me danigh gɨvagh, dagɨam uam a puegh izɨ uam a dukuagham."},{"book":"Jenesis","chapter":"29","verse":"4","text":"Ezɨ Jekop sipsipbar garir gumazibar azara, “Namakaba, ia nguibar manamɨn gumaziba?”"},{"book":"Jenesis","chapter":"29","verse":"5","text":"Ezɨ a men azara, “Nahorɨn igiar borim, an ziam Laban, ia a gɨfo?”"},{"book":"Jenesis","chapter":"29","verse":"6","text":"Ezɨ a men azara, “A deragha iti?”"},{"book":"Jenesis","chapter":"29","verse":"7","text":"Ezɨ Jekop ghaze, “Aruer ekiam ikiavɨra iti, ezɨ sipsipba inigh aven mangamin dughiam tɨgharɨ. Kamaghɨn ti deragham? Ia sipsipba dɨpam dar anigh egh da amadaghtɨ da mangɨ ua grazibar amɨ.”"},{"book":"Jenesis","chapter":"29","verse":"8","text":"Ezɨ me ghaze, “E kamaghɨn damuan kogham, e ikɨ sipsipɨn okoruaba bagh mɨzuamtɨ da bar izeghtɨ, e dagɨam poeghtɨ, mozir pamɨn akam kuighirɨghtɨ, e dɨpam sipsipbar anɨngam.”"},{"book":"Jenesis","chapter":"29","verse":"9","text":"Ezɨ Jekop me ko mɨgɨavɨra itima, Resel uan afeziamɨn sipsipba ko izava oto. Resel, a sipsipbagh eghuvir amizim."},{"book":"Jenesis","chapter":"29","verse":"10","text":"Ezɨ Jekop Reselɨn gari. An an amebamɨn tuebamɨn guivim, egha a Labanɨn sipsipbar ganigha, mozir pamɨn ghugha dagɨam poegha mozir pamɨn akam kui. Egha dɨpam uan amebamɨn tuebamɨn sipsipbagh anɨdi."},{"book":"Jenesis","chapter":"29","verse":"11","text":"Egha Jekop Reselɨn toregha, maghɨram azi."},{"book":"Jenesis","chapter":"29","verse":"12","text":"Egha a mɨgɨa ghaze, “Kɨ nɨn afeziamɨn buaramizim Rebekan otarim.” Ezɨ Resel uan afeziam bagha ivegha ghua bizir kabar gun a mɨkeme."},{"book":"Jenesis","chapter":"29","verse":"13","text":"Ezɨ Laban orazi an buaramizimɨn otarim Jekop izima, a ivegha ghua a muigha, an toregha a inigha dɨpenimɨn ghu. Ezɨ Jekop bizir otiviziba bar dar gun Laban mɨkeme."},{"book":"Jenesis","chapter":"29","verse":"14","text":"Ezɨ Laban ghaze, “Bar guizbangɨra, ga anabar vamɨra.” Ezɨ Jekop a ko iakɨnir vamɨran bar an ike."},{"book":"Jenesis","chapter":"29","verse":"15","text":"Ezɨ Laban Jekop mɨgɨa ghaze, “Nɨ guizbangɨra nan adarazir mav, ezɨ nɨ pura nan ingaran kɨ aghua. Nɨ manmaghɨn dagɨabagh ifonge?”"},{"book":"Jenesis","chapter":"29","verse":"16","text":"Laban guivir pumuning iti, guivir ekiamɨn ziam Lea, ezɨ dozimɨn ziam Resel."},{"book":"Jenesis","chapter":"29","verse":"17","text":"Lea damazir aghuiba iti,29:17 Hibrun akam kagh deragha bigha mɨkemezir puvatɨ. Gumazir maba akar kam giragha ghaze, “Lean damazimning derazir puvatɨ.” ezɨ Resel Lea gafiragha an ganganiba bar dera."},{"book":"Jenesis","chapter":"29","verse":"18","text":"Ezɨ Jekop Resel bar a gifuegha ghaze, “Kɨ 7plan azenibar nɨn ingarightɨ, nɨ Resel na danightɨ kɨ an ikiam.”"},{"book":"Jenesis","chapter":"29","verse":"19","text":"Ezɨ Laban ghaze, “Kamaghɨn deragham, kɨ a isɨ nɨ danɨngam eghtɨ gumazir igharazitam a inian kogham. Eghtɨ nɨ na ko ikiam.”"},{"book":"Jenesis","chapter":"29","verse":"20","text":"Ezɨ Jekop Resel iniasa 7plan azenibar ingari. A Resel bar a gifonge, kamaghɨn amizɨ, a 7plan azenir kabagh nɨghnɨzi da pura bizim."},{"book":"Jenesis","chapter":"29","verse":"21","text":"Ezɨ 7plan azenir kaba gɨvazɨma Jekop kamagh Laban mɨgei, “Dughiam oto, nɨ uan guivim na danightɨ kɨ an ikiam.”"},{"book":"Jenesis","chapter":"29","verse":"22","text":"Ezɨ Laban amuir ikɨzimɨn isar ekiam gamigha, gumazamizir avɨribar diazɨ me ize."},{"book":"Jenesis","chapter":"29","verse":"23","text":"Ezɨ dɨmagarir kamɨn, Laban Lea inigha Reselɨn danganim isa, Jekop bagha ghuzɨ, a dɨmangan poroghamiba uari koma akua amir arazimɨn a gami."},{"book":"Jenesis","chapter":"29","verse":"24","text":"Ezɨ Laban ingangarir amizir mam an ziam, Silpa isa Lea ganɨngi."},{"book":"Jenesis","chapter":"29","verse":"25","text":"Ezɨ amɨnim dutuzɨ, Jekop a koma akuir amizir kamɨn gari, a Resel puvatɨ, kar Lea. Ezɨ a ghua Laban mɨgɨa ghaze, “Nɨ manmaghsua kamagh na gami? Kɨ Resel iniasa nɨn ingari. Ezɨ nɨ manmaghsua na gifara?”"},{"book":"Jenesis","chapter":"29","verse":"26","text":"Ezɨ Laban ghaze, “En arazim kamaghɨn iti, guivir ekiam faragh pamɨn ikɨtɨ, gɨn guivir dozim pamɨn ikiam."},{"book":"Jenesis","chapter":"29","verse":"27","text":"Nɨ orarkɨtɨ amuir ikɨzimɨn isamɨn wigh mangɨ gɨvaghtɨ, kɨ Resel uaghan nɨ danɨngam. Eghtɨ nɨ 7plan azenir igharazibar ua ingarigham.”"},{"book":"Jenesis","chapter":"29","verse":"28","text":"Ezɨ Jekop an akam gifuegha, amuimɨn ikɨzir isamɨn dughiam ghua gɨvazɨ, Laban uan guivim Resel isa a ganɨngizɨ an an amuimɨn oto."},{"book":"Jenesis","chapter":"29","verse":"29","text":"Egha Laban uan ingangarir amizir igharazir mam Bilha, isa uan guivim Resel ganɨngi."},{"book":"Jenesis","chapter":"29","verse":"30","text":"Ezɨ Jekop Resel koma akua, egha bar moghɨrama a gifonge, egha mong deragha Lea gifongezir puvatɨ. Egha Jekop, Laban ko 7plan azenir igharazibar ua ingari."},{"book":"Jenesis","chapter":"29","verse":"31","text":"Ezɨ Ikiavɨra Itir God gari, Jekop deragha Lea gifongezir puvatɨ. Ezɨ a Lean akurazɨma a navim adai, ezɨ Resel navim adair puvatɨ."},{"book":"Jenesis","chapter":"29","verse":"32","text":"Ezɨ Lea navim asegha otarir mam bate. Egha a ghaze, “Ikiavɨra Itir God nan osɨmtɨzim gɨfogha gɨfa, ezɨ datɨrɨghɨn nan pam na gifuegham.” Egha otarim ziam “Ruben,” a gatɨ.29:32 Hibrun akamɨn ziar kam “Ruben,” an mɨngarim kamakɨn, “Gari.”"},{"book":"Jenesis","chapter":"29","verse":"33","text":"Egha gɨn a ua navim asegha otarir igharazim bate. Egha ghaze, “Ikiavɨra Itir God orasi, Jekop deragha na gifongezir pu, kamaghɨn, an otarir igharazim na ganɨngi.” Egha otarim ziam “Simeon,” a gatɨ.29:33 Hibrun akamɨn ziar kam “Simeon,” an mɨngarim kamakɨn, “Orasi.”"},{"book":"Jenesis","chapter":"29","verse":"34","text":"Egha Lea ua navim asegha otarir mam bate. Egha ghaze, “Kɨ uan pam bagha otarir 3pla bategha gɨfa, kamaghɨn amizɨ, a datɨrɨghɨn bar moghɨra na gifuegh, na ko porogh egh zurara na ko ikiam.” Egha otarir kam ziam, “Livai,” a gatɨ.29:34 Hibrun akamɨn ziar kam “Livai,” an mɨngarim kamakɨn, “Zurara na ko iti.”"},{"book":"Jenesis","chapter":"29","verse":"35","text":"Egha Lea ua navim asegha otarir igharazir mam uam a bate. Egha ghaze, “Kɨ dughiar kamɨn Ikiavɨra Itir Godɨn ziam fam.” Egha Lea otarim ziam, “Juda,” a gatɨ.29:35 Hibrun akamɨn ziar kam, “Juda,” an mɨngarim kamakɨn, “Godɨn ziam fe.” Egha Lea dughiar kamɨn ua boritam batir puvatɨ."}]}