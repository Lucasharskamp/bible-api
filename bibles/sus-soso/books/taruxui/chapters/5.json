{"data":[{"book":"Taruxui","chapter":"5","verse":"1","text":"Xɛmɛ nde naxan xili Ananiyasi, a nun a xa ginɛ Safira, nee fan naxa e xa xɛ mati."},{"book":"Taruxui","chapter":"5","verse":"2","text":"Ananiyasi nun a xa ginɛ naxa lan a ma e xa xɛ sare nde ragata e yɛtɛ bɛ. Ananiyasi naxa kɔbiri dɔnxɔɛ xanin, a a dɛntɛgɛ xɛɛrae bɛ."},{"book":"Taruxui","chapter":"5","verse":"3","text":"Piyɛri naxa a fala a bɛ, «Ananiyasi, munfe ra Sentanɛ i madaxuxi han i bara wule fala Ala Xaxili Sɛniyɛnxi bɛ yi xɛ sare nde nɔxunfe ra?"},{"book":"Taruxui","chapter":"5","verse":"4","text":"Beenun i xa yi xɛ mati, i gbe xa mu nu na xɛ ra? I kɔbiri naxan sɔtɔxi, i gbe xa mu nu na fan na? Munfe ra i yi fe mɔɔli rabaxi? I mu wule falaxi mixie xa bɛ, i wule falaxi Ala nan bɛ.»"},{"book":"Taruxui","chapter":"5","verse":"5","text":"Ananiyasi to na wɔyɛnyi mɛ, a naxa bira keren na, a faxa. Naxee birin na fe mɛ, e naxa gaaxu."},{"book":"Taruxui","chapter":"5","verse":"6","text":"Sɛgɛtalae to keli, e naxa a kasange, e a xanin, e sa a ragata."},{"book":"Taruxui","chapter":"5","verse":"7","text":"Waxati saxan to dangi, a xa ginɛ naxa so, a mu nu a kolon fe naxan nabaxi."},{"book":"Taruxui","chapter":"5","verse":"8","text":"Piyɛri naxa a fala a bɛ, «A fala n bɛ, xa wo xɛ matixi yi xasabi nan na, wo naxan dɛntɛgɛxi yi ki?» A naxa a yaabi, «Iyo, muxu a matixi yi kɔbiri nan na.»"},{"book":"Taruxui","chapter":"5","verse":"9","text":"Awa, Piyɛri naxa a fala a bɛ, «Munfe ra wo lanxi a ma wo xa Ala Xaxili madaxu? Naxee i xa mɔri ragataxi, e tan nan tixi naadɛ ra yi ki, e i fan xaninma ya.»"},{"book":"Taruxui","chapter":"5","verse":"10","text":"A naxa bira xɛɛra bun ma keren na, a faxa. Sɛgɛtalae to so, e naxa a li a fan bara faxa. E naxa a xanin, e sa a fan nagata a xa mɔri fɛ ma."},{"book":"Taruxui","chapter":"5","verse":"11","text":"Gaaxui xungbe naxa danxaniyatɔɛ ɲama birin suxu, a nun naxee birin yi fe mɛ."},{"book":"Taruxui","chapter":"5","verse":"12","text":"Kaabanako wuyaxi nun tɔnxumae nu rabama ɲama tagi xɛɛrae saabui ra. Togondiyatɔɛ birin nu e malanma Sulemani xa buntunyi ra."},{"book":"Taruxui","chapter":"5","verse":"13","text":"Mixi gbɛtɛ yo mu nu suusama sunbude e ra, kɔnɔ mixie nu e binyama a fanyi ra."},{"book":"Taruxui","chapter":"5","verse":"14","text":"Naxee nu danxaniyaxi Marigi ma, xɛmɛe nun ginɛe, e kɔnti xun nu masama tɛmui birin."},{"book":"Taruxui","chapter":"5","verse":"15","text":"Na fee ma, mixie nu fama nɛ furemae ra sade nun dagie ma kira xɔn, alako Piyɛri nɛ dangima tɛmui naxɛ, a niini xa ti e ma."},{"book":"Taruxui","chapter":"5","verse":"16","text":"Ɲama nu kelima Darisalamu rabilinyi, e nu fa furemae ra nun ɲinnɛ fure kanyie. E birin naxa yalan."},{"book":"Taruxui","chapter":"5","verse":"17","text":"Na tɛmui sɛrɛxɛdubɛ kuntigi, a nun naxee nu na a fɔxɔ ra, naxee findixi Sadusenie ra, e naxa natɛ tongo tɔɔnɛ ma."},{"book":"Taruxui","chapter":"5","verse":"18","text":"E naxa xɛɛrae suxu, e e woli geeli."},{"book":"Taruxui","chapter":"5","verse":"19","text":"Kɔnɔ Marigi xa malekɛ naxa fa kɔɛ ra, a naxa geeli naadɛ rabi, a fa e ramini. A naxa a fala e bɛ,"},{"book":"Taruxui","chapter":"5","verse":"20","text":"«Wo siga, wo sa ti hɔrɔmɔbanxi kui, wo Ala xa kira nɛɛnɛ xa fe birin tagi raba ɲama bɛ.»"},{"book":"Taruxui","chapter":"5","verse":"21","text":"E to na mɛ, e naxa so hɔrɔmɔbanxi kui subaxɛ ma, e kawandi ti fɔlɔ."},{"book":"Taruxui","chapter":"5","verse":"22","text":"Sɔrie to siga, e mu e li geeli kui. E naxa gbilen, e sa dɛntɛgɛ sa."},{"book":"Taruxui","chapter":"5","verse":"23","text":"E naxɛ, «Muxu bara geeli li a balanxi a fanyi ra, geeli kantamae tixi naadɛ ra, kɔnɔ muxu to a rabi, muxu mu mixi yo lixi a kui.»"},{"book":"Taruxui","chapter":"5","verse":"24","text":"Hɔrɔmɔbanxi sɔɔrie xa mangɛ nun sɛrɛxɛdubɛ kuntigie to na fe mɛ, e dɛ naxa ixara. E nu fa e bore maxɔrin, «Munfe yi ra?»"},{"book":"Taruxui","chapter":"5","verse":"25","text":"Mixi nde naxa fa a fala e bɛ, «Wo fa a mato, wo xɛmɛ naxee sa geeli, e na hɔrɔmɔbanxi kui e mixie xaranfe.»"},{"book":"Taruxui","chapter":"5","verse":"26","text":"Awa, sɔɔri xunmati nun a xa sɔɔrie naxa siga, e sa fa xɛɛrae ra. Kɔnɔ e mu e sɛnbɛ ramini e ma, barima e nu gaaxuxi ɲama fa e magɔnɔfe gɛmɛ ra."},{"book":"Taruxui","chapter":"5","verse":"27","text":"E to bara e xanin Yuwifi kiitisae yire, sɛrɛxɛdubɛ kuntigi naxa e maxɔrin,"},{"book":"Taruxui","chapter":"5","verse":"28","text":"«Muxu bara wo ratɔn a xɔrɔxɔɛ ra, wo naxa xaranyi raba yi xɛmɛ xili ra, kɔnɔ wo bara wo xa xaranyi ralantan Darisalamu birin na. Wo wama a xa faxɛ safe muxu tan nan xun!»"},{"book":"Taruxui","chapter":"5","verse":"29","text":"Piyɛri nun xɛɛrae naxa e yaabi, «A lanma muxu xa Ala xui nan nabatu dangife mixie xui ra."},{"book":"Taruxui","chapter":"5","verse":"30","text":"Won babae Marigi Ala bara Isa rakeli, wo naxan faxa, wo naxan banban wuri ma."},{"book":"Taruxui","chapter":"5","verse":"31","text":"Ala bara a rate a yirefanyi ma a xa findi Mangɛ nun Marakisima ra, alako Isirayila xa nɔ tuubide, e xa yunubi xa xafari."},{"book":"Taruxui","chapter":"5","verse":"32","text":"Muxu nun Ala Xaxili Sɛniyɛnxi na yi fe seedee ra. Ala Xaxili Sɛniyɛnxi fima mixi nan ma, naxan na a xui rabatu.»"},{"book":"Taruxui","chapter":"5","verse":"33","text":"E to yi masenyi mɛ, e naxa xɔnɔ han e naxa wa xɛɛrae faxafe."},{"book":"Taruxui","chapter":"5","verse":"34","text":"Kɔnɔ Farisɛni nde naxan xili Gamaliyɛli, sɛriyɛ karamɔxɔ kuntigi naxan nu rafan ɲama birin ma, na naxa keli Yuwifi kiitisae tagi. A naxa yaamari fi e xa xɛɛrae ramini sinden."},{"book":"Taruxui","chapter":"5","verse":"35","text":"Awa, a naxa a fala kiitisae bɛ, «Isirayilakae, wo mɛɛni fe ma wo naxan nabama yi mixie ra."},{"book":"Taruxui","chapter":"5","verse":"36","text":"Waxati dangixi xɛmɛ nde naxan xili Tudasi naxa a yɛtɛ igbo. Mixi kɛmɛ naani nan nu biraxi a fɔxɔ ra, kɔnɔ a to faxa e birin naxa yensen yɛ. A xa fe mu findi fefe ra.»"},{"book":"Taruxui","chapter":"5","verse":"37","text":"«Na to dangi, Yudasi Galileka naxa mini xili sɛbɛ tɛmui. A naxa mixi wuyaxi bɛndun a ma, kɔnɔ a fan naxa faxa, a fɔxirabirɛe birin naxa yensen yɛ."},{"book":"Taruxui","chapter":"5","verse":"38","text":"Yakɔsi n a falama wo bɛ, wo naxa fefe raba yi mixie ra. Wo gbilen e fɔxɔ ra. Xa yi fe birin fatanxi mixie nan na, a mu sɔɔnɛyama."},{"book":"Taruxui","chapter":"5","verse":"39","text":"Kɔnɔ, xa a fatanxi Ala nan na, wo mu nɔma a xun nakanade. Wo wo ɲɛrɛ ki mato a fanyi ra, wo nun Ala naxa fa gere.»"},{"book":"Taruxui","chapter":"5","verse":"40","text":"E to lan fe keren ma, e naxa xɛɛrae xili, e e bɔnbɔ. E naxa e ratɔn wɔyɛnfe ra Isa xili ra, e fa e rabɛɲin."},{"book":"Taruxui","chapter":"5","verse":"41","text":"Xɛɛrae to mini Yuwifi kiitisae tagi, e naxa ɲɛlɛxin barima Ala e tan nan sugandixi, e xa tɔɔrɔ Isa xili xa fe ra."},{"book":"Taruxui","chapter":"5","verse":"42","text":"Lɔxɔ yo lɔxɔ, e nu kawandi tima hɔrɔmɔbanxi kui, e man mixie xaranma e xɔnyi. E nu Isa, Ala xa Mixi Sugandixi xa xibaaru fanyi masenma nɛ tɛmui birin."}]}