{"data":[{"book":"Ebyabaleevi","chapter":"19","verse":"1","text":"Awo Mukama Katonda n’agamba Musa"},{"book":"Ebyabaleevi","chapter":"19","verse":"2","text":"ategeeze ekibiina kyonna eky’abaana ba Isirayiri abagambe nti, “Mubeerenga batukuvu, kubanga nze Mukama Katonda wammwe ndi mutukuvu."},{"book":"Ebyabaleevi","chapter":"19","verse":"3","text":"“Buli omu mu mmwe assengamu nnyina ne kitaawe ekitiibwa; era mukuumenga Ssabbiiti zange. Nze Mukama Katonda wammwe."},{"book":"Ebyabaleevi","chapter":"19","verse":"4","text":"“Temulaganga mu bitali Katonda, era temwekoleranga bakatonda abaweese mu kyuma ekisaanuuse. Nze Mukama Katonda wammwe."},{"book":"Ebyabaleevi","chapter":"19","verse":"5","text":"“Bwe munaawangayo eri Mukama ekiweebwayo olw’emirembe, mukiwengayo mu butuufu kiryoke kikkirizibwe."},{"book":"Ebyabaleevi","chapter":"19","verse":"6","text":"Kinaalibwanga ku lunaku olwo lwe kinaaweebwangayo oba enkeera; ekinaabanga kisigaddewo okutuusa ku lunaku olwokusatu kinaazikiribwanga mu muliro."},{"book":"Ebyabaleevi","chapter":"19","verse":"7","text":"Singa kiriibwa ku lunaku olwokusatu tekiibenga kirongoofu, era tekikkirizibwenga,"},{"book":"Ebyabaleevi","chapter":"19","verse":"8","text":"ne buli anaakiryangako anaabanga azzizza omusango; kubanga anaabeeranga aweebudde ekintu kya Mukama ekitukuvu; omuntu oyo anaagobwanga n’agaanibwa okukolagananga ne banne."},{"book":"Ebyabaleevi","chapter":"19","verse":"9","text":"“Bw’okungulanga ekyengera eky’omu ttaka lyo, tokunguliranga ddala ebibala byonna eby’omu nnimiro yo okutuuka ku nkomerero zaayo, oba okukuŋŋaanya obubala obutonotono obunaabanga bugudde wansi ng’okungula."},{"book":"Ebyabaleevi","chapter":"19","verse":"10","text":"Ennimiro yo ey’emizabbibu togimalirangamu ddala bibala byonna, n’ebyo ebibanga bigudde wansi tobikuŋŋaanyanga. Obirekeranga abaavu ne bannamawanga. Nze Mukama Katonda wammwe."},{"book":"Ebyabaleevi","chapter":"19","verse":"11","text":"“Tobbanga."},{"book":"Ebyabaleevi","chapter":"19","verse":"12","text":"“Tokozesanga linnya lyange ng’olayira ebitaliimu nsa, n’ovumisa erinnya lya Katonda wo. Nze Mukama."},{"book":"Ebyabaleevi","chapter":"19","verse":"13","text":"“Muliraanwa wo tomujooganga so tomunyagangako bibye."},{"book":"Ebyabaleevi","chapter":"19","verse":"14","text":"“Omuggavu w’amatu tomukolimiranga, so n’omuzibe w’amaaso tomuteganga nkonge w’anaayita, naye otyanga Katonda wo. Nze Mukama."},{"book":"Ebyabaleevi","chapter":"19","verse":"15","text":"“Tosalirizanga ng’olamula; tobanga na kyekubiira ku ludda lw’omwavu wadde okwekubiira ku ludda lw’ow’ekitiibwa, banno obasalirangawo mu bwenkanya."},{"book":"Ebyabaleevi","chapter":"19","verse":"16","text":"“Togendanga ng’osaasaanya eŋŋambo mu banno."},{"book":"Ebyabaleevi","chapter":"19","verse":"17","text":"“Muganda wo tomukyawanga mu mutima gwo. Naye munno ng’asobezza, omunenyanga, si kulwa nga naawe ogwa mu kibi nga ye."},{"book":"Ebyabaleevi","chapter":"19","verse":"18","text":"“Towalananga ggwanga oba okusiba ekiruyi ku mwoyo eri munno yenna ow’omu nsi yo, naye yagalanga muliraanwa wo nga bwe weeyagala wekka. Nze Mukama."},{"book":"Ebyabaleevi","chapter":"19","verse":"19","text":"“Okwatanga amateeka gange."},{"book":"Ebyabaleevi","chapter":"19","verse":"20","text":"“Omusajja bw’aneebakanga n’omuddu omukazi n’amusobyako, naye ng’omukazi oyo tannaweebwa ddembe lye, kyokka ng’aliko omusajja amwogereza, wanaabangawo okuwozesebwa n’ebibonerezo, naye tebattibwenga, kubanga omukazi anaabanga tannaweebwa ddembe lye."},{"book":"Ebyabaleevi","chapter":"19","verse":"21","text":"Naye omusajja anaaleetanga endiga ennume ku mulyango gwa Weema ey’Okukuŋŋaanirangamu, nga ky’ekiweebwayo kye eri Mukama eky’omusango."},{"book":"Ebyabaleevi","chapter":"19","verse":"22","text":"Kabona anaakozesanga endiga ennume ey’ekiweebwayo olw’omusango okutangiririra omusajja oyo eri Mukama; era ekibi kye ky’anaabanga akoze kinaamusonyiyibwanga."},{"book":"Ebyabaleevi","chapter":"19","verse":"23","text":"“Bwe muyingiranga mu nsi ne musimba emiti egya buli ngeri egy’ebibala ebyokulya, mukitegeere nti ebibala byagyo biriba ng’ebiwereddwa. Biriwerebwa okumala emyaka esatu; tebijjanga kuliibwanga."},{"book":"Ebyabaleevi","chapter":"19","verse":"24","text":"Mu mwaka ogwokuna ebibala byako byonna binaabanga bitukuvu, nga kye kiweebwayo eri Mukama eky’okumutendereza."},{"book":"Ebyabaleevi","chapter":"19","verse":"25","text":"Naye mu mwaka ogwokutaano munaayinzanga okulya ku bibala byako. Mu ngeri eno ebibala byako bigenda kweyongeranga nnyo. Nze Mukama Katonda wammwe."},{"book":"Ebyabaleevi","chapter":"19","verse":"26","text":"“Tolyanga nnyama yonna nga teweddeemu musaayi;"},{"book":"Ebyabaleevi","chapter":"19","verse":"27","text":"“Enviiri ez’oku mabbali g’omutwe gwo tozisalangako; n’ekirevu kyo tokikomolanga."},{"book":"Ebyabaleevi","chapter":"19","verse":"28","text":"“Toweesalanga misale ku mubiri gwo olw’okujjukira abaafa oba okwesalako enjola. Nze Mukama."},{"book":"Ebyabaleevi","chapter":"19","verse":"29","text":"“Tofuulanga mwana wo omuwala ekivume ng’omufudde omwenzi, kubanga kirireetera abantu mu nsi yo okufuuka abenzi, n’ensi n’ejjula okwonoona."},{"book":"Ebyabaleevi","chapter":"19","verse":"30","text":"“Mukuumanga Ssabbiiti zange era mussangamu ekitiibwa ekifo kyange ekitukuvu. Nze Mukama."},{"book":"Ebyabaleevi","chapter":"19","verse":"31","text":"“Temwebuuzanga ku basamize oba okukyukiranga abalogo, kubanga bagenda kubaleetera okwonooneka. Nze Mukama Katonda wammwe."},{"book":"Ebyabaleevi","chapter":"19","verse":"32","text":"“Ositukiranga ow’envi, n’omukadde omussangamu ekitiibwa, era ne Katonda wo omutyanga. Nze Mukama."},{"book":"Ebyabaleevi","chapter":"19","verse":"33","text":"“Omugwira bw’abeeranga omutuuze mu nsi yammwe, temumuyisanga bubi."},{"book":"Ebyabaleevi","chapter":"19","verse":"34","text":"Omugwira atuula mu mmwe mumuyisenga ng’omuzaaliranwa ow’omu nsi yammwe. Mumwagalenga nga bwe mweyagala, kubanga nammwe mwali bagwira mu nsi y’e Misiri. Nze Mukama Katonda wammwe."},{"book":"Ebyabaleevi","chapter":"19","verse":"35","text":"“Temubangamu kyekubiira nga mupima obuwanvu, oba obuzito, oba obungi bw’ebintu."},{"book":"Ebyabaleevi","chapter":"19","verse":"36","text":"Mubanga ne minzaani entuufu, n’amayinja agapima obuzito amatuufu, n’ekipima ebikalu (efa) ekituufu, n’ekipima ebiyiikayiika ng’amazzi (ini) ekituufu. Nze Mukama Katonda wammwe, eyabaggya mu nsi y’e Misiri."},{"book":"Ebyabaleevi","chapter":"19","verse":"37","text":"“Munaakwatanga amateeka gange gonna, n’ebiragiro byange byonna, okubitambulirangako. Nze Mukama.”"}]}