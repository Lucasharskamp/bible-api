{"data":[{"book":"Ndị Kọlọsị","chapter":"2","verse":"1","text":"Ọ bụ ọchịchọ m ka unu ghọta otu m si na-agbasi mgba ike nke ukwuu nʼihi unu, na nʼihi ndị nọ nʼobodo Laodisia, na ndị niile na-enwebeghị ike ịhụ m ihu na ihu."},{"book":"Ndị Kọlọsị","chapter":"2","verse":"2","text":"Ebumnobi m bụ ka a gbaa ha ume, jikọọkwa ha nʼotu nʼịhụnanya, ka ha nweta ụba niile nke nghọta zuruoke na amamihe nke ihe omimi Chineke ahụ bụ Kraịst nʼonwe ya."},{"book":"Ndị Kọlọsị","chapter":"2","verse":"3","text":"Ọ bụkwa nʼime ya ka ụlọakụ ihe zoro ezo niile nke amamihe na ihe ọmụma dị."},{"book":"Ndị Kọlọsị","chapter":"2","verse":"4","text":"Ana m ekwu nke a ka onye ọbụla ghara iji ire ụtọ duhie unu ụzọ."},{"book":"Ndị Kọlọsị","chapter":"2","verse":"5","text":"Ọ bụ ezie na anọghị m nʼetiti unu nʼanụ ahụ, ma anọ m nʼetiti unu nʼime mmụọ. Ana m aṅụrị ọṅụ ịhụ mkpebi unu na iguzosi ike nʼokwukwe unu nʼime Kraịst."},{"book":"Ndị Kọlọsị","chapter":"2","verse":"6","text":"Ya mere, dị ka unu si nabata Kraịst Jisọs Onyenwe anyị, na-ebinụ ndụ unu nʼime ya."},{"book":"Ndị Kọlọsị","chapter":"2","verse":"7","text":"Bụrụnụ ndị mgbọrọgwụ ha mibanyere nʼime ya, ndị a na-ewuli elu nʼime ya, ndị dị ike nʼime okwukwe, dị ka e si kuziere unu, ndị jupụtara na-inye ekele."},{"book":"Ndị Kọlọsị","chapter":"2","verse":"8","text":"Lezienụ anya ka onye ọbụla ghara iji ozizi na amamihe efu niile nke na-achị ụwa, na aghụghọ duhie unu nʼokwukwe. Okwu amamihe ahụ nke ihe ozizi ya na ọsịsa ya niile dabeere na mmụọ nke ụwa na ntụpụta mmadụ kama ịdabere nʼihe Kraịst kwuru."},{"book":"Ndị Kọlọsị","chapter":"2","verse":"9","text":"Nʼihi na nʼime Kraịst ka izuoke niile nke Chineke bi nʼụdịdị mmadụ."},{"book":"Ndị Kọlọsị","chapter":"2","verse":"10","text":"Ya mere, unu nwere ihe niile nʼime ya, onye bụ isi ndị niile na-achị achị, onye bụkwa isi nʼebe ike na ịchị isi niile dị."},{"book":"Ndị Kọlọsị","chapter":"2","verse":"11","text":"Nʼime ya, e biri unu ugwu nke ejighị aka bie, site nʼiwepụ ọdịdị anụ ahụ nʼobibi ugwu nke Kraịst biri."},{"book":"Ndị Kọlọsị","chapter":"2","verse":"12","text":"Mgbe e likọtara unu na ya na baptizim, e sitere nʼọnwụ kpọlite unu na ya site nʼokwukwe ahụ dị nʼike Chineke onye sitere nʼọnwụ kpọlite ya."},{"book":"Ndị Kọlọsị","chapter":"2","verse":"13","text":"Mgbe unu bụ ndị nwụrụ anwụ nʼime mmehie unu, na nʼime ebighị ugwu nke anụ ahụ mmehie unu, Chineke mere ka unu soro Kraịst dịrị ndụ ọzọ. Ọ gbaghara anyị mmehie anyị niile,"},{"book":"Ndị Kọlọsị","chapter":"2","verse":"14","text":"kagbuo iwu niile e dere ede, ya na usoro ya niile nke guzoro imegide anyị. O wezugara ha, kpọgide ha nʼobe."},{"book":"Ndị Kọlọsị","chapter":"2","verse":"15","text":"Mgbe ọ napụrụ ike niile, na ịchị isi niile, ngwa agha ha niile, ọ gbara ha ọtọ nʼihu ọha, igosi mmeri o meriri ha nʼobe."},{"book":"Ndị Kọlọsị","chapter":"2","verse":"16","text":"Nʼihi ya, unu ekwela ka onye ọbụla kpee unu ikpe banyere ihe ọbụla unu na-eri, maọbụ ihe unu na-aṅụ, maọbụ ihe banyere ido ụbọchị nsọ, maọbụ ime mmemme ọnwa ọhụrụ maọbụ mmemme ụbọchị izuike."},{"book":"Ndị Kọlọsị","chapter":"2","verse":"17","text":"Ihe ndị a niile bụ onyinyo nke ihe ga-abịa nʼọdịnihu ma nke pụtara ihe dị nʼime Kraịst."},{"book":"Ndị Kọlọsị","chapter":"2","verse":"18","text":"Unu ekwela ka onye ọbụla nke ọ na-amasị ife ndị mmụọ ozi maọbụ ibi ndụ umeala nke aghụghọ dị nʼime ya, onye na-ekwu ọtụtụ okwu banyere ọhụ ọ hụrụ, si otu a na-afụli onwe ya elu nʼefu nʼihi echiche nke onwe ya, maa unu ikpe ma napụ unu ihe nrite unu."},{"book":"Ndị Kọlọsị","chapter":"2","verse":"19","text":"Onye na-adịghị ejidesikwa onye bụ isi aka ike, onye a na-esite nʼaka ya na-eme ka ahụ niile, nke nkwonkwo ha na akwara ha niile na-ejikọta nʼotu, too eto dị ka Chineke si chọọ ka ha too."},{"book":"Ndị Kọlọsị","chapter":"2","verse":"20","text":"Ebe ọ bụ na unu esorola Kraịst nwụọ nʼebe ozizi na amamihe niile nke na-achị ụwa nọ, gịnị mekwaranụ unu ji ka na-ebi ndụ dị ka a ga-asị na unu bụ nke ụwa, gịnị mere unu ji na-edo onwe unu nʼokpuru iwu ya dị iche?"},{"book":"Ndị Kọlọsị","chapter":"2","verse":"21","text":"“Ejidela nke a aka, edetụla nke a ire, ebitụkwala nke a aka”?"},{"book":"Ndị Kọlọsị","chapter":"2","verse":"22","text":"Iwu ndị a niile na-ekwu banyere ihe ndị ga-ala nʼiyi mgbe a na-etinye ha nʼọrụ, ha sitere nʼiwu na ozizi nke mmadụ."},{"book":"Ndị Kọlọsị","chapter":"2","verse":"23","text":"Nʼezie, iwu ndị a yiri ihe e ji amamihe guzobe, nʼihi ụzọ o si akwali mmụọ mmadụ nʼife ofufe dị ka ọ chọrọ, na iweda onwe nʼala, na ịta anụ ahụ ahụhụ. Ma ha abaghị uru o bụla iji ha gbochie agụụ ọjọọ nke anụ ahụ."}]}