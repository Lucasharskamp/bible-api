{"data":[{"book":"Luke","chapter":"21","verse":"1","text":"Khat-um Jisu'n ahei enphakhan inchong ngai'n biak-inn sialkok ah kutchoi inpe ngaikha aleimu."},{"book":"Luke","chapter":"21","verse":"2","text":"Ama'n chuulmei saranu innum sumsenpum inni ileimachun kha aleimu."},{"book":"Luke","chapter":"21","verse":"3","text":"Ama'n ati, “Kei'n inthiangnga natipikate, hiwa ngai chungnga sara chuulmeinu'n kheella apei."},{"book":"Luke","chapter":"21","verse":"4","text":"Tichu Pathian kutchoi penamunna nang ningai rakipchu ning innei chungnga inliak ningpe eii, takkha hiwa chuulmeinu inchu sara e-innum ama ringnasik-ah inei rakipkha i-pe eii.”"},{"book":"Luke","chapter":"21","verse":"5","text":"Halli hiwa lung katha ah insak biak-inn hi angtuk enzoot kaomme khat-um Pathian diang inpei kutchoihi angtuuk enzoot kaomme tia biak-inn jarra asiamruoi lekkhat in inleiril. Halli Jisu'n ati,"},{"book":"Luke","chapter":"21","verse":"6","text":"“Nangni'n ning i-mu rakip ngaihi, lung inkhat chungnga inkhat inkamhi chiamleiya danuni; halli lung rakip minchiam leiya damaknasik apha kha laheiwasik eii.”"},{"book":"Luke","chapter":"21","verse":"7","text":"Halli inmani'n inleirakel, “Karu, hiwahi angtik ah kasuoksikme, khat-um hiwa hongsuoknasik angkachang jettheina omsikme?”"},{"book":"Luke","chapter":"21","verse":"8","text":"Jisu'n inmani diang aleiti, “Tuteii mi'n nangnikha lamleiiya naruoi maknasik inringtheiru, ajarchu mi angjet in kei karamingnga hong inta intisik, kei Christa ka eii, halli aphakha juonaijei intisik eii. Takkha nangni'n inmani nuk juimaru."},{"book":"Luke","chapter":"21","verse":"9","text":"Halli nangni'n raal khat-um raalthang ningjet phakhan chimaru, hingai rakip hi ahongsuok masasik eii, takkha aheknachu la-enuni.”"},{"book":"Luke","chapter":"21","verse":"10","text":"Ama'n inmani diang aleiti, “Zaat inkhat chungnga zaat inkhat, han rengram inkhat chungnga rengram inkhat in raal inlathosik eii,"},{"book":"Luke","chapter":"21","verse":"11","text":"amun rakip ah rinook ka-ngar, bukawaang, khat-um nanasatna angjet ahongsuoksik, han chikaom omchan inlak marwaanna inphut alasuoksik eii."},{"book":"Luke","chapter":"21","verse":"12","text":"Takkha hiwa ngaihi suokma ah inmani'n nangni kha nasur inta narachaaksik, halli nangni kha innalaminpoong sik, nangni kha synagogue ngaikhan naruoi inta halli mikhumna-ah nadasik, halli kei raming sikbeiya reng ngaili waikaroon ngai maikuungnga innarouisik eii."},{"book":"Luke","chapter":"21","verse":"13","text":"Hiwa phahin ejei nangni'n chong kahoi sik-ah sakhi ning inchangnasik."},{"book":"Luke","chapter":"21","verse":"14","text":"Apha kha hongtung maklai nangni'n angme kamasangsik tia ningmalung leimindongmaru. Luk 12:11,12"},{"book":"Luke","chapter":"21","verse":"15","text":"Tichu nangni'n ning inhalpui ngai'n iteii nalouthei maknasik kei'n nangni diang lungsing lungwar kanapesik eii."},{"book":"Luke","chapter":"21","verse":"16","text":"Nangni ngaihi ningnu ningpa, ning-u ningnai, ning indiang inwaipui, khat-um ningsappui rakip ngai'n inna-enhalsik eii, halli mi lekkhatchu inmani'n thina um inlapesik eii."},{"book":"Luke","chapter":"21","verse":"17","text":"Kei kajara mi rakip in nangnikha naenzootnunu."},{"book":"Luke","chapter":"21","verse":"18","text":"Takkha naluwa samramol inkhat um mangtheinuni."},{"book":"Luke","chapter":"21","verse":"19","text":"Nangni deiraat nakhan ringna ningmusik eii."},{"book":"Luke","chapter":"21","verse":"20","text":"“Takkha nangni'n Jerusalem kha raalmi ngai'n inkahiin ningmu phakhan, jetru amangnasik apha anaijei."},{"book":"Luke","chapter":"21","verse":"21","text":"Khale inruoiya Judea suungnga kaom mi ngaikha ching ngaikhan taanrasu, khat-um khuopui suungnga kaom mi ngai kha-um suokrasu, halli asir apangnga kaom khuo ngai innum khawakhan heiluut khai marasu."},{"book":"Luke","chapter":"21","verse":"22","text":"Ajarchu inthiang chongnga injia rakip ‘Huui tungnasik ah rachaakna nikhuo’ ngaikha ejei. Hos 9:7"},{"book":"Luke","chapter":"21","verse":"23","text":"Angtuk poongna khame khawa phakhan naikawon khat-um naidoong kanei numeisa ngaisik! Tichu hiwa ramhi poongna'n asipsik halli Pathian raangna kha hiwa mi ngaidiang omsik eii."},{"book":"Luke","chapter":"21","verse":"24","text":"Mi lekkhat kha chemma inthisik eii, mi lekkhat kha raal ringnga suur inta zaat rakip diang inruoi sik eii, halli zaatlop ngai phakha hekmak laiseng Jerusalem hi zaatlop ngai'n ketouna inminchangsik eii."},{"book":"Luke","chapter":"21","verse":"25","text":"“Khawasuoli kani, tha, arsi rakipdiang omchan inlak nimusik, halli manmasituol tuipui inruungrasa khan chinale inlaina suokta zaatle phungngai chungnga poongna raalna suoksik eii. Ezek 32:7; Jer 2:31; Chonglar 6:12,13"},{"book":"Luke","chapter":"21","verse":"26","text":"Manmasituolla kasuok rakip en-inta miring rakip malunghi kachi'n sipta injuopursik eii, han lairalaak ah ranak rakipkha minnik sik eii."},{"book":"Luke","chapter":"21","verse":"27","text":"Halli Miring sapa kha suumphai chungnga ama ranak ngarna khat-um lurna kajuokha ninmusik eii. Innidan 7:13; Chonglar 1:7"},{"book":"Luke","chapter":"21","verse":"28","text":"Hiwa rakip hongsuok phakhan, inthei inlang chungtiang enru, ajarchu nangni sanminringna nikhuo kha ajuonai jei.”"},{"book":"Luke","chapter":"21","verse":"29","text":"Halli inmani diang chong minkhina aleirilpi: “Theichang kuungli thingkuung ngaidiang enru."},{"book":"Luke","chapter":"21","verse":"30","text":"Hiwa ngai'n adoon hongpha khan kholum hongnaijei tia nangni'n ningmuli ninjet."},{"book":"Luke","chapter":"21","verse":"31","text":"Khawa kha angnga, nangni'n hiwa chuon kasuok ngairakip ningmu phakhan Pathian Rengram juonaijei tihi jetru.”"},{"book":"Luke","chapter":"21","verse":"32","text":"“Kei'n inthiangnga kanarilpi, hiwa chuon rakip ngaihi huui tungmak laiseng atuunna mi ngaihi thinunu."},{"book":"Luke","chapter":"21","verse":"33","text":"Marwaan khat-um nuoipilchung hi lamang sik, takkha kei kachongngai hichu angtik niteii mangtheinuni."},{"book":"Luke","chapter":"21","verse":"34","text":"“Kabak ka-in, ju-inrui, tuunlaiya omchan kathamak khan ningmalung peluut maknasik khat-um khawa nikhuo kha changkachim angnga ningchungnga jetlei theileiya chimmak nasik-ah nangni'n inringchakru."},{"book":"Luke","chapter":"21","verse":"35","text":"Ajarchu khawa nikhuoni kha manmasituol pumpuiya kaom mi rakip diang kalasuoksik eii."},{"book":"Luke","chapter":"21","verse":"36","text":"Ajuo kasuoksik poongna rakip ah inkhitmak khat-um Miring sapa kekuungnga nangni'n ningngir matornasik apha rakip ah kadei karaat e-inlang nichakru.”"},{"book":"Luke","chapter":"21","verse":"37","text":"Nisuo rakip ah Jisu'n Biak-inna aleiminchu, takkha zaanpha khanchu Olives chingkhan asiya ajuoriak kachak. Luk 19:47"},{"book":"Luke","chapter":"21","verse":"38","text":"Halli ziingtiang rakip chu mipui in biak-inna ama chongril karangaisik-ah inheiwa."}]}