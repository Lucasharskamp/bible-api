{"data":[{"book":"Kulawa","chapter":"17","verse":"1","text":"Wanhu wose wa Isilaili walawa muna ichuwala cha Sini, wandusa mwanza kulawa hanhu hamwe kuhita hamwenga fana viya Mndewa Mulungu viyawalagilize. Wazenga lago uko Lefidimu, mbali hakukalile na mazi ya kung'wa."},{"book":"Kulawa","chapter":"17","verse":"2","text":"Walongelela kwa Musa, walonga, “Ching'he mazi ya kung'wa.”"},{"book":"Kulawa","chapter":"17","verse":"3","text":"Mbali wanhu wakala na ng'hilu ng'hani, walongelela kwa Musa, walonga, “Habali kuchilava kuna iisi ya Misili uchikome na ng'hilu cheye na wanetu na wanyama wetu?”"},{"book":"Kulawa","chapter":"17","verse":"4","text":"Musa kamulilila Mndewa Mulungu, kalonga, “Niwatendele choni wanhu wano? Habehi wezanitowa na mabwe.”"},{"book":"Kulawa","chapter":"17","verse":"5","text":"Mndewa Mulungu kamulongela Musa, “Fosa kuulongozi wa wanhu wano na uwasole walala wawo wamwenga. Iviya usole mhome ija youitowele lwanda lwa Naili na uhite."},{"book":"Kulawa","chapter":"17","verse":"6","text":"Lola, nizakwima haulongozi wako muna uluwe uko Holebu. Utowe luwe ulo, mazi ya kung'wa wanhu yezalawa muna uluwe.” Musa katenda ivo haulongozi ha walala wa Isilaili."},{"book":"Kulawa","chapter":"17","verse":"7","text":"Musa kahatanga hanhu baho Masa na Meliba, kwaviya Waisilaili walongelela na kumgeza Mndewa Mulungu, walonga, “Vino kweli Mndewa Mulungu kahamwe na cheye?”"},{"book":"Kulawa","chapter":"17","verse":"8","text":"Waamaleki weza na kuitowa na Waisilaili uko Lefidimu."},{"book":"Kulawa","chapter":"17","verse":"9","text":"Musa kamulongela Yoshua, “Sagula walume uhite ukaitowe na Waamaleki. Igolo nizakwima kuinhembeti ya mulima, noyamhilila mhome ija ya Mulungu muna umkono wangu.”"},{"book":"Kulawa","chapter":"17","verse":"10","text":"Ivo Yoshua kawatowa Waamaleki fana viya Musa viyamulagilize. Musa na Haluni na Huli wahita kuinhembeti ya mulima."},{"book":"Kulawa","chapter":"17","verse":"11","text":"Chila Musa viyokwinula makono yake kuchanyha, Waisilaili wakala wohuma, viyohumulusa makono yake, Waamaleki wakala wohuma."},{"book":"Kulawa","chapter":"17","verse":"12","text":"Mbali hamwande makono ya Musa yalegela. Ivo Haluni na Huli wasola dibwe na wadika habehi na Musa, nayo kakala. Maabaho wayamha na kwinula mikono yake, imwe kenula mkono wa kulume na imwenga mkono wa kumoso. Ivo makono ya Musa yagendelela kugangamala kuno yenuligwa uchanyha mbaka zuwa vidiswile."},{"book":"Kulawa","chapter":"17","verse":"13","text":"Ivo Yoshua kawahuma Waamaleki kwa upanga."},{"book":"Kulawa","chapter":"17","verse":"14","text":"Maabaho Mndewa Mulungu kamulongela Musa, “Yandika mbuli ino muna ichitabu, maabaho igong'onde muna yamagutwi ya Yoshua iwe lukumbuso kwaviya nizawasegeza Waamaleki wose muna iisi yose.”"},{"book":"Kulawa","chapter":"17","verse":"15","text":"Musa kazenga lupango na kachitanga, “Mndewa Mulungu kanitenda nihume.”"},{"book":"Kulawa","chapter":"17","verse":"16","text":"Kalonga, “Mana makono yenuligwa uchanyha kuna ichigoda cha chifalume cha Mndewa Mulungu. Mndewa Mulungu kezakuwa na ng'hondo na Waamaleki siku zose.”"}]}