{"data":[{"book":"Peta","chapter":"14","verse":"1","text":"Wanhu wose walandula madizi yawo na walila ichilo icho."},{"book":"Peta","chapter":"14","verse":"2","text":"Waisilaili wose walongelela kwa Musa na Haluni, wanhu wose walonga, “Ihawile muhavu chihadanganikile muna iisi ya Misili, hebu ihawile muhavu chihadanganikile muna ichuwala chino!"},{"book":"Peta","chapter":"14","verse":"3","text":"Habali Mndewa Mulungu kachigala muna iisi ino muladi chikomigwe kwa panga? Wake zetu na wanetu wezakuwa mateka. Vino siyo muhavu chibwele Misili?”"},{"book":"Peta","chapter":"14","verse":"4","text":"Wailongela, “Chimsagule mulangulizi na chibwele Misili.”"},{"book":"Peta","chapter":"14","verse":"5","text":"Maabaho Musa na Haluni watumbala mavindi na vihanga vawo vidalisa hasi haulongozi wa Waisilaili wose."},{"book":"Peta","chapter":"14","verse":"6","text":"Yoshua mwana wa Nuni na Kalebu mwana wa Yefune, wakalile wamwe wa wapelembaji, wadega viwalo vawo kwa usungu,"},{"book":"Peta","chapter":"14","verse":"7","text":"na wawalongela Waisilaili wose, “Isi yochihitile kuipelemba inoga ng'hani."},{"book":"Peta","chapter":"14","verse":"8","text":"One Mndewa Mulungu yahanogelwa na cheye, kezachigala kuna iisi iyo na kuching'ha iwe yetu, isi ili na ulongo unogile ng'hani."},{"book":"Peta","chapter":"14","verse":"9","text":"Sekemumuleke Mndewa Mulungu hebu sekemuwadumbe wakaya wa isi iyo, mana wawo chizawahuma. Hawakalizigwa, mbali Mndewa Mulungu kahamwe na cheye, sekemuwadumbe.”"},{"book":"Peta","chapter":"14","verse":"10","text":"Wanhu wose walonda kuwatowa na mabwe. Maabaho utunhizo wa Mndewa Mulungu uwalawilila Waisilaili wose hana dihema da Mulungu."},{"book":"Peta","chapter":"14","verse":"11","text":"Mndewa Mulungu kamulongela Musa, “Wanhu wano wezanizeha mbaka zuwaki? Hawezanihuwila mbaka zuwaki, ingawa nitenda vilaguso ivo vose kumwawo?"},{"book":"Peta","chapter":"14","verse":"12","text":"Nizawagalila hulo da utamu na kuwaleka. Nizakwing'ha ng'holo nyingi zili na ludabwa kufosa wawo.”"},{"book":"Peta","chapter":"14","verse":"13","text":"Mbali Musa kamulongela Mndewa Mulungu, “Wamisili wezahulika mbuli iyo, kuwa kuwagala wanhu wano kwa udahi wako hagati yawo,"},{"book":"Peta","chapter":"14","verse":"14","text":"maabaho wezawalongela wakaya wa isi ino. Wahulika kuwa weye Mndewa Mulungu kwahagati ya wanhu wano, mana weye Mndewa Mulungu kowoneka chihanga kwa chihanga na wingu jako dokwima uchanyha yawo. Weye imisi kowalongolela muna diwingu dilingile fana mhanda, na ichilo kowalongolela muna umoto ulingile fana mhanda."},{"book":"Peta","chapter":"14","verse":"15","text":"Lelo one uhawakoma wanhu wano wose mwanza umwe, wanhu wa zisi zimwenga wahulike mbuli izo wezalonga,"},{"book":"Peta","chapter":"14","verse":"16","text":"‘Mndewa Mulungu kapotigwa kuwagala wanhu wano muna iisi iyawalaganile kuweng'ha, ivo kawakoma kuichuwala.’"},{"book":"Peta","chapter":"14","verse":"17","text":"Nopula udahi wako weye Mndewa Mulungu uwe mkulu ng'hani fana viuchilaganile viulongile,"},{"book":"Peta","chapter":"14","verse":"18","text":"‘Mndewa Mulungu kabule ludoko lwa hima hima na kamema ulondo wa kufunya umoyo na kolekelela ubananzi na uhasanyi. Mbali hezaleka kuwatagusa wana na wazukulu wa nyelesi yetatu na yekane kwa ubananzi wa tati zawo.’"},{"book":"Peta","chapter":"14","verse":"19","text":"Nokulamba uwalekelele wanhu wano kwa kusondelela ulondo wako wa kufunya umoyo, fana viuwalekelele wanhu wano kwandusila viwalawile muna iisi ya Misili mbaka sambi.”"},{"book":"Peta","chapter":"14","verse":"20","text":"Mndewa Mulungu kamwidika, “Niwalekelela fana viupulile."},{"book":"Peta","chapter":"14","verse":"21","text":"Mbali fana vonili mgima na fana isi yose voimema utunhizo wangu,"},{"book":"Peta","chapter":"14","verse":"22","text":"habule hata imwe yawonile utunhizo wangu na mauzauza yangu yonitendile Misili na kuchuwala maabaho kaiyoha kunigeza miyanza iyo yose bila kutegeleza dizi jangu,"},{"book":"Peta","chapter":"14","verse":"23","text":"yondayawone isi yoniwalaganile tati zawo. Chila munhu yanizehile hezaiwona."},{"book":"Peta","chapter":"14","verse":"24","text":"Mbali msang'hani wangu Kalebu kavingi, kanisondelela kwa moyo wose, nizamgala muna iisi iyahitile, na welesi wake wezaisola isi iyo."},{"book":"Peta","chapter":"14","verse":"25","text":"Kwaviya Waamaleki na Wakanaani wokala muna dikolongo ijo, igolo hindukeni muhite kuchuwala kwa kufosela nzila yoihita Bahali ya Shamu.”"},{"book":"Peta","chapter":"14","verse":"26","text":"Maabaho Mndewa Mulungu kawauza Musa na Haluni,"},{"book":"Peta","chapter":"14","verse":"27","text":"“Nizakala na mting'hano uno ulongelela mbaka zuwaki? Nilegela kuhulika kulongelela kwawo."},{"book":"Peta","chapter":"14","verse":"28","text":"Walongeleni, ‘Noilaha fana vonili mgima, Nizamtendelani fana vimunilongele."},{"book":"Peta","chapter":"14","verse":"29","text":"Mwizadanganika na mitufi yenu izakwasigwa muna ichuwala chino. Kwaviya mulongelela kumwangu, habule hata munhu imwe yapetigwe yeli na miyaka malongo maidi na kugendelela vimwili yondayengile muna iisi ija."},{"book":"Peta","chapter":"14","verse":"30","text":"Niilaha kuwa nizamulekani mukale muna iisi iyo, mbali habule munhu yondayafike, ila Kalebu mwana wa Yefune na Yoshua mwana wa Nuni."},{"book":"Peta","chapter":"14","verse":"31","text":"Mbali wanenu, womulongile kuwa wezakuwa mateka, nizawagala muna iisi iyo, nawo wezaimanya isi yomuilemile."},{"book":"Peta","chapter":"14","verse":"32","text":"Mbali mweye mwizadanganikila muna ichuwala chino."},{"book":"Peta","chapter":"14","verse":"33","text":"Wanenu wezakuwa wadimi muna ichuwala kwa miyaka malongo mane na wezagaya kwa ichimu cha kuleka kwaminika kwenu, chila imwe wenu kezadanganika kuchuwala."},{"book":"Peta","chapter":"14","verse":"34","text":"Kwa peta ya siku zimpelembe isi, siku malongo mane, chila siku yopetigwa kuwa mwaka. Kwa ichimu cha uhasanyi wenu, mwizagaya kwa miyaka malongo mane na mwizavimanya kuwa nihilwa."},{"book":"Peta","chapter":"14","verse":"35","text":"Niye Mndewa Mulungu nilonga. Kweli nizawatendela vino wanhu wano wehile wowaiduganye kwa kunilema, wezadanganika muna ichuwala chino.’ ”"},{"book":"Peta","chapter":"14","verse":"36","text":"Ivo wanhu waja Musa woyawatumile wakaipelembe isi ija, wowabwelile na kuwatenda wanhu wose walongelele kwa kugala mbuli zihile za isi iyo,"},{"book":"Peta","chapter":"14","verse":"37","text":"wadanganika kwa kugaliligwa hulo na Mndewa Mulungu."},{"book":"Peta","chapter":"14","verse":"38","text":"Mbali Yoshua mwana wa Nuni na Kalebu mwana wa Yefune hawadanganike bule mwa waja wowahitile kuipelemba isi."},{"book":"Peta","chapter":"14","verse":"39","text":"Musa kawalongela Waisilaili wose mbuli zino, nawo walila kwa usungu ng'hani."},{"book":"Peta","chapter":"14","verse":"40","text":"Igolo yake imitotondo ng'hani walamka na wakwela kuna inhembeti ya isi ya mulima. Walonga, “Chitogola chitenda uhasanyi mbali chahano chohita hanhu haja Mndewa Mulungu hoyachilaganile.”"},{"book":"Peta","chapter":"14","verse":"41","text":"Mbali Musa kalonga, “Habali hamuzindilila malagilizo ya Mndewa Mulungu? Mbuli iyo haizadahika!"},{"book":"Peta","chapter":"14","verse":"42","text":"Sekemukwele kwaviya Mndewa Mulungu heli hamwe na mweye. Mwizahumigwa na wehi wenu."},{"book":"Peta","chapter":"14","verse":"43","text":"Mana Waamaleki na Wakanaani wakuulongozi wenu. Mwizadanganika kwa upanga kwaviya hamumsondele Mndewa Mulungu, ivo hezakuwa hamwe na mweye.”"},{"book":"Peta","chapter":"14","verse":"44","text":"Mbali wageza kukwela kuinhembeti ya isi ya mulima, ingawa sanduku da lagano da Mndewa Mulungu hadilawile muna dilago hebu Musa halawile."},{"book":"Peta","chapter":"14","verse":"45","text":"Maabaho Waamaleki na Wakanaani wowakalile kuna iisi ya mulima, wahulumuka na kuwatowa. Wawawinga mbaka wafika Holima."}]}