{"data":[{"book":"Figoli","chapter":"8","verse":"1","text":"Sauli mweni awonili chindu achi cha kumuwulagha Stefwani chaveli chinofu."},{"book":"Figoli","chapter":"8","verse":"2","text":"Vandu vasangi vamusikili Stefwani na kumugolela chivembu chikomi."},{"book":"Figoli","chapter":"8","verse":"3","text":"Chipindi chichila chila, Sauli ayeshili kuvagobola lipinga lya vandu yivamjumilili Kilistu. Kayenda kaya mbaka kaya pakavafumisha panji vajumilili, valumi na vadala, kavataya muchijaka."},{"book":"Figoli","chapter":"8","verse":"4","text":"Vamjumilili Chapanga kula kosi kwevatuvilili vayendili kulandula chilongu cha nyanyi."},{"book":"Figoli","chapter":"8","verse":"5","text":"Filipu ayingilili mbwani ya Samaliya na kumulandula Kilistu Mkombola kwa venikaya va pala."},{"book":"Figoli","chapter":"8","verse":"6","text":"Vandu vayisili kupikanisha unofu wa unjagila wula wa Filipu na kulola mihilu yila yagolagha."},{"book":"Figoli","chapter":"8","verse":"7","text":"Mana finyamkela fivafuma vandu vatangalili pavawuta kwa lishu likomi nawu vandu vatangalili vaveli vapombalili na vandevindevi valowukili."},{"book":"Figoli","chapter":"8","verse":"8","text":"Kwaveli na cheleli ngomi mumbwani yila."},{"book":"Figoli","chapter":"8","verse":"9","text":"Topi, kwavelili mundu yumu vamukemaya Simoni, mweni aveli kagola kala uhavi waki mumbwani yila kwa chipindi chila, vandu va Samaliya vajingili, adetili kucha mweni mundu mkomi."},{"book":"Figoli","chapter":"8","verse":"10","text":"Vandu vosi, vadokwa na vakomi, vamupikinishili finofu vakadeteyi, “Simoni kana liwovi lya Chapanga vakemili ‘Liwovi Likomi.’ ”"},{"book":"Figoli","chapter":"8","verse":"11","text":"Vandu vatangalili vampikanishili wula vavelili vajingwa kwa uhavi waki kwa chipindi chitali."},{"book":"Figoli","chapter":"8","verse":"12","text":"Lakini pavawujumilili unjagila wa Filipu wa chilongu cha nyanyi cha wutwa wa kumbindi kwa Chapanga na litawa lya Yesu Kilistu, vabatishilwi valumi na vadala."},{"book":"Figoli","chapter":"8","verse":"13","text":"Simoni nayu kajumila, pambeli pabatishiwi aveli akuyenda pamu na Filipu, ayikang'anikili nendu mihilu na miwujawuja yiveli yikugoleka."},{"book":"Figoli","chapter":"8","verse":"14","text":"Vala vandundami vavelili kula Yelusalemu pavapikanishili kucha venikaya va Samaliya veni vapokela chilongu cha Chapanga, vavayegha aku Petili na Yohani."},{"book":"Figoli","chapter":"8","verse":"15","text":"Veni pavayisili, vavadadavila vandu va Chapanga vamuyangi Mfuki Mng'alili."},{"book":"Figoli","chapter":"8","verse":"16","text":"Kwanongwa kwaveli kwahela hata muyawu yumu yasunukiwili na Mfuki Mng'alili, ila vabatishwa hela kwa litawa lyaki Bambu Yesu."},{"book":"Figoli","chapter":"8","verse":"17","text":"Petili na Yohani vavavikila mawoku, vamupokela Mfuki Mng'alili."},{"book":"Figoli","chapter":"8","verse":"18","text":"Simoni pakawonili vandu vapokela Mfuki Mng'alili kwa kuvikilwa mawoku na vandundami, adayilili kuvagayila mbiya Petili na Yohani, kandi kadeta,"},{"book":"Figoli","chapter":"8","verse":"19","text":"“Mungayili na nenga uwesu awu, mundu yoyosi panumuvikila mawoku vangu, apokeli Mfuki Mng'alili.”"},{"book":"Figoli","chapter":"8","verse":"20","text":"Lakini Petili amuyangulili, “Uyaghamili pamu na mbiya shaku muyaghamili! Yuwi ukucha dauweshi kuhemela kwa mbiya usangi wa Chapanga!"},{"book":"Figoli","chapter":"8","verse":"21","text":"Yuwi kwahela chindu mumilandu ayi, ngunda yaku ya nyanyi ng'odu kwa Chapanga."},{"book":"Figoli","chapter":"8","verse":"22","text":"Hinapawu, pomeli ughalambuki uleki chiuyihola na umuluvi Bambu mweni akuwesha kukupomela chilongu achi chiwuyihola."},{"book":"Figoli","chapter":"8","verse":"23","text":"Manya nakaka kumema nesu weyi na sambi sikutopela!”"},{"book":"Figoli","chapter":"8","verse":"24","text":"Simoni kayangula, “Mudadavili kwa Bambu likotoo kumbata lya kumbata kwa afi fimudetili.”"},{"book":"Figoli","chapter":"8","verse":"25","text":"Petili na Yohani pavahimulili kala na kulandula fyalayilili Bambu, vawuyili Yelusalemu. Pavaveghi vakuwuya vakalanduleyi milandu ya nyanyi mufijiji fitangalili fya Samaliya."},{"book":"Figoli","chapter":"8","verse":"26","text":"Makungu wa Bambu amuwombilili Filipu, “Uyitandi uyendi kundenyeku kupitila deha yifuma Yelusalemu kuyenda Gaza.” Deha ayi vakutyangila ha."},{"book":"Figoli","chapter":"8","verse":"27","text":"Topi, Filipu ayitandili kala, akandili mwanja. Chipindi chichila kwavelili na Mwisopiya yumu, ufisa mvika mbiya wa Muhumbu Kandake, mweni aveli ngali mdala. Avelili kayenda aku Yelusalemu kumudadavila Chapanga na chipindi achi aveli akuwuya kakwela mumbutuka ya kukwegha na chihongu."},{"book":"Figoli","chapter":"8","verse":"28","text":"Paaveyi mumwanja, avelili akusoma chitabu cha mbuyi wa Chapanga Isaya."},{"book":"Figoli","chapter":"8","verse":"29","text":"Mfuki Mng'alili amuwombilili Filipu, “Yendi pabehi ya mbutuka ayi uyendi pamu.”"},{"book":"Figoli","chapter":"8","verse":"30","text":"Filipu kayenda mbilu, kampikanisha akusoma chitabu cha mbuyi wa Chapanga Isaya. Filipu kamudasha, “Afi fiwusoma fikuyingila muluhala lwaku?”"},{"book":"Figoli","chapter":"8","verse":"31","text":"Kayangula, “Goli wuliwuli chinyingili ngajila mundu wa kunongosha?” Kamuluva Filipu akweni vayikali pamu na mweni."},{"book":"Figoli","chapter":"8","verse":"32","text":"Chifungu cha mayandiku avelili akusoma ndi achi,"},{"book":"Figoli","chapter":"8","verse":"33","text":"Vamujohola na kumukaja haki."},{"book":"Figoli","chapter":"8","verse":"34","text":"Yula ngali mdala kamudasha Filipu, “Unongeli, mbuyi ayu filongu afi akadeteyi milandu liki, ndi milandu ya mweni awu ya mundu wingi?”"},{"book":"Figoli","chapter":"8","verse":"35","text":"Topi, Filipu akandili na Mayandiku Vang'alili, kamuwombela Chilongu cha Nyanyi cha Yesu."},{"book":"Figoli","chapter":"8","verse":"36","text":"Pavaveyi mumwanja, vafikili pavelili na machi, yula ngali mdala adetili, “Loli, pavaveli machi ava, chindu liki chikunganisha ngotoo kubatishiwa?”"},{"book":"Figoli","chapter":"8","verse":"37","text":"Filipu kadeta, “Mani pawujumila kwa moyu waku wonda, ukuwesha kubatishiwa.” Kayangula, “Yina ngujumila Yesu Kilistu ndi mwana wa Chapanga.”"},{"book":"Figoli","chapter":"8","verse":"38","text":"Topi kawolosha mbutuka, pambeli vasunuka vonda vavili vayenda mumachi, Filipu amubatishili."},{"book":"Figoli","chapter":"8","verse":"39","text":"Pavafumili mumachi, Mfuki wa Bambu kamubikula Filipu, yula ngali mdala kamuwona kandi ha. Topi kayendelela na mwanja kunu kava na cheleli buja."},{"book":"Figoli","chapter":"8","verse":"40","text":"Filipu kayiwona kabwitukila mbwani ya Azotu, paaveyi akupita akalanduleyi Chilongu cha Nyanyi mumbwani shosi, mbaka pafikili Kayisalia."}]}