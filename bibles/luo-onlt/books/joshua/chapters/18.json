{"data":[{"book":"Joshua","chapter":"18","verse":"1","text":"Kanyakla duto mag jo-Israel nochokore Shilo ma giguro Hemb Romo kanyo. Pinyno nobedo e bwo lochgi,"},{"book":"Joshua","chapter":"18","verse":"2","text":"makmana ne pod nitiere dhout Israel abiriyo mane pod ok oyudo girkeni margi."},{"book":"Joshua","chapter":"18","verse":"3","text":"Omiyo Joshua nowachone jo-Israel niya, “Ubiro rito nyaka karangʼo kapok uchako kawo mwandu mar piny mane Jehova Nyasaye, ma Nyasach wuoneu, asemiyou?"},{"book":"Joshua","chapter":"18","verse":"4","text":"Yieruru ji adek koa e dhoot ka dhoot. Abiro oorogi mondo gidhi ginon pinyno kendo gindik malongʼo kuom pinyno, kaluwore gi pok mar ngʼato ka ngʼato. Bangʼe, to gidwog ira."},{"book":"Joshua","chapter":"18","verse":"5","text":"Nyaka upog pinyni e migepe abiriyo. Jo-Juda nyaka dongʼ kargi man yo milambo kendo joka Josef bende odongʼ kargi man yo nyandwat."},{"book":"Joshua","chapter":"18","verse":"6","text":"Bangʼ ka usendiko malongʼo kuom migepe abiriyo mar pinyno, to ukelnagiuru kae kendo abiro pogonugi gi ombulu e nyim Jehova Nyasaye ma Nyasachwa."},{"book":"Joshua","chapter":"18","verse":"7","text":"Kata kamano, jo-Lawi to ok noyud pok e dieru, nikech tichgi mar dolo ne Jehova Nyasaye e girkeni margi. To Gad, Reuben kod nus mar dhood Manase, to oseyudo girkeni margi e bath aora Jordan ma yo wuok chiengʼ nikech Musa jatich Jehova Nyasaye nosemiyogi.”"},{"book":"Joshua","chapter":"18","verse":"8","text":"E kinde mane jogi owuok mondo gidhi ginon piny, Joshua nomiyogi chik niya, “Dhiuru kendo utim nonro malongʼo mar pinyni kendo undik gik moko duto muyudo e iye. Bangʼe dwoguru ira kendo abiro miyou pok maru Shilo e nyim Jehova Nyasaye.”"},{"book":"Joshua","chapter":"18","verse":"9","text":"Omiyo jogo nowuok modhi koluwo dier piny tir. Negindiko gigo duto mane giyudo e pinyno e kitabu, e dala ka dala, e migepe abiriyo kendo mi gidwogo ir Joshua e kambi man Shilo."},{"book":"Joshua","chapter":"18","verse":"10","text":"Bangʼe Joshua nomiyogo pok margi Shilo e nyim Jehova Nyasaye, kendo gikanyono nopogo jo-Israel pinyno kaluwore gi dhoutgi."},{"book":"Joshua","chapter":"18","verse":"11","text":"Pok mar joka Benjamin, notimne anywola ka anywola. Kuonde mane opognigo ne ni e kind Juda gi Josef."},{"book":"Joshua","chapter":"18","verse":"12","text":"Tongʼ-gi ma yo nyandwat nochakore e aora Jordan, kochomo pewe man yo nyandwat mar Jeriko, mi oluwo piny godego kochomo yo podho chiengʼ nyaka ochomo e thim mar Beth Aven."},{"book":"Joshua","chapter":"18","verse":"13","text":"Koa kanyo nongʼado kodhi yo milambo mar pewe mag Luz (tiende ni, Bethel), modhi nyaka Ataroth Adar mantiere yo milambo mar Beth Horon Mamwalo."},{"book":"Joshua","chapter":"18","verse":"14","text":"Koa e got momanyore gi Beth Horon mantiere yo milambo, tongʼno nogomo kochomo yo podho chiengʼ mar godno, mogik Kiriath Baal (tiende ni, Kiriath Jearim), ma en dala jo-Juda. Mano e tongʼ-gi ma yo podho chiengʼ."},{"book":"Joshua","chapter":"18","verse":"15","text":"Tongʼ ma yo milambo nochakore oko mar Kiriath Jearim mantiere yo podho chiengʼ, kendo tongʼno nochopo nyaka thidhna mar pi Neftoa."},{"book":"Joshua","chapter":"18","verse":"16","text":"Tongʼno nodhi nyaka e tiend got momanyore gi Holo mar Ben Hinom, kod yo nyandwat mar Holo mar Refaim. Nodhi nyime nyaka e Holo mar Hinom koluwo yo milambo mar pewe mar dala maduongʼ mar jo-Jebus kendo mochopo En Rogel."},{"book":"Joshua","chapter":"18","verse":"17","text":"Bangʼe nogomo kochiko yo nyandwat, modhi nyaka En Shemesh, kendo nyaka Geliloth, momanyore gi Adumim, kendo oridore kadhi piny nyaka Kit Bohan ma wuod Reuben."},{"book":"Joshua","chapter":"18","verse":"18","text":"Nodhi nyime nyaka yo nyandwat mar pewe mag Beth Araba mochopo nyaka Araba."},{"book":"Joshua","chapter":"18","verse":"19","text":"Eka nodhi kendo yo nyandwat mar pewe mag Beth Hogla mi owuok koa yo nyandwat mar dho Nam Chumbi, kama aora Jordan ochakore godo mantiere yo milambo. Mano e tongʼ-gi ma yo milambo."},{"book":"Joshua","chapter":"18","verse":"20","text":"Aora Jordan ne en tongʼ mantiere yo wuok chiengʼ."},{"book":"Joshua","chapter":"18","verse":"21","text":"Mier madongo mane dhood Benjamin nitierego kaluwore gi anywolagi e magi:"},{"book":"Joshua","chapter":"18","verse":"22","text":"Beth Araba, Zemaraim, Bethel,"},{"book":"Joshua","chapter":"18","verse":"23","text":"Avim, Para, Ofra,"},{"book":"Joshua","chapter":"18","verse":"24","text":"Kefa Amoni, Ofni kod Geba. Giduto ne gin mier kod gwenge apar gariyo."},{"book":"Joshua","chapter":"18","verse":"25","text":"Mier mamoko ne gin: Gibeon, Rama, Beeroth,"},{"book":"Joshua","chapter":"18","verse":"26","text":"Mizpa, Kefira, Moza,"},{"book":"Joshua","chapter":"18","verse":"27","text":"Rekem, Irpil, Tarala,"},{"book":"Joshua","chapter":"18","verse":"28","text":"Zela, Haelef, jo-Jebus (tiende ni, Jerusalem), Gibea kod Kiriath. Giduto ne gin mier kod gwenge maromo apar gangʼwen."}]}