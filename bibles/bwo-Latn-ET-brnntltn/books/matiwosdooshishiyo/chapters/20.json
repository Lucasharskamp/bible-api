{"data":[{"book":"Matiwos Dooshishiyo","chapter":"20","verse":"1","text":"«Dari mengstú woyini miti beyoke finiru ashuwotsi k'at'arosh guuron keshts miti doonzoniye biariye."},{"book":"Matiwos Dooshishiyo","chapter":"20","verse":"2","text":"Bí ik ik aawosh ik ik dinariyo dashosh keeweyat, finirwotsi weyini mitook b́woshi."},{"book":"Matiwos Dooshishiyo","chapter":"20","verse":"3","text":"Keez sa'atok'on kesht, fino bitst jebatse need'iru k'osh ashuwotsi b́bek'i,"},{"book":"Matiwos Dooshishiyo","chapter":"20","verse":"4","text":"‹Itwere weyini mit boyok amr finore. Itsh imo geyit k'awntso dashetwe› bí eti."},{"book":"Matiwos Dooshishiyo","chapter":"20","verse":"5","text":"Bowere weyini miti datsok boami, ando aaniy shrt sa'atonat jed'iy sa'atok'on kesht mank'o b́k'ali."},{"book":"Matiwos Dooshishiyo","chapter":"20","verse":"6","text":"Tatse ik sa'atok'onowere k'osh ashuwotsi bo need'efere daatsdek't ‹Itmó aaw jamo fino bitsat hanoke it need'ir eegishe?› ett bíaati."},{"book":"Matiwos Dooshishiyo","chapter":"20","verse":"7","text":"Bowere ‹Noon k'at'arit asho t'út'atniye› boeti, bíwere ‹Beree itwere weyini mitwots beyok amr finore› bíet."},{"book":"Matiwos Dooshishiyo","chapter":"20","verse":"8","text":"«Datso b́iltsok'on weyini mitwots doonz fin manatse b́naashitsosh ‹Finirwotsi s'eerr ili k'at'aretswotsatse tuuzr shin k'at'aretswotsok b́borfetsosh bofintsi k'awntso boosh daye› bí eti."},{"book":"Matiwos Dooshishiyo","chapter":"20","verse":"9","text":"Mansh tatse ik sa'aton k'at'aretswots ik ikon t'int ik ik dinariyo bodek'i."},{"book":"Matiwos Dooshishiyo","chapter":"20","verse":"10","text":"Shin k'at'aretswots bot'intsok'on bogshde bodek'etwok'o boosh bíar, ernmó boowere ik ikon ik ik dinariya bodek'i."},{"book":"Matiwos Dooshishiyo","chapter":"20","verse":"11","text":"Gizo k'aaú dek't́ weyini mito doonzats hank'o ett bomumundi,"},{"book":"Matiwos Dooshishiyo","chapter":"20","verse":"12","text":"‹Hanots il waat bofin ik sa'atoshe, ernmó aaw jamo aaw k'es'atse mis'fetsat maawron jintswotsnton nonoton taal woshnk'ri.›"},{"book":"Matiwos Dooshishiyo","chapter":"20","verse":"13","text":"Weyini miti doonzonwere, finirwotsitse ikosh hank'o ett bí aaniyi, ‹T mashono! neen eegor daderatsee, nokewe ik aawon neesh ik dinariyo dashoshoshnaa?"},{"book":"Matiwos Dooshishiyo","chapter":"20","verse":"14","text":"Eshe nbano de'er amee, neesh tímtsok'o bodtso iltsanshowere imo shunre."},{"book":"Matiwos Dooshishiyo","chapter":"20","verse":"15","text":"T took gizatse tshuntso k'alosh alo detsfoshna? Himo taa tewud doo twottsoshee nee n okoori?› »"},{"book":"Matiwos Dooshishiyo","chapter":"20","verse":"16","text":"Maniyere il Iyesus, «Mank'o, shuutstsi teshtswots shintsi, shintsi teshtswots shuutstsi wotitune» bíet."},{"book":"Matiwos Dooshishiyo","chapter":"20","verse":"17","text":"Maniyere il Iyesus Iyerusalem maantsan bíamfera b́tesh, amoke bobefere weeratse tatsegit b́danifwotsi boaali b́ maants s'eegdek't́ dek'amt́ hank'o boosh bíet,"},{"book":"Matiwos Dooshishiyo","chapter":"20","verse":"18","text":"«Hamb, Iyerusalem maantse noamiri, manoknee Ash na'o kahni naashwotsnat nemo danifwotssh beshide imetwe, boowere k'iri angsho bíats angshitúnee."},{"book":"Matiwos Dooshishiyo","chapter":"20","verse":"19","text":"Ik'i ashwoteraw ashuwotssho beshide imetúnee, boowere trgc'o bíatso kaashetúne, bíno garafituno, bín jiitetúnee, ernmó keezl aawots k'irotse tuwitwee.»"},{"book":"Matiwos Dooshishiyo","chapter":"20","verse":"20","text":"Maniyere il Zebdiwos nana'úwots ind, b nana'úwotsnton Iyesusmaants t'iinat b́ shinatse tuk'maldek'at ik keewo bish b́ k'alitwok'o bín b́ k'oni."},{"book":"Matiwos Dooshishiyo","chapter":"20","verse":"21","text":"Iyesuswere, «Eege ngeyiri?» bí eti. Biwere, «N mengstotse t nana'a gitets hanots iko giro maants, iko k'ano maants bobeetwok'owo taash woshwe!» bíet."},{"book":"Matiwos Dooshishiyo","chapter":"20","verse":"22","text":"Iyesusmó «It itk'onirwo danatste, taa karnon túshet gondbek'i wanc'o úshosh falituteya?» bíet. Bowere «Ee falitwone!» boeti."},{"book":"Matiwos Dooshishiyo","chapter":"20","verse":"23","text":"Iyesuswere, «Arikon taa t úshet gond bek'i wanc'o úshetute, ernmó k'anonat giromaants bobetwok'o k'alitwo taanaliye, beyokman imetiye tnih boosh b́ k'anits ashuwots s'uzshe.»"},{"book":"Matiwos Dooshishiyo","chapter":"20","verse":"24","text":"B́ danif tatswots bok'onts k'onman boshishtsok'on eshu git manotsats fayogedbok'ri."},{"book":"Matiwos Dooshishiyo","chapter":"20","verse":"25","text":"Iyesusmó jametswotsi s'eegdek't hank'o boosh bí eti. «Ik' danaw ashuwotsatse naashtswots bo ash ashaatse alknee, boon jishirwotswere boon boaalefook'o danfte."},{"book":"Matiwos Dooshishiyo","chapter":"20","verse":"26","text":"20:26 Luk'. 22:25-26  It dagotsnere mank'o woto geyiratse. Ernmó it dagotse een wot geyirwo it guuts wotowe."},{"book":"Matiwos Dooshishiyo","chapter":"20","verse":"27","text":"20:27 Mat. 23:11; Mar. 9:35; Luk'. 22:26  Mank'o ititse bogo wotosh geyirwo it guutso wotowe."},{"book":"Matiwos Dooshishiyo","chapter":"20","verse":"28","text":"Ash na'oniye bí finar ayuwotsi kashiwosh b́ kasho beshide imoshe b́weyi bako bísh fineyishaliyee» bíet."},{"book":"Matiwos Dooshishiyo","chapter":"20","verse":"29","text":"Maniyere il Iyarikoyitse kesht boamfere ash ash aywots Iyesus jafrats botuwi."},{"book":"Matiwos Dooshishiyo","chapter":"20","verse":"30","text":"Ando weeri gúratse beyiru ash aaw dog gitetswots man weeron beshirwo Iyesusi b́ woto boshishtsok'on «Dawit naay doonzono! oona neesha, noosh maac'o k'ewowe!» ett bokuhi."},{"book":"Matiwos Dooshishiyo","chapter":"20","verse":"31","text":"Ash ashonwere «Ishooree!» ett boon bofayi, bomó «Dawit naay doonzono! oona neesha noosh maac'o k'ewowe!» et fetst ayidek't bokúhi."},{"book":"Matiwos Dooshishiyo","chapter":"20","verse":"32","text":"Iyesuswere need'dek't́ boon s'eegt «Itsh eeg tk'ale itgeyiri?» bíet."},{"book":"Matiwos Dooshishiyo","chapter":"20","verse":"33","text":"Bowere «Doonzono! no ááwwots bok'eshetwok'o woshwe!» boeti."},{"book":"Matiwos Dooshishiyo","chapter":"20","verse":"34","text":"Iyesuswere boosh maac'o k'ewat bo ááwwotsi b́shuuí, bo ááwwotswere manoor bobek'i, boowere Iyesus jafrats boami."}]}