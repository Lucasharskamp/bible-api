{"data":[{"book":"Matei","chapter":"18","verse":"1","text":"Lukumbi lwenulo vawuliwa vamhambili Yesu, vakamkota, “Yani mweavimvaha Muunkosi wa kunani kwa Chapanga?”"},{"book":"Matei","chapter":"18","verse":"2","text":"Yesu amkemili mwana mmonga na akamyimika pagati yavi,"},{"book":"Matei","chapter":"18","verse":"3","text":"Kangi akajova, “Nikuvajovela chakaka, ngati mwing'anamuka lepi na kuvya ngati vana vadebe, katu nakuyingila muunkosi wa kunani kwa Chapanga."},{"book":"Matei","chapter":"18","verse":"4","text":"Mundu yeyoha mweakujihelesa pahi ngati mwana, mwenuyo ndi mvaha munkosi wa kunani kwa Chapanga."},{"book":"Matei","chapter":"18","verse":"5","text":"Mundu yeyoha mweakumpokela mwana mmonga ngati uyu paliina langu, akunipokela nene.”"},{"book":"Matei","chapter":"18","verse":"6","text":"“Mundu yeyoha mweakumbudisa mmonga pagati ya vadebe vevisadika vabudayi, ngayivii mbanga akungiwa liganga livaha la kuyagila muhingu na kujwigiswa pagati ya nyanja yivaha.Vandu vavili viyaga kwa liganga"},{"book":"Matei","chapter":"18","verse":"7","text":"Valachikolela vandu va mulima ndava ya kuyokisa vangi vagwai. Mabudisa genago yikugagana gahumila, nambu alachikolela mundu yula mweakugabudisa.”"},{"book":"Matei","chapter":"18","verse":"8","text":"“Ngati chiwoko chaku amala chigendelu chaku chikubudisa, chidumulai na kutaga kutali, Mbanga veve kuyingila kuwumi changali chiwoko chimonga amala chigendelu chimonga kuliku veve kuyingila kumotu wa magono goha wangajimika kuni uvi na mawoko gavili amala magendelu gavili."},{"book":"Matei","chapter":"18","verse":"9","text":"Lihu laku lakakubudisa, ulitupula na ulitaga kutali. Mbanga veve kuyingila muwumi wa magono goha gangali mwishu kuni uvi na lihu limonga kuliku kuvya na mihu gavili na kutagwa kumotu wa magono goha wangali mwishu wangajimika kuni uvi na mihu gaku gavili.”"},{"book":"Matei","chapter":"18","verse":"10","text":"“Mjiyangalila mkoto kuvavevesa mmonga wa vadebe ava. Nikuvajovela vamitumu vavi kunani kwa Chapanga magono goha vavi palongolo ya Dadi wangu."},{"book":"Matei","chapter":"18","verse":"11","text":"Ndava muni Mwana wa Mundu abwelili kusangula chechiyagili.”"},{"book":"Matei","chapter":"18","verse":"12","text":"“Mwihololela wuli? Ngati mundu avi na mambelele miya yimonga, limbele limonga lakayagai. Wu, nakugaleka mambelele tisini na tisa pachitumbi, kuhamba kulonda limonga lelikayagili?"},{"book":"Matei","chapter":"18","verse":"13","text":"Ngati aliwene, nikuvajovela chakaka yati akulihekelela neju lenilo kuliku gala tisini na tisa gangayaga."},{"book":"Matei","chapter":"18","verse":"14","text":"Mewawa, Dadi winu mweavi kunani, nakugana mmonga wa vadebe ava ayaga.”"},{"book":"Matei","chapter":"18","verse":"15","text":"“Mlongo waku akakuhokela umhambila ukamlangisa cheakuhokili muvi mwavene. Akakuyuwana ndi umpati kavili mlongo waku."},{"book":"Matei","chapter":"18","verse":"16","text":"Ngati nakukuyuwanila, hamba na mundu yungi mmonga amala vavili muni kwa malovi ga vandu vavili amala vadatu lijambu loloha limaliswa ngati Mayandiku Gamsopi chegijova."},{"book":"Matei","chapter":"18","verse":"17","text":"Ngati akabela kuvayuwana venavo, uwujovela msambi wa vandu vevakumsadika Kilisitu, ngati akuvayuwanila lepi avo, kwa veve ndi avya ngati vandu vangammanya Chapanga na vevitola kodi.”"},{"book":"Matei","chapter":"18","verse":"18","text":"“Nikujovela chakaka, chemwibesa pamulima, yati chibesewa kunani kwa Chapanga, mewawa chechiyidakiliwa pamulima yati chiyidakiliwa kunani kwa Chapanga."},{"book":"Matei","chapter":"18","verse":"19","text":"Nijova kangi, vavili pagati yinu vakayidakilana pamulima ndava ya lijambu loloha la kumuyupa Chapanga, Dadi wangu wa kunani yati akuvahengela lijambu lenilo."},{"book":"Matei","chapter":"18","verse":"20","text":"Ndava muni popoha pamuvi vavili amala vadatu kwa liina langu, nene nivii penapo pagati yavi.”"},{"book":"Matei","chapter":"18","verse":"21","text":"Kangi Petili akamhambila Yesu, akamkota “Bambu, wu, mlongo wangu akanibudilayi, nimulekekesa mala yilinga? Amala mala saba?”"},{"book":"Matei","chapter":"18","verse":"22","text":"Yesu akayangula, “Nijova lepi nga mala saba, nambu sabini mala saba.”"},{"book":"Matei","chapter":"18","verse":"23","text":"Ndava yeniyi ndi Unkosi wa kunani kwa Chapanga uwanangana na mkulu mmonga mweaganili kuhenga mvalangu wa madeni na vatumisi vaki."},{"book":"Matei","chapter":"18","verse":"24","text":"Peatumbwili kuvalanga, vamletili mundu mweadaiwayi mashonga elufu kumi."},{"book":"Matei","chapter":"18","verse":"25","text":"Mundu mwenuyo avi lepi na chindu cha kulipa, mkulu waki akahamula, aguliswai ngati mvanda mwene na mdala waki na vana vaki na vindu vyeavili navyu muni valipa lideni."},{"book":"Matei","chapter":"18","verse":"26","text":"Hinu, mtumisi yula. Akagwa pahi, akafugama, akajova, unilindila nene yati nikukulipa lideni loha!"},{"book":"Matei","chapter":"18","verse":"27","text":"Mkulu yula akamhengela lipyana akamlekekesa lideni lila akamleka ahamba."},{"book":"Matei","chapter":"18","verse":"28","text":"“Nambu mundu yula pawukili, akakonganeka na mtumisi muyaki mweamdayayi mashonga gadebe. Akamkamula akamdodoyola hingu, akumjovela ‘Nilipa lideni laku!’"},{"book":"Matei","chapter":"18","verse":"29","text":"Mtumisi muyaki akafugama, akajova, niyupa, ‘Unilindila nene yati nikukulipa lideni laku loha!’"},{"book":"Matei","chapter":"18","verse":"30","text":"Nambu mwene angayidakila, ndi akamusopa muchifungu mbaka peilipa lideni lila."},{"book":"Matei","chapter":"18","verse":"31","text":"Hinu, vatumisi vayaki pavawene lijambu lelahumalili vakaviniswa mtima, vakahamba kumjovela mkulu wavi kulivala lijambu lelahengiki."},{"book":"Matei","chapter":"18","verse":"32","text":"Kangi mkulu yula akamkemela mtumisi mwenuyo, akamjovela, ‘Veve ndi mtumisi mhakau neju! Nikulekekisi lideni laku loha pewaniyupili."},{"book":"Matei","chapter":"18","verse":"33","text":"Wu, yakuganili lepi veve kumlekekesa mtumisi muyaku ngati chenikulekekisi nene?’"},{"book":"Matei","chapter":"18","verse":"34","text":"Hinu mkulu yula akamema ligoga, akamgotola kwa vang'aisa muchifungu mbaka peilipa lideni laki loha.”"},{"book":"Matei","chapter":"18","verse":"35","text":"“Na dadi wangu mweavi kunani yati akuvahengela mewawa ngati kila mmonga winu akumlekekesa lepi mlongo waki kwa mtima waki woha.”"}]}