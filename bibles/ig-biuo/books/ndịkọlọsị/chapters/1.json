{"data":[{"book":"Ndị Kọlọsị","chapter":"1","verse":"1","text":"Pọl, onye e mere onyeozi Kraịst Jisọs, site nʼọchịchọ Chineke, ya na nwanna anyị Timoti,"},{"book":"Ndị Kọlọsị","chapter":"1","verse":"2","text":"Na-edegara ndị Kraịst nọ na Kọlọsị, bụ ụmụnna ndị dị nsọ na ndị kwesiri ntụkwasị obi."},{"book":"Ndị Kọlọsị","chapter":"1","verse":"3","text":"Mgbe ọbụla anyị na-ekpere unu ekpere anyị na-ekele Chineke onye bụ Nna Onyenwe anyị Jisọs Kraịst ekele."},{"book":"Ndị Kọlọsị","chapter":"1","verse":"4","text":"Nʼihi na anyị anụla ihe banyere okwukwe unu nʼime Kraịst Jisọs, na otu unu si hụ ndị nsọ niile nʼanya."},{"book":"Ndị Kọlọsị","chapter":"1","verse":"5","text":"Okwukwe na ịhụnanya nke na-esite nʼolileanya nke a kwadobere unu nʼeluigwe, nke unu nụrụla nʼokwu nke eziokwu ahụ, bụ oziọma,"},{"book":"Ndị Kọlọsị","chapter":"1","verse":"6","text":"nke bịaruterela unu. Nʼezie, dị ka o si dị nʼụwa niile, ọ na-amị mkpụrụ na-etokwa, dị ka o si eme nʼetiti unu, site nʼụbọchị unu nụrụ ma ghọtakwa amara nke Chineke nʼeziokwu."},{"book":"Ndị Kọlọsị","chapter":"1","verse":"7","text":"Dị ka unu siri mụta nʼaka Epafras, onye anyị hụrụ nʼanya na onye anyị na ya na-ejekọ ozi. Ọ bụ onye kwesiri ntụkwasị obi nʼijere Kraịst ozi nʼaha unu."},{"book":"Ndị Kọlọsị","chapter":"1","verse":"8","text":"O meela ka anyị mara ụdị ịhụnanya unu nwere nʼime Mmụọ."},{"book":"Ndị Kọlọsị","chapter":"1","verse":"9","text":"Nʼihi nke a, site nʼụbọchị anyị nụrụ ihe banyere ya, anyị esepụghị aka ikpere unu ekpere. Anyị na-arịọ ka unu jupụta nʼamamihe nke uche ya, nʼime nghọta ma amamihe nke mmụọ niile."},{"book":"Ndị Kọlọsị","chapter":"1","verse":"10","text":"Ka unu si otu a bie ndụ dị ka Onyenwe anyị chọrọ. Ka unu bụrụkwa ndị na-eme ihe ọma mgbe niile, ndị na-eme ihe na-atọ ya ụtọ nʼụzọ ọbụla, na ndị na-eto eto nʼihe banyere ịma Chineke mgbe niile."},{"book":"Ndị Kọlọsị","chapter":"1","verse":"11","text":"Ebe a na-eme ka unu dị ike nʼime ike niile, dị ka ike nke ebube ya si dị. Ka unu nwee ndidi na ogologo ntachiobi,"},{"book":"Ndị Kọlọsị","chapter":"1","verse":"12","text":"na-enyenụ Nna ekele site nʼọṅụ, onye mere ka anyị kwesi iketa oke nʼihe nketa nke ndị nsọ nʼime alaeze nke ìhè."},{"book":"Ndị Kọlọsị","chapter":"1","verse":"13","text":"Nʼihi na ọ napụtara anyị site nʼike nke ọchịchịrị, bịa kpọfee anyị nʼalaeze nke Ọkpara ya ọ hụrụ nʼanya."},{"book":"Ndị Kọlọsị","chapter":"1","verse":"14","text":"Onye anyị si nʼime ya nwee nzọpụta, nke bụ mgbaghara mmehie niile."},{"book":"Ndị Kọlọsị","chapter":"1","verse":"15","text":"Ọ bụ nnọọ onyinyo Chineke onye anyị na-apụghị ịhụ anya, bụrụkwa onye mbụ a mụrụ nʼihe niile e kere eke."},{"book":"Ndị Kọlọsị","chapter":"1","verse":"16","text":"Nʼihi na nʼime ya ka e ji kee ihe niile dị nʼụwa na nke dị nʼeluigwe, na ndị anyị pụrụ ịhụ anya na ndị anyị na-apụghị ịhụ anya, ma ocheeze niile, ike niile, ịchị isi niile na ike ọchịchị niile. E kere ihe niile site nʼaka ya nakwa nʼihi ya."},{"book":"Ndị Kọlọsị","chapter":"1","verse":"17","text":"Ya onwe ya nọ tupu ekee ihe niile, ọ bụkwa nʼime ya ka ejikọtara ihe niile nʼotu."},{"book":"Ndị Kọlọsị","chapter":"1","verse":"18","text":"Ọ bụ ya bụ isi nke anụ ahụ ahụ bụ chọọchị. Ọ bụ ya bụ mmalite, onye mbụ a mụrụ nʼetiti ndị niile ga-esi nʼọnwụ bilie. Nke a mere ka ọ bụrụ onyeisi mbụ nʼime ihe niile."},{"book":"Ndị Kọlọsị","chapter":"1","verse":"19","text":"Nʼihi na ọ bụ nʼime ya ka ọ masịrị ozuzu oke ya ibi."},{"book":"Ndị Kọlọsị","chapter":"1","verse":"20","text":"Ọ bụ site na ya ka o ji mee ka ihe niile bịaghachikwute ya. E mere ka udo dịrị nʼetiti ya na ihe niile, maọbụ ihe dị nʼụwa, maọbụ nke dị na nʼeluigwe site na ọbara ọ wụsiri nʼelu obe."},{"book":"Ndị Kọlọsị","chapter":"1","verse":"21","text":"Unu onwe unu bụ ndị e mere ndị mba ọzọ site nʼebe Chineke nọ, na ndị iro nʼuche unu nʼihi ajọ omume niile unu."},{"book":"Ndị Kọlọsị","chapter":"1","verse":"22","text":"Ma ugbu a, o kpezierela unu site na-anụ ahụ Kraịst, sitekwa nʼọnwụ ya, iji chee unu nʼihu ya dịka ndị dị nsọ, na ndị na-enweghị ịta ụta, na ihe ebubo ọbụla megide ha."},{"book":"Ndị Kọlọsị","chapter":"1","verse":"23","text":"Ma ọ bụrụ na unu anọgide nʼokwukwe unu, bụrụ ndị gbara mgbọrọgwụ, ndị guzosiri ike, ndị na-ewezugaghị onwe ha site nʼolileanya ahụ dịrị unu nʼoziọma ahụ. Nke a bụ oziọma ahụ unu nụrụ, nke ekwusakwara nye ihe niile e kere eke nʼokpuru eluigwe, nke e mere mụ onwe m bụ Pọl, onyeozi ya."},{"book":"Ndị Kọlọsị","chapter":"1","verse":"24","text":"Ugbu a, ana m aṅụrị ọṅụ nʼihi ahụhụ ndị a nke m na-ahụ nʼihi unu, ana m emezu ihe fọdụrụ nʼahụhụ ahụ Kraịst tara nʼihi anụ ahụ ya bụ chọọchị."},{"book":"Ndị Kọlọsị","chapter":"1","verse":"25","text":"Emeela ka m bụrụ onyeozi chọọchị ya site nʼikike Chineke nyere m, ikwusara unu okwu Chineke nʼozuzu oke ya."},{"book":"Ndị Kọlọsị","chapter":"1","verse":"26","text":"Nke bụ ihe omimi ahụ, nke e zoro ezo site nʼoge ahụ nakwa ọgbọ niile ndị a gara aga, ma ugbu a e mekwara ka ọ pụta ìhè nye ndị nsọ Chineke."},{"book":"Ndị Kọlọsị","chapter":"1","verse":"27","text":"Ọ bụ ha ka Chineke họpụtara ime ka amata akụ nke ebube nke ihe omimi a nʼetiti ndị mba ọzọ, nke bụ Kraịst nʼime unu, onye bụ olileanya nke ebube ahụ."},{"book":"Ndị Kọlọsị","chapter":"1","verse":"28","text":"Ọ bụ ya ka anyị na-ekwusa, na-adụ onye ọbụla ọdụ, na-akụzikwara onye ọbụla ihe site nʼamamihe niile. Nʼihi na anyị chọrọ iche mmadụ niile ọbụla nʼihu ya dị ka ndị zuruoke nʼime Kraịst."},{"book":"Ndị Kọlọsị","chapter":"1","verse":"29","text":"Nʼihi nke a ka m na-adọgbu onwe m nʼọrụ, dị ka ike ya dị ukwuu nke na-arụ ọrụ si dị m nʼime."}]}