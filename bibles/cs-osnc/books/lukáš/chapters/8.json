{"data":[{"book":"Lukáš","chapter":"8","verse":"1","text":"Potom Ježíš chodil od města k městu, od vesnice k vesnici a všude kázal radostnou zvěst, že Boží království přichází. Doprovázelo ho jeho dvanáct učedníků"},{"book":"Lukáš","chapter":"8","verse":"2","text":"a některé ženy, které zbavil démonů a uzdravil z různých nemocí. Byly to: Marie Magdaléna, kterou osvobodil od naprosté posedlosti,"},{"book":"Lukáš","chapter":"8","verse":"3","text":"Jana – žena Herodova správce Chuzy, Zuzana a mnohé jiné, které je ze svých prostředků podporovaly."},{"book":"Lukáš","chapter":"8","verse":"4","text":"Jednou se okolo Ježíše shromáždilo mnoho lidí ze všech koutů. Vyprávěl jim toto podobenství:"},{"book":"Lukáš","chapter":"8","verse":"5","text":"„Vyšel rolník na pole, aby rozséval. Jak rozséval, padlo některé zrno na cestu, kde je buď zašlapali lidé, nebo sezobali ptáci."},{"book":"Lukáš","chapter":"8","verse":"6","text":"Jiné padlo na skalnatou půdu. Vyklíčilo sice, ale pro nedostatek vláhy uschlo."},{"book":"Lukáš","chapter":"8","verse":"7","text":"I do trní některé zapadlo, trní je však přerostlo a udusilo."},{"book":"Lukáš","chapter":"8","verse":"8","text":"Pouze v připravené půdě se zrno trvale uchytilo a vyhnalo do plných klasů, v jakých bývá i na sto zrnek.“ Když dovyprávěl, řekl: „Slyšeli jste – přemýšlejte!“"},{"book":"Lukáš","chapter":"8","verse":"9","text":"Později se ho učedníci ptali, co to podobenství znamená."},{"book":"Lukáš","chapter":"8","verse":"10","text":"Ježíš odpověděl: „Bůh vám dopřává, abyste porozuměli jeho záměrům se světem. Ostatním jsou dána podobenství:"},{"book":"Lukáš","chapter":"8","verse":"11","text":"Tomu podobenství je třeba rozumět takto: Zrno je Boží řeč k lidem."},{"book":"Lukáš","chapter":"8","verse":"12","text":"U mnohých se mu daří tak jako zrnu, které padlo na cestu. Ti Boží slovo vyslechnou, a pak přichází ďábel a to, co slyšeli, jim ze srdce sebere, jen aby neuvěřili a nebyli zachráněni."},{"book":"Lukáš","chapter":"8","verse":"13","text":"U těch druhých se daří slovu jako zrnu, které padlo na skalnatou půdu. Ti Boží slovo vyslechnou, radostně je přijmou, ale nedovolí, aby v jejich životě zapustilo kořeny. Nějakou dobu vydrží věřit, ale když přijdou zkoušky, odpadnou."},{"book":"Lukáš","chapter":"8","verse":"14","text":"U jiných je to jako se zrnem, které padlo do trní. Ti rozumějí Božímu slovu, ale nedozraje v nich a nepřinese užitek; každodenní starosti, snaha něco vlastnit a honba za požitky je udusí."},{"book":"Lukáš","chapter":"8","verse":"15","text":"A konečně u některých je to jako se zrnem, které padlo do úrodné půdy. Ti slyší rádi Boží slovo, opatrují je v připraveném srdci a upřímně mu věří. Ti pak přinášejí trvalý užitek."},{"book":"Lukáš","chapter":"8","verse":"16","text":"Nikdo nerozsvěcuje svíci proto, aby ji přikryl nádobou nebo strčil pod postel, ale proto, aby ji postavil na svícen. Jenom tak posvítí na cestu těm, kdo vcházejí."},{"book":"Lukáš","chapter":"8","verse":"17","text":"Všechno, co je skryté, bude jednou vyneseno na světlo a vše, co se úzkostlivě tají, vyjde najevo."},{"book":"Lukáš","chapter":"8","verse":"18","text":"Zamyslete se nad tím, jak nasloucháte Božímu slovu! Kdo je bere vážně, porozumí víc a víc, ale kdo je bere na lehkou váhu, přijde nakonec i o to, co si myslí, že má!“"},{"book":"Lukáš","chapter":"8","verse":"19","text":"Ježíšova matka a jeho bratři pro něj přišli, ale nemohli se k němu dostat pro nával lidí."},{"book":"Lukáš","chapter":"8","verse":"20","text":"Lidé mu oznámili: „Tvoje matka a tvoji bratři stojí venku a chtějí ti něco říci.“"},{"book":"Lukáš","chapter":"8","verse":"21","text":"Ježíš jim odpověděl: „Moje matka a moji bratři jsou ti, kteří slyší Boží slovo a řídí se podle něho.“"},{"book":"Lukáš","chapter":"8","verse":"22","text":"Jednoho dne nastoupil Ježíš se svými učedníky na loď a řekl jim: „Přeplavíme se na druhý břeh jezera.“"},{"book":"Lukáš","chapter":"8","verse":"23","text":"Cestou usnul. Vtom se na jezero přihnala větrná bouře. Vlny se vysoko zvedaly, loď se plnila vodou a hrozilo, že se potopí."},{"book":"Lukáš","chapter":"8","verse":"24","text":"Učedníci Ježíše vzbudili a volali: „Pane, Pane, utopíme se!“ Ježíš vstal, poručil větru a utišil vlny."},{"book":"Lukáš","chapter":"8","verse":"25","text":"V nastalém tichu se zeptal učedníků: „Kde zůstala vaše víra?“ Byli celí vyděšení a udivení a říkali si mezi sebou: „Kdo to jen může být, že ho i vítr a vlny poslouchají?“"},{"book":"Lukáš","chapter":"8","verse":"26","text":"Plavili se dále do gerasenského kraje, který leží na protějším břehu než Galilea."},{"book":"Lukáš","chapter":"8","verse":"27","text":"Sotva Ježíš vystoupil na břeh, přiběhl k němu muž z Gerasy, posedlý démony. Již delší dobu pobíhal nahý, potloukal se bez domova a přespával v prázdných skalních hrobech."},{"book":"Lukáš","chapter":"8","verse":"28","text":"Když uviděl Ježíše, zaječel, vrhl se před ním na zem a křičel: „Co ode mne chceš, Ježíši, synu Nejvyššího Boha? Nech mne na pokoji!“"},{"book":"Lukáš","chapter":"8","verse":"29","text":"Ježíš přikázal démonu, aby toho muže opustil; záchvaty jej totiž týraly už dlouhou dobu. Lidé ho svazovali na rukou řetězy, na nohy mu nasazovali okovy, ale on měl takovou sílu, že všechno zpřetrhal. Pak se skrýval v pustinách."},{"book":"Lukáš","chapter":"8","verse":"30","text":"Ježíš se ho zeptal: „Kdo vlastně jsi?“ On odpověděl: „Nás je spousta.“ Byl totiž posedlý mnoha démony."},{"book":"Lukáš","chapter":"8","verse":"31","text":"Nešťastník teď za ně prosil Ježíše, aby je úplně nezničil."},{"book":"Lukáš","chapter":"8","verse":"32","text":"Vybrali si stádo vepřů, které se páslo nedaleko na stráni. Když Ježíš dovolil,"},{"book":"Lukáš","chapter":"8","verse":"33","text":"démoni opustili muže a zmocnili se vepřů. Stádo se splašilo a hnalo se po srázu rovnou do jezera, kde utonulo."},{"book":"Lukáš","chapter":"8","verse":"34","text":"Když to viděli pasáci vepřů, utekli a ve městě i na vesnicích vyprávěli, co se stalo."},{"book":"Lukáš","chapter":"8","verse":"35-36","text":"Lidé se chtěli na vlastní oči přesvědčit a přišli k Ježíši. U jeho nohou seděl onen muž uzdravený a oblečený, Bylo na něm jasně znát, že má zdravý rozum. Nejvíce lidmi otřáslo vyprávění očitých svědků, jakým způsobem byl ten člověk uzdraven."},{"book":"Lukáš","chapter":"8","verse":"37","text":"Zmocnil se jich takový strach, že prosili Ježíše, aby jejich krajinu opustil. A tak vstoupil na loď a plavil se zpět."},{"book":"Lukáš","chapter":"8","verse":"38","text":"Muž, kterého Ježíš uzdravil, prosil, aby ho vzal s sebou. Ježíš odmítl a rozloučil se s ním se slovy:"},{"book":"Lukáš","chapter":"8","verse":"39","text":"„Jdi domů a vypravuj, jak veliké věci s tebou Bůh učinil.“ Muž poslechl, odešel a všude vyprávěl, jaké dobrodiní mu Ježíš prokázal."},{"book":"Lukáš","chapter":"8","verse":"40","text":"Na druhém břehu zatím čekal na Ježíšův návrat zástup lidí."},{"book":"Lukáš","chapter":"8","verse":"41","text":"Byl mezi nimi také představený synagogy Jairus. Padl Ježíšovi k nohám a prosil, aby šel k němu,"},{"book":"Lukáš","chapter":"8","verse":"42","text":"že jeho jediná, dvanáctiletá dcerka umírá. Cestou se na Ježíše tlačili lidé ze všech stran."},{"book":"Lukáš","chapter":"8","verse":"43","text":"Byla tam i jedna žena, která již dvanáct let trpěla krvácením, a ačkoliv nechala u lékařů již celé své jmění, nikomu se nepodařilo ji uzdravit."},{"book":"Lukáš","chapter":"8","verse":"44","text":"Ta se zezadu dotkla třásní Ježíšova pláště a hned ucítila, že její nemoc přestala."},{"book":"Lukáš","chapter":"8","verse":"45","text":"Ježíš se zeptal: „Kdo se mne to dotkl?“ Nikdo se nepřiznával a Petr řekl: „Pane, vždyť je kolem tebe tolik lidí a ti se na tebe tlačí.“"},{"book":"Lukáš","chapter":"8","verse":"46","text":"Ježíš na tom však trval: „Někdo se mne úmyslně dotkl, pocítil jsem, že ze mne vyšla síla.“"},{"book":"Lukáš","chapter":"8","verse":"47","text":"Když žena viděla, že se to nedá tajit, přišla celá rozechvělá k Ježíši a padla na kolena. Přede všemi lidmi mu vyprávěla, proč se ho dotkla a že se v tom okamžiku uzdravila."},{"book":"Lukáš","chapter":"8","verse":"48","text":"Ježíš jí řekl: „Tvoje víra tě uzdravila. Jdi pokojně domů.“"},{"book":"Lukáš","chapter":"8","verse":"49","text":"Zatímco Ježíš mluvil, přišel kdosi k Jairovi a sděloval mu: „Tvoje dcera zemřela, už Ježíše neobtěžuj.“"},{"book":"Lukáš","chapter":"8","verse":"50","text":"Ježíš to slyšel a řekl: „Neboj se, jen věř a tvoje dcerka bude zachráněna.“"},{"book":"Lukáš","chapter":"8","verse":"51","text":"Když došli k Jairovu domu, vzal s sebou Ježíš dovnitř jen Petra, Jana, Jakuba a rodiče dívenky."},{"book":"Lukáš","chapter":"8","verse":"52","text":"Tam už nad ní všichni plakali a naříkali. Ježíš řekl: „Neplačte, vždyť neumřela, ale spí.“"},{"book":"Lukáš","chapter":"8","verse":"53","text":"Hořce se mu vysmáli, protože věděli, že dívka skutečně zemřela. Ježíš všechny poslal ven,"},{"book":"Lukáš","chapter":"8","verse":"54","text":"vzal ji za ruku a zvolal: „Dítě, vstaň!“"},{"book":"Lukáš","chapter":"8","verse":"55","text":"A ona hned začala dýchat a vstala. Nařídil, aby jí dali něco k jídlu."},{"book":"Lukáš","chapter":"8","verse":"56","text":"Rodičů se zmocnil úžas a radost. Ježíš jim však nařídil, aby nikomu nevyprávěli, co se stalo."}]}