{"data":[{"book":"लूका","chapter":"23","verse":"1","text":"तेबे सारी सभा उठी की तिना खे पिलातुसो गे लयी गी।"},{"book":"लूका","chapter":"23","verse":"2","text":"सेयो ये बोली की तिना पाँदे दोष लगाणे लगे, “आसे ये लोका खे रोमी सरकारा रे खलाफ बरोद करने खे बईकांदे ऊए और कैसरो खे कर देणे खे ना करदे ऊए और आपू खे मसीह, राजा बोलदे ऊए सुणी राखेया।”"},{"book":"लूका","chapter":"23","verse":"3","text":"पिलातुसे तेसते पूछेया, “क्या तूँ यहूदिये रा राजा ए?” यीशुए तेसखे बोलेया, “तूँ आपू ई लगी रा बोलणे।”"},{"book":"लूका","chapter":"23","verse":"4","text":"तेबे पिलातुसे बड़े पुरोईत और लोका खे बोलेया, “आऊँ एस मांणूए रे कोई दोष नि देखदा।”"},{"book":"लूका","chapter":"23","verse":"5","text":"पर सेयो ओर बी पक्के ऊई की बोलणे लगे, “ये गलीलो ते लयी की एथो तक, सारे यहूदिया रे उपदेश देई-देई की लोका खे उकसाओआ।”"},{"book":"लूका","chapter":"23","verse":"6","text":"ये सुणी की पिलातुसे पूछेया, “क्या ये मांणू गलीलो रा रणे वाल़ा ए?”"},{"book":"लूका","chapter":"23","verse":"7","text":"तेबे ये जाणी की कि ये हेरोदेसो री रियासता राए, से हेरोदेसो गे पेजी ता, कऊँकि तिना दिना रे से बी यरूशलेमो रे था।"},{"book":"लूका","chapter":"23","verse":"8","text":"हेरोदेस यीशुए खे देखी की बऊत खुश ऊईगा, कऊँकि से बऊत दिना ते तिना खे देखणा चाओ था, कऊँकि तिने तिना रे बारे रे सुणी राखेया था और यीशुए ते कोई चिह्न् देखणे री उम्मीद राखो था।"},{"book":"लूका","chapter":"23","verse":"9","text":"तेबे से तिना ते मुखती गल्ला पूछदा रया, पर तिने तेसखे कुछ बी जवाब नि दित्तेया।"},{"book":"लूका","chapter":"23","verse":"10","text":"तेबे बड़े पुरोईत और शास्त्री खड़े ऊई की तनो-मनो साथे तिना पाँदे दोष लगांदे रये।"},{"book":"लूका","chapter":"23","verse":"11","text":"तेबे हेरोदेसे आपणे सिपाईया साथे तिना रा मजाक उड़ाया और भड़किले टाले पणयाई की पिलातुसो गे वापस पेजी ता।"},{"book":"लूका","chapter":"23","verse":"12","text":"तेसी दिनो ते हेरोदेस और पिलातुस दोस्त बणी गे, इजी ते पईले सेयो एकी-दूजे रे बैरी थे।"},{"book":"लूका","chapter":"23","verse":"13","text":"पिलातुसे बड़े पुरोईत, अधिकारी और लोक बुलाई की तिना खे बोलेया,"},{"book":"लूका","chapter":"23","verse":"14","text":"“तुसे एस मांणूए खे लोका खे रोमी सरकारा रे खलाफ बरोद करने खे बईकाणे वाल़ा बोली की मांगे ल्याई राखे और देखो, मैं तुसा सामणे एसरी जांच कित्ती, पर जिना गल्ला रा तुसे एस पाँदे दोष लगी रे लगाणे, तिना गल्ला रे मैं एसरे कोई बी दोष नि पाया।"},{"book":"लूका","chapter":"23","verse":"15","text":"ना ई हेरोदेसे, कऊँकि तिने ये आसा गे वापस पेजी ता रा और देखो, एसते एड़ा कुछ नि ऊई रा, जेतेरी बजअ ते एसखे मृत्यु दण्ड मिलो।"},{"book":"लूका","chapter":"23","verse":"16","text":"तेबे आऊँ तेसखे कोड़े लगवाई की छाडी देऊँआ।”"},{"book":"लूका","chapter":"23","verse":"17","text":"यहूदिया रे फसह रे त्योआरो रे दिने पिलातुस हर साल एकी कैदियो खे तिना खे छाडी देओ था।"},{"book":"लूका","chapter":"23","verse":"18","text":"तेबे सब मिली की चींगणे लगे, “एसरा काम-तमाम कर और आसा खे बरअब्बे खे छाडी दे।”"},{"book":"लूका","chapter":"23","verse":"19","text":"ये सेईए जो हुड़दंगो री बजअ ते, जो नगरो रे ऊआ था और अत्या री बजअ ते जेला रे पायी ता था।"},{"book":"लूका","chapter":"23","verse":"20","text":"पर पिलातुसे यीशुए खे छाडणे री इच्छा ते लोक फेर समजयाए।"},{"book":"लूका","chapter":"23","verse":"21","text":"पर तिने चींगी की बोलेया, “एसखे क्रूसो पाँदे चढ़ाई देओ, क्रूसो पाँदे।”"},{"book":"लूका","chapter":"23","verse":"22","text":"तिने तीजी बार तिना खे बोलेया, “कऊँ, इने कुण जी बुराई करी राखी? मैं एसरे मृत्यु दण्डो लायक कोई बी गल्ल नि देखी। इजी री खातर आऊँ एसखे कुटवाई की पेजी देऊँआ।”"},{"book":"लूका","chapter":"23","verse":"23","text":"पर सेयो चींगी-चींगी की पीछे ई पड़ी गे कि एसखे क्रूसो पाँदे चढ़ाओ और तिना रा चींगणा प्रबल ऊईगा।"},{"book":"लूका","chapter":"23","verse":"24","text":"तेबे पिलातुसे आज्ञा दित्ती कि इना री बिनतिया रे मुताबिक कित्तेया जाओ।"},{"book":"लूका","chapter":"23","verse":"25","text":"तिने से मांणू जो हुड़दंग और अत्या री बजअ ते जेला रे पाया था और जेसखे सेयो माँगो थे, छाडीता और यीशु तिना री इच्छा रे मुताबिक तिना रे आथो रे देई ते।"},{"book":"लूका","chapter":"23","verse":"26","text":"जेबे सेयो यीशुए खे नीणे लगी रे थे, तेबे तिने शमौन नाओं रा एक कुरेनी मांणू, जो दूजे गांव ते आऊणे लगी रा था, तेसी बखते से तिसिये निकल़ेया, पकड़ी की तेस पाँदे क्रूस लादी ता, ताकि एसखे यीशुए पीछे लयी चलो।"},{"book":"लूका","chapter":"23","verse":"27","text":"तेबे लोका री बड़ी पीड़ तिना पीछे चली पड़ी और मुखती जवाणसा बी, जो तिना पीछे रोओ थिया और छाती पीटो थिया।"},{"book":"लूका","chapter":"23","verse":"28","text":"यीशुए तिना खे मुड़ी की बोलेया, “ओ यरूशलेमो री बेटियो! माखे नि रोओ, बल्कि आपू और आपणे बाल़का खे रोओ जो तुसा साथे ऊणे वाल़ा ए"},{"book":"लूका","chapter":"23","verse":"29","text":"कऊँकि सेयो दिन आऊणे, जेबे बोलणा कि धन्य ए से जवाणसा जो बांझ ए और से गर्भ जिने बच्चे पैदा नि कित्ते और सेयो स्तन जिने दूद नि पल़याया।"},{"book":"लूका","chapter":"23","verse":"30","text":"तेस बखते तिना पाह्ड़ो ते बोलणा कि आसा पाँदे आयी जाओ और टिलेया खे कि आसा खे टखी देओ।"},{"book":"लूका","chapter":"23","verse":"31","text":"“कऊँकि जेबे सेयो अरेया डाल़ा साथे एड़ा करोए, तो सूकेया साथे क्या कुछ नि करेया जाणा।”"},{"book":"लूका","chapter":"23","verse":"32","text":"सिपाई यीशुए साथे दो ओर मांणूआ खे जो कुकर्मी थे, काणे खे लयी चले।"},{"book":"लूका","chapter":"23","verse":"33","text":"तेबे सेयो तेते जगा रे जेतेखे खोपड़ी बोलो थे, पऊँछे, तेबे तिने तेती यीशु और सेयो दो जणे जो कुकर्मी थे, एक दाँणे कनारे और दूजा खूँजे कनारे क्रूसो पाँदे चढ़ाए।"},{"book":"लूका","chapter":"23","verse":"34","text":"तेबे यीशुए बोलेया, “ओ पिता! इना खे माफ कर, कऊँकि यो नि जाणदे कि क्या लगी रे करने?” और तिने चिट्ठिया पायी की तिना रे टाले बांडी ते।"},{"book":"लूका","chapter":"23","verse":"35","text":"लोक खड़े-खड़े देखणे लगी रे थे और अधिकारी बी मजाक करी-करी की बोलो थे, “इने ओर बचाए, जे ये परमेशरो रा मसीह ए और तेसरा चूणे राए, तो आपणे आपू खे बचाई लो।”"},{"book":"लूका","chapter":"23","verse":"36","text":"सिपाई बी नेड़े आओ थे और सिरका देई की तिना रा मजाक करी की बोलो थे,"},{"book":"लूका","chapter":"23","verse":"37","text":"“जे तूँ यहूदिया रा राजा ए, तो आपू खे बचा।”"},{"book":"लूका","chapter":"23","verse":"38","text":"तिना पाँदे एक दोष-पत्र बी था लगे रा कि, “ये यहूदिया रा राजा ए।”"},{"book":"लूका","chapter":"23","verse":"39","text":"जो कुकर्मी लटाकाई राखे थे, तिना बीचा ते एकी जणे यीशुए री निन्दा करी की बोलेया, “क्या तूँ मसीह निए? तो आपू और आसा खे बचा।”"},{"book":"लूका","chapter":"23","verse":"40","text":"तेबे दूजे जणे तेसखे बकी की बोलेया, “क्या तूँ परमेशरो रा डर पनि मानदा? तूँ बी तो सेई सजा पुगतणे लगी रा।"},{"book":"लूका","chapter":"23","verse":"41","text":"आसे तो न्याय रे मुताबिक सजा पाणे लगी रे, कऊँकि आसे आपणे कामो रा अच्छा फल लगी रे पाणे, पर इने कोई बी बुरा काम नि कित्तेया।”"},{"book":"लूका","chapter":"23","verse":"42","text":"तेबे तिने बोलेया, “ओ यीशु! जेबे तूँ आपणे राज्य रे आए, तो मेरी सम्बाल़ बी लयी लया।”"},{"book":"लूका","chapter":"23","verse":"43","text":"तिने तेसखे बोलेया, “आऊँ ताखे सच लगी रा बोलणे कि तूँ आज ई मां साथे स्वर्गलोको रे ऊणा।”"},{"book":"लूका","chapter":"23","verse":"44","text":"और तकरीबन दोपईरो रे तीजे पईरो तक सारे देशो रे न्हेरा ऊईगा।"},{"book":"लूका","chapter":"23","verse":"45","text":"और सूरजो रा प्रयासा चली गा, तेबे मन्दरो रा पड़दा पाँदो ते लई की थालो तक फटीगा और तिजी रे दो टुकड़े ऊईगे। ए ये दखाओ कि एबे कोई मांणू परमेशरो री हजुरिया रे जाई सकोआ।"},{"book":"लूका","chapter":"23","verse":"46","text":"तेबे यीशुए जोरे की बोलेया, “ओ पिता! आऊँ आपणी आत्मा तुसा रे आथो रे सम्बाल़ूँआ और ये बोली की तिने प्राण छाडी ते।”"},{"book":"लूका","chapter":"23","verse":"47","text":"सूबेदारे जो कुछ ऊई रा था देखी की परमेशरो री तारीफ कित्ती और बोलेया, “सच्ची ये मांणू तर्मी था।”"},{"book":"लूका","chapter":"23","verse":"48","text":"तेबे पीड़ जो ये देखणे खे कट्ठी ऊई री थी, ये घटणा देखी की छाती पिटदी ऊई वापस ऊईगी।"},{"book":"लूका","chapter":"23","verse":"49","text":"पर तिना रे सब जाण-पछयाण वाल़े और जो जवाणसा गलील प्रदेशो ते तिना साथे आयी रिया थिया, दूर खड़िया ऊई की ये सब देखणे लगी री थिया।"},{"book":"लूका","chapter":"23","verse":"50","text":"तेती यूसुफ नाओं रा बड़ी सभा रा एक सदस्य था, जो पला और तर्मी मांणू था"},{"book":"लूका","chapter":"23","verse":"51","text":"और तिना री योजना और तिना रे इना कामो ते खुश नि था। से यहूदिया रे नगर अरिमतियाह रा रणे वाल़ा था और परमेशरो रे राज्य री बाट न्याल़ने वाल़ा था।"},{"book":"लूका","chapter":"23","verse":"52","text":"तिने पिलातुसो गे जाई की यीशुए री लोथ मांगी।"},{"book":"लूका","chapter":"23","verse":"53","text":"और से उतारी की मलमलो री चादरी रे लपेटी और कब्रा रे राखी, जो चट्टानी रे खणी राखी थी और तिदे कदी कोई नि राखी राखेया था।"},{"book":"लूका","chapter":"23","verse":"54","text":"से त्यारिया रा दिन था और आरामो रा दिन शुरू ऊणे वाल़ा था।"},{"book":"लूका","chapter":"23","verse":"55","text":"तिने जवाणसे जो गलीलो ते तिना साथे आयी री थिया, पीछे-पीछे जाई की से कब्र देखी और ये बी कि तिना री लोथ किंयाँ थी राखी री।"},{"book":"लूका","chapter":"23","verse":"56","text":"तेबे तिने आपणे कअरे वापस आयी की खुशबूदार चीजा और इत्र यीशुए रे शरीरो पाँदे मल़ने खे त्यार कित्तेया और आरामो रे दिने तिने आज्ञा रे मुताबिक आराम कित्तेया।"}]}