{"data":[{"book":"1 Dɔlɔ Sɛʋɛi","chapter":"18","verse":"1","text":"Naa ʋoluma Davide vɔnini Filisiti nuiti ma, é ti ɠaazu unfe seɠe, é ta-laa wolai Gate ɠula ti ya, naa ʋɛɛ koba laaiti pɛ ba."},{"book":"1 Dɔlɔ Sɛʋɛi","chapter":"18","verse":"2","text":"É vɔnini ɓalaa Moaɓe nuiti ma. Naati ti ɠoloni bɛ, ti ɗa mului zala ma."},{"book":"1 Dɔlɔ Sɛʋɛi","chapter":"18","verse":"3","text":"Naa ʋoluma Davide vɔnini Soɓa masagi Ɠadadezɛɛl ma Ɠamate ʋele, siɛgi zu é ɠɛni liizu la ga ná-masadai zeiɗa ziɛ wolai Efelate maaʋɛ."},{"book":"1 Dɔlɔ Sɛʋɛi","chapter":"18","verse":"4","text":"Davide kɔɔɠɔ wotolo waagila (1.000) kulani zea, naa ʋɛɛ soo ɓizɛ zalaʋusu waadɔfela (7.000) ʋa, ta siɛ kɔɠɔa zalaʋusu waaʋuufelegɔ (20.000). É wotolo ɓizɛ zoo ungila (100) makɛni. É mɔtaiti kɔɠɔʋolu ɲataiti teʋeni."},{"book":"1 Dɔlɔ Sɛʋɛi","chapter":"18","verse":"5","text":"Siili yooi zu nuiti ti ɠɛni Damase, naati ti ʋaani ɓɔsu Soɓa masagi Ɠadadezɛɛl ʋa. Davide nu waaʋuufelegɔ maazu felegɔ (22.000) ʋaani ti ʋa."},{"book":"1 Dɔlɔ Sɛʋɛi","chapter":"18","verse":"6","text":"Naa ʋoluma, Davide kundiɠiiti seini Damase yooi zu Siili nuiti saama. Siili nuiti ti ɠoloni Davide ʋɛ, ti ɗa mului zala ma. Ɠɔoɠɔ GALAGI ɠɛni fɔnifaamai veezu Davide ʋɛ, ʋɛ kpein é ɠɛni liizu ná ga kɔɔi."},{"book":"1 Dɔlɔ Sɛʋɛi","chapter":"18","verse":"7","text":"Davide zanu kɔɔɠɔ zɛpɛgiti seɠeni, niiti ti ɠɛni Ɠadadezɛɛl ná-salaʋusuiti zea, é li ga tiye Zeluzalɛme."},{"book":"1 Dɔlɔ Sɛʋɛi","chapter":"18","verse":"8","text":"Davide kɔlu ɓɔi mɔinmɔin seɠeni masagi Ɠadadezɛɛl ná-taa wolaiti su Tiɓate, ta Kun. Suɠoozaai ma, naama ɠɔlu ɓɔigiti ka Salomɔn ti zeɠeni, é ziɛ liɠi wolai ɓɛtɛ la ta kɔlu ɓɔi kpɛdɛgiti, naa ʋɛɛ sɔɔlai mɔtaiti pɛ ba, niiti é ti ɓɛtɛni ga kɔlu ɓɔigi."},{"book":"1 Dɔlɔ Sɛʋɛi","chapter":"18","verse":"9","text":"Siɛgi zu Ɠamate masagi Towu mɛnini da ga Davide vɔnigɛ Soɓa masagi Ɠadadezɛɛl ná-kɔɔʋɛbɛiti pɛ ma,"},{"book":"1 Dɔlɔ Sɛʋɛi","chapter":"18","verse":"10","text":"é ná-doun zunui Ɠadolame leʋeni Davide ma ga é tuʋɔ, ta é mama, fala vai zu Ɠadadezɛɛl ʋa, é vɔni ma, tɔɔzei Towu ta Ɠadadezɛɛl ti ɠɛni kɔɔi ɠa nɔ ɠɔ. É sɔɔlai ma zii pɛ teʋeni ɓalaa, niiti ti ɠɛni ga walii, zanugi, ta kɔlu ɓɔigi."},{"book":"1 Dɔlɔ Sɛʋɛi","chapter":"18","verse":"11","text":"Masagi Davide ti veeni Ɠɔoɠɔ GALAGI ʋɛ, eɠɛʋelei é kɛɛni la niina ga walii ta zanugi nii é kulani zɔɔma zii ɠiligiti zea, naati ka ti ga: Edɔme nuiti, Moaɓe nuiti, Amɔn nuiti, Filisiti nuiti, ta Amalɛke nuiti."},{"book":"1 Dɔlɔ Sɛʋɛi","chapter":"18","verse":"12","text":"Seluya ná-doun zunui Aɓisayi vɔnini Edɔme nu waapuugɔ maazu lɔsaʋai (18.000) ma, Kpolo Ʋɛtugi zu."},{"book":"1 Dɔlɔ Sɛʋɛi","chapter":"18","verse":"13","text":"Naa ʋoluma, é kundiɠiiti seini Edɔme yooi zu. Edɔme nuiti pɛ ti ɠoloni Davide ʋɛ. Ɠɔoɠɔ GALAGI ɠɛni fɔnifaamai veezu Davide ʋɛ, ʋɛ kpein é ɠɛni liizu ná ga kɔɔi."},{"book":"1 Dɔlɔ Sɛʋɛi","chapter":"18","verse":"14","text":"Davide masadai ɠɛɛni Izilayɛle pɛ unda, é ɠɛni tukpɔi ɠaaleʋezu ga sɔledai ná-nuɓusɛiti pɛ bɛ."},{"book":"1 Dɔlɔ Sɛʋɛi","chapter":"18","verse":"15","text":"Seluya ná-doun zunui Zoaɓe ɠa é ɠɛni ná-kɔɔʋɛbɛi unda, Ayilude ná-doun zunui Zozafate ɠɛ ga laavaawogi,"},{"book":"1 Dɔlɔ Sɛʋɛi","chapter":"18","verse":"16","text":"Ayituɓe ná-doun zunui Sadɔke, ta Aɓiataal ná-doun zunui Aɓimelɛke, ti ɠɛ ga zalaɠa ɠula nuiti, Savɔɠa ɠɛ ga sɛʋɛ ɠɛ nui."},{"book":"1 Dɔlɔ Sɛʋɛi","chapter":"18","verse":"17","text":"Yeɠoyada ná-doun zunui Ɓenaya ɠa é ɠɛni Kelɛte nuiti ta Pelɛte nuiti unda, niiti ti ɠɛni ga masa makɛ nuiti. Davide ná-doun zunuiti ka ti ɠɛni ga ná-seikobaiti."}]}