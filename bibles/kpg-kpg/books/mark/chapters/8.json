{"data":[{"book":"Mark","chapter":"8","verse":"1","text":"Digi duai, tuai hagabuulinga dangada dogologo gu dagabuli mai gi di gowaa e dahi, guu odi nadau meegai, gei Jesus ga gahi mai ana dama agoago gi dono baahi, ga helekai,"},{"book":"Mark","chapter":"8","verse":"2","text":"“Au gu aloho i tagabuulinga dangada dogologo deenei, guu dolu nadau laangi i dogu baahi, gu nadau mee e gai dolomeenei ai."},{"book":"Mark","chapter":"8","verse":"3","text":"Maa Au ga hagau digaula hiigai, gei digaula ga hagalibelibeina i di nadau hula, idimaa, hunu ginaadou ne loomoi haga mogowaa.”"},{"book":"Mark","chapter":"8","verse":"4","text":"Ana dama agoago ga heeu, “Di anggowaa beenei le e mee di gida nia meegai e dohu di haangai nia daangada huogodoo aanei?”"},{"book":"Mark","chapter":"8","verse":"5","text":"Jesus ga heeu, “Nia palaawaa e hia i godou baahi?”"},{"book":"Mark","chapter":"8","verse":"6","text":"Mee ga helekai gi tagabuulinga daangada gii noho gi lala. Gei Mee ga dahi aga nia palaawaa e hidu, ga danggee gi God, ga ginigini, gaa wanga gi ana dama agoago gi duwwaa gi digaula, gei ana dama agoago gaa duwwe nia maa."},{"book":"Mark","chapter":"8","verse":"7","text":"Digaula nadau dama iga labelaa i golo, gei Jesus ga danggee i nia maa, ga helekai gi ana dama agoago gi duwwaa ina labelaa gi digaula."},{"book":"Mark","chapter":"8","verse":"8-9","text":"Digaula ga miami, gu maaluu. Holongo digaula huogodoo le e haa mana (4,000). Nia dama agoago gaa haa nia gada e hidu gi nia mee ala ne dubu. Gei Jesus ga haga maaheu digaula."},{"book":"Mark","chapter":"8","verse":"10","text":"Di madagoaa hua deelaa, gei Jesus mo ana dama agoago gaa kaga gi hongo di boodi, gaa hula gi nia henua o Dalmanutha."},{"book":"Mark","chapter":"8","verse":"11","text":"Hunu Pharisee ne lloomoi, gaa hai nadau donu gi Jesus, e hiihai e haga hala a Mee, ga helekai gi Mee, “Heia dau mogobuna gi modongoohia bolo God la i do baahi.”8.11 Matthew 12.38; Luke 11.16"},{"book":"Mark","chapter":"8","verse":"12","text":"Jesus gaa dogi aga loo i ono lodo ga helekai, “Nia daangada dolomeenei, le e aha ala e hiihai gi di mogobuna? Goodou gi iloo bolo di mogobuna e wanga gi di adu dangada dolomeenei ai.”8.12 Matthew 12.39; Luke 11.29"},{"book":"Mark","chapter":"8","verse":"13","text":"Mee ga hagatanga, gaa hana i di boodi gi di baahi i golo o tai."},{"book":"Mark","chapter":"8","verse":"14","text":"Nia dama agoago a maa gu de haawa di gaamai nadau palaawaa gii dohu, di palaawaa hua e dahi dela i baahi digaula i hongo di boodi."},{"book":"Mark","chapter":"8","verse":"15","text":"Jesus ga helekai, “Goodou haga ligaliga i nia ‘yeast’ o nia Pharisee mo nia ‘yeast’ o Herod.”8.15 Luke 12.1"},{"book":"Mark","chapter":"8","verse":"16","text":"Digaula ga leelee i nadau mehanga, “Mee e helekai beelaa, idimaa, gidaadou tadau palaawaa ai.”"},{"book":"Mark","chapter":"8","verse":"17","text":"Jesus ga iloo nadau helekai, ga heeu, “Ma e aha goodou e helekai bolo godou palaawaa ai? Goodou digi donu, gei digi iloo nia mee aanei? Goodou e noho boo godou lodo?"},{"book":"Mark","chapter":"8","verse":"18","text":"Godou golomada i golo gei e dee gida? Godou dalinga i golo, gei e dee longono? Goodou gu de langahia8.18 Jeremiah 5.21; Ezekiel 12.2; Mark 4.12"},{"book":"Mark","chapter":"8","verse":"19","text":"di madagoaa ne ginigini agu palaawaa e lima, gaa duwwe gi digau e lima mana (5,000)? Nia gada e hia ala ne haa go goodou gii honu i nia mee ala ne dubu?”"},{"book":"Mark","chapter":"8","verse":"20","text":"Gei Jesus ga heeu, “Di madagoaa ne ginigini agu palaawaa e hidu ang gi digau e haa mana (4,000), nia gada e hia ala ne haa go goodou gii honu i nia mee ala ne dubu?”"},{"book":"Mark","chapter":"8","verse":"21","text":"Jesus ga heeu, “Malaa goodou digi donu beleiaha?”"},{"book":"Mark","chapter":"8","verse":"22","text":"Di nadau dau i Bethsaida, gei nia daangada ga laha mai di nadau dangada deegida gi Jesus, gaa dangi gi Mee gii bili gi di nadau dangada."},{"book":"Mark","chapter":"8","verse":"23","text":"Jesus gaa kumi di lima o maa, gaa dagi gi daha mo di waahale. I muli di bui ana haawale gi nia golomada o maa, ga daahi ono lima gi hongo o mee, ga heeu, “Goe gu gidee?”"},{"book":"Mark","chapter":"8","verse":"24","text":"Gei mee ga ala aga ga helekai, “Uaa, au gu gidee nia daangada, e hai be nia laagau e heehee.”"},{"book":"Mark","chapter":"8","verse":"25","text":"Jesus gaa dugu labelaa ono lima gi hongo nia golomada o maa. Gei mee gaa mmada laa haga madammaa gi nia mee huogodoo."},{"book":"Mark","chapter":"8","verse":"26","text":"Jesus ga hagau a mee gi dono hale ga helekai gi mee, “Goe hudee hana labelaa laa lodo di waahale deelaa.”"},{"book":"Mark","chapter":"8","verse":"27","text":"Gei Jesus mo ana dama agoago gaa hula gi nia waahale e hoohoo gi Caesarea Philippi. I di nadau hula, gei Jesus ga heeu, “Hagia mai malaa, nia daangada le e helekai bolo Au koai?”"},{"book":"Mark","chapter":"8","verse":"28","text":"Gei digaula ga helekai, “Hunu gau e helekai bolo Goe go John Babdais, gei hunu gau e helekai bolo Goe go Elijah, hunu gau e helekai bolo Goe tangada i nia soukohp.”8.28 Mark 6.14-15; Luke 9.7-8"},{"book":"Mark","chapter":"8","verse":"29","text":"Gei Jesus ga heeu, “Gei goodou bolo Au koai?”8.29 John 6.68-69"},{"book":"Mark","chapter":"8","verse":"30","text":"Gei Jesus ga helekai bule gi digaula, “Goodou hudee hagi anga ina Au gi nia daangada.”"},{"book":"Mark","chapter":"8","verse":"31","text":"Jesus ga daamada ga agoago gi ana dama agoago, “Tama Tangada le e hai loo gi hagaduadua, ge e haga balumee go nia dagi mmaadua, mo nia dagi aamua hai mee dabu, mo digau haga donudonu haganoho. Gei Au ga daaligi gii made, gei i muli nia laangi e dolu, ga mouli aga.”"},{"book":"Mark","chapter":"8","verse":"32","text":"Mee gu helekai haga mmaa gi modongoohia digaula. Malaa, Peter gaa lahi a Mee gi mada ginaua, gaa hai ono ngudu gi Mee."},{"book":"Mark","chapter":"8","verse":"33","text":"Gei Jesus gaa huli gi daha mo Peter, gaa mmada gi ana dama agoago, ga haga donu adu Peter, “Tuu i daha mo Au, Setan. Au maanadu la hagalee mai baahi o God, nia hagamaanadu hua dangada dangada.”"},{"book":"Mark","chapter":"8","verse":"34","text":"Gei Jesus ga haga dagabuli mai digau dogologo, mo ana dama agoago, ga helekai, “Maa tangada e hiihai e daudali Au, gi haga balumee ina ia, aamoo dono loobuu, daudali mai Au.8.34 Matthew 10.38; Luke 14.27"},{"book":"Mark","chapter":"8","verse":"35","text":"Maa goe e hiihai e bida benebene do mouli, gei goe ga de gidee do mouli. Maa goe ga diiagi do mouli i di Au mo di Longo Humalia, goe ga gidee do mouli.8.35 Matthew 10.39; Luke 17.33; John 12.25"},{"book":"Mark","chapter":"8","verse":"36","text":"Di humalia aha e gila adu gi di goe maa goe ga hai mee gi henuailala hagatau, gei e deemee di hai mee gi do mouli donu? Hagalee!"},{"book":"Mark","chapter":"8","verse":"37","text":"Di mee i golo ai bolo e wanga gei goe ga hai mee labelaa gi do mouli!"},{"book":"Mark","chapter":"8","verse":"38","text":"Tangada dela e langaadia i di au, mo agu agoago i lodo nia laangi mouli huaidu dolomeenei, gei Tama Tangada le e langaadia labelaa i mee, i dono hanimoi i nia madamada o dono Damana, mo digau di langi haga madagu.”"}]}