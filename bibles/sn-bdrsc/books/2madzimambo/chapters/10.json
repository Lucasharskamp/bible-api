{"data":[{"book":"2 Madzimambo","chapter":"10","verse":"1","text":"Zvino muSamaria maiva navanakomana vaAhabhu makumi manomwe. Saka Jehu akanyora matsamba akatumira kuSamaria achiti: kuvabati veJezireeri, kuvakuru navachengeti vavana vaAhabhu. Akati,"},{"book":"2 Madzimambo","chapter":"10","verse":"2","text":"“Panongosvika tsamba iyi kwamuri, sezvo vana vatenzi wenyu vanemi uye ngoro namabhiza munazvo, guta rakakombwa uye nezvombo,"},{"book":"2 Madzimambo","chapter":"10","verse":"3","text":"sarudzai mwanakomana watenzi wenyu akanaka, uye anokudzwa kukunda vose mugomugadza pachigaro choushe chababa vake. Ipapo mugorwira imba yatenzi wenyu.”"},{"book":"2 Madzimambo","chapter":"10","verse":"4","text":"Asi vakavhunduka vakati, “Kana madzimambo maviri asina kumukunda, isu tingamugona seiko?”"},{"book":"2 Madzimambo","chapter":"10","verse":"5","text":"Naizvozvo mutariri wapamuzinda, nomukuru weguta, navakuru navareri vakatuma shoko kuna Jehu vakati, “Tiri varanda venyu uye tichaita zvose zvamunoreva. Hatichagadzi ani zvake kuti ave mambo; imi itai zvose zvamunofunga kuti zvakanaka.”"},{"book":"2 Madzimambo","chapter":"10","verse":"6","text":"Ipapo Jehu akavanyorerazve tsamba yechipiri akati, “Kana muri kurutivi rwangu uye muchizonditeerera, uyai nemisoro yavanakomana vatenzi wenyu kwandiri muJezireeri nenguva ino mangwana.”"},{"book":"2 Madzimambo","chapter":"10","verse":"7","text":"Tsamba yakati yasvika kwavari, varume ava vakatora vanakomana vamambo vakavauraya vose vari makumi manomwe. Vakaisa misoro yavo mumatengu vakaitumira kuna Jehu muJezireeri."},{"book":"2 Madzimambo","chapter":"10","verse":"8","text":"Nhume yakati yasvika, yakaudza Jehu kuti, “Vauya nemisoro yavanakomana vamambo.”"},{"book":"2 Madzimambo","chapter":"10","verse":"9","text":"Fume mangwana Jehu akamuka akabuda. Akamira pamberi pavanhu vose akati kwavari, “Imi hamuna mhosva. Ndini ndakamukira tenzi wangu ndikamuuraya, asi ndiani auraya ava vose?"},{"book":"2 Madzimambo","chapter":"10","verse":"10","text":"Muzive zvino kuti hakuna shoko rakataurwa naJehovha pamusoro peimba yaAhabhu richawira pasi. Jehovha aita zvaakavimbisa kubudikidza nomuranda wake Eria.”"},{"book":"2 Madzimambo","chapter":"10","verse":"11","text":"Saka Jehu akauraya vose vakasara veimba yaAhabhu vaiva muJezireeri, namakurukota ake ose, neshamwari dzake dzepedyo navaprista, akasamusiyira mupenyu."},{"book":"2 Madzimambo","chapter":"10","verse":"12","text":"Zvino Jehu akasimuka akananga kuSamaria. Paimba yaiveurirwa makwai navafudzi,"},{"book":"2 Madzimambo","chapter":"10","verse":"13","text":"akasangana nehama dzaAhazia mambo weJudha akavabvunza akati, “Ndimi vanaaniko?”"},{"book":"2 Madzimambo","chapter":"10","verse":"14","text":"Akarayira akati, “Vatorei vari vapenyu!” Naizvozvo vakavatora vari vapenyu vakandovauraya patsime rapaimba yaiveurirwa makwai, varume makumi mana navaviri. Haana kusiya mupenyu."},{"book":"2 Madzimambo","chapter":"10","verse":"15","text":"Abva ikoko, akasangana naJehonadhabhi mwanakomana waRekabhi, akanga ari munzira kuzosangana naye. Jehu akamukwazisa akati, “Unondifarira here, sokufarira kwandinokuita.”"},{"book":"2 Madzimambo","chapter":"10","verse":"16","text":"Jehu akati kwaari, “Uya uone kushingairira kwangu Jehovha.” Ipapo akafamba naye mungoro yake."},{"book":"2 Madzimambo","chapter":"10","verse":"17","text":"Jehu akati asvika kuSamaria, akauraya vakasara vose veimba yaAhabhu; akavaparadza, sezvakanga zvarehwa neshoko raJehovha kuna Eria."},{"book":"2 Madzimambo","chapter":"10","verse":"18","text":"Ipapo Jehu akaunganidza vanhu vose pamwe chete akati kwavari, “Ahabhu akashumira Bhaari zvishoma; Jehu achamushumira zvakanyanya."},{"book":"2 Madzimambo","chapter":"10","verse":"19","text":"Zvino chikokai vaprofita vose vaBhaari, navashumiri vake vose. Muone kuti hapana anosara, nokuti ndiri kuzoita chibayiro chikuru chaBhaari. Ani naani achatadza kuuya haangararami.” Asi Jehu akanga achivanyengera achiitira kuti aparadze vashumiri vaBhaari."},{"book":"2 Madzimambo","chapter":"10","verse":"20","text":"Jehu akati, “Danidzirai ungano yokuremekedza Bhaari.” Naizvozvo vakadanidzira."},{"book":"2 Madzimambo","chapter":"10","verse":"21","text":"Ipapo akatuma shoko muIsraeri mose, vashumiri vose vaBhaari vakauya; hapana kana mumwe chete akasara. Vakatsikirirana mutemberi yaBhaari kusvikira yazara kubva kuno rumwe rutivi kusvika kuno rumwe."},{"book":"2 Madzimambo","chapter":"10","verse":"22","text":"Zvino Jehu akati kumuchengeti wezvipfeko, “Uya nenguo dzavashumiri vaBhaari.” Naizvozvo akavavigira nguo."},{"book":"2 Madzimambo","chapter":"10","verse":"23","text":"Ipapo Jehu naJehonadhabhi mwanakomana waRekabhi vakapinda mutemberi yaBhaari. Jehu akati kuvashumiri vaBhaari, “Tarirai muone kuti pakati penyu hapana varanda vaJehovha vari pano nemi, asi vashumiri vaBhaari chete.”"},{"book":"2 Madzimambo","chapter":"10","verse":"24","text":"Naizvozvo vakapinda kundobayira zvibayiro nezvipiriso zvinopiswa. Zvino Jehu akanga amisa panze varume makumi masere neyambiro yokuti: “Kana mumwe wenyu akarega mumwe wavarume ava vandaisa mumaoko enyu achipunyuka, zvichareva kuti iye achamufira.”"},{"book":"2 Madzimambo","chapter":"10","verse":"25","text":"Jehu akati achangopedza kuita chipiriso chinopiswa, akabva arayira varindi navakuru akati, “Pindai mukati munovauraya; ngaparege kuva neanopunyuka.” Naizvozvo vakavauraya nomunondo. Varindi navakuru vakakanda zvitunha zvavo kunze uye vakapinda munhare yomukati metemberi yaBhaari."},{"book":"2 Madzimambo","chapter":"10","verse":"26","text":"Vakabudisa dombo rinoera kunze kwetemberi yaBhaari vakaripisa."},{"book":"2 Madzimambo","chapter":"10","verse":"27","text":"Vakaparadza dombo rinoera raBhaari vakaputsa temberi yaBhaari, uye vanhu vakaishandisa sechimbuzi kusvikira nhasi."},{"book":"2 Madzimambo","chapter":"10","verse":"28","text":"Naizvozvo Jehu akaparadza chinamato chaBhaari muIsraeri."},{"book":"2 Madzimambo","chapter":"10","verse":"29","text":"Kunyange zvakadaro, haana kutsauka pazvivi zvaJerobhoamu mwanakomana waNebhati, zvaakaita kuti vaIsraeri vaite, nokunamata mhuru yegoridhe paBheteri napaDhani."},{"book":"2 Madzimambo","chapter":"10","verse":"30","text":"Jehovha akati kuna Jehu, “Nokuti wakaita zvakanaka mukuzadzisa izvo zvakarurama pamberi pangu uye ukaita kuimba yaAhabhu zvose zvandaiva nazvo mupfungwa kuti ndiite, vana vako vachagara pachigaro choushe cheIsraeri kusvikira kuchizvarwa chechina.”"},{"book":"2 Madzimambo","chapter":"10","verse":"31","text":"Asi Jehu haana kuchenjerera kuchengeta murayiro waJehovha, Mwari waIsraeri, nomwoyo wake wose. Haana kutsauka kubva pazvivi zvaJerobhoamu, zvaakanga aita kuti Israeri iite."},{"book":"2 Madzimambo","chapter":"10","verse":"32","text":"Mumazuva iwayo Jehovha akatanga kutapudza vaIsraeri. Hazaeri akakurira vaIsraeri munyika yavo yose"},{"book":"2 Madzimambo","chapter":"10","verse":"33","text":"kumabvazuva eJorodhani munyika yose yeGireadhi (dunhu raGadhi, neraRubheni neraManase), kubva kuAreori nepaMupata weAnoni zvichipfuura nomuGireadhi kusvikira kuBhashani."},{"book":"2 Madzimambo","chapter":"10","verse":"34","text":"Zvino mamwe mabasa okutonga kwaJehu, nezvose zvaakaita, uye nokubudirira kwake kwose, hazvina kunyorwa here mubhuku renhoroondo dzamadzimambo eIsraeri?"},{"book":"2 Madzimambo","chapter":"10","verse":"35","text":"Jehu akazorora namadzibaba ake akavigwa muSamaria. Jehoahazi mwanakomana wake akamutevera paumambo."},{"book":"2 Madzimambo","chapter":"10","verse":"36","text":"Jehu akabata ushe pamusoro peIsraeri muSamaria kwamakore makumi maviri namasere."}]}