{"data":[{"book":"MARK","chapter":"5","verse":"1","text":"Jesus ma ana disaipol raa ni tere no ttae iloo ki te matakaaina Gerasa i telaa vasi te Namo Galilee."},{"book":"MARK","chapter":"5","verse":"2","text":"Te saaita Jesus ni sepu iho i te poti raa, e mee te tanata e tauria te tipua ni hanake i te kava no ttiri iaa Ia i tai."},{"book":"MARK","chapter":"5","verse":"3","text":"Te tanata naa se tama e taka vaaroto naa kava, aa see hai tama hoki ku lavaa te saisaitia a ia te tanata naa ki see sasare."},{"book":"MARK","chapter":"5","verse":"4","text":"Te lopo saaita ana vae ma ana rima e saisaitia naa tama raa, a ia e mossia koi a ia naa seni naa. A ia e haimahi are i naa tama i te kina naa, teenaa ni see hai tama ni lavaa te hanatu no tautauhia a ia."},{"book":"MARK","chapter":"5","verse":"5","text":"I te poo ma te ao, te tanata naa e sare vaaroto naa kava raa ma naa mouna, ka tanitani varo peenaa ka seressere tana haitino ki naa hatu."},{"book":"MARK","chapter":"5","verse":"6","text":"I tana saaita ni kite i Jesus i tana kina e tuu mai raa, a ia ni tere atu no tuu ki ana turi imua Jesus,"},{"book":"MARK","chapter":"5","verse":"7","text":"no tanitani varo atu peelaa, “Jesus, Ttama TeAtua Nnui! Se aa koe e mee iaa nau? Koe see au no mee pakavaina nau!”"},{"book":"MARK","chapter":"5","verse":"8","text":"(A ia e mee atu peenaa i Jesus ku oti te vanaake ki te tipua raa ki hakataha iaa ia.)"},{"book":"MARK","chapter":"5","verse":"9","text":"Teenaa ki vasiri ake Jesus, “Ko ai too inoa?”"},{"book":"MARK","chapter":"5","verse":"10","text":"Teenaa a ia ki tanitani ake ki Jesus ki see kerekere ia laatou i te kina laatou e nnoho naa."},{"book":"MARK","chapter":"5","verse":"11","text":"I te saaita naa, teelaa ni poi e tammaki e ttuu ka kkai i te vasi te mouna."},{"book":"MARK","chapter":"5","verse":"12","text":"Teenaa naa tippua raa ni ttani ake peelaa ki Jesus, “Kaavea maatou ki naa poi, aa ku tiiake maatou ki uru no tau iloto naa poi.”"},{"book":"MARK","chapter":"5","verse":"13","text":"Jesus ni tiiake Ia naa tippua raa ka oo, teenaa hakattaha iloo naa tippua raa i te tanata naa ka oo no tau i naa poi. Naa poi naa hakkaatoa, e lava naa simata e lua, ni ffuro ki te hakattoo ana te mouna raa no maaoha ki loto te namo raa no mallemo."},{"book":"MARK","chapter":"5","verse":"14","text":"Naa taanata e roorosi naa poi naa ni ffuro no hakatere te lono raa ki naa tama te matakaaina naa aa ma naa tama e nnoho i naa kerekere laatou i naa tautaha te matakaaina naa. Teenaa naa tama i naa kina naa ni oo ake no mmata i te vana ni mee naa."},{"book":"MARK","chapter":"5","verse":"15","text":"Te saaita laatou ni ttae ki Jesus raa, laatou ni kkite i te tanata ni vvare raa e noho mai. A ia ku hakao ana hekau aa ku atamai hoki; teenaa laatou ni mattaku hakkaatoa."},{"book":"MARK","chapter":"5","verse":"16","text":"Naa tama ni kkite i naa vana ni ssura naa ni hakaea ki naa tama raa i te vana ni mee i te tanata naa, aa i te vana hoki ni mee i naa poi."},{"book":"MARK","chapter":"5","verse":"17","text":"Teenaa ffuri atu iloo naa tama naa no vanaake ki Jesus ki hakataha i te matakaaina laatou naa."},{"book":"MARK","chapter":"5","verse":"18","text":"Te saaita Jesus ni mee ki kake ki te poti laatou raa, te tanata ni vvare raa ni hanatu no ppura ma ki kake atu ia."},{"book":"MARK","chapter":"5","verse":"19","text":"Araa nei Jesus ni see hiihai maa te tanata naa e kake ake. A Ia ni huri are no vanaake peelaa kiaa ia, “Ahe ki hare ki oo tama raa no taratara ake i naa vana TeAriki ni mee kiaa koe, aa koe ku taratara ake i naa tiputipu te manava aroha TeAriki i aa koe.”"},{"book":"MARK","chapter":"5","verse":"20","text":"Teenaa hano iloo te tanata naa no hakaea ki naa tama i Dekapolis5.20 Dekapolis; teenaa ko te taratara e mee maa, ‘naa Matakaaina e Sinahuru’ i tana vana ni haia Jesus. Naa tama ni llono iaa ia raa ni oho hakkaatoa."},{"book":"MARK","chapter":"5","verse":"21","text":"Te saaita Jesus ni ahe ki telaa vasi te namo raa, e tammaki iloo naa tama ni oo ake no kkutu ake kiaa ia i tai."},{"book":"MARK","chapter":"5","verse":"22","text":"Teenaa sura atu iloo te tanata e ttapa ma ko Jairus, a ia naa se hakamau te hare lotu i te kina naa. I tana saaita ni kite i Jesus raa, a ia ni pesi ki ana turi imua Jesus,"},{"book":"MARK","chapter":"5","verse":"23","text":"no taro ake peelaa, “Taku tamariki ffine raa e maki hakallika iloo. Kau no hakapiri oo rima i aruna taku tamariki nei ki marooroo ia, aa ki ora hoki.”"},{"book":"MARK","chapter":"5","verse":"24","text":"Teenaa oo iloo laaua ma te tanata naa. E tammaki iloo naa tama ni sassare ka oo laatou hakapaa, teenaa e muimui atu katoo i ana vasi."},{"book":"MARK","chapter":"5","verse":"25","text":"E mee te ffine e tere peenaa tana ttoo, teenei ku lavaa naa setau e sinahuru maa rua."},{"book":"MARK","chapter":"5","verse":"26","text":"Ana mane ni oti katoo te pesi ki naa tokta ki oo ake no haia a ia ki taukareka, tevana iaa a ia ni seai iloo ki taukareka; tana maki naa ni hano koi no lasi."},{"book":"MARK","chapter":"5","verse":"27","text":"Te ffine naa ku oti te lono i naa vana Jesus ni mee, teenaa hanake iloo ia iloto te kuturana raa vaamuri Jesus,"},{"book":"MARK","chapter":"5","verse":"28","text":"ka maanatu soko ia peelaa, “Ki mee koi nau e paa taku rima i ana hekau e hakao, teenaa nau ma ki taukareka.”"},{"book":"MARK","chapter":"5","verse":"29","text":"Araa sare atu iloo ia no paa tana rima ki te ttapa te kkahu Jesus; teenaa tana ttoo ni motu hua lokoi i te saaita naa, aa a ia ku lono hoki ma teelaa se taukareka raa ku sura i tana haitino."},{"book":"MARK","chapter":"5","verse":"30","text":"I te saaita naa lokoi raa, Jesus ni lono maa teelaa ni mahi e maffana iaa Ia, teenaa hakatahuri iloo Ia ki naa tama raa no vasiri, “Teelaa ko ai te tama e paa i taku kkahu?”"},{"book":"MARK","chapter":"5","verse":"31","text":"Ana disaipol raa ki mee ake, “Mmata i naa muimui atu naa tama naa i oo vasi; koe e vasiri peehea ma ko ai te tama e paa iaa koe?”"},{"book":"MARK","chapter":"5","verse":"32","text":"Tevana iaa Jesus ni tokatoka koi kite Ia i te tama ni paa kiaa Ia."},{"book":"MARK","chapter":"5","verse":"33","text":"Te ffine raa ni porepore i tana mataku i te vana ni mee i aa ia, teenaa hanake iloo no pesi ki ana turi imua naa vae Jesus, no taratara ake te hakamaaoni i naa vana ni ssura iaa ia."},{"book":"MARK","chapter":"5","verse":"34","text":"Jesus ki mee ake kiaa ia, “Taku tama, koe ku taukareka i aa koe e mau too manava i aa nau; aa tere no noho hakaraaoi.”"},{"book":"MARK","chapter":"5","verse":"35","text":"Te saaita Jesus koi taratara ake ki te ffine raa, te tama tokotasi i te hare Jairus raa ku tae ake no vanaake ki Jairus, “Too tamariki ffine raa ku mate; koe see anaana ma ki vanaake koe ki te Tisa naa ki au.”"},{"book":"MARK","chapter":"5","verse":"36","text":"Jesus ni see hakannoo atu ki naa taratara naa tama naa e hai; a Ia ni huri no vanaake ki Jairus, “Koe see mataku; taaohi manava koi iaa nau.”"},{"book":"MARK","chapter":"5","verse":"37","text":"Jesus ni see hiihai maa ni tama ki oo ake. A Ia ni toa koi a Ia Peter ma te haanau James ma John ka oo laatou."},{"book":"MARK","chapter":"5","verse":"38","text":"Laatou ni oo atu no ttae iloo ki te hare Jairus, teenaa ki lono Jesus i naa hevaa huri te hare naa."},{"book":"MARK","chapter":"5","verse":"39","text":"Teenaa uru atu iloo Ia ki hare no mee ake ki naa tama naa, “Kootou e ttani i te aa? Ttamariki naa see mate, tama naa e moe koi!”"},{"book":"MARK","chapter":"5","verse":"40","text":"Naa tama iloto te hare naa ni hakasakammini koi naa kaisu laatou i aa Ia, teenaa kerekereia iloo Ia naa tama naa ki oo ki haho. Araa toa iloo Ia naa maatua te tamariki raa aa ma te takatoru disaipol ni ooake ma Ia raa, ka uru atu laatou ki te kina te tamariki raa e moe."},{"book":"MARK","chapter":"5","verse":"41","text":"Teenaa kapaatu iloo Jesus ki te rima te tamariki raa no mee ake haka Hebrew peelaa, “Talitha koum,” teenaa ko te taratara e mee maa, “Ttamariki ffine nei, nau e vanaatu kiaa koe, masike ki aruna!”"},{"book":"MARK","chapter":"5","verse":"42","text":"Te tamariki ffine naa ni masike i te saaita naa lokoi no sasare vaaroto te hare. (Naa setau te tamariki naa e sinahuru maa rua.) Naa maatua te tamariki naa ni llee hakaoti naa mouri laaua."},{"book":"MARK","chapter":"5","verse":"43","text":"Tevana iaa Jesus ni hakaapo ake ki laaua ki see taratara ake laaua ki se tama i te vana ni mee naa. Araa mee ake iloo ki laaua ki kauake ni kaikai ma te tamariki raa ki kai."}]}