{"data":[{"book":"Johana","chapter":"14","verse":"1","text":"“Kik uwe chunyu chandre. Yieuru kuom Nyasaye, to An bende yieuru kuoma."},{"book":"Johana","chapter":"14","verse":"2","text":"E dala Wuora nitiere udi mangʼeny, kendo ka dine ok en kamano, to dikoro asenyisou. Adhi kuno mondo alosnu kar dak."},{"book":"Johana","chapter":"14","verse":"3","text":"To ka adhi mi alosonu kar dak, eka abiro duogo kawou mondo un bende ubed koda kama antiere."},{"book":"Johana","chapter":"14","verse":"4","text":"Ageno ni ungʼeyo yo madhi kuma adhiye.”"},{"book":"Johana","chapter":"14","verse":"5","text":"Thoma nowachone niya, “Ruoth wakia kuma idhiye, koro ere kaka dwangʼe yo?”"},{"book":"Johana","chapter":"14","verse":"6","text":"Yesu nodwoke niya, “An e yo kendo An e adiera bende An e ngima. Onge ngʼama nyalo biro ir Wuora ka ok okadho kuoma."},{"book":"Johana","chapter":"14","verse":"7","text":"Ka ungʼeya adier, to Wuora bende ubiro ngʼeyo. Chakre kawuononi ungʼeye kendo usenene.”"},{"book":"Johana","chapter":"14","verse":"8","text":"Filipo nowachone niya, “Ruoth, nyiswa Wuoro mondo kik wachak wachandi kendo.”"},{"book":"Johana","chapter":"14","verse":"9","text":"Yesu nodwoke niya, “Filipo, asebedo kodu kuom kinde mangʼeny, kare in pok ingʼeya? Ngʼato angʼata mosenena oseneno Wuoro, koro ere kaka ikelo wacho ni, ‘Nyiswa Wuoro’?"},{"book":"Johana","chapter":"14","verse":"10","text":"Donge iyie ni An ei Wuora kendo Wuora ni e iya? Weche ma awachonu ok gin mana wechena awuon. Chutho, Wuora modak e iya ema timo tichne."},{"book":"Johana","chapter":"14","verse":"11","text":"Yie koda ka awacho ni an ei Wuora kendo Wuora ni e iya; to ka ok kamano, to yie kuom ranyisi gi honni ma asebedo ka atimo."},{"book":"Johana","chapter":"14","verse":"12","text":"Awachonu adier, ni ngʼato ka ngʼato ma oyie kuoma biro timo gik ma asebedo ka atimo. Bende obiro timo gik madongo moloyo magi, nikech adhi ka Wuora."},{"book":"Johana","chapter":"14","verse":"13","text":"Abiro timo gimoro amora mukwayo e nyinga, eka Wuowi omi Wuoro duongʼ."},{"book":"Johana","chapter":"14","verse":"14","text":"Gimoro amora ma ukwayo e nyinga anatimnu.”"},{"book":"Johana","chapter":"14","verse":"15","text":"“Ka uhera to ubiro timo gima achikou."},{"book":"Johana","chapter":"14","verse":"16","text":"Anakwa Wuoro, kendo obiro miyou Jakony machielo mondo obed kodu nyaka chiengʼ."},{"book":"Johana","chapter":"14","verse":"17","text":"Jakonyno en Roho mar adier. Piny ok nyal rwake, nikech ok ginyal nene kendo gikiaye. Un to ungʼeye, nimar odak kodu kendo obiro bet eiu."},{"book":"Johana","chapter":"14","verse":"18","text":"Ok abi weyou ka nyithi kiye; abiro biro iru."},{"book":"Johana","chapter":"14","verse":"19","text":"Odongʼ kinde matin to piny ok bi nena kendo. Un to pod ubiro nena, kendo ubiro bedo mangima nikech angima."},{"book":"Johana","chapter":"14","verse":"20","text":"Odiechiengʼno unungʼe ni an ei Wuora; kendo ni un e iya, kendo an eiu."},{"book":"Johana","chapter":"14","verse":"21","text":"Ngʼato angʼata mongʼeyo chikena kendo orito, e ngʼama ohera. Ngʼat mohera, Wuora biro hero, kendo an bende abiro here, mi afwenyrane.”"},{"book":"Johana","chapter":"14","verse":"22","text":"Eka Judas, ma ok Judas Iskariot, nowachone niya, “To Ruoth, angʼo momiyo wan ema idwaro fwenyorinwa to ok ni piny?”"},{"book":"Johana","chapter":"14","verse":"23","text":"Yesu nodwoke niya, “Ka ngʼato ohera to obiro rito puonjna, Wuora biro here, kendo wabiro biro ire mi walos kar dakwa kode."},{"book":"Johana","chapter":"14","verse":"24","text":"Ngʼama ok ohera ok nyal timo gima apuonjo. Weche muwinjogi ok gin maga awuon, to gin mag Wuora mane oora."},{"book":"Johana","chapter":"14","verse":"25","text":"“Gigi duto asenyisou kapod an kodu."},{"book":"Johana","chapter":"14","verse":"26","text":"To Jakony, ma en Roho Maler, ma Wuora biro oro e nyinga, biro puonjou weche duto, kendo obiro paronu gik moko duto ma asenyisou."},{"book":"Johana","chapter":"14","verse":"27","text":"Aweyonu kwe; kwe mara ema amiyou. En kwe ma pinyni ok nyal miyou. Kik chunyu parre kendo kik ubed maluor."},{"book":"Johana","chapter":"14","verse":"28","text":"“Ne uwinjo ka awacho niya, ‘Adhi to abiro duogo iru kendo.’ Ka dine bed ni uhera, to dine ubedo mamor ni adhi ka Wuora, nimar Wuora duongʼ moloya."},{"book":"Johana","chapter":"14","verse":"29","text":"Koro asenyisou kapok mano otimore, mondo ka gigo otimore to uyie."},{"book":"Johana","chapter":"14","verse":"30","text":"Ok abi wuoyo kodu amingʼa nimar ruodh pinyni biro, to oonge gi teko kuoma."},{"book":"Johana","chapter":"14","verse":"31","text":"Kata kamano, piny nyaka ngʼe ni ahero Wuora kendo ni atimo mana gima Wuora osechika mondo atim."}]}