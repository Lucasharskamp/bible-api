{"data":[{"book":"Rapar Mar Chik","chapter":"18","verse":"1","text":"Jodolo, magin jo-Lawi, adier oganda duto mawuok e dhood Lawi ok noyud pokgi kata girkeni gi jo-Israel. Gibiro dak kuom chiwo motimne Jehova Nyasaye gi mach, nimar mano e pokgi."},{"book":"Rapar Mar Chik","chapter":"18","verse":"2","text":"Ok ginibed gi pok e kind jowetegi, nimar Jehova Nyasaye e pok margi mana kaka nosesingorenegi."},{"book":"Rapar Mar Chik","chapter":"18","verse":"3","text":"Pok mowinjore jodolo kaw kuom misango mar rwath kod rombo ma ji ochiwo gin lemo mar bat, ring lemb kod chino."},{"book":"Rapar Mar Chik","chapter":"18","verse":"4","text":"Onego umigi keyo mokwongo mag puotheu kaka cham, divai manyien, gi mo kod yie rombe mukwongo ngʼado,"},{"book":"Rapar Mar Chik","chapter":"18","verse":"5","text":"nimar Jehova Nyasaye ma Nyasachu oseyierogi kod nyikwagi kagiwuok e dhoutu duto mondo gichungʼ e nyim Jehova Nyasaye ka gitiyone kinde duto."},{"book":"Rapar Mar Chik","chapter":"18","verse":"6","text":"Ka ja-Lawi odhiyo e dalau moro amora e Israel modakie, kendo obiro gi dembruok kama Jehova Nyasaye biro yiero,"},{"book":"Rapar Mar Chik","chapter":"18","verse":"7","text":"to onyalo timo tich dolo e nying Jehova Nyasaye ma Nyasache mana kaka jo-Lawi mamoko matiyo kanyo e nyim Jehova Nyasaye."},{"book":"Rapar Mar Chik","chapter":"18","verse":"8","text":"Onego oyud pok maromre kodgi, kata obedo ni oseyudo pok makore koa e ndalo wuon-gi."},{"book":"Rapar Mar Chik","chapter":"18","verse":"9","text":"Ka udonjo e piny ma Jehova Nyasaye ma Nyasachu miyou, kik upuonjru timbe mamono mag ogendini man kuno."},{"book":"Rapar Mar Chik","chapter":"18","verse":"10","text":"Kik yud ngʼato kuomu matimo misango gi wuode kata nyare e kendo, kata matimo timbe nyakalondo, kata jwok, kata loko dhoch kata ido,"},{"book":"Rapar Mar Chik","chapter":"18","verse":"11","text":"kata jo-nyakalondo kata ajwoga kata ngʼat matiyo gi lang chunje maricho."},{"book":"Rapar Mar Chik","chapter":"18","verse":"12","text":"Ngʼato angʼata matimo gik ma kamagi mono gi Jehova Nyasaye kendo nikech timbe mamonogi Jehova Nyasaye ma Nyasachu biro riembo ogendini e nyimu."},{"book":"Rapar Mar Chik","chapter":"18","verse":"13","text":"Nyaka ubed maonge ketho e nyim Jehova Nyasaye ma Nyasachu."},{"book":"Rapar Mar Chik","chapter":"18","verse":"14","text":"Pinje ma ubiro kawo winjo rieko mag ajuoke nyakalondo, to un Jehova Nyasaye ma Nyasachu ok oyienu timo kamano."},{"book":"Rapar Mar Chik","chapter":"18","verse":"15","text":"Jehova Nyasaye ma Nyasachu biro miyou janabi machal koda kowuok e dier oweteu, nyaka uwinje."},{"book":"Rapar Mar Chik","chapter":"18","verse":"16","text":"Nikech ma e gima ne upenjo Jehova Nyasaye ma Nyasachu e got Horeb e chiengʼ chokruok kane uwacho niya, “Kik wawinj dwond Jehova Nyasaye ma Nyasachwa kata neno mach makakni kama dipo ka watho.”"},{"book":"Rapar Mar Chik","chapter":"18","verse":"17","text":"Jehova Nyasaye nowachona niya, “Gima giwachono nikare.”"},{"book":"Rapar Mar Chik","chapter":"18","verse":"18","text":"Abiro miyogi janabi machal kodi moa kuom owetegi, abiro keto wechena e dhoge kendo obiro nyisogi gik moko duto ma achikogi."},{"book":"Rapar Mar Chik","chapter":"18","verse":"19","text":"Ka ngʼato ok owinjo wechena ma janabino hulo e nyinga, to an awuon ema natere e bura."},{"book":"Rapar Mar Chik","chapter":"18","verse":"20","text":"To janabi mahedhore wacho wach moro amora e nyinga ma ok anyise ni mondo owachi kata janabi ma wuoyo e nying nyiseche mamoko nyaka negi."},{"book":"Rapar Mar Chik","chapter":"18","verse":"21","text":"Unyalo wacho e kindu uwegi niya, “Ere kaka wanyalo ngʼeyo ni wach mowachno oa kuom Jehova Nyasaye?”"},{"book":"Rapar Mar Chik","chapter":"18","verse":"22","text":"Ka gima janabi owachono ok otimore kata ochopo kare, to mano en wach ma Jehova Nyasaye ok owacho. Janabino rodho arodha wach, kik uluore."}]}