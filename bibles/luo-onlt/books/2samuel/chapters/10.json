{"data":[{"book":"2 Samuel","chapter":"10","verse":"1","text":"Bangʼ kinde moko ruodh jo-Amon notho, mi Hanun wuode nobedo ruoth kare."},{"book":"2 Samuel","chapter":"10","verse":"2","text":"Daudi noparo niya, “Abiro timo maber ni Hanun wuod Nahash, mana kaka wuon-gi bende notimona tim ngʼwono.”"},{"book":"2 Samuel","chapter":"10","verse":"3","text":"jotelo mag jo-Amon nowachone Hanun ma ruodhgi niya, “Iparo ni Daudi miyo wuonu duongʼ ka ooro ji iri mondo ogoni mos? Donge Daudi oorogi mana mondo gibi ginon dala maduongʼ mondo oyud kaka dokawe?”"},{"book":"2 Samuel","chapter":"10","verse":"4","text":"Omiyo Hanun nomako joote Daudi molielo bath yie tik moro ka moro nyakonchiel; nongʼado lepgi e diere tir chakre e nungogi nyaka piny, moriembogi gidhi."},{"book":"2 Samuel","chapter":"10","verse":"5","text":"Kane onyis Daudi wachni, nooro joote mondo odhi orom ni jogo, nikech nokuod wigi marach. Ruoth nowachonegi niya, “Beduru Jeriko nyaka yie tiku ti, eka uduogi.”"},{"book":"2 Samuel","chapter":"10","verse":"6","text":"Kane jo-Amon oneno ka gisechido chuny Daudi, negichulo jo-Aram mondo omigi jolweny mawuotho gi tiendgi ji alufu piero ariyo moa Beth Rehob gi Zoba, to gi ruodh Maaka bende nomiyogi jolweny alufu achiel to gi jolweny alufu apar gariyo moa Tob."},{"book":"2 Samuel","chapter":"10","verse":"7","text":"Ka Daudi nowinjo mano nooro Joab gi jolweny duto ma jokedo."},{"book":"2 Samuel","chapter":"10","verse":"8","text":"Jo-Amon nobiro mi giriedo ne lweny e dhoranga dalagi maduongʼ, ka jo-Aram moa Zoba gi Rehob gi jo-Tob gi Maaka ne nikendgi e pap oko."},{"book":"2 Samuel","chapter":"10","verse":"9","text":"Joab noneno ni wasigu ni yo ka nyime gi yo katoke; omiyo noyiero jolweny mabeyo moloyo ei Israel, moketogi mondo giked gi jo-Aram."},{"book":"2 Samuel","chapter":"10","verse":"10","text":"To joma odongʼ duto noketo e bwo Abishai mowadgi mondo oked gi jo-Amon."},{"book":"2 Samuel","chapter":"10","verse":"11","text":"Joab nowacho niya, “Ka jo-Aram tek moloya, to ubi ukonya, to ka jo-Amon tek moloyou, to anabi mondo akonyi."},{"book":"2 Samuel","chapter":"10","verse":"12","text":"Beduru motegno mondo waked gi chir ni jowa kendo ni mier madongo mag Nyasachwa. Jehova Nyasaye biro timo gima oneno ni ber e nyim wangʼe.”"},{"book":"2 Samuel","chapter":"10","verse":"13","text":"Eka Joab gi jolweny mane ni kode nodhi mondo oked gi jo-Aram, kendo negiringo e nyimgi."},{"book":"2 Samuel","chapter":"10","verse":"14","text":"Kane jo-Amon oneno ka jo-Aram ringo tony, gin bende negiringo ka gitony e nyim Abishai mi gidonjo e dala maduongʼ. Omiyo Joab noweyo kedo gi jo-Amon modok Jerusalem."},{"book":"2 Samuel","chapter":"10","verse":"15","text":"Bangʼ kane jo-Aram oneno ni jo-Israel oseloyogi, negichokore kendo."},{"book":"2 Samuel","chapter":"10","verse":"16","text":"Hadadezer nooro wach mondo okel jo-Aram man loka Aora Yufrate kendo gidhi Helam ka Shobak ma en jatend jolweny mag Hadadezer, otelonegi."},{"book":"2 Samuel","chapter":"10","verse":"17","text":"Kane owach ni Daudi wachno, nochoko jo-Israel duto, mongʼado aora Jordan modhi Helam. Jo-Aram nochanore ni lweny mondo girad gi Daudi kendo negikedo kode."},{"book":"2 Samuel","chapter":"10","verse":"18","text":"To jo-Israel noloyogi mi giringo, kendo Daudi nonego joidh gechegi mag farese mia abiriyo kod jolweny mag-gi mawuotho gi tielo alufu piero angʼwen. Nochwowo Shobak jatend jolweny, motho kanyo."},{"book":"2 Samuel","chapter":"10","verse":"19","text":"Kane ruodhi duto mane ni e bwo loch Hadadezer oneno ni jo-Israel oseloyogi, negiloso kwe e kindgi gi jo-Israel mi gibedo e bwo lochgi."}]}