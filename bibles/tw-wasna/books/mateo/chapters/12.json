{"data":[{"book":"Mateo","chapter":"12","verse":"1","text":"Homeda bi, Yesu ne nʼasuafoɔ no kɔfaa aburoofuo bi mu. Wɔnam aburoofuo no mu no, ɛkɔm dee asuafoɔ no ma wɔpempanee aburoo no bi weeɛ."},{"book":"Mateo","chapter":"12","verse":"2","text":"Farisifoɔ bi hunuu deɛ asuafoɔ no reyɛ no, anyɛ wɔn abodwo. Wɔbisaa Yesu sɛ, “Woahunu sɛ wʼasuafoɔ no abu Homeda mmara no so?”"},{"book":"Mateo","chapter":"12","verse":"3","text":"Yesu nso bisaa wɔn sɛ, “Monkenkanee deɛ Ɔhene Dawid yɛeɛ, ɛberɛ a ɛkɔm dee ɔne wɔn a na wɔka ne ho no?"},{"book":"Mateo","chapter":"12","verse":"4","text":"Wɔkɔɔ Onyankopɔn fie kɔdii burodo a wɔde abɔ afɔdeɛ a anka wɔnni ho kwan sɛ wɔdi, agye ɔsɔfoɔ nko ara no. Ɛno nso yɛ mmara so buo?"},{"book":"Mateo","chapter":"12","verse":"5","text":"Na monnsane nkane mfirii Mose mmara no mu, sɛ asɔfoɔ a wɔyɛ asɔrefie adwuma no tumi yɛ adwuma Homeda nso?"},{"book":"Mateo","chapter":"12","verse":"6","text":"Mereka ama moate aseɛ sɛ, deɛ ɔkyɛn asɔrefie no wɔ ha!"},{"book":"Mateo","chapter":"12","verse":"7","text":"Sɛ moate asɛm a ɛse, ‘Mmɔborɔhunu na mepɛ na ɛnyɛ afɔrebɔ’ no ase yie a, anka moremmu wɔn a wɔnni fɔ no fɔ."},{"book":"Mateo","chapter":"12","verse":"8","text":"Na me, Onipa Ba no, meyɛ Homeda no wura”."},{"book":"Mateo","chapter":"12","verse":"9","text":"Yesu firii deɛ ɔwɔ hɔ kɔɔ hyiadan mu."},{"book":"Mateo","chapter":"12","verse":"10","text":"Ɔhunuu ɔbarima bi wɔ dan mu hɔ a na ne nsa baako awu. Farisifoɔ no bisaa Yesu sɛ, “Enti mmara ma ho kwan sɛ obi sa yadeɛ Homeda anaa?”12.10 Mmara akyerɛkyerɛfoɔ mma ayaresa ho kwan homeda; gye sɛ wɔhunu sɛ, sɛ wɔansa ɔyarefoɔ no yadeɛ da no ara na adeɛ kye a, ɔbɛwu. Obi a na ne nsa awu no deɛ na ɛnyɛ deɛ owuo hunahuna noɔ. Wɔbisaa yei sɛdeɛ ɛbɛyɛ a wɔbɛnya ɛkwan atoto nʼano na wɔakye no!"},{"book":"Mateo","chapter":"12","verse":"11","text":"Yesu buaa wɔn sɛ, “Mo mu hwan na ɔwɔ odwan baako na sɛ ɔkɔtɔ amena mu Homeda a, ɔrenyi no? Ɛkwan biara so wobɛkɔ akɔyi no."},{"book":"Mateo","chapter":"12","verse":"12","text":"Onipa som bo sene odwan! Yei enti ɛwɔ ho kwan sɛ wɔyɛ papa Homeda.”"},{"book":"Mateo","chapter":"12","verse":"13","text":"Afei, Yesu ka kyerɛɛ deɛ ne nsa awu no sɛ, “Tene wo nsa!” Ɔyarefoɔ no tenee ne nsa. Ɔtenee ne nsa no, ahoɔden baa mu ma ɛyɛɛ sɛ baako no."},{"book":"Mateo","chapter":"12","verse":"14","text":"Farisifoɔ no firii adi kɔtuu sɛdeɛ wɔbɛkyere Yesu akum no no ho agyina."},{"book":"Mateo","chapter":"12","verse":"15","text":"Esiane sɛ na ɔnim ɛpɔ a wɔrebɔ wɔ ne ho no enti, ɔfirii hyiadan no mu maa nnipadɔm dii nʼakyi. Ɔsaa wɔn mu ayarefoɔ no nyinaa yadeɛ."},{"book":"Mateo","chapter":"12","verse":"16","text":"Nanso, ɔbɔɔ wɔn ano sɛ wɔmmmɔ nʼanwanwadeɛ a ɔyɛeɛ no ho dawuro."},{"book":"Mateo","chapter":"12","verse":"17","text":"Na nkɔm a Odiyifoɔ Yesaia hyɛɛ no aba mu sɛ:"},{"book":"Mateo","chapter":"12","verse":"18","text":"“Monhwɛ mʼakoa a mayi no,"},{"book":"Mateo","chapter":"12","verse":"19","text":"Ɔrenko, na ɔrenteateam."},{"book":"Mateo","chapter":"12","verse":"20","text":"Ɔrensɛe demmire ɛyɛ mmerɛ no."},{"book":"Mateo","chapter":"12","verse":"21","text":"Ne din bɛyɛ amanaman nyinaa anidasoɔ.”"},{"book":"Mateo","chapter":"12","verse":"22","text":"Afei, wɔde obi a ɔyɛ mumu yɛ onifirani na honhommɔne nso wɔ ne so brɛɛ Yesu sɛ ɔnsa no yadeɛ. Yesu saa no yadeɛ ma ɔkasaeɛ sane hunuu adeɛ."},{"book":"Mateo","chapter":"12","verse":"23","text":"Nnipadɔm a wɔwɔ hɔ no ho dwirii wɔn. Wɔkaa sɛ, “Ɛbɛtumi aba sɛ Yesu yi yɛ Dawid Ba no, Agyenkwa no anaa?”"},{"book":"Mateo","chapter":"12","verse":"24","text":"Nanso, Farisifoɔ no tee anwanwadeɛ a Yesu yɛeɛ no, wɔkaa sɛ, “Ɔnam ahonhommɔne nyinaa panin Ɔbonsam, Beelsebul no so na ɔtu ahonhommɔne.”"},{"book":"Mateo","chapter":"12","verse":"25","text":"Yesu hunuu wɔn adwene, maa wɔn mmuaeɛ sɛ, “Ahemman biara a ɛdi mpaapaemu no ntumi nnyina. Saa ara nso na kuro anaa efie biara a ɛdi mpaapaemu no ntumi nnyina."},{"book":"Mateo","chapter":"12","verse":"26","text":"Na sɛ ɔbonsam nso ko tia ne ho a, ɛbɛyɛ dɛn na nʼahennie agyina?"},{"book":"Mateo","chapter":"12","verse":"27","text":"Na sɛ menam Beelsebul tumi so na metu ahonhommɔne a, hwan so na mo nkurɔfoɔ nam tu ahonhommɔne? Saa na ɛteɛ de a, mo nkurɔfoɔ no ara na wɔbɛbu mo atɛn."},{"book":"Mateo","chapter":"12","verse":"28","text":"Na sɛ mede Onyankopɔn honhom na ɛtu ahonhommɔne deɛ a, na Onyankopɔn Ahennie aba mo so."},{"book":"Mateo","chapter":"12","verse":"29","text":"“Obi ntumi nkɔ ɔhoɔdenfoɔ fie mu nkɔwia no, agye sɛ, onipa ko no di ɛkan de ahoma kyekyere no."},{"book":"Mateo","chapter":"12","verse":"30","text":"“Obiara a ɔnni mʼafa no, tia me. Na deɛ ɔne me mmoaboa ano no hwete mu."},{"book":"Mateo","chapter":"12","verse":"31","text":"Mereka akyerɛ mo sɛ, wɔde bɔne ne abususɛm nyinaa bɛkyɛ nnipa, nanso abususɛm a ɛtia Honhom Kronkron no deɛ, wɔremfa nkyɛ."},{"book":"Mateo","chapter":"12","verse":"32","text":"Deɛ ɔbɛkasa atia Onipa Ba no, wɔde bɛkyɛ no. Nanso, deɛ ɔbɛkasa atia Honhom Kronkron no deɛ, wɔremfa nkyɛ no da biara da."},{"book":"Mateo","chapter":"12","verse":"33","text":"“Dua biara aba na wɔde hunu ne su. Dua pa so aba pa na dua bɔne nso so aba bɔne."},{"book":"Mateo","chapter":"12","verse":"34","text":"Awɔ mma! Ɛbɛyɛ dɛn na abɔnefoɔ sɛ mo atumi aka deɛ ɛyɛ ho asɛm? Deɛ ayɛ akoma ma abu so no na ano ka."},{"book":"Mateo","chapter":"12","verse":"35","text":"Onipa pa anom asɛm da nnepa a ɛwɔ ne mu no adi. Saa ara na onipa bɔne nso anom asɛm da nnebɔne a ɛwɔ ne mu no adi."},{"book":"Mateo","chapter":"12","verse":"36","text":"Mereka makyerɛ mo sɛ, Atemmuo da no, asɛnhunu biara a obi aka no, ɔbɛbu ho akonta."},{"book":"Mateo","chapter":"12","verse":"37","text":"Wʼanomu asɛm so na wɔnam bɛbu wo bem anaa ɛfɔ”."},{"book":"Mateo","chapter":"12","verse":"38","text":"Ɛda bi, Yudafoɔ mpanimfoɔ bi a Farisifoɔ bi ka wɔn ho baa Yesu nkyɛn bɛka kyerɛɛ no sɛ, ɔnyɛ nsɛnkyerɛnneɛ bi nkyerɛ wɔn."},{"book":"Mateo","chapter":"12","verse":"39","text":"Yesu buaa wɔn sɛ, “Ɔman a wɔyɛ abɔnefoɔ a wɔnni gyidie na wɔpɛ sɛ wɔhunu nsɛnkyerɛnneɛ. Nanso, wɔrenhunu nsɛnkyerɛnneɛ biara ka Odiyifoɔ Yona deɛ no ho."},{"book":"Mateo","chapter":"12","verse":"40","text":"Na sɛdeɛ Yona kɔdii bonsu yam nnansa no, saa ara na ɛsɛ sɛ Onipa Ba no kɔdi asase mu nnansa."},{"book":"Mateo","chapter":"12","verse":"41","text":"Atemmuo da no, Ninewe mmarima bɛsɔre atia nnɛmma yi na wɔabu mo fɔ ɛfiri sɛ, ɛberɛ a Yona kaa asɛmpa no, wɔnuu wɔn ho. Nanso, deɛ ɔsene Yona wɔ ha."},{"book":"Mateo","chapter":"12","verse":"42","text":"Atemmuo da no, Seba Ɔhemmaa bɛsɔre atia ɔman yi ɛfiri sɛ, ɔfiri asase ano nohoa bɛtiee Salomo nyansa nsɛm. Nanso, deɛ ɔsene Salomo no wɔ ha."},{"book":"Mateo","chapter":"12","verse":"43","text":"“Saa ɔman debɔneyɛfoɔ yi te sɛ obi a honhommɔne wɔ ne soɔ. Sɛ honhommɔne no tu firi ne mu a, ɛkyinkyini, hwehwɛ homebea nanso, ɛnnya bi."},{"book":"Mateo","chapter":"12","verse":"44","text":"Sɛ ɛba saa a, deɛ honhommɔne no ka ne sɛ, ‘Mɛsane akɔ onipa a mefirii ne mu baeɛ no mu bio.’ Ɔsane kɔ onipa no mu na ɔhunu sɛ ne mu da mpan, na wɔasiesie hɔ fɛfɛɛfɛ a,"},{"book":"Mateo","chapter":"12","verse":"45","text":"ɔsane nʼakyi kɔfa ahonhommɔne afoforɔ nson a wɔyɛ den kyɛn no ba ma wɔn nyinaa bɛtena ne mu. Yei ma onipa no asetena no sɛe kyɛn ne kane asetena no.”"},{"book":"Mateo","chapter":"12","verse":"46","text":"Ɛberɛ a Yesu reka asɛmpa akyerɛ nnipadɔm wɔ efie bi mu no, ne maame ne ne nuanom bɛgyinaa afikyire pɛɛ sɛ wɔne no kasa."},{"book":"Mateo","chapter":"12","verse":"47","text":"Nnipa a wɔwɔ hɔ no mu baako kɔka kyerɛɛ Yesu sɛ, “Wo maame ne wo nuanom gyina afikyire hɔ pɛ sɛ wɔne wo kasa”."},{"book":"Mateo","chapter":"12","verse":"48","text":"Yesu kaa sɛ, “Hwan ne me maame? Ɛhefoɔ ne me nuanom?”"},{"book":"Mateo","chapter":"12","verse":"49","text":"Ɔkaa saa wieeɛ no, ɔde ne nsa kyerɛɛ nnipadɔm no, ka kyerɛɛ nʼasuafoɔ no sɛ, “Yeinom ne me maame ne me nuanom”."},{"book":"Mateo","chapter":"12","verse":"50","text":"Ɔsane kaa bio sɛ, “Obiara a ɔbɛyɛ mʼagya a ɔwɔ ɔsoro no apɛdeɛ no, ɔno ne me nuabarima, ne me nuabaa ne me maame”."}]}