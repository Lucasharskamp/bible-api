{"data":[{"book":"1 Watesaloniki","chapter":"5","verse":"1","text":"Walongu wayetu, kwahera toziya ya kuwalembelera mashaka na shipindi shakulawira shitwatira ashi."},{"book":"1 Watesaloniki","chapter":"5","verse":"2","text":"Toziya maweni mwenga muvimana weri kuwera lishaka lya Mtuwa halizi gambira shimpegu ntambu yakiza pashiru."},{"book":"1 Watesaloniki","chapter":"5","verse":"3","text":"Wantu pawalonga, Kwana ponga na ulolera, uharibisiya haurawili vumu, gambira uvumu wa utama wa mdala yakawera na yinda yakawera kala kulera mwana, su wantu hapeni wayitiri."},{"book":"1 Watesaloniki","chapter":"5","verse":"4","text":"Kumbiti mwenga walongu mwamuluwindu ndiri, na lishaka ali lifiruwa ndiri kuwayizirani vumu gambira shimpegu ntambu yakiza."},{"book":"1 Watesaloniki","chapter":"5","verse":"5","text":"Mwawoseri mwenga mwawananguta wa gulangala na wananguta wa paliwala, twenga twawantu ndiri wa pashiru ama wa luwindu."},{"book":"1 Watesaloniki","chapter":"5","verse":"6","text":"Su natugonja mpota gambira wamonga ntambu yawatenda, kumbiti hatafiruwi tulikali masu na kulilewelera."},{"book":"1 Watesaloniki","chapter":"5","verse":"7","text":"Yawagonja mpota, wagonja pashiru na yawalowera, walowera pashiru."},{"book":"1 Watesaloniki","chapter":"5","verse":"8","text":"Kumbiti twenga twawantu wa paliwala na tufiruwa kulikolamlima, tufiruwa kuvala njimiru na mafiliru gambira nguwu ya chuma ya kushinga pashifuwa, na litumbiru lyetu lya ulopoziwu gambira kofiya ya shuma ya kushinga mtuwi."},{"book":"1 Watesaloniki","chapter":"5","verse":"9","text":"Toziya Mlungu katusyaguliti ndiri twenga twagamiziwi na maya gakuwi, kumbiti kuwanka ulopoziya kupitira Mtuwa gwetu Yesu Kristu,"},{"book":"1 Watesaloniki","chapter":"5","verse":"10","text":"yakahowiti toziya ya twenga, ata patuwera wakomu ama tuhowa su twenga hatulikali pamuhera na yomberi pakizi kayi."},{"book":"1 Watesaloniki","chapter":"5","verse":"11","text":"Su mulitendi kuwera na moyu na mulitangi maweni ntambu yamtenda vinu."},{"book":"1 Watesaloniki","chapter":"5","verse":"12","text":"Walongu wayetu, tuwaluwani muwayupi ligoya walii yawatenda lihengu pakati penu, walii yawawalongoziya mwenga Mumtuwa na kuwafundiza mwenga,"},{"book":"1 Watesaloniki","chapter":"5","verse":"13","text":"muwapanani ligoya likulu na kuwafira toziya ya lihengu lyawu. Muweri na ponga pakati penu."},{"book":"1 Watesaloniki","chapter":"5","verse":"14","text":"Walongu wayetu, tuwagambirani muwaberiziyi wantu yawawera wapweri, muwatendi waweri na moyu wantu yawawera wagoyigoyi, na muwatangi wantu yawawera legilegi, muweri wantu wa kuhepelera."},{"book":"1 Watesaloniki","chapter":"5","verse":"15","text":"Mloli muntu yoseri nakamwuzilira muyaguwi vidoda kwa vidoda, kumbiti mashaka goseri muliholi kuwatendera gaherepa wantu woseri."},{"book":"1 Watesaloniki","chapter":"5","verse":"16","text":"Mnemeleri shipindi shoseri."},{"book":"1 Watesaloniki","chapter":"5","verse":"17","text":"Mumluwi Mlungu pota kutoka,"},{"book":"1 Watesaloniki","chapter":"5","verse":"18","text":"na mlongi mayagashii Mlungu muntambu zoseri, aga ndo mafiliru ga Mlungu kwa mwenga kulikolerana pamuhera na Kristu Yesu."},{"book":"1 Watesaloniki","chapter":"5","verse":"19","text":"Namumlema Rohu Mnanagala,"},{"book":"1 Watesaloniki","chapter":"5","verse":"20","text":"namuuzarawu ujumbi kulawa kwa Mlungu"},{"book":"1 Watesaloniki","chapter":"5","verse":"21","text":"kumbiti mpimi kila shintu, namleka shashiweriti shiheri,"},{"book":"1 Watesaloniki","chapter":"5","verse":"22","text":"na mulikali patali na kila ntambu zya ukondola."},{"book":"1 Watesaloniki","chapter":"5","verse":"23","text":"Mlungu mweni gwa ponga, kawapunga nakamu mwenga muntambu zoseri na kaziloleri hweri rohu zyenu na myoyu na nshimba zyenu kutali na likosa lyoseri pakizaku kayi Mtuwa gwetu Yesu Kristu."},{"book":"1 Watesaloniki","chapter":"5","verse":"24","text":"Yomberi yakawashema mwenga ndo mwaminika, hakatendi hangu."},{"book":"1 Watesaloniki","chapter":"5","verse":"25","text":"Walongu wayetu, twenga viraa mtuluwili kwa Mlungu."},{"book":"1 Watesaloniki","chapter":"5","verse":"26","text":"Muwalamsiyi walongu woseri kwa lilanguliru lya mafiliru."},{"book":"1 Watesaloniki","chapter":"5","verse":"27","text":"Nuwalagalira mwenga kwa litawu lya Mtuwa muwasomeri luhamba alu walongu woseri."},{"book":"1 Watesaloniki","chapter":"5","verse":"28","text":"Manemu ga Mtuwa gwetu Yesu Kristu gaweri pamuhera na mwenga."}]}