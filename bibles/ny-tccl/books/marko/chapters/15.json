{"data":[{"book":"Marko","chapter":"15","verse":"1","text":"Mmamawa, akulu a ansembe pamodzi ndi akuluakulu, aphunzitsi amalamulo ndi olamulira onse anamanga fundo. Anamumanga Yesu, namutenga ndi kukamupereka kwa Pilato."},{"book":"Marko","chapter":"15","verse":"2","text":"Pilato anafunsa kuti, “Kodi Iwe ndi Mfumu ya Ayuda?”"},{"book":"Marko","chapter":"15","verse":"3","text":"Akulu a ansembe anamunenera zinthu zambiri."},{"book":"Marko","chapter":"15","verse":"4","text":"Ndipo Pilato anamufunsanso Iye kuti, “Kodi Iwe suyankhapo kanthu? Tamva zinthu zambiri akukunenerazi.”"},{"book":"Marko","chapter":"15","verse":"5","text":"Koma Yesu sanayankhebe, ndipo Pilato anadabwa."},{"book":"Marko","chapter":"15","verse":"6","text":"Pa nthawi ya Phwando, panali chizolowezi chomasula munthu wamʼndende amene anthu amupempha."},{"book":"Marko","chapter":"15","verse":"7","text":"Munthu wotchedwa Baraba anali mʼndende pamodzi ndi anthu owukira amene anapha anthu pa nthawi ya chipolowe."},{"book":"Marko","chapter":"15","verse":"8","text":"Gulu la anthu linabwera kwa Pilato ndi kumufunsa kuti awachitire zimene amachita nthawi zonse."},{"book":"Marko","chapter":"15","verse":"9","text":"“Kodi mukufuna kuti ndikumasulireni mfumu ya Ayuda?” Pilato anafunsa,"},{"book":"Marko","chapter":"15","verse":"10","text":"podziwa kuti akulu a ansembe anamupereka Yesu kwa iye chifukwa cha nsanje."},{"book":"Marko","chapter":"15","verse":"11","text":"Koma akulu a ansembe anasonkhezera anthu kuti Pilato amasule Baraba mʼmalo mwa Yesu."},{"book":"Marko","chapter":"15","verse":"12","text":"Pilato anawafunsa kuti, “Kodi nanga ndichite chiyani ndi uyu amene mukumutcha mfumu ya Ayuda?”"},{"book":"Marko","chapter":"15","verse":"13","text":"Anafuwula kuti, “Mpachikeni!”"},{"book":"Marko","chapter":"15","verse":"14","text":"Pilato anafunsa kuti, “Chifukwa chiyani? Wapalamula mlandu wotani?”"},{"book":"Marko","chapter":"15","verse":"15","text":"Pilato pofuna kuwakondweretsa anthuwo, anawamasulira Baraba. Analamula kuti Yesu akwapulidwe mwankhanza, ndipo anamupereka kuti akapachikidwe."},{"book":"Marko","chapter":"15","verse":"16","text":"Asilikali anamutenga Yesu ndi kupita naye mʼkati mwa nyumba yaufumu (dera lokhalako asilikali a mfumu) ndipo anasonkhanitsa gulu lonse la asilikali."},{"book":"Marko","chapter":"15","verse":"17","text":"Anamuveka Iye mwinjiro wofiira, kenaka analuka chipewa cha minga ndi kuyika pa mutu pake."},{"book":"Marko","chapter":"15","verse":"18","text":"Ndipo anayamba kunena kwa lye kuti, “Ulemu kwa inu Mfumu ya Ayuda!”"},{"book":"Marko","chapter":"15","verse":"19","text":"Ndipo anamugogoda pa mutu mobwerezabwereza ndi ndodo ndi kumulavulira. Anamugwadira ndi kumulambira Iye."},{"book":"Marko","chapter":"15","verse":"20","text":"Ndipo anamuchita chipongwe, anamuvula mwinjiro wofiira uja ndi kumuveka zovala zake. Kenaka anamutenga kuti akamupachike."},{"book":"Marko","chapter":"15","verse":"21","text":"Munthu wina ochokera ku Kurene, Simoni, abambo a Alekisanda ndi Rufasi amadutsa kuchokera ku dziko la kwawo, ndipo anamuwumiriza kuti anyamule mtanda."},{"book":"Marko","chapter":"15","verse":"22","text":"Anafika naye Yesu pa malo otchedwa Gologota (kutanthauza kuti, malo a bade)"},{"book":"Marko","chapter":"15","verse":"23","text":"Kenaka anamupatsa Iye vinyo wosakaniza ndi mure, koma Iye sanamwe."},{"book":"Marko","chapter":"15","verse":"24","text":"Ndipo anamupachika Iye. Anachita maere ogawana zovala zake kuti aone chimene aliyense angatenge."},{"book":"Marko","chapter":"15","verse":"25","text":"Linali ora lachitatu mmawa pamene anamupachika Yesu."},{"book":"Marko","chapter":"15","verse":"26","text":"Chikwangwani cholembedwapo mlandu wake chinali choti: mfumu ya ayuda."},{"book":"Marko","chapter":"15","verse":"27","text":"Achifwamba awiri anapachikidwanso pamodzi ndi Iye, wina kumanja kwake ndi wina kumanzere kwake."},{"book":"Marko","chapter":"15","verse":"28","text":"(Ndipo malemba anakwaniritsidwa amene amati, “Iye anayikidwa mʼgulu la anthu oyipa).”"},{"book":"Marko","chapter":"15","verse":"29","text":"Amene amadutsa pafupi anamunenera mawu amwano, akupukusa mitu yawo ndi kuti, “Haa! Iwe amene udzawononga Nyumba ya Mulungu ndi kuyimanganso masiku atatu,"},{"book":"Marko","chapter":"15","verse":"30","text":"tsika kuchoka pa mtandapo ndipo udzipulumutse wekha!”"},{"book":"Marko","chapter":"15","verse":"31","text":"Chimodzimodzinso akulu a ansembe ndi aphunzitsi amalamulo anamunyoza Iye pakati pawo. Iwo anati, “Anapulumutsa ena, koma sangathe kudzipulumutsa yekha!"},{"book":"Marko","chapter":"15","verse":"32","text":"Musiyeni Khristu, Mfumu ya Aisraeli, atsike tsopano kuchoka pa mtanda, kuti ife tione ndi kukhulupirira.” Iwonso amene anapachikidwa naye pamodzi anamulalatira."},{"book":"Marko","chapter":"15","verse":"33","text":"Pa ora lachisanu ndi chimodzi masana mdima unabwera pa dziko lonse mpaka pa ora lachisanu ndi chinayi masana."},{"book":"Marko","chapter":"15","verse":"34","text":"Pa ora lachisanu ndi chinayi Yesu analira mofuwula kuti, “Eloi, Eloi, lama sabakitani?” Kutanthauza kuti, “Mulungu wanga, Mulungu wanga, mwandisiyiranji Ine?”"},{"book":"Marko","chapter":"15","verse":"35","text":"Ena amene anali pafupi atamva izi anati, “Tamverani, akuyitana Eliya.”"},{"book":"Marko","chapter":"15","verse":"36","text":"Munthu wina anathamanga, natenga chinkhupule atachiviyika mu vinyo wosasa, anachizika ku mtengo, ndi kumupatsa Yesu kuti amwe. Munthuyo anati, “Musiyeni yekha tsopano. Tiyeni tione ngati Eliya angabwere kudzamutsitsa.”"},{"book":"Marko","chapter":"15","verse":"37","text":"Ndi mawu ofuwula, Yesu anapuma komaliza."},{"book":"Marko","chapter":"15","verse":"38","text":"Chinsalu chotchinga cha mʼNyumba ya Mulungu chinangʼambika pakati kuyambira pamwamba mpaka pansi."},{"book":"Marko","chapter":"15","verse":"39","text":"Ndipo Kenturiyo, amene anayima patsogolo pa Yesu, atamva kulira kwake ndi kuona mmene anafera anati, “Zoonadi, uyu anali Mwana wa Mulungu.”"},{"book":"Marko","chapter":"15","verse":"40","text":"Amayi ena anali patali kuonerera. Pakati pawo panali Mariya Magadalena, Mariya amayi a Yakobo wamngʼono ndi Yose ndi Salome."},{"book":"Marko","chapter":"15","verse":"41","text":"Amayi awa ankamutsatira Iye mu Galileya ndi kumutumikira Iye pa zosowa zake. Amayi enanso ambiri amene anabwera naye ku Yerusalemu analinso pomwepo."},{"book":"Marko","chapter":"15","verse":"42","text":"Linali Tsiku Lokonzekera (kunena kuti, tsiku lomwe limatsatizana ndi Sabata). Choncho madzulo atayandikira,"},{"book":"Marko","chapter":"15","verse":"43","text":"Yosefe wa ku Arimateyu, mkulu wolamulira odziwika bwino, amene amadikirira ufumu wa Mulungu, anapita kwa Pilato molimba mtima ndi kukapempha mtembo wa Yesu."},{"book":"Marko","chapter":"15","verse":"44","text":"Pilato anadabwa pakumva kuti anali atamwalira kale. Anayitana Kenturiyo, namufunsa ngati Yesu anali atamwalira kale."},{"book":"Marko","chapter":"15","verse":"45","text":"Atawuzidwa ndi Kenturiyo kuti zinali motero, anapereka mtembowo kwa Yosefe."},{"book":"Marko","chapter":"15","verse":"46","text":"Choncho Yosefe anagula nsalu yabafuta, natsitsa thupi, ndipo analikulunga mʼnsalu, naliyika mʼmanda amene anawagoba pa mwala. Kenaka anagubuduza mwala umene anatseka nawo mandawo."},{"book":"Marko","chapter":"15","verse":"47","text":"Mariya Magadalena ndi Mariya amayi a Yose anaona kumene anamuyika Yesu."}]}