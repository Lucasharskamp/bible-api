{"data":[{"book":"Luka","chapter":"24","verse":"1","text":"Lyuŵa lyaandanda lya chijuma kundaŵi pe, achakongwe ŵala ŵapite ku lilembe ali ajigele mauta gakununjila gaŵalingenye."},{"book":"Luka","chapter":"24","verse":"2","text":"Paŵaiche ŵalisimene liganga lyekulungwa lila lili lyegalambule pambali kutyochela pakwinjilila mwilembe.Liganga lyagalambulikwe pambali kutyochela mwilembe"},{"book":"Luka","chapter":"24","verse":"3","text":"Nambo paŵajinjile nkati mo nganachisimana chiilu cha Ambuje Che Yesu."},{"book":"Luka","chapter":"24","verse":"4","text":"Paŵaliji nkusimonga kwa ligongo lya yeleyo, kwanakamo ŵandu ŵaŵili uŵawete minjilo jakung'alima nnope ŵajimi pachiŵandi."},{"book":"Luka","chapter":"24","verse":"5","text":"Ŵele achakongwe wo ŵakamwilwe ni lipamba, ŵakoteme. Nambo ŵandu ŵala ŵaasalile, “Kwa chichi nkunsosa jwanjumi pasikati pa ŵandu ŵawe?"},{"book":"Luka","chapter":"24","verse":"6","text":"Ŵelewo nganapagwa apano, asyuchile! Nkumbuchile iŵatite pakunsalila paŵaliji chiŵela ku Galilaya kula,"},{"book":"Luka","chapter":"24","verse":"7","text":"achitiji, ‘Mwana jwa Mundu akusachilwa kuŵichikwa mmakono mwa ŵandu ŵa sambi ni kwaŵamba pa nsalaba nambo pa lyuŵa lyaatatu pakumala chiwa chao chachisyuka.’ ”"},{"book":"Luka","chapter":"24","verse":"8","text":"Pelepo achakongwe wo ŵagakumbuchile maloŵe ga Che Yesu."},{"book":"Luka","chapter":"24","verse":"9","text":"Ŵausile kutyochela ku lilembe ni kwasalila achinduna kumi na moja pamo ni ŵakulijiganya ŵane ngani sya yele yose yo."},{"book":"Luka","chapter":"24","verse":"10","text":"Ŵele uŵaapelechele achinduna syele ngani ŵaliji che Maliamu kutyochela musi wa ku Magidala ni che Joana ni che Maliamu achikulugwe che Yakobo pamo ni achakongwe ŵane uŵalongene nawo."},{"book":"Luka","chapter":"24","verse":"11","text":"Nambo achinduna ŵala nganagakulupililaga maloŵe ga ŵele achakongwe wo ŵaganisisye galiji gangali malumbo."},{"book":"Luka","chapter":"24","verse":"12","text":"Nambo che Petulo ŵajimwiche, ŵalukunwile mpaka ku lilembe ni ŵakoteme ni kulingulila nkati, ŵajiweni sanda pe. Nipele ŵatyosile achisimongaga ni kuliusya yele iyakopochele."},{"book":"Luka","chapter":"24","verse":"13","text":"Lyuŵa lilyolyo, ŵaŵili mwa ŵaŵankuyaga Che Yesu ŵajaulaga ku nsinda umo liina lyakwe Emau, uwaliji kwakutalikangana ni ku Yelusalemu mpela ulendo wa masaa gaŵili."},{"book":"Luka","chapter":"24","verse":"14","text":"Ŵalinji nkukunguluchila yankati yose iyakopochele."},{"book":"Luka","chapter":"24","verse":"15","text":"Paŵakungulukaga ni kuusyana, Che Yesu asyene ŵaŵandichile ni kulongana nawo."},{"book":"Luka","chapter":"24","verse":"16","text":"Ŵaweni kwa meeso gao nambo gasiŵikwe kuti ngasiŵamanyilila."},{"book":"Luka","chapter":"24","verse":"17","text":"Che Yesu ŵausisye, “Ana ngani chi asi sinkukunguluchila nli nkwenda?” Nombewo ŵajimi chimyalalile ni ku meeso kwao kwalilasiche."},{"book":"Luka","chapter":"24","verse":"18","text":"Jumo jwao, liina lyakwe che Kileopa, ŵanjanjile, “Ana mmwemwe pe jwannendo mu Yelusalemu ni ngankuimanyilila indu yaikopochele kweleko agano moŵa ga?”"},{"book":"Luka","chapter":"24","verse":"19","text":"Che Yesu ŵausisye, “Ana ngani chi?” Ŵanyawo ŵanjanjile, “Ngani jankati Che Yesu jwa ku Nasaleti. Jwelejo ŵawoneche ni Akunnungu ni ŵandu wose kuti ŵaliji jwakulondola jwa Akunnungu jwali ni ukombole mu indu iŵapanganyaga ni kuŵecheta."},{"book":"Luka","chapter":"24","verse":"20","text":"Achakulu ŵambopesi ni ilongola ŵetu ŵantyosisye melepe alamulikwe chiwa, nombewo ŵaŵambile pa nsalaba."},{"book":"Luka","chapter":"24","verse":"21","text":"Noweji twaliji ni chilolelo chakuti ŵelewo ni ŵaŵatumikwe kwawombola ŵandu ŵa ku Isilaeli. Nambo lelo jino lili lyuŵa lyaatatu chitandilile kutendekwa yeleyo."},{"book":"Luka","chapter":"24","verse":"22","text":"Sooni achakongwe ŵampepe mumpingo wetu ŵatutojimye. Ŵajawile ku lilembe kundaŵi pe,"},{"book":"Luka","chapter":"24","verse":"23","text":"nambo nganachisimana chiilu chi Che Yesu. Ŵausile ni kutusalila kuti ŵakopochelwe ni achikatumetume ŵa kwinani ŵaŵaasalile kuti ŵelewo ali ŵajumi."},{"book":"Luka","chapter":"24","verse":"24","text":"Ŵandu ŵampepe uŵaliji pamo ni uwe ŵajawile ku lilembe kukulola yele yaŵecheteje achakongwe wo, nambo Che Yesu nganiŵawona.”"},{"book":"Luka","chapter":"24","verse":"25","text":"Nipele, Che Yesu ŵaasalile, “Mwanya nli ŵakuloŵela kwanti yele ni mitima jenu jili jakutopela nkukulupilila maloŵe gose gaŵaŵechete ŵakulondola ŵa Akunnungu."},{"book":"Luka","chapter":"24","verse":"26","text":"Ana nganiyaŵajila Kilisito Nkulupusyo akole masauko ga ni kwanti yeleyo ajinjile mu ukulu wao?”"},{"book":"Luka","chapter":"24","verse":"27","text":"Nipele, ŵaasagamulile gose gagaliji nkwagamba Mmalembelo ga Akunnungu kutandilila mmalembo ga che Musa mpaka mmalembo ga ŵakulondola ŵa Akunnungu wose."},{"book":"Luka","chapter":"24","verse":"28","text":"Paŵaŵandichile aula nsinda uŵajaulaga, Che Yesu ŵatesile mpela akwaula mmbujo ni ulendo."},{"book":"Luka","chapter":"24","verse":"29","text":"Nambo ŵanyawo ŵachondelele kwa kuchalila achitiji, “Ntame nowe pakuŵa sambano kuswele ni chilo chikwinjila.” Nipele ŵajinjile nkati ni kutama nawo."},{"book":"Luka","chapter":"24","verse":"30","text":"Paŵatemi kulya chakulya pamo nawo ŵaujigele nkate ni kwatogolela Akunnungu ni ŵaugaŵenye ni kwapa."},{"book":"Luka","chapter":"24","verse":"31","text":"Kwanakamo meeso gao gaunukwiche ni ŵaamanyilile, nambo Che Yesu ŵatyosile pasikati jao."},{"book":"Luka","chapter":"24","verse":"32","text":"Nipele ŵaŵechetesyene, “Ana ngaŵa mitima jetu jasisimwiche paŵaŵechetaga nowe mwitala mula ni kutusagamukulila Malembelo ga Akunnungu.”"},{"book":"Luka","chapter":"24","verse":"33","text":"Papopo ŵajimi ni kuujila ku Yelusalemu, ŵaasimene achinduna kumi na moja ŵala pamo ni ŵandu ŵane ali asongangene pamo"},{"book":"Luka","chapter":"24","verse":"34","text":"achitiji, “Isyene Ambuje asyuchile ni ŵakopochele che Simoni.”"},{"book":"Luka","chapter":"24","verse":"35","text":"Ni uŵakuyaga Che Yesu ŵaŵili ŵala ŵamanyisye yose iyakopochele mwitala mula ni iŵatite pakwamanyilila Che Yesu paŵagaŵenye nkate."},{"book":"Luka","chapter":"24","verse":"36","text":"Paŵaliji nkuŵecheta gelego, Che Yesu nsyene ŵajimi pasikati pao ni ŵaasalile, “Chitendewele chiŵe kukwenu.”"},{"book":"Luka","chapter":"24","verse":"37","text":"Ŵatojime ni kogopa kwannope achiganisyaga kuti akuliwona lisoka."},{"book":"Luka","chapter":"24","verse":"38","text":"Nambo ŵelewo ŵaasalile, “Uli nkutenguka chichi ni kuŵa ni lipamba mmitima jenu?"},{"book":"Luka","chapter":"24","verse":"39","text":"Nnolanje makono gangu ni makongolo gangu, mmanyililanje kuti ndili une. Mumbapasye mulole pakuŵa lisoka nganilikola chiilu namuno maupa mpela inkuti kunola une.”"},{"book":"Luka","chapter":"24","verse":"40","text":"Paŵamasile kuŵecheta gelego ŵalosisye makono ni makongolo gao."},{"book":"Luka","chapter":"24","verse":"41","text":"Paŵaliji akanaŵe kulupilila kwa ligongo lya kusengwa ni kusimonga Che Yesu ŵausisye, “Nkwete chakulya chachili chose pelepa?”"},{"book":"Luka","chapter":"24","verse":"42","text":"Ŵapele chipande cha somba jejoche."},{"book":"Luka","chapter":"24","verse":"43","text":"Ŵachijigele ni kulya paujo pao."},{"book":"Luka","chapter":"24","verse":"44","text":"Nipele ŵaasalile, “Gelega ni malumbo ga maloŵe ganansalile panaliji pamo ni ŵanyamwe kuti, gaŵajilwe gamalichikwe gose gagalembekwe gagang'ambaga une mu Malajisyo ga Akunnungu gaŵapele che Musa ni itabu ya ŵakulondola ŵa Akunnungu ni mu Sabuli.”"},{"book":"Luka","chapter":"24","verse":"45","text":"Nipele ŵaaunukwile mu lunda lwao kuti akolanje kugamanyilila Malembelo ga Akunnungu,"},{"book":"Luka","chapter":"24","verse":"46","text":"ŵaasalile, “Ilembechekwe Mmalembelo ga Akunnungu kuti Kilisito Nkulupusyo chalagaswe ni chasyuche lyuŵa lyaatatu pakumala chiwa chao,"},{"book":"Luka","chapter":"24","verse":"47","text":"ni kuti ŵandu ŵa ilambo yose chitandile ku Yelusalemu alalichilwe kwa liina lyangu kuti alechanje sambi, nombe Akunnungu chiŵalechelesye."},{"book":"Luka","chapter":"24","verse":"48","text":"Ŵanyamwe ni uchimwasalile ŵandu umboni u."},{"book":"Luka","chapter":"24","verse":"49","text":"None nansyene chinampelechele chilanga cha Atati ŵangu pachanya penu, nambo nnindilile kaje ku Yelusalemu kula mpaka pachimpegwe machili kutyochela kwinani.”"},{"book":"Luka","chapter":"24","verse":"50","text":"Nipele Che Yesu ŵalongwesye kwaula mpaka ku nsinda wa Besania ni ŵanyakwile makono gakwe ni kwapa upile."},{"book":"Luka","chapter":"24","verse":"51","text":"Paŵaliji nkwapa upile po ŵalisapwile ni ŵajigalikwe kwaula kwinani."},{"book":"Luka","chapter":"24","verse":"52","text":"Ŵanyawo ŵapopelele, nombewo ŵausile ku Yelusalemu achichinaga,"},{"book":"Luka","chapter":"24","verse":"53","text":"ŵalonjele pa Nyuumba ja Akunnungu moŵa gose achalapaga Akunnungu."}]}