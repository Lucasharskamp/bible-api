{"data":[{"book":"Kəlɔm","chapter":"17","verse":"1","text":"Kɔ MARIKI osom Musa:"},{"book":"Kəlɔm","chapter":"17","verse":"2","text":"«Məloku Elasar wan wərkun wəka Aruna wəloŋnɛ, a pəliŋ map nɛnc dacɔ, pələm meken pəbɔlɛ, bawo ampus map mamɔkɔ."},{"book":"Kəlɔm","chapter":"17","verse":"3","text":"Map ma arkun aŋɛ ŋanaciya akɔ ŋafinɛ teta kiciya kəŋan mɔ, nətɛmpəs mi, nətəpəs tetek toloŋnɛ. Bawo anamentər mi fɔr ya MARIKI kiriŋ, tɔsɔŋɛ kɔ mɔyɔnɛ mopus, mendeyɔnɛ tɛgbɛkərɛ nnɔ aka Yisrayel ŋayi mɔ.»"},{"book":"Kəlɔm","chapter":"17","verse":"4","text":"Elasar wəloŋnɛ ɛwɛtəs map ma kɔpər mmɛ akɔ nɛnc dɛnadiftɛ teta kiciya kəŋan ŋanamentər mɔ, k'ɛntɛmpəs mi, k'antəpəs mi tetek toloŋnɛ."},{"book":"Kəlɔm","chapter":"17","verse":"5","text":"Tɔyɔnɛ tɛcɛm-cɛməs ta aka Yisrayel, ntɛ tɔŋsɔŋɛ nwɛ o nwɛ ɔntɔyɔnɛ wəloŋnɛ, wərkun nwɛ o nwɛ ɔntɔyɔnɛ yuruya ya Aruna mɔ, ɔfɔmentərnɛ kəmot ka suray MARIKI fɔr kiriŋ, ta pədeyi pəmɔ Kore kɔ acəmɛnɛ ɔn, tantɛ tɔ MARIKI ɛnasom Musa kəloku."},{"book":"Kəlɔm","chapter":"17","verse":"6","text":"Dɔckɔsɔk, kɔ kəloŋkanɛ ka aka Yisrayel fəp ŋayɛfɛ kəcɔpɛnɛ teta Musa kɔ Aruna, ŋacloku: «Nən'ɔsɔŋɛ afum a MARIKI kəfis-fis!»"},{"book":"Kəlɔm","chapter":"17","verse":"7","text":"Ntɛ aka Yisrayel ŋancloŋkanɛ teta Musa kɔ Aruna mɔ, ntɛ ŋanatɛfərnɛ aŋgbancan ŋɛbəpɛnɛ kɔ Kanu mɔ, kɔ kəp kəŋkump ŋi, kɔ nɔrɔ da debeki MARIKI dowurər ŋa."},{"book":"Kəlɔm","chapter":"17","verse":"8","text":"Musa kɔ Aruna ŋaŋkɔ nde aŋgbancan ŋɛbəpɛnɛ tekiriŋ."},{"book":"Kəlɔm","chapter":"17","verse":"9","text":"Kɔ MARIKI oloku Musa:"},{"book":"Kəlɔm","chapter":"17","verse":"10","text":"«Nəbɔlɛnɛ kəloŋkanɛ kaŋkɛ, imələk ŋa katin!»"},{"book":"Kəlɔm","chapter":"17","verse":"11","text":"Kɔ Musa oloku Aruna: «Məlɛk tap məbɛr pi meken ma tetek toloŋnɛ məbɛr pi suray, məkɔ katəna nde kəloŋkanɛ ka aka Yisrayel ŋayi mɔ, məkɔ mətubucnɛ kəsɔkəs ŋa kiciya kəŋan. Mɛtɛlɛ mender MARIKI, pəlɛc peyeŋki poncop!»"},{"book":"Kəlɔm","chapter":"17","verse":"12","text":"Kɔ Aruna ɛlɛk tap, pəmɔ tɔkɔ Musa ɛnaloku kɔ ti mɔ, k'ɛyɛksɛ aloŋkanɛ dacɔ. Pəlɛc pɛnacop nnɔ afum ŋayi mɔ. K'ɛmbɛr suray k'ontubucnɛ kəsɔkəs aka Yisrayel kiciya kəŋan."},{"book":"Kəlɔm","chapter":"17","verse":"13","text":"Aruna pəcəmɛ afi kɔ ayi wəyeŋ dacɔ, kɔ pəlɛc pɛsakɛ."},{"book":"Kəlɔm","chapter":"17","verse":"14","text":"Pəlɛc papɔkɔ pɛnadif afum wul wəco kɔ maŋkəlɛ, masar camət-mɛrəŋ (14.700), ta alɔm afum akɔ ŋanafi teta Kore disrɛ mɔ."},{"book":"Kəlɔm","chapter":"17","verse":"15","text":"Kɔ Aruna ender nnɔ Musa eyi mɔ, nde dəkəbɛrɛ da aŋgbancan ŋɛbəpɛnɛ kɔ Kanu, kɔ pəlɛc pɛsakɛ."},{"book":"Kəlɔm","chapter":"17","verse":"16","text":"Kɔ MARIKI oloku Musa:"},{"book":"Kəlɔm","chapter":"17","verse":"17","text":"«Məloku aka Yisrayel: Məwer ŋa kusuŋka o kusuŋka kəgbo kin, wəkiriŋ ka kusuŋka o kusuŋka pəsɔŋ əm kəgbo kin, ti tɔyɔnɛ cəgbo wəco kɔ mɛrəŋ. Məcic tewe ta kusuŋka o kusuŋka kəgbo kəŋan kəroŋ."},{"book":"Kəlɔm","chapter":"17","verse":"18","text":"Məcic tewe ta Aruna kəgbo ka aLewy. Wəkiriŋ ka kusuŋka o kusuŋka endeyɔ kəgbo kin."},{"book":"Kəlɔm","chapter":"17","verse":"19","text":"Məboc cəgbo cacɔkɔ nde aŋgbancan ŋɛbəpɛnɛ disrɛ, nde kaŋkəra ka Sede tekiriŋ, nde imbəpɛnɛ kɔ nəna mɔ."},{"book":"Kəlɔm","chapter":"17","verse":"20","text":"Wərkun nwɛ indeyɛk-yɛk mɔ, kəgbo kɔn kəndepoŋ. Ti disrɛ indesɔŋɛ aka Yisrayel kəsak kəcɔpɛnɛ tetonu.»"},{"book":"Kəlɔm","chapter":"17","verse":"21","text":"Kɔ Musa osom aka Yisrayel ntɛ: Akiriŋ a cusuŋka fəp ŋasɔŋ kɔ kəgbo kin, wəkiriŋ o wəkiriŋ kəgbo kin ti tɔŋsɔŋ cəgbo wəco kɔ mɛrəŋ. Kəgbo ka Aruna kənayi cəgbo cacɔkɔ dacɔ."},{"book":"Kəlɔm","chapter":"17","verse":"22","text":"Kɔ Musa omboc cəgbo fǝp MARIKI fɔr kiriŋ nde aŋgbancan nŋɛ ŋɔyɔ kaŋkǝrɛ nkɛ amɛŋk yecicǝs ya Sede mɔ disrɛ."},{"book":"Kəlɔm","chapter":"17","verse":"23","text":"Dɔckɔsɔk, ntɛ Musa ɛmbɛrɛ nde aŋgbancan ŋa Sede disrɛ mɔ, kəgbo ka Aruna, nkɛ kəyɔnɛ ka aka kusuŋka ka aLewy mɔ, kəpoŋ. Kənagbuc kɔ kəsɔŋ yɛlɛŋk, kɔ kəwurɛ yokom yololu."},{"book":"Kəlɔm","chapter":"17","verse":"24","text":"Kɔ Musa owurɛ cəgbo fəp MARIKI fɔr kiriŋ, k'ementər ci aka Yisrayel fəp, kɔ ŋanəŋk kɔ nwɛ o nwɛ ɛlɛk kəgbo kɔn."},{"book":"Kəlɔm","chapter":"17","verse":"25","text":"Kɔ MARIKI oloku Musa: «Məluksɛ sɔ kəgbo ka Aruna nde kaŋkəra ka Sede, ntɛ tɔŋsɔŋɛ pamɛŋk ki di teta sede sa tɛgbɛkərɛ ta ayeŋki səbomp. Ti disrɛ məŋyamsɛ ŋa kəcɔpɛnɛ tetem, tɔsɔŋɛ ŋa sɔ kətɔfi.»"},{"book":"Kəlɔm","chapter":"17","verse":"26","text":"Kɔ Musa ɔyɔ tɔkɔ MARIKI ɛnasom kɔ mɔ, kɔ teyi tatɔkɔ."},{"book":"Kəlɔm","chapter":"17","verse":"27","text":"Kɔ aka Yisrayel ŋaloku Musa: «Tosu telip, səna səsɔlɛ, fəp fosu səsɔlɛ!"},{"book":"Kəlɔm","chapter":"17","verse":"28","text":"Nwɛ o nwɛ ɔŋlɔtərnɛ dəkiyi dosoku da MARIKI mɔ, eŋfi! Tantɛ tɔ səndelip kəfis-fis fəp fosu ba?»"}]}