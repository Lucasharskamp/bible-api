{"data":[{"book":"Luka","chapter":"22","verse":"1","text":"Msambu gwa mabumunda gachechema ndiri, yagushemwa Pasaka guweri sambira gusoka."},{"book":"Luka","chapter":"22","verse":"2","text":"Watambika wakulu na wafunda wa Malagaliru waweriti wankusakula njira ya kumlaga Yesu kwa bada, toziya wawatiriti wantu."},{"book":"Luka","chapter":"22","verse":"3","text":"Shetani kamwingiriti Yuda, yawamshema Isikariyoti, yumu gwa wantumini walii lilongu na wawili."},{"book":"Luka","chapter":"22","verse":"4","text":"Su Yuda kagenditi na kuyowera na Watambika wakulu na walolera wa numba nkulu ya Mlungu ntambu ya kumgalambuka Yesu kwawomberi."},{"book":"Luka","chapter":"22","verse":"5","text":"Womberi weniti manemu na wayoweriti na yomberi wamlipi mpiya."},{"book":"Luka","chapter":"22","verse":"6","text":"Yuda kajimiliti, na kaweriti kankusakula lupenyu luherepa lwa kumlaviya Yesu kwawomberi pota na lipinga lya wantu kuvimana."},{"book":"Luka","chapter":"22","verse":"7","text":"Lishaka lisokiti lya msambu gwa mabumunda gachechema ndiri, wakondolu wa shiboga sha Pasaka pawawadumuliti."},{"book":"Luka","chapter":"22","verse":"8","text":"Yesu kawatumiti Peteru na Yohani, kawagambira, “Mgendi mwakatunyawili shiboga sha Pasaka tupati kuliya.”"},{"book":"Luka","chapter":"22","verse":"9","text":"Womberi wamkosiyiti, “Gufira twakanyawi koshi?”"},{"book":"Luka","chapter":"22","verse":"10","text":"Yesu kawankula, “Pamgenda mulushi, hamliwoni na mpalu yakalitwika shiwiga sha mashi. Mmufati mpaka mnumba pakayingira,"},{"book":"Luka","chapter":"22","verse":"11","text":"mumgambiri mweni kana numba, ‘mfunda kankukosiya, shakoshi shumbakati mweni handiyi Pasaka pamuhera na wafundwa wangu?’"},{"book":"Luka","chapter":"22","verse":"12","text":"Yomberi hakawalanguziyi numbakati nkulu mugorofa wayiherepeziya, munyawi amu.”"},{"book":"Luka","chapter":"22","verse":"13","text":"Wagenditi na woniti kila shintu sawa ntambu Yesu yakawagambiriti, wanyawa shiboga sha Pasaka."},{"book":"Luka","chapter":"22","verse":"14","text":"Shipindi pashisokiti, Yesu kalikaliti kuliya shiboga pamuhera na wantumintumi wakuwi."},{"book":"Luka","chapter":"22","verse":"15","text":"Kawagambira, “Nfira nentu kuliya Pasaka ayi pamuhera na mwenga pamberi pa kundabisiya!"},{"book":"Luka","chapter":"22","verse":"16","text":"Nukugambirani ayi ndo Pasaka ya upeleru kuliya na mwenga mpaka palii payiwera kala mu Ufalumi wa Mlungu.”"},{"book":"Luka","chapter":"22","verse":"17","text":"Shakapanu Yesu katola shikombi, kalonga mayagashii Mlungu, kalonga, “Muwanki shikombi ashi na mlandiri woseri."},{"book":"Luka","chapter":"22","verse":"18","text":"Nukugambirani, kwanjira vinu hanandi kayi ndiri divayi ayi mpaka Ufalumi wa Mlungu pawiza.”"},{"book":"Luka","chapter":"22","verse":"19","text":"Shakapanu katoliti libumunda, kalonga mayagashii Mlungu, kalimega na kawapanana womberi pakalonga, “Ayi ndo nshimba ya neni yailaviwa kwajili ya mwenga. Mtendi hangu kwa kunhola neni.”"},{"book":"Luka","chapter":"22","verse":"20","text":"Viraa avi, kawapanana shikombi sha divayi pawaliyiti kala shiboga, pakalonga, “Lutekeru alu ndo lipatanu lya syayi lyalilaviyitwi kwa mwazi gwangu wagwitika toziya ya mwenga"},{"book":"Luka","chapter":"22","verse":"21","text":"“Mloli! Ulii yakang'alambuka ka palaa kankuliya pamuhera naneni."},{"book":"Luka","chapter":"22","verse":"22","text":"Mwana gwa Muntu hakahowi ntambu yakafiriti Mlungu, kumbiti shodi kwa muntu yakamgalambuka!”"},{"book":"Luka","chapter":"22","verse":"23","text":"Palaa wanjiti kulikosiya weni, su gaa pakati petu hakatendi shitwatila ashi."},{"book":"Luka","chapter":"22","verse":"24","text":"Kulawiriti likakatala pakati pa wantumintumi walii gaa ndo hakawezi kuwera mkulu pakati pawu."},{"book":"Luka","chapter":"22","verse":"25","text":"Yesu kawagambira, “Wafalumi wa maisi yawawera ndiri Wayawudi yawakolamlima wantu wawu kwa makakala, nawomberi pawawashema ‘Waganja wa wantu.’"},{"book":"Luka","chapter":"22","verse":"26","text":"Kumbiti nayiwera hangu pakati penu, kumbiti ulii yakaweriti mkulu pakati penu ndo kalazima kaweri mdidiki gwa woseri, na yakawera mlongoziya ndo kaweri ndundami."},{"book":"Luka","chapter":"22","verse":"27","text":"Gaa yakaweriti mkulu, ulii yakalikala pasi kuliya shiboga, ama ulii yakatumika? Imanikana ulii yakalikala pameza kuliya shiboga! Kumbiti neni ndo nandundami pakati penu."},{"book":"Luka","chapter":"22","verse":"28","text":"“Mwenga mlikala pamuwera na neni shipindi shoseri sha kujerwa kwangu,"},{"book":"Luka","chapter":"22","verse":"29","text":"gambira Tati gwangu ntambu yakanupiti ukolamlima, su naneni hanuwapanani ntambu ira ayi."},{"book":"Luka","chapter":"22","verse":"30","text":"Hamlii na kulanda pameza pangu mu Utuwa wangu na hamulikali muvibanta vya ufalumi kugatoza makabila lilongu na mawili ga Israeli."},{"book":"Luka","chapter":"22","verse":"31","text":"“Simoni, Simoni! Gupikaniri! Shetani kapatiti ruusa ya kuwajera mwenga mawoseri, kuvilaviya viherepa kulawa muvidoda, gambira mkulima pakapeta nganu kulawa mumakapi."},{"book":"Luka","chapter":"22","verse":"32","text":"Kumbiti neni nankuluwira kwa Mlungu, Simoni njimiru yaku nayidodomera. Nagwenga pagumbuyira, guwatangi wayagu.”"},{"book":"Luka","chapter":"22","verse":"33","text":"Peteru kamwankula, “Mtuwa, neni ng'enda kala pamuhera na gwenga mushibetubetu, na ata kuhowa pamuhera na gwenga.”"},{"book":"Luka","chapter":"22","verse":"34","text":"Yesu kamuwankula, “Nukugambira gwenga Peteru, pamberi njogolu hakeniwiki leru hagunemi mala ndatu.”"},{"book":"Luka","chapter":"22","verse":"35","text":"Shakapanu Yesu kawakosiyiti wantumintumi wakuwi, “Shipindi shanuwatumiti pota na mpiya, na muhaku ama vilwatu, mpungukiwitwi shintu shoseri?”"},{"book":"Luka","chapter":"22","verse":"36","text":"Yesu kawagambira, “kumbiti vinu, ulii yakawera na muhaku gwa mpiya kagutoli, yakahera na upanga, kawuzi nguwu yakuwi na kahemeri upanga umu.”"},{"book":"Luka","chapter":"22","verse":"37","text":"“Toziya nukugambirani, Malembu Mananagala galembwa, ‘Wamtuliti shipinga shimuwera pamuhera na wavidoda,’ ndo mpaka gatimii kwa neni, toziya shawalemba kuusu neni shankwiza kuwera nakaka.”"},{"book":"Luka","chapter":"22","verse":"38","text":"Wantumintumi walonga, “Guloli Mtuwa! Panu kwana mapanga mawili!”"},{"book":"Luka","chapter":"22","verse":"39","text":"Yesu kalawa mulushi na kugenda, ntambu yaiweriti ntambu yakuwi, kagenda mpaka kulugongu lwa mizeyituni, wafundwa wakuwi wamfata."},{"book":"Luka","chapter":"22","verse":"40","text":"Pakasokiti kuliya kawagambiriti, “Mluwi Mlungu namwingira mukujerwa.”"},{"book":"Luka","chapter":"22","verse":"41","text":"Shakapanu kawaleka kagenda utali wa muntu kuweza kuguma libuwi, kasuntama na kumluwa Mlungu."},{"book":"Luka","chapter":"22","verse":"42","text":"Kalonga, “Tati pagufira, guyiwusiyi nkata ayi ya ndabiku kwa neni. Ata hangu, mafiliru gaku gafiliziwi, pota ganeni ndiri, ira gutendi ntambu yagufira gumweni.”"},{"book":"Luka","chapter":"22","verse":"43","text":"Palaa wamahoka wa Mlungu kulawa kumpindi wamlawira, su wamtanga."},{"book":"Luka","chapter":"22","verse":"44","text":"Pakaweriti mu kutama nentu, kamluwiti Mlungu na livuki limlawiti gambira matoni ga mwazi, gaturukiti pasi."},{"book":"Luka","chapter":"22","verse":"45","text":"Pakaluwiti kala, kawawuyiriti wafundwa wakuwi, kawawoniti wagonja mpota, womberi waweriti na hinginiku."},{"book":"Luka","chapter":"22","verse":"46","text":"Kawagambira, “Iwera ashi mgonja? Mwimuki na mluwi, namwingira mukujerwa.”"},{"book":"Luka","chapter":"22","verse":"47","text":"Yesu pakaweriti kankali kankuyowera, lipinga lya wantu liza palilongoziwa na Yuda, yumu gwa walii wafundwa lilongu na wawili. Yuda kamgenderiti Yesu na kumnonera."},{"book":"Luka","chapter":"22","verse":"48","text":"Yesu kamgambira, “Yuda! Hashi gwankumgalambuka Mwana gwa Muntu kwa kumnona?”"},{"book":"Luka","chapter":"22","verse":"49","text":"Wantumini yawaweriti pamuhera na Yesu pawagawoniti galii gagalawira, womberi wakosiya, “Mtuwa tutumii mapanga getu?”"},{"book":"Luka","chapter":"22","verse":"50","text":"Na yumu gwawu kamkomiti upanga ntumintumi gwa Mtambika Mkulu na kamdumula likutu lyakuwi lya kumliwu."},{"book":"Luka","chapter":"22","verse":"51","text":"Palaa, Yesu kalonga, “Ayi itosha!” Kalishinkula likutu lya muntu ayu, kamuponiziya."},{"book":"Luka","chapter":"22","verse":"52","text":"Shakapanu Yesu kawagambira watambika wakulu, na wakulu wawalolera wa Numba nkulu ya Mlungu na wazewi wawiziti kumubata, “Hashi, mwiza na mapanga na vindonga kumbata gambira neni na mpoka?"},{"book":"Luka","chapter":"22","verse":"53","text":"Kila lishaka panweriti pamuhera na mwenga Mnumba nkulu ya Mlungu mumbata ndiri. Kumbiti ashi ndo shipindi shenu asa, ndo shipindi sha ukolamlima wa luwindu.”"},{"book":"Luka","chapter":"22","verse":"54","text":"Wamubatiti Yesu na kugenda nayu ukaya kwa Mtambika Mkulu, na Peteru kaweriti kankumfata kwa kutali."},{"book":"Luka","chapter":"22","verse":"55","text":"Motu waguwashiti pakati pa uwa, na Peteru kaweriti pamuhera na woseri weni waweriti walikala pamuhera pawayoterata motu."},{"book":"Luka","chapter":"22","verse":"56","text":"Ntumintumi yumu mdala pakamwoniti Peteru kalivaga pakwegera na motu, kamjodoleriti masu na kalonga, “Muntu ayu kaweriti vira pamuhera na Yesu!”"},{"book":"Luka","chapter":"22","verse":"57","text":"Kumbiti Peteru kaberiti pakalonga, “Ndala gwenga, neni nummana ndiri!”"},{"book":"Luka","chapter":"22","verse":"58","text":"Shakapanu hera, muntu yumonga kamwona Peteru na kalonga, “Gwenga gwa yumu gwawu!”"},{"book":"Luka","chapter":"22","verse":"59","text":"Na lisaa limu pamberi, muntu yumonga kamsisitiza pakatakula, “Nakaka ayu kaweriti pamuhera na Yesu, toziya ayu ndo Mgalilaya vira!”"},{"book":"Luka","chapter":"22","verse":"60","text":"Peteru kamwankula, “Mtuwa gwenga, nuvimana ndiri ntambu yagutakula!” Palaa palii, pakaweriti kankali kankuyowera, njogolu kawika."},{"book":"Luka","chapter":"22","verse":"61","text":"Mtuwa kagalambuka na kumlola Peteru, na Peteru kalihola galii Mtuwa gakamgambiriti, “Leru pamberi njogolu keniwika hagunemi mala ntatu.”"},{"book":"Luka","chapter":"22","verse":"62","text":"Peteru kawukiti kugenda kunja, na kalila nentu."},{"book":"Luka","chapter":"22","verse":"63","text":"Wantu walii waweriti wankumlolera Yesu, wamkomiti na kumhigira."},{"book":"Luka","chapter":"22","verse":"64","text":"Wamtawiti shitambala kusheni, na wankumkosiya, “Gutungi! Gani yakakukomiti?”"},{"book":"Luka","chapter":"22","verse":"65","text":"Wamlavilira visoweru vivuwa vya kumwigilanga."},{"book":"Luka","chapter":"22","verse":"66","text":"Lishaka lyalifatiti Yesu wamjegiti mushizyungu. Pashizyungu kuweriti na wazewi na watambika wakulu na wafunda wa malagaliru, womberi waliwoniti pamuhera na Yesu wamjegiti kulongolu kwawu."},{"book":"Luka","chapter":"22","verse":"67","text":"Nawomberi wamgambira, “Gutugambiri! Hashi, gwenga gwa Kristu?” Su Yesu kawagambira, “Ata panuwagambira, hapeni mnjimiri,"},{"book":"Luka","chapter":"22","verse":"68","text":"handa panuwakosiya hapeni mnankuli."},{"book":"Luka","chapter":"22","verse":"69","text":"Kwanjira vinu, Mwana gwa Muntu hakalivagi uwega wa kumliwu wa Mlungu kana makakala goseri.”"},{"book":"Luka","chapter":"22","verse":"70","text":"Woseri walonga, “Ndo kulonga gwenga gwa Mwana gwa Mlungu?”"},{"book":"Luka","chapter":"22","verse":"71","text":"Nawomberi walonga, “Tufira ndiri kayi ukapitawu umonga? Twaweni tupikanira shilii shakatakuliti.”"}]}