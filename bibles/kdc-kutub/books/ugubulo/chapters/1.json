{"data":[{"book":"Ugubulo","chapter":"1","verse":"1","text":"Uno awo ugubulo wa Yesu Kilisito, Imulungu kamgwaa yawalagusile wasang'hanaji zake, mbuli zija zonda zilawilile vino sambi. Kilisito kamtuma msenga wake wa kuulanga yamulongele Yohana msang'hanaji wake mbuli azo."},{"book":"Ugubulo","chapter":"1","verse":"2","text":"Nayo Yohana kasindila kila kinhu kiyawone. Yohana kasimulila usenga wa Imulungu na ukweli ugubuligwe na Yesu Kilisito."},{"book":"Ugubulo","chapter":"1","verse":"3","text":"Kamweda munhu yosoma mbuli zili mkitabu kino kili na mbuli za ulaguzi, na wamweda wanhu otegeleza na kuzigoga mbuli za ulaguzi zandikigwe mna ikitabu kino! Kwavija kipindi cha mmabehi baho zolawilila mbuli zose zino."},{"book":"Ugubulo","chapter":"1","verse":"4","text":"Niye Yohana nowandikila wanhu wamtogole Yesu mna ivibumbila saba vili ako Asiya."},{"book":"Ugubulo","chapter":"1","verse":"5","text":"na kulawa kwa Yesu Kilisito yotamaniligwa, yogubula ukweli wa mbuli ya Imulungu, yeli wa ichanduso kuzilibuka kwa wafile, vivija ayo yowatawala wandewa wa mwiisi."},{"book":"Ugubulo","chapter":"1","verse":"6","text":"na katutenda tuwe undewa wa walava nhosa, tumsang'hanile Imulungu, Tatake. Yesu Kilisito yagweleligwe ukulu na nguvu siku zose! Ona."},{"book":"Ugubulo","chapter":"1","verse":"7","text":"Tegelezeni, kokwiza mna gamawingu! Kila munhu komona, hata waja wamuhomile. Makabila gose geli mwiisi gomuyalalila. Ona iwe vivo!"},{"book":"Ugubulo","chapter":"1","verse":"8","text":"“Niye na Alufa na Omega, wa ichanduso na wa ikimambukizo,” kolonga Mndewa Imulungu yeli na Udahi wose, yakalile baha, yeli baha, na yonda yawe baha."},{"book":"Ugubulo","chapter":"1","verse":"9","text":"Niye Yohana ndugu yenu, na kwa kuilumba na Yesu nina fungu hamoja na mweye mna gamagayo na nina fungu hamoja na mweye muundewa wake na kufunga umoyo. Niye ngaligwa kugodekigwa mkisiwa kikemigwa Patimo mbuli ya kuwapetela wanhu mbuli ya Imulungu na kwa mbuli ya kuwalongela wanhu ukweli ugubuligwa na Yesu."},{"book":"Ugubulo","chapter":"1","verse":"10","text":"Mna isiku ya Mndewa nimema Loho wa Imulungu, mhulika sauti ng'hulu, iigalile na sauti ya mhalati, inongela kuchugu changu."},{"book":"Ugubulo","chapter":"1","verse":"11","text":"Inongela, “Wandike mkitabu mbuli zino ziwona, abaho kigale ikitabu kwa wanhu wamtogole Yesu mvibumbila vili mna gamabuga gano saba, Efeso na Simuna na Peligamoni na Tuatila na Salide na Filadelifia na Laodikea.”"},{"book":"Ugubulo","chapter":"1","verse":"12","text":"Nihinduka ndole nani yolonga na niye, nyona vinhu saba va zahabu va kwikila taa,"},{"book":"Ugubulo","chapter":"1","verse":"13","text":"hagati yake kukala na imoja kamba Mwana wa Munhu kakala yavalile kiwalo kitali na mkwiji wa zahabu mna imhambaga."},{"book":"Ugubulo","chapter":"1","verse":"14","text":"Mvili zake zikala nzelu chuwee kamba pamba na meso gake gamwekamweka kamba moto ukwaka,"},{"book":"Ugubulo","chapter":"1","verse":"15","text":"magulu gake gang'ala kamba shaba isomigwe na kusunhigwa ng'hani, sauti yake ibuma kamba mazi gokilima."},{"book":"Ugubulo","chapter":"1","verse":"16","text":"Mumkono wake wa kudila kakala yagogile nhondo saba, na mmulomo wake dilawa panga dikanha kuno na kuno. Kihanga chake king'ala kamba zuwa da imisi."},{"book":"Ugubulo","chapter":"1","verse":"17","text":"Vinimulolile nigwa mmagulu gake kamba munhu yafile, keka mkono wake wa kudila uchanha yangu kanongela, “Sikuudumbe! Niye na wa ichanduso na wa ikimambukizo."},{"book":"Ugubulo","chapter":"1","verse":"18","text":"Niye ayo heyo yeli mgima! Ng'hala nifile, lakini sambi na mgima siku zose. Nina luvugulo lwa ifa na kowochola wanhu wafile."},{"book":"Ugubulo","chapter":"1","verse":"19","text":"Avo, wandike kila kinhu kiuwona, vinhu vose viuwona sambi na vija vonda vilawilile baho kumwande.”"},{"book":"Ugubulo","chapter":"1","verse":"20","text":"Dino dijo fambulo da nhondo saba ziuwone mumkono wangu wa kudila, na vija vinhu saba va zahabu va kwikila taa. Nhondo saba awo wasenga wa kuulanga wa vibumbila saba va wanhu wamtogole Yesu, na vija vinhu saba va zahabu va kwikila taa vivo vibumbila saba va wanhu wamtogole Yesu."}]}