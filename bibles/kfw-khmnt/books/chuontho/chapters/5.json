{"data":[{"book":"Chuontho","chapter":"5","verse":"1","text":"Takkha Ananias inti miring inkhat anumei Sapphira le inruoiya inmani ram lekkhat inleijuor."},{"book":"Chuontho","chapter":"5","verse":"2","text":"takkha anumeile in-inzootna ah sial lekkhatchu inkhoithenli inda, halli lekkhat kha tirton ngaidiang ahongpeluut."},{"book":"Chuontho","chapter":"5","verse":"3","text":"Peter in amadiang aleiti, “Ananias, nang in Ratha Inthiang diang maleisei thonasik ah, khawa ram man kha lekkhat nakhoithenli danasik ah angsikme namalung Seitan nimintor?"},{"book":"Chuontho","chapter":"5","verse":"4","text":"Khawa kha najuormaklai nata emak abe? halli khawa kha najuorsuoli aman kha-um nangta eii, kha e-inchu angsikme hinthonasik ah namalungnga ningaidon? nang in mi ngai diangnga maleisei nitho-emak takkha Pathian diang maleisei nitho eii.”"},{"book":"Chuontho","chapter":"5","verse":"5","text":"Ananias in hiwahi ajetli-jetmak, apurra athijei; hiwa kajet rakip um inleichi theijei."},{"book":"Chuontho","chapter":"5","verse":"6","text":"Halli ruothar ngai inheiluut ah, akaluong kha puonna inkatuomma, inkeisuo-ah inleiphuum jei."},{"book":"Chuontho","chapter":"5","verse":"7","text":"Phadan inthumdaam omli, anumei khan akasuok kha jetleiya ahongluut."},{"book":"Chuontho","chapter":"5","verse":"8","text":"Peter in ama diang arakella, “Naruothar le ram ningjuor kha aman hiseng bitbe keidiang rilro?”"},{"book":"Chuontho","chapter":"5","verse":"9","text":"Khawa jarra Peter in amadiang ati, “Naruothar le nang in angsikme Pumi Ratha kha ensinnasik ning-inzootna? enro naruothar kaphuum mi ngaikha kotkuung inhongtungjei, inmani'n nang um innakadom suoksik eii.”"},{"book":"Chuontho","chapter":"5","verse":"10","text":"Khawa laitak khan ama kha Peter kekuungnga apurra athijei. Halli ruothar ngaikhan inheiluut pha ama kathi kha injuomujei, khat-um inmani'n ama kha inkadomma aruothar sirra inphuumjei."},{"book":"Chuontho","chapter":"5","verse":"11","text":"Koisuok pumpuile hiwa chongkajet rakip inraya ah inleichi theijei."},{"book":"Chuontho","chapter":"5","verse":"12","text":"Chuon-inlak ngai khat-um inthomatormak katamtak chuon tirton ngai'n mipui karra inleithojei, halli kangamna rakip in solomon tuolla malung inkhatbit ah in-intuup."},{"book":"Chuontho","chapter":"5","verse":"13","text":"Takkha tu-inkhat innum inmanile lei-inchunpuimu, takkha inmani kha mirakip in inleikaya."},{"book":"Chuontho","chapter":"5","verse":"14","text":"Kha-ennum Pumi kangamna mipui katamtak pasal khat-um numeisa ngaikha inmani rup karra kheel kheella inhong-inchundel."},{"book":"Chuontho","chapter":"5","verse":"15","text":"Tirton ngai chuontho inlak jarra, Peter in aheiwana khan ama raliimbit in tuka-ang lekkhat chungnga achulnasik akana mi ngaikha lamkhan inhongruoiya zaalmun khat-um saponpher chungnga inleiminzaal."},{"book":"Chuontho","chapter":"5","verse":"16","text":"Halli Jerusalem koolla kaom khuopui mi ngai inhongnga akana ngai emakli akathamak ratha insuungnga kaluut ngai inhongruoi, halli inmani rakip inleimindam jei."},{"book":"Chuontho","chapter":"5","verse":"17","text":"Khawasuo Thiampu Kaliankhet khat-um amale inruoipui rakip, tichu Sadducee rup ngaikhan tirton ngai chungnga ra-otna kha aleisip; khawa jarra inmani'n tirtonngai minpoong nasik inlei-inzootna jei."},{"book":"Chuontho","chapter":"5","verse":"18","text":"Inmani'n tirton ngaikha insurli, mikhumna khan indajei."},{"book":"Chuontho","chapter":"5","verse":"19","text":"Takkha khawani zaan Pumi tirton inkhat in mikhumna suongkot kha amalongnga, tirton ngaikha akeisuoli ati,"},{"book":"Chuontho","chapter":"5","verse":"20","text":"“Nangni siru Biak-inn suungnga juongir-inlang, hiwa ringkhuothar jarra mi rakip diang juorilru.”"},{"book":"Chuontho","chapter":"5","verse":"21","text":"Inmani'n hiwa injetpha, Biak-inn khan ziingtiang khuo warli inluut ah inleiminchu jei."},{"book":"Chuontho","chapter":"5","verse":"22","text":"Takkha chuonkaroon ngaikhan mikhumna intungpha, tirton ngaikha inmani'n mikhumna khan jomumujei, halli inkirra chong injuopejei,"},{"book":"Chuontho","chapter":"5","verse":"23","text":"“Keini'n mikhumna kintungpha, mikhumna kha kacheet kathatak ah inkhar halli raalpa katho rakip ngai'n kotkuungnga inngaak kha kinjomu, takkha keini'n kot kha kinmalongpha, asuung khan mi tu-inkhat keini'n jomumung inti.”"},{"book":"Chuontho","chapter":"5","verse":"24","text":"Biak-inn lamkakeipa le thiampu kalian ngaikhan hiwa chong injetpha, angme tirton ngai diangnga akasuok jei hi tia inmalung inleiminpoong."},{"book":"Chuontho","chapter":"5","verse":"25","text":"Halli mi inkhat ahongluut ah inmani diang ati, “Enru, nangni'n mikhumna-ah ningda mi ngaikhan Biak-inn khan inngirra mi ngaikha inminchuwa inom.”"},{"book":"Chuontho","chapter":"5","verse":"26","text":"Khawa jarra lamkakeipa khan achuon thopui ngaikhale inruoiya insiya inmani kha wuok-ranleiya injuoruoijei, ajarchu inmanikha lungtumma nadeeng inte tia mi ngaikha inleichi."},{"book":"Chuontho","chapter":"5","verse":"27","text":"Inmani'n tirton ngaikha inheiruoi phakhan, Sanhedrin ngai maikuungnga inleiminngir, halli Thiampu Kaliankhet khan inmani diang chong aleirakel."},{"book":"Chuontho","chapter":"5","verse":"28","text":"“Hiwa mipa raminghin minchumaru tia keini'n nangnidiang chongkha kana ah kinape-emak abe?” “takkha enru, nangni minchuna kha Jerusalem pumpuiya inthangjei, nangni'n keini chungnga ama kathihi naseng nasik ningmanuom.” Matt 27:25"},{"book":"Chuontho","chapter":"5","verse":"29","text":"Peter le tirton ngaikhan inleimasang, “Keini'n mi ngai chong neek ah Pathian chong kha kinjuisik asuok."},{"book":"Chuontho","chapter":"5","verse":"30","text":"Nangni'n Thing cross ah ningmakaiya ningthat Jisu kha keini kinpi-kinpu ngai Pathian khan anaminringpijei."},{"book":"Chuontho","chapter":"5","verse":"31","text":"Israel ngai malungthuul nasikle manu ngaidamna kapesik, Pathian in amahi Lamkakei khat-um Kasanringpa enasik akut changtiang kaom sik-ah kadom minsaangjei."},{"book":"Chuontho","chapter":"5","verse":"32","text":"Halli achong kajui inmani ngaidiangnga Pathian akutchoipe Ratha Inthiangle keini ngaiseng um sakhi kin eii.”"},{"book":"Chuontho","chapter":"5","verse":"33","text":"Sanhedrin intuup ngaikhan hiwa chong injetpha inmalung anaheiya inmani kha inleithat zootjei."},{"book":"Chuontho","chapter":"5","verse":"34","text":"Sanhedrin ngai karra araming Gamaliel inti Pharisee Dan karu inkhat, mi rakip in inkayapa khan angirra, tirton ngaikha phabongkhat tuoltiang ruoinasik chong aleipeii,"},{"book":"Chuontho","chapter":"5","verse":"35","text":"halli ama'n Sanhedrin ngaidiang aleiti, “E Israel mi ngai, hiwa mi-ngai chungnga angme ningthosik kha nangni ngaidonsiakru."},{"book":"Chuontho","chapter":"5","verse":"36","text":"Ajarchu hiwa nikhuo matiang atheinuo ah mikalok ka-eii kati Theudas inti khat aleiom, amadiang mi rajamili daam inleijui, takkha ama inthatpha anuk kajui ngaikha inchek-chaidarra inmang suojei."},{"book":"Chuontho","chapter":"5","verse":"37","text":"Khawa suonuk milu inteel phakhan Galilee mi Judas ahongsuoknook ah eii, mi katamtak in anuk inleijui takkha ama um inthatjei, halli anuk kajui ngaikha inchek-chaidar suojei."},{"book":"Chuontho","chapter":"5","verse":"38","text":"Hiwa jarra, kei'n nangnidiang kirilhi eii, hiwa mi ngai masuoru, iteii inchungnga thomaru, ajarchu inchuon minsuuk li intho chuonngaihi miringnga inphut e-inchu, alajomangsik eii,"},{"book":"Chuontho","chapter":"5","verse":"39","text":"takkha Pathian diangnga e-inchu, nangni'n inmanihi minmang matornutun, nangni Pathian chungnga indeipui ning esik eii.”"},{"book":"Chuontho","chapter":"5","verse":"40","text":"halli inmani'n tirton ngaikha inkoiluut ah, inleiwuok, Jisu ramingnga chong inrilmak nasik chongkanatak inpeli, inmani kha inleimasuojei."},{"book":"Chuontho","chapter":"5","verse":"41","text":"Khawajarra tirton ngai'n Jisu ramingnga injak kakhaang in anem tia inrokle inruoiya uparup ngaikha inleimathaanjei."},{"book":"Chuontho","chapter":"5","verse":"42","text":"Halli nisuo ah Biak-inn khat-um inn inna Jisu hi Messiah eii ti chongkahoi kaminchu karilpi leidamu."}]}