{"data":[{"book":"LUKA","chapter":"14","verse":"1","text":"Zua dimwe da Mhumulo Yesu kachola kuja mandia kung'anda ya mkulu imwe wa Mafalisayo, wanhu wakala womulola goya."},{"book":"LUKA","chapter":"14","verse":"2","text":"Haulongozi wake kukala na munhu yali na utamu wa kuvuha lukuli."},{"book":"LUKA","chapter":"14","verse":"3","text":"Yesu kawauza wafundiza Malagizo ga Musa na Mafalisayo, yolonga, “Malagizo getu gotutogoza kuhonya Mdizua da Mhumulo, ama gotugomesa?”"},{"book":"LUKA","chapter":"14","verse":"4","text":"Ila hewo hawalongile kinhu chochose. Yesu kamgoga ija imunhu kamuhonya, abaho, kamuleka yachole na zake."},{"book":"LUKA","chapter":"14","verse":"5","text":"Abaho, kawalongela, “Yalihi mmwanza wenu mwanage ama ng'ombe wake yehengila mdisima, yondayaleke kumulava mbwisa Mdizua da Mhumulo?”"},{"book":"LUKA","chapter":"14","verse":"6","text":"Ila hewo wanyamala."},{"book":"LUKA","chapter":"14","verse":"7","text":"Yesu kawona avija wahenza wayagwe viwokala wosagula ivigoda va haulongozi, avo kawalongela wanhu wose hala dino,"},{"book":"LUKA","chapter":"14","verse":"8","text":"“Munhu yahakugoneka halusona lwa zengele, sambiukale m'vigoda va haulongozi. Ihalawila kagonekigwa munhu yali na twaga kubanza gweye yeheza,"},{"book":"LUKA","chapter":"14","verse":"9","text":"na mwenekae wenu, yawagoneke gweye na heyo, kokwiza na kukulongela, ‘Mnegele ino yakale hano.’ Avo vivo vondausegele kuno ukona kinyala uikunyate uchola kukala kuchugu."},{"book":"LUKA","chapter":"14","verse":"10","text":"Ila uhagonekigwa hanhu, genda ukakale kigoda cha kuchugu, avo mwenekae wenu kokwiza hauli na kulonga, ‘Izo kuno kuulongozi, mbwigaangu, ukale hanhu hanogile.’ Dino dokugwaa kituno hameso ga wahenza wose."},{"book":"LUKA","chapter":"14","verse":"11","text":"Kwavija munhu yoyose yokiituniza mwenyego kobwezwa hasi, na ayo yoibweza hasi mwenyego kotunizwa.”"},{"book":"LUKA","chapter":"14","verse":"12","text":"Abaho, Yesu kamulongela mwenekae wake, “Mana uwagomela wanhu mandia ga imisi ama mandia ga ichungulo, sambiuwagoneke wambwiga zako ama wandugu zako ama wanhu wa lukolo lwako ama wanhu wa habehi yako wali wagoli, kwavija na hewo kwiza wokugoneka, mkutenda vino kolihigwa gaja gautendile."},{"book":"LUKA","chapter":"14","verse":"13","text":"Uhatenda mandia ga lusona, wagoneke wakumbulu, mbetembete, walemale ivipindi, na vimbugumbugu,"},{"book":"LUKA","chapter":"14","verse":"14","text":"na gweye komotezwa kwavija hewo hawadaha kukuliha. Ila Mulungu kokuliha kuna idizua da kuzusigwa kwa wanhu walibule uzenzeleganye.”"},{"book":"LUKA","chapter":"14","verse":"15","text":"Imwe wa wanhu wakalile na heyo hameza, kagahulika gaja, kamulongela Yesu, “Kamota ng'hani munhu ayo yondayaje kulusona Muundewa wa Mulungu!”"},{"book":"LUKA","chapter":"14","verse":"16","text":"Yesu kamulongela, “Kukala na munhu imwe yatendile lusona lukulu ng'hani, abaho, kawagoneka wanhu bwando."},{"book":"LUKA","chapter":"14","verse":"17","text":"Kipigiti cha kuja vikivikile, kamulagiza nyakadala wake yakawalongele wahenza zake, ‘Izoni, vinhu vose visasaligwa vimala!’"},{"book":"LUKA","chapter":"14","verse":"18","text":"Ila kila munhu kasonga kulava uyalazi wake, waichanduso kamulongela ija inyakadala, ‘Nigula mgunda avo nolondigwa nikaulole, chonde togola uyalazi wangu.’"},{"book":"LUKA","chapter":"14","verse":"19","text":"Waikabili kalonga, ‘Nigula ng'ombe longo dimwe wa kulimila, avo nochola kuwageza, chonde ndeka nyhole.’"},{"book":"LUKA","chapter":"14","verse":"20","text":"Iyagwe kalonga, ‘Nisola mtwanzi sambi baha, avo sidaha kwiza.’"},{"book":"LUKA","chapter":"14","verse":"21","text":"“Ija inyakadala kabwela, kamsimulila mbuli zose mkulu wake. Ija imkulu kagevuzika ng'hani avo kamulongela nyakadala wake, ‘Hima, genda mzinzila ng'hulu na ndodo za mkiwambo, ukawagale wakumbulu, mbetembete, vimbugumbugu, na walemale.’"},{"book":"LUKA","chapter":"14","verse":"22","text":"Ija inyakadala kamulongela, ‘Mkulu, gaja gose gaulagize gatendigwa, ila hana nafasi isigala.’"},{"book":"LUKA","chapter":"14","verse":"23","text":"Avo mkulu ija kamulongela nyakadala wake, ‘Genda m'balabala ng'hulu na ndodo za muisi ukawashulutize wanhu wose weze kwingila giladi ng'anda yangu imeme.’"},{"book":"LUKA","chapter":"14","verse":"24","text":"Nowalongela mweye mose kamba, ‘Waja wagonekigwe haichanduso, haduhu hata imwe yondayalanze vakuja vangu!’ ”"},{"book":"LUKA","chapter":"14","verse":"25","text":"Zua dimwe dale kulu da wanhu dikala diilongoza na Yesu, kahinduka kawalongela,"},{"book":"LUKA","chapter":"14","verse":"26","text":"“Munhu yoyose yokwiza kumwangu, na kuno koleka kuninogela nie kubanza tataake na mamaake, na mtwanzi wake, na wanage, na wandugu zake na lumbu zake na hata ugima wake mwenyego, hadaha kuwa mwanahina wangu."},{"book":"LUKA","chapter":"14","verse":"27","text":"Munhu yoyose yoleka kupapa msalaba wake na kung'holeleza hadaha kuwa mwanahina wangu."},{"book":"LUKA","chapter":"14","verse":"28","text":"“Vino yalihi mmwanza wenu yahalonda kuzenga ulingo, yondayaleke kukala hasi tanhu, yalole kamba kana hela za kwishilizila sang'hano ija?"},{"book":"LUKA","chapter":"14","verse":"29","text":"Kamba hatendile vino, yahamambukiza umsingi na kuhumwa kumambukiza, wanhu wondawone gaja galawilile womseka,"},{"book":"LUKA","chapter":"14","verse":"30","text":"wolonga, ‘Munhu ino kasonga kuzenga ila hadahile kwishilizila isang'hano.’"},{"book":"LUKA","chapter":"14","verse":"31","text":"“Ama mndewa yalihi yochola kugomba na mndewa iyagwe, yoleka tanhu kukala na kugelegeza kamba heyo na asikali zake alufu longo dimwe kodaha kugomba na mndewa ija yokwiza kugomba na heyo yali na asikali alufu malongo mabili?"},{"book":"LUKA","chapter":"14","verse":"32","text":"Kamba ihawa hadaha, kowagala wasenga wakaiting'hane na ija imndewa iyagwe, wakamgwile mavindi kulonda tindiwalo kipigiti yang'hali kutali.”"},{"book":"LUKA","chapter":"14","verse":"33","text":"Yesu kamambukiza, “Vivija haduhu yoyose mmwanza wenu yodaha kuwa mwanahina wangu kamba halekile vinhu vake vose vayalinavo."},{"book":"LUKA","chapter":"14","verse":"34","text":"“Munyu unoga, ila uhagiza kilandu chake, haduhu nzila iyagwe ya kuutenda unoge kabili."},{"book":"LUKA","chapter":"14","verse":"35","text":"Haunoga kinhu, kwikigwa mmigunda ama kutibulizwa na mhugutu, ila wanhu wowasa kunze. Yali na magwiti na yahulike!”"}]}