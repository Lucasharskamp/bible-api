{"data":[{"book":"Mangane Singena","chapter":"6","verse":"1","text":"Isirayila kaane mini xanbini Misiran yamanani, na ɲɛɛ kɛmɛ naanin ɲɛɛ tonge solomasɛxɛden nan yi a ra, Sulemani yi Alatala Batu Banxin ti fɔlɔ, a mangayaan ɲɛɛ naanindena Isirayila xun na Siwi kiken na, naxan findixi ɲɛɛn kike firinden na."},{"book":"Mangane Singena","chapter":"6","verse":"2","text":"Manga Sulemani banxin naxan ti Alatala xa, na kuyana nɔngɔnna yɛ tonge sennin, a yigbona nɔngɔnna yɛ mɔxɔɲɛ, a yitena a yɛ tonge saxan."},{"book":"Mangane Singena","chapter":"6","verse":"3","text":"Ala Batu Banxin so dɛɛn palaan yi kuya nɔngɔnna yɛ mɔxɔɲɛ, naxan nun banxin yɛtagini gboon yi lan. A kuyana Ala Batu Banxin dɛ ra nɔngɔnna yɛ fu."},{"book":"Mangane Singena","chapter":"6","verse":"4","text":"Mangan yi foye sode faɲine rafala banxin ma."},{"book":"Mangane Singena","chapter":"6","verse":"5","text":"A yi kore banxi radigilinxine ti banxin kanken nabilinni, pala gbeen nun pala raɲanna ma, a yi konkone ti a rabilinni."},{"book":"Mangane Singena","chapter":"6","verse":"6","text":"Kore banxin laberaxini gbona nɔngɔnna yɛ suulun, a tagixina nɔngɔnna yɛ sennin, a saxandena nɔngɔnna yɛ solofere, amasɔtɔ banxini gboon mi yi lan a yiren birin yi, alogo xalanbene nama so banxin kankeni."},{"book":"Mangane Singena","chapter":"6","verse":"7","text":"A to yi Ala Batu Banxin tima, e gɛmɛ masolixine nan nawali naxanye yi rafalaxi e malanxi dɛnaxan yi. Dɛɛramaan mi rawali, bunbi mi rawali, wuremase yo xui mi mini banxin tideni."},{"book":"Mangane Singena","chapter":"6","verse":"8","text":"Kore banxin xurin konkone so dɛɛn yi banxin yiifanna nan ma, e yi tema teden nan ma kore banxin tagixini, e nun kore banxi saxandeni."},{"book":"Mangane Singena","chapter":"6","verse":"9","text":"Sulemani to yelin Ala Batu Banxin tiyɛ, a yi a xunna so suman farinne nun suman xalanbene ra."},{"book":"Mangane Singena","chapter":"6","verse":"10","text":"Kore banxin naxanye birin yi Ala Batu Banxin nabilinxi, a yi nɔngɔnna yɛ suulun dɔxɔ ne birin dɛ, a yi e nun Ala Batu Banxin nabira e bode ma suman wudine ra."},{"book":"Mangane Singena","chapter":"6","verse":"11","text":"Alatala yi falan ti Sulemani xa, a naxa,"},{"book":"Mangane Singena","chapter":"6","verse":"12","text":"“I Ala Batu Banxini ito tima, xa i sigan ti kiin lanxi n ma tɔnne ma, xa i n ma sariyane birin suxu, xa i n ma yamarine birin suxu, i yi bira e fɔxɔ ra, nayi, n layirin naxan tongoxi i fafe Dawuda xa, n na rakamalima nɛn i xa."},{"book":"Mangane Singena","chapter":"6","verse":"13","text":"N luma nɛn Isirayila kaane tagi, n mi Isirayila rabeɲinma, n ma yamana.”"},{"book":"Mangane Singena","chapter":"6","verse":"14","text":"Sulemani yi yelin Ala Batu Banxin tiyɛ."},{"book":"Mangane Singena","chapter":"6","verse":"15","text":"Walikɛne yi suman farinne sa banxin kanken kuixine ma, keli bɔxɔni han kore, a yi wudin sa a kuiin ma, a yi fɔfɔ farinne sa banxin lonna ma."},{"book":"Mangane Singena","chapter":"6","verse":"16","text":"A yi banxin kuiin naɲanni taxun suman farinne ra keli bɔxɔni han kore nɔngɔnna yɛ mɔxɔɲɛ, a mɛn findi pala raɲanna ra Ala Batu Banxin kui naxan yi xili yire sariɲanxi fisamantenna."},{"book":"Mangane Singena","chapter":"6","verse":"17","text":"Nɔngɔnna yɛ tonge naanin nan yi Ala Batu Banxin pala gbeen pala raɲanna yɛtagi."},{"book":"Mangane Singena","chapter":"6","verse":"18","text":"Suman wudin naxan yi banxin kui, ne yi rafalaxi se fuge sawura faɲine nun kundi sawurane nan na, sumanna nan yi a birin na, gɛmɛ yo mi yi toma."},{"book":"Mangane Singena","chapter":"6","verse":"19","text":"Sulemani yi pala raɲanni tɔn Ala Batu Banxin kui alogo a xa Alatalaa Layiri Kankiraan dɔxɔ na."},{"book":"Mangane Singena","chapter":"6","verse":"20","text":"Pala raɲanna yi kuya nɔngɔnna yɛ mɔxɔɲɛ, a yigbona nɔngɔnna yɛ mɔxɔɲɛ, a yitena nɔngɔnna yɛ mɔxɔɲɛ. Sulemani yi xɛma faɲi yilɛnlɛnxine sa a ma, a mɔn yi xɛma faɲin sa saraxa ganden ma a dɛnaxan nafala suman wudin na."},{"book":"Mangane Singena","chapter":"6","verse":"21","text":"A xɛma faɲi yilɛnlɛnxine sa banxin kuiin ma, a yi xɛma yɔlɔnxɔnne radangu pala raɲanna yɛtagi, a xɛma yilɛnlɛnxine sa a ma."},{"book":"Mangane Singena","chapter":"6","verse":"22","text":"A yi xɛma faɲi yilɛnlɛnxine sa banxin birin ma, saraxa ganden naxan yi pala raɲanna yɛtagi, a xɛma yilɛnlɛnxine sa na ma."},{"book":"Mangane Singena","chapter":"6","verse":"23","text":"A yi maleka gubugubu kan sawura firin yitɔn yire sariɲanxi fisamantenna kui Oliwi wudin na, e yitena nɔngɔnna yɛ fu."},{"book":"Mangane Singena","chapter":"6","verse":"24","text":"Maleka sawura singen gubugubu keden yi kuya nɔngɔnna yɛ suulun, boden fan yi kuya nɔngɔnna yɛ suulun, keli a gubugubun boden xunna ma sa ti boden xunna ra, nɔngɔnna yɛ fu."},{"book":"Mangane Singena","chapter":"6","verse":"25","text":"Nɔngɔnna yɛ fu nan yi maleka sawura firinden fan na. Maleka sawura firinne kuyan nun e kiin birin yi lan."},{"book":"Mangane Singena","chapter":"6","verse":"26","text":"Nɔngɔnna yɛ fu nan yi maleka gubugubu kan sawura firinne birin yiteen na."},{"book":"Mangane Singena","chapter":"6","verse":"27","text":"Sulemani yi maleka sawurane ti pala raɲanna tagini. E gubugubune yi raminixi. A singen gubugubun yi sigaxi han banxin kanken fɔxɔ kedenna, sawura firinden gabutɛɛn fan yi sigaxi han banxin kanken fɔxɔ kedenna bonna. E gubugubune xunne yi dɔxi e bode ra banxin tagini."},{"book":"Mangane Singena","chapter":"6","verse":"28","text":"Sulemani yi xɛma yilɛnlɛnxine sa maleka sawurane ma."},{"book":"Mangane Singena","chapter":"6","verse":"29","text":"A yi maleka sawurane nun tugu bili sawurane nun se fuge sawura faɲine rafala Ala Batu Banxin kanken nabilinne birin yi, a fanna nun a kuina."},{"book":"Mangane Singena","chapter":"6","verse":"30","text":"A yi xɛmaan sa banxin lonna ma pala firinne birin yi."},{"book":"Mangane Singena","chapter":"6","verse":"31","text":"A yi dɛɛn fɔxɔ firin kanna ti pala raɲanna ma Oliwi wudine ra, a dɛɛn ti wudine yitaxun dɔxɔ suulun nan na."},{"book":"Mangane Singena","chapter":"6","verse":"32","text":"Oliwi wudin nan yi dɛɛn fɔxɔ firinne ra. A yi maleka sawurane nun tugu bili sawurane nun ɲɔxɔnde sawura faɲine rafala dɛɛn ma, a yi xɛma yilɛnlɛnxine sa dɛɛn ma, a mɔn yi xɛmaan sa maleka sawurane nun tugu bili sawurane ma."},{"book":"Mangane Singena","chapter":"6","verse":"33","text":"A mɔn yi pala gbeen dɛ ti wudine liga na kiini Oliwi wudin na, koni dɛɛn ti wudine yi yitaxunxi dɔxɔ naanin nan na."},{"book":"Mangane Singena","chapter":"6","verse":"34","text":"Dɛɛn fɔxɔ firinne birin yi rafalaxi fɔfɔ farinne nan na naxanye yitaxunxi fɔxɔ firin firinna ra."},{"book":"Mangane Singena","chapter":"6","verse":"35","text":"A yi maleka gubugubu kan sawurane nun tugu bili sawurane nun se fuge sawura faɲine rafala dɛɛne ma, a yi xɛma bɔnbɔxin sa sawurane ma."},{"book":"Mangane Singena","chapter":"6","verse":"36","text":"A mɔn yi gɛmɛ sansanna bilin saxan nafala, a suman wudin bilin keden sa a fari."},{"book":"Mangane Singena","chapter":"6","verse":"37","text":"A mangayaan ɲɛɛ naanindeni, Siwi kiken na, e yi Alatala Batu Banxin bɛtɛn sa."},{"book":"Mangane Singena","chapter":"6","verse":"38","text":"A mangayaan ɲɛɛ fu nun kedendeni, Bulu kiken na, naxan findixi ɲɛɛn kike solomasɛxɛden na, banxin wanle birin yi ɲan alo a yi lan kii naxan yi. Sulemani a ti ɲɛɛ solofere nan bun."}]}