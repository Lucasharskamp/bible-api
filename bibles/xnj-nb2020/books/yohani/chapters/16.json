{"data":[{"book":"Yohani","chapter":"16","verse":"1","text":"“Nivajovili malovi genaga, muni mkoto kuleka kusadika."},{"book":"Yohani","chapter":"16","verse":"2","text":"Vandu yati vakuvavinga nyenye munyumba za kukonganekela Vayawudi. Kangi lukumbi lubwela mundu yoyoha mweakuvakoma nyenye yati iholalela akumhengela Chapanga."},{"book":"Yohani","chapter":"16","verse":"3","text":"Mambu genago yati vakuvakitila ndava vangammanya Dadi, wala nene."},{"book":"Yohani","chapter":"16","verse":"4","text":"Hinu, nivajovili mambu ago muni lukumbi lwenulo paluhikayi mkoto kukosiwa kuvya navajovili.”"},{"book":"Yohani","chapter":"16","verse":"5","text":"Nambu hinu nikumhambila mweanitumili yula, kawaka hati mmonga winu mweakunikota ‘Wihamba koki?’"},{"book":"Yohani","chapter":"16","verse":"6","text":"Ndava ya mambu genivajovili mitima yinu yivii ngolongondi neju."},{"book":"Yohani","chapter":"16","verse":"7","text":"Nambu nene nikuvajovela uchakaka, mbanga yinu nene nihamba, muni ngati nangahamba mtangatila nakubwela kwinu. Nambu nakahambayi, ndi, nikumtuma kwinu."},{"book":"Yohani","chapter":"16","verse":"8","text":"Mwene peibwela yati akuvalangisa vandu va mulima kuvya vaumanyili lepi uchakaka kuvala kumbudila Chapanga, na kuyidakiliwa palongolo ya Chapanga na kuhamuliwa na Chapanga."},{"book":"Yohani","chapter":"16","verse":"9","text":"Vaumanyi lepi uchakaka kumvala kumbudila Chapanga muni vanisadiki lepi nene."},{"book":"Yohani","chapter":"16","verse":"10","text":"Vaumanyili lepi uchakaka ndava ya vandu kuyidakiliwa palongolo ya Chapanga, muni nihamba kwa Dadi, na nyenye nakuniwona kavili."},{"book":"Yohani","chapter":"16","verse":"11","text":"Vaumanyili lepi uchakaka kumvala Chapanga kuvahamula vandu, muni mkulu wa mulima uwu amali kuhamuliwa.”"},{"book":"Yohani","chapter":"16","verse":"12","text":"“Nakona nivii nagu gamahele gakuvajovela, ndi kwa hinu muhotola lepi kugakamula goha."},{"book":"Yohani","chapter":"16","verse":"13","text":"Nambu peibwela mwene Mpungu Msopi mweakuvajovela uchakaka ndava ya Chapanga, yati akuvalongosa muuchakaka woha. Yati ijova lepi kwa uhotola waki mwene, nambu yati ijova geagayuwini kuhuma kwa Dadi na kuvajovela gegibwela."},{"book":"Yohani","chapter":"16","verse":"14","text":"Mwene yati akunipela ukulu nene ndava muni yati akuvamanyisa gegihuma kwa nene gala."},{"book":"Yohani","chapter":"16","verse":"15","text":"Goha geavinagu Dadi ndi ga nene, ndi nijova kuvya Mpungu Msopi mwenuyo yati akuvajovela gegihuma kwa nene.”"},{"book":"Yohani","chapter":"16","verse":"16","text":"“Lusigalili lukumbi luhupi nyenye nakuniwona, na kangi lukumbi luhupi kavili yati mukuniwona!”"},{"book":"Yohani","chapter":"16","verse":"17","text":"Vawuliwa vaki vangi vakakotana, “Mana yaki kyani? Peakutijovela, lwakona lukumbi luhupi nakumuwona na kavili lukumbi luhupi yati mukuniwona na kangi ijova ndava muni nihamba kwa Dadi!”"},{"book":"Yohani","chapter":"16","verse":"18","text":"Hinu vakavya mkukotana, “Lilovi lenili leijova, lusigalili lukumbi luhupi ndi kyani? Timanyi lepi ijova kyani.”"},{"book":"Yohani","chapter":"16","verse":"19","text":"Yesu amanyili kuvya vigana kumkota, mwene akavajovela, wu, mkotana ndava ya gala genavajovili. Lwakona lukumbi luhupi na nyenye nakuniwona, na kangi lukumbi luhupi yati mukuniwona kavili?"},{"book":"Yohani","chapter":"16","verse":"20","text":"Chakaka nikuvajovela, nyenye yati muvemba na kulola mvinisu mumtima winu, nambu vandu va mulima yati viheka. Mwalavya ngolongondi nambu ngolongondi yati ying'anamuka na kuvya luheku."},{"book":"Yohani","chapter":"16","verse":"21","text":"Mdala peiveleka ivya ngolongondi ndava lukumbi lwa mvinisu luhikili, nambu akamala kuveleka mwana ikosiwa mvinisu wula, ndava ya luheku lwa mwana avelekiwi pamulima."},{"book":"Yohani","chapter":"16","verse":"22","text":"Mewawa nyenye mwava ngolongondi hinu, nambu nalavabwelela kavili, na nyenye luheku yati lumema mu mitima yinu kawaka mundu mweiwusa luheku lwinu."},{"book":"Yohani","chapter":"16","verse":"23","text":"Ligono lenilo nakuniyupa chochoha. Chakaka nikuvajovela, chindu chochoha chemukumuyupa Dadi kwa liina langu yati akuvapela."},{"book":"Yohani","chapter":"16","verse":"24","text":"Mbaka hinu nakumuyupa chochoha kwa liina langu. Myupa na nyenye yati mwipewa, muni luheku lwinu lutimila."},{"book":"Yohani","chapter":"16","verse":"25","text":"“Nivajovili mambu genago kwa luhumu. Nambu lukumbi lubwela penapo nakujova kavili kwa luhumu, ndi nikuvajovela hotohoto kumvala Dadi,"},{"book":"Yohani","chapter":"16","verse":"26","text":"ligono ilo, yati muyupa kwa liina langu, amala nikuvajovela lepi kuvya yati niyupa kwa Dadi ndava yinu,"},{"book":"Yohani","chapter":"16","verse":"27","text":"Ndava muni Dadi mwene akuvagana. Akuvagana ndava nyenye mukunigana nene na kunisadika, kuvya nihumili kwa Dadi."},{"book":"Yohani","chapter":"16","verse":"28","text":"Nene nihumili kwa Dadi, nikabwela pamulima apa, kavili nikuuleka mulima na kuwuya kwa Dadi.”"},{"book":"Yohani","chapter":"16","verse":"29","text":"Vawuliwa vaki vakamjovela, “Lola! Hinu ulongela hotohoto, changali kujova kwa miluhumu."},{"book":"Yohani","chapter":"16","verse":"30","text":"Hinu timanyili kuvya veve ukugamanya mambu goha, amala kawaka ndava ya mundu kukota chindu, ndi tisadika kuvya wahumili kwa Chapanga.”"},{"book":"Yohani","chapter":"16","verse":"31","text":"Yesu akavayangula, “Wu, hinu mwisadika?"},{"book":"Yohani","chapter":"16","verse":"32","text":"Nambu lukumbi luhika, kangi lumali kuhika, ndi mwavoha nyenye yati mupechengana kila mmonga kwaki, na kunileka namwene. Nambu nene nakuvya namwene, ndava muni Dadi avi pamonga na nene."},{"book":"Yohani","chapter":"16","verse":"33","text":"Nivajovili mambu genaga, muni mvya na uteke mukuwungana na nene. Pamulima yati mwipata mang'ahiso, nambu mkangamala mumitima! Nene niuhotwili mulima!”"}]}