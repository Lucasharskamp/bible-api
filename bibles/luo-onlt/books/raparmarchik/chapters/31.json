{"data":[{"book":"Rapar Mar Chik","chapter":"31","verse":"1","text":"Eka Musa nodhi mowuoyo ne jo-Israel kowacho niya,"},{"book":"Rapar Mar Chik","chapter":"31","verse":"2","text":"“Koro sani an ja-higni mia achiel gi piero ariyo kendo koro ok anyal dhi nyime gi telonu. Jehova Nyasaye osewachona ni, ‘Ok iningʼad Jordan.’"},{"book":"Rapar Mar Chik","chapter":"31","verse":"3","text":"Jehova Nyasaye ma Nyasachu owuon biro telo e nyimu. Enotiek dhout pinjego duto kendo unukaw pinjegigo duto. Omiyo Joshua notelnu mana kaka Jehova Nyasaye osewacho."},{"book":"Rapar Mar Chik","chapter":"31","verse":"4","text":"Jehova Nyasaye notimnegi mana gima ne otimone Sihon kod Og, ruodhi ma jo-Amor kaachiel gi pinjegi."},{"book":"Rapar Mar Chik","chapter":"31","verse":"5","text":"Jehova Nyasaye nochiwgi e lwetu to nyaka utimnegi gik moko duto ma asechikou."},{"book":"Rapar Mar Chik","chapter":"31","verse":"6","text":"Beduru gi chir kendo motegno. Kik uluorgi kendo kik gimi chunyu nyosre, nimar Jehova Nyasaye ma Nyasachu biro dhi kodu; ok enoweu kata jwangʼou.”"},{"book":"Rapar Mar Chik","chapter":"31","verse":"7","text":"Eka Musa noluongo Joshua ma owuoyone e nyim jo-Israel duto niya, “Bed motegno kendo ma jachir, nimar nyaka idhi gi jogi e piny mane Jehova Nyasaye osingore ne kweregi ni nomigi kendo nyaka ipog-gi kaka girkeni margi."},{"book":"Rapar Mar Chik","chapter":"31","verse":"8","text":"Jehova Nyasaye owuon biro dhi nyimu kendo nobed kodu, ok noweu kata jwangʼou. Kik ubed maluor, bende kik chuny nyosre.”"},{"book":"Rapar Mar Chik","chapter":"31","verse":"9","text":"Kuom mano Musa nondiko chikegi mi omiyogi jodolo, ma yawuot Lawi, mane otingʼo Sandug Muma mar singruok Jehova Nyasaye. Jodong Israel bende nomi chikego."},{"book":"Rapar Mar Chik","chapter":"31","verse":"10","text":"Eka Musa nomiyogi chik niya, “E giko mar higa mar abiriyo ka mar abiriyo, ma en higa mar weyo gope, ma bende en kinde mar Sawo mar kiche,"},{"book":"Rapar Mar Chik","chapter":"31","verse":"11","text":"ka jo-Israel duto obiro mochungʼ e nyim Jehova Nyasaye kama obiro yiero, nyaka usomnegi chikegi."},{"book":"Rapar Mar Chik","chapter":"31","verse":"12","text":"Chokuru ji, chwo, mon kod nyithindo kaachiel gi jopinje mamoko modak e miechu mondo giwinj chikego eka mondo giwinj kendo gipuonjre luoro Jehova Nyasaye ma Nyasachu kendo girit wechene duto maber."},{"book":"Rapar Mar Chik","chapter":"31","verse":"13","text":"Nyithindgi ma ok ongʼeyo chikni nyaka winji mondo opuonjre luoro Jehova Nyasaye ma Nyasachu ndalo ma udakgo e piny ma ubiro kawo ka usengʼado aora Jordan.”"},{"book":"Rapar Mar Chik","chapter":"31","verse":"14","text":"Jehova Nyasaye nowachone Musa niya, “Ndaloni mar tho koro chiegni. Omiyo biuru gi Joshua mondo uchungʼ e dho Hemb Romo kama abiro miye tich.” Eka Musa kod Joshua nobiro mochungʼ e dho Hemb Romo."},{"book":"Rapar Mar Chik","chapter":"31","verse":"15","text":"Eka Jehova Nyasaye nofwenyore ka siro e rumbi, kendo rumbi nochungʼ e dhood Hema."},{"book":"Rapar Mar Chik","chapter":"31","verse":"16","text":"Jehova Nyasaye nowachone Musa niya, “Ka isetho to jogi biro dwanyore gi nyiseche mamoko manie piny ma udonjoe, kendo gibiro jwangʼa ma giwe singruok mane atimo kodgi."},{"book":"Rapar Mar Chik","chapter":"31","verse":"17","text":"Odiechiengno anabed gi mirima kodgi mi ajwangʼ-gi, abiro pandonegi wangʼa kendo enotiekgi. Gik mamono kendo maricho notimrenegi kendo odiechiengno ginipenjre ni, ‘Donge masiragi osebiro nikech Nyasachwa ok nikodwa?’"},{"book":"Rapar Mar Chik","chapter":"31","verse":"18","text":"Odiechiengno anapand wangʼa nikech timbegi mamono ma gisebedo ka gitimo mar lamo nyiseche mamoko."},{"book":"Rapar Mar Chik","chapter":"31","verse":"19","text":"“Kuom mano koro ndikni wendni kendo ipuonj jo-Israel kaka iwere mondo wendno obednegi janeno e kinda kodgi."},{"book":"Rapar Mar Chik","chapter":"31","verse":"20","text":"Ka asekelogi e piny ma opongʼ gi chak kod mor kich, ma en piny mane asingora kakwongʼora ne kweregi, kendo ka gisemetho ma gibedo gi mor, to ginidogi ir nyiseche mamoko ma gilamgi, kagiweya kendo ketho singruokna."},{"book":"Rapar Mar Chik","chapter":"31","verse":"21","text":"Ka masiche mangʼeny kod chandruok otimorenegi, to wendni nobed janeno e kinda kodgi, nimar wachni nyikwagi wigi ok nowilgo. Angʼeyo gima giikore mar timo, kata kane pok akelogi e piny mane asingonegi kakwongʼora.”"},{"book":"Rapar Mar Chik","chapter":"31","verse":"22","text":"Kuom mano Musa nondiko wendno chiengʼno mopuonje jo-Israel."},{"book":"Rapar Mar Chik","chapter":"31","verse":"23","text":"Jehova Nyasaye ne ochiko Joshua wuod Nun niya, “Bed motegno kendo ma jachir, nimar inikel jo-Israel e piny mane asingoranegi kakwongʼora ni anamigi kendo an awuon nabed kodi.”"},{"book":"Rapar Mar Chik","chapter":"31","verse":"24","text":"Kane Musa osetieko ndiko wechegi e kitabu manie chik koa e chakruok nyaka giko,"},{"book":"Rapar Mar Chik","chapter":"31","verse":"25","text":"chikni ne omiyo jo-Lawi mane otingʼo Sandug Muma mar singruok mar Jehova Nyasaye."},{"book":"Rapar Mar Chik","chapter":"31","verse":"26","text":"Nowachonegi niya, “Kaw Kitabu mar Chikegi mondo ikete but Sandug Muma mar singruok mar Jehova Nyasaye ma Nyasachi. Kitabuni nodongʼ kaka janeno e kinda kodu."},{"book":"Rapar Mar Chik","chapter":"31","verse":"27","text":"Angʼeyo ni un jongʼanyo ma wigi tek. Kaka usebedo ka ungʼanyo ne Jehova Nyasaye kapod angima kendo an kodu, to koro unungʼany marom nade bangʼ kasetho."},{"book":"Rapar Mar Chik","chapter":"31","verse":"28","text":"Choknauru jodongo mag ogandau to gi jotendu duto, mondo awuo e wechegi e itgi kendo mondo aluong polo gi piny obedna janeno kuomgi."},{"book":"Rapar Mar Chik","chapter":"31","verse":"29","text":"Nimar angʼeyo ni bangʼ thona an gi adiera ni udhi bedo jo-mibadhi mi unuwe yore mane achikou. E ndalo mabiro masira nomaku nikech unutim richo e nyim Jehova Nyasaye kendo unujimb mirimbe gi gik ma lwetu oseloso.”"},{"book":"Rapar Mar Chik","chapter":"31","verse":"30","text":"Kuom mano Musa nosomo weche manie wendni kochake nyaka otieke ka oganda jo-Israel ochokore:"}]}