{"data":[{"book":"1 Timotheo","chapter":"1","verse":"1","text":"An Paulo jaote Kristo Yesu kaluwore gi Chik Nyasaye ma Jawarwa, kod Kristo Yesu, ma en genowa,"},{"book":"1 Timotheo","chapter":"1","verse":"2","text":"Andikoni in Timotheo wuoda mar adier kuom yie:"},{"book":"1 Timotheo","chapter":"1","verse":"3","text":"Kaka ne anyisi mondo itim kane an e wuodha madhiyo Makedonia, adwaro mondo imed bedo Efeso nikech jomoko ni kuno mapuonjo ji puonj mag miriambo manyaka ikwergi mondo giwe timo kamano."},{"book":"1 Timotheo","chapter":"1","verse":"4","text":"Bende giwe keto chunygi e sigendini manono gi sigendini mag nonro mag anywola ma ok rum. Gik ma kamagi medo mana mbaka makelo miero kar gero tich Nyasaye, ma gerore kuom yie."},{"book":"1 Timotheo","chapter":"1","verse":"5","text":"To wach maduongʼ mar Chikni en hera mawuok e chuny maler kendo maonge bura kod yie mar adier."},{"book":"1 Timotheo","chapter":"1","verse":"6","text":"Jomoko osebaro oweyo magi mi gidonjo e mbekni mag oyuma maonge tiendgi."},{"book":"1 Timotheo","chapter":"1","verse":"7","text":"Gigombo mondo gibed jopuonj Chik to gikia tiend gik ma giwacho kata gik ma giwuoyo kuomgi."},{"book":"1 Timotheo","chapter":"1","verse":"8","text":"Wangʼeyo ni chik ber mana ka ngʼato konyore kode e yo mowinjore."},{"book":"1 Timotheo","chapter":"1","verse":"9","text":"Wangʼeyo bende ni chik ok oket ni joma kare, to okete ni joketh chik gi jonjore; gi joma okia Nyasaye, kod joricho, gi joma timbegi ochido, kod joma odagi lemo; bende ni joma nego wuonegi kata minegi. Bende chikno oket ni jonek"},{"book":"1 Timotheo","chapter":"1","verse":"10","text":"gi jochode, kod chwo ma terore gi chwo wetegi gi joma timo ohand wasumbini gi jo-miriambo, kod joma kwongʼore kariambo chutho mondo gigweny adiera. Adier chik oket ne gimoro amora makedo gi puonj mar adier."},{"book":"1 Timotheo","chapter":"1","verse":"11","text":"Puonjno owinjore kod Injili man-gi duongʼ mar Nyasaye mogwedhi, mane oket e lweta."},{"book":"1 Timotheo","chapter":"1","verse":"12","text":"Agoyo erokamano ni Kristo Yesu Ruodhwa mosemiya teko nikech ne okwana kaka ja-adiera mi oyiera e tichne."},{"book":"1 Timotheo","chapter":"1","verse":"13","text":"Kata obedo ni chon ne awuoyo marach kuom Nyasaye kendo ne asando joma oyie ka akwiny, to nokecha nikech natimo gigo kuom kia kendo kuom bedo maonge yie."},{"book":"1 Timotheo","chapter":"1","verse":"14","text":"Ngʼwono mar Ruodhwa ne ool kuoma mogundho, kaachiel gi yie kod hera mayudore kuom Kristo Yesu."},{"book":"1 Timotheo","chapter":"1","verse":"15","text":"Wach mar adier mowinjore ji oyiego chuth en ni Kristo Yesu nobiro e piny mondo owar joricho, to an e jaricho marachie moloyo joricho duto."},{"book":"1 Timotheo","chapter":"1","verse":"16","text":"To kuom mano Yesu Kristo nokecha an mane an jaricho ewi joricho duto, mondo onyis ngʼwonone maduongʼ maonge giko kuoma. Nodwaro mondo abed ranyisi, ne joma biro yie kuome mondo oyud ngima mochwere."},{"book":"1 Timotheo","chapter":"1","verse":"17","text":"Opak Ruodhwa mochwere! En Ruoth ma ok tho, kendo ma ok ne. En e Nyasaye kende. Duongʼ kod pak odogne nyaka chiengʼ. Amin."},{"book":"1 Timotheo","chapter":"1","verse":"18","text":"Timotheo wuoda, amiyi Chikni kaluwore gi weche mane okor kuomi chon. Ti kod chikni mondo iked lweny maber,"},{"book":"1 Timotheo","chapter":"1","verse":"19","text":"kisiko e yie motegno ka chunyi ok ngʼadni bura kaka jaketho. Jomoko osedagi winjo bura ma chunygi ngʼadonegi kuom gik maricho ma gitimo, omiyo koro yiegi osenimo."},{"book":"1 Timotheo","chapter":"1","verse":"20","text":"Moko kuom jogo gin Humenayo gi Aleksanda, ma aseketo e lwet Satan mondo opuonjre ni kik giyany Nyasaye."}]}