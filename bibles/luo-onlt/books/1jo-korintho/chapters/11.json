{"data":[{"book":"1 Jo-Korintho","chapter":"11","verse":"1","text":"Luwuru timna, mana kaka an bende aluwo tim Kristo."},{"book":"1 Jo-Korintho","chapter":"11","verse":"2","text":"Agoyonu erokamano nikech usiko upara e yore duto, kendo nikech umako puonj duto mane amiyou."},{"book":"1 Jo-Korintho","chapter":"11","verse":"3","text":"To adwaro mondo ungʼe ni Kristo ewi dichwo ka dichwo, kendo ni dichwo ewi dhako, to Nyasaye ewi Kristo."},{"book":"1 Jo-Korintho","chapter":"11","verse":"4","text":"Kuom mano, dichwo malemo kata makoro e chokruok koumo wiye ochayo Kristo."},{"book":"1 Jo-Korintho","chapter":"11","verse":"5","text":"Kamano bende dhako malemo kata makoro e chokruok, ka ok otweyo kitamba okuodo wi chwore, nikech onge pogruok e kinde gi dhako moliel yie wiye."},{"book":"1 Jo-Korintho","chapter":"11","verse":"6","text":"Ka dhako ok dwar tweyo kitamba, to ber kata mondo oliel yie wiye. To kaka en wichkuot ka dhako olielo yie wiye mapoth, to ber otwe kitamba."},{"book":"1 Jo-Korintho","chapter":"11","verse":"7","text":"Dichwo to ok owinjore oum wiye nikech en ranyisi mar Nyasaye gi duongʼne; dhako to en ranyisi mar duongʼ mar dichwo."},{"book":"1 Jo-Korintho","chapter":"11","verse":"8","text":"Dichwo ne ok oa kuom dhako, to dhako ema ne oa kuom dichwo."},{"book":"1 Jo-Korintho","chapter":"11","verse":"9","text":"To bende, dichwo ne ok ochwe ne dhako, to dhako ema ne ochwe ni dichwo."},{"book":"1 Jo-Korintho","chapter":"11","verse":"10","text":"Nikech wachni kendo nikech malaike, dhako mondo oum wiye kaka ranyisi ni en e bwo loch."},{"book":"1 Jo-Korintho","chapter":"11","verse":"11","text":"Kata kamano, kuom Ruoth, dhako ok nyal dak maonge dichwo mana kaka dichwo bende ok nyal dak maonge dhako."},{"book":"1 Jo-Korintho","chapter":"11","verse":"12","text":"Nimar, mana kaka dhako nochwe koa kuom dichwo, e kaka dichwo bende inywolo gi dhako, to gik moko duto oa kuom Nyasaye."},{"book":"1 Jo-Korintho","chapter":"11","verse":"13","text":"Penjreuru un uwegi ni: Bende en gima kare mondo dhako olam Nyasaye ka ok otweyo kitamba e wiye?"},{"book":"1 Jo-Korintho","chapter":"11","verse":"14","text":"Donge en gima ongʼere ne ji duto ni wich maboyo en wichkuot ni dichwo?"},{"book":"1 Jo-Korintho","chapter":"11","verse":"15","text":"To ka dhako yie wiye boyo, to en duongʼ mare, nikech yie wich maboyo omiye kaka raum."},{"book":"1 Jo-Korintho","chapter":"11","verse":"16","text":"Ka ngʼato kuomu dwaro kwedo ma, to ongʼe ni waonge gi tim mopogore gi mwapuonjoni, kendo kata kanise duto mag Nyasaye ongego."},{"book":"1 Jo-Korintho","chapter":"11","verse":"17","text":"Puonj makoro amiyou sani to ok anyal pakoue, nikech kinde duto ma uchokoru kaachiel to chokruoku kelo mana rach kar kelo ber."},{"book":"1 Jo-Korintho","chapter":"11","verse":"18","text":"Mokwongo awinjo ni ka uchokoru kaachiel kaka kanisa, to nitie pogruok e kindu, kendo anyalo yie ni wachno en adier."},{"book":"1 Jo-Korintho","chapter":"11","verse":"19","text":"Mano emomiyo nitiere pogruok e kindu mondo joma Nyasaye oyiego ongʼere maler."},{"book":"1 Jo-Korintho","chapter":"11","verse":"20","text":"Ka uchokoru kanyakla, to nenore ni ok ucham Sap Ruoth;"},{"book":"1 Jo-Korintho","chapter":"11","verse":"21","text":"nikech ka uchiemo to ngʼato ka ngʼato rikni gichamo chiembe owuon, ma ok orito jowetene; omiyo jomoko kuomu denyo, to jomoko kuomu to mer."},{"book":"1 Jo-Korintho","chapter":"11","verse":"22","text":"Donge un gi miechu munyalo chiemoe kendo methoe? Koso uchayo kanisa Nyasaye, momiyo ukuodo wi joma ochando? Angʼo ma dawachnu? Uparo ni dapaku kuom wachni? Ok kamano ngangʼ!"},{"book":"1 Jo-Korintho","chapter":"11","verse":"23","text":"Puonj mane ayudo kuom Ruoth mi amiyou chal kama: Ruoth Yesu nokawo makati e otienono mane ondhogee,"},{"book":"1 Jo-Korintho","chapter":"11","verse":"24","text":"kendo bangʼ kosegoyo erokamano nongʼingo, kowacho niya, “Ma en ringra mochiw nikech un, timuru ma ka uparago.”"},{"book":"1 Jo-Korintho","chapter":"11","verse":"25","text":"Kamano bende bangʼ chiemo nokawo kikombe, mi owacho niya, “Kikombeni en singruok manyien motim gi remba; timuru ma, kinde duto mumadhee, mondo uparago.”"},{"book":"1 Jo-Korintho","chapter":"11","verse":"26","text":"Nikech ka usiko uchamo makatini kendo umadho kikombeni, to unyiso tho mar Ruoth nyaka chop oduogi."},{"book":"1 Jo-Korintho","chapter":"11","verse":"27","text":"Emomiyo ngʼama ochamo makatini kata ometho e kikombeni e yo ma ok owinjore, bura biro loyo kodoko jaketho kuom ringre Ruoth gi rembe."},{"book":"1 Jo-Korintho","chapter":"11","verse":"28","text":"Ngʼato ka ngʼato nyaka nonre mokwongo, kapok ochamo makati kata ometho e kikombe."},{"book":"1 Jo-Korintho","chapter":"11","verse":"29","text":"Nikech ngʼato angʼata mochiemo kendo ometho, ma ok odewo ni gin ringre Ruoth, kelo bura kuome owuon."},{"book":"1 Jo-Korintho","chapter":"11","verse":"30","text":"Mano emomiyo ji mathoth kuomu ool kendo tuo; kendo moko kuomu osetho."},{"book":"1 Jo-Korintho","chapter":"11","verse":"31","text":"To ka dine wanonre wawegi mokwongo, to bura ok doloyowa."},{"book":"1 Jo-Korintho","chapter":"11","verse":"32","text":"To ka Ruoth ngʼadonwa bura to orieyowa mondo kik bura lowa kaachiel gi jopinyni."},{"book":"1 Jo-Korintho","chapter":"11","verse":"33","text":"Kuom mano, jowetena, ka uchokoru kaachiel mondo uchiem, to ngʼato ka ngʼato mondo orit nyawadgi."},{"book":"1 Jo-Korintho","chapter":"11","verse":"34","text":"To ka ngʼato odenyo, to ber mondo ochiem dala, mondo kik chokruok ma ubedogo kelnu kum."}]}