{"data":[{"book":"Sams-Zgame","chapter":"107","verse":"1","text":"Ra Anumzamofona susu huntesnune. Na'ankure agra knare avu'ava hu'neranteankino, avesimaranteno knare'ma hunerantea avu'avazamo'a mevava huno vugahie."},{"book":"Sams-Zgame","chapter":"107","verse":"2","text":"Ra Anumzamo'ma ha' vahe zamazampinti'ma tamagu'vazino tamavre'nenia vahe'mota, ranke huta Ra Anumzamo ha' vahe'mofo zamazampinti tagu'vazino tavre'ne huta huama huta vahera zamasamiho."},{"book":"Sams-Zgame","chapter":"107","verse":"3","text":"Na'ankure zage hanati kazigane, zage fre kazigane, noti kazigane, sauti kaziganema ru vahe moparegama umani emanima huta kinama huta mani'nazaregatira, agra ete zamavare atru hu'ne."},{"book":"Sams-Zgame","chapter":"107","verse":"4","text":"Mago'amo'za vahe omani ka'ma kokampi vano vano nehu'za, manisnaza rankumaku hake'nazanagi onke'naze."},{"book":"Sams-Zgame","chapter":"107","verse":"5","text":"Ne'zankura zamaganetege'za tinku'enena hagage nehu'za fri'za hu'naze."},{"book":"Sams-Zgame","chapter":"107","verse":"6","text":"Ana kna zampima manine'za, Ra Anumzamofontega zavi krafa hazageno, ana kna zampintira zamagu'vazino ete zamavare'ne."},{"book":"Sams-Zgame","chapter":"107","verse":"7","text":"Agra knare huno zamavare fatgo huno umanisaza rankumate zamavareno vu'ne."},{"book":"Sams-Zgame","chapter":"107","verse":"8","text":"Zamatrenke'za Ra Anumzamofona vagaore mevava avesi zama'agura susu hunente'za, knare avu'ava'ma huzmante'nea zanku'enena humuse hunteho."},{"book":"Sams-Zgame","chapter":"107","verse":"9","text":"Tinku'ma avesiaza huno maka zanku'ma ave'nesia vaheran eri knare hunente. Ne'zanku'ma hiaza huno maka zanku'ma aga'ma netea vahera, knare zantaminu agu'afina antevinete."},{"book":"Sams-Zgame","chapter":"107","verse":"10","text":"Mago'a nagara tusi haninkino antrako hu'nefi, seni nofiteti kina huzmantage'za zamatagu nehu'za mani'naze."},{"book":"Sams-Zgame","chapter":"107","verse":"11","text":"Na'ankure Ra Anumzamofo nanekea ha'arente'za zamefi hunemiza Marerisa Anumzamo'ma hihoma huno huzmantea nanekea amagera onte'nazagu anara hu'naze."},{"book":"Sams-Zgame","chapter":"107","verse":"12","text":"E'ina agafare Anumzamo'a zamazeri anteramisige'za akohe'za manisazegu, zamatrege'za tusi maraguzati'za knanentake eri'zana eri'naze. Ana nehu'za traka hu'nazanagi, mago vahe'mo'e hunora zamaza osu'ne."},{"book":"Sams-Zgame","chapter":"107","verse":"13","text":"Ana knaza zamifima zamagrama mani'ne'za, Ra Anumzamofontega zavi krafa hazageno, ana knazampintira zamaza huno zamagu'vazi'ne."},{"book":"Sams-Zgame","chapter":"107","verse":"14","text":"Tusi hani zampinti'ene fri'zamofo turunapima mani'nazafintira Anumzamo'a zamavare atineramino, seni nofimo'ma kinama rezmante'nea zana katufezmante'ne."},{"book":"Sams-Zgame","chapter":"107","verse":"15","text":"Ana'ma hanige'za zamatrenke'za Ra Anumzamofona vagaore mevava avesi zama'agura susu hunente'za, knare huno hentofa avu'ava'ma huzmante'nea zanku'enena susu hunteho."},{"book":"Sams-Zgame","chapter":"107","verse":"16","text":"Bronsireti'ma tro hu'naza kahana rurapage huno rufuzafupenetreno, kafama erigi'za rentrako nehaza ainia rufutagi atre'ne."},{"book":"Sams-Zgame","chapter":"107","verse":"17","text":"Zamagrama agri ke'ama ontahi avu'ava'ma hazazamo'a, negi vahe'mofo avu'ava'za tro nehu'za, kumi'ma haza nona'a knafina ufre'za zamatazana eri'naze."},{"book":"Sams-Zgame","chapter":"107","verse":"18","text":"Ne'zama ne'zankura zamavesra nehu'za, fri'zamofo kahantera erava'o nehaze."},{"book":"Sams-Zgame","chapter":"107","verse":"19","text":"Ana knazamo'ma zamazeri haviza hige'zama manine'za, Ra Anumzamofontega zavi krafa hazageno, ana hazenkefintira zamagu'vazino zamavare atirami'ne."},{"book":"Sams-Zgame","chapter":"107","verse":"20","text":"Anumzamo'a naneke'a huntegeno eno zamazeri neganamreno, frinaku'ma nehazafintira eme zamagu'vazi'ne."},{"book":"Sams-Zgame","chapter":"107","verse":"21","text":"Ana hu'negu zamagra Ra Anumzamofona vagaore mevava avesi zama'agu'ene, knare avu'ava'ma huzmante'nea zanku'enena susu huntegahaze."},{"book":"Sams-Zgame","chapter":"107","verse":"22","text":"Ana nehu'za muse ofa Anumzamofontega Kresramana nevu'za, knare avu'ava'ma hu'nea zankura zagame hu'za musenkase nehu'za huama hiho."},{"book":"Sams-Zgame","chapter":"107","verse":"23","text":"Mago'amo'za ventefi mani'za hagerimofo agofetu vu'za e'za hu'za ru moparega fenozana eri'za zagore ometre emetre nehaze."},{"book":"Sams-Zgame","chapter":"107","verse":"24","text":"Ana vahe'mo'za zamagranena Ra Anumzamo'ma hankave eri'zama eri'nea zana ke'za antahi'za nehu'za, knare zantfama hu'nea zantamima hagerimofo agu'afima tro'ma hunte'nea zanena ke'naze."},{"book":"Sams-Zgame","chapter":"107","verse":"25","text":"Anumzamo'a hankave zaho huntegeno eno hagerina eme vazi'zoregeno, hagerimo'a kranto kranto nehie."},{"book":"Sams-Zgame","chapter":"107","verse":"26","text":"Ana nehuno anama mani'naza ventea erisga huno ame'nagame monafi mareriteno, atregeno hagerimpina amefenkame uneramie. Ana'ma higeno'a ventefima vanoma nehaza vahe'mo'za koro hu'za tusi zamagogogu nehaze."},{"book":"Sams-Zgame","chapter":"107","verse":"27","text":"Ana nehu'za ventefima vanoma nehaza vahe'mo'za aka tima ne'nea vahe'mo'ma neginagi nehuno, traka huno umse emase hiaza nehu'za, ventema agu'vazi antahi'zazmimo'a vagare'ne."},{"book":"Sams-Zgame","chapter":"107","verse":"28","text":"Ana knazamo'ma zamazeri havizama nehige'za, Ra Anumzamofontega kezati'zageno, ana knaza ramimpintira zamagu'vazino zamavare'ne."},{"book":"Sams-Zgame","chapter":"107","verse":"29","text":"Anumzamo'a hagerimofona akohenka manio huno magoke zupa higeno, hagerimo'ma kranto kranto'ma nehia agasasamo'a urami avazage'ne."},{"book":"Sams-Zgame","chapter":"107","verse":"30","text":"Hagerimo'ma ome avamazagegeno'a ventefima vano nehaza vahe'mo'zama nege'za tusi muse nehazageno, vunaku'ma haza kumate'ma me'nea tinkenarega zamavare so'e huno zamagu'ma vazisaza kumatega vu'ne"},{"book":"Sams-Zgame","chapter":"107","verse":"31","text":"E'ina hu'negu Ra Anumzamofona vagaore avesi zama'agura susu hunente'za, knare avu'ava'ma huzmante'nea zanku'enena susu huntegahaze."},{"book":"Sams-Zgame","chapter":"107","verse":"32","text":"Anumzamofo vahe'ma atruma hanafina Agri agi'a ahentesga nehu'za, kva vahe'ma atruma hanafinena husga huntegahaze."},{"book":"Sams-Zgame","chapter":"107","verse":"33","text":"Tirama ne-ea tintamina Anumzamo'a eriranegeno hagege mopa fore nehigeno, tima nehanatia kampuitamina eri ranegeno mopamo'a hagege hu'ne."},{"book":"Sams-Zgame","chapter":"107","verse":"34","text":"Ana nehuno masave nentake'ma hu'nea mopafina, higeno hagemo'a aviteno mopa eri haviza hu'ne. Na'ankure ana mopafima nemaniza vahe'mo'zama havi avu'avazama hu'naza zanku huno anara hu'ne."},{"book":"Sams-Zgame","chapter":"107","verse":"35","text":"Hianagi hagege kokampina Anumzamo'a higeno tirura mare'nevazigeno, ka'ma kokampina higeno tintamimo'a rama'a eforera huno ne-e."},{"book":"Sams-Zgame","chapter":"107","verse":"36","text":"Ana'ma huteno'a ne'zanku'ma zamaga'ma netea vahera zamavareno ana mopafina vige'za umanine'za, nona ki'za ranra kumatmina erifore hu'za mani'naze."},{"book":"Sams-Zgame","chapter":"107","verse":"37","text":"Ana mopafina hoza ome eri'za nente'za, waini hozanena antazageno raga rentege'za rama'a tagi'naze."},{"book":"Sams-Zgame","chapter":"107","verse":"38","text":"Anumzamo'a vahe'a asomu huzmantege'za rama'a mofavre kasezamante'za eri hakare nehazageno, bulimakao afu'mo'zanena rama'a forehu hakare hu'za vu'naze."},{"book":"Sams-Zgame","chapter":"107","verse":"39","text":"Hagi zamagra rama'a vahe'ma mani'nazaretira ome osi osi hume vu'za osi'a vahe mani'nazagu ha' vahe zamimo'za hara eme huzmagatere'za zamazeri zamagaze nehu'za, zamata nezami'za tusi knaza zamizage'za zamasunku zampi mani'naze."},{"book":"Sams-Zgame","chapter":"107","verse":"40","text":"Ra Anumzamofo vahe'ma ha'ma eme huzmantaza vahe'mokizmi kva vahetera, Anumzamo'a arimpa ahe'zana erikaha hutrege'za, ka'ma kokampina kanku hazagre'za vano vano nehaze."},{"book":"Sams-Zgame","chapter":"107","verse":"41","text":"Hianagi zamunte omane vahe'mo'zama knafima mani'nazageno'a, Anumzamo'a zamaza huno zamavare netreno, sipisipi afu'mo'zama nehazaza huno zamazeri hakare hige'za, rama'a mofavre zamante'za eri hakare nehaze."},{"book":"Sams-Zgame","chapter":"107","verse":"42","text":"Fatgo avu'ava'zama nehaza vahe'mo'za ana zama nege'za muse nehanage'za, kefo avu'avazama nehaza vahe'mo'za kea osu zamagira hamunki'za mani'naze."},{"book":"Sams-Zgame","chapter":"107","verse":"43","text":"Hagi iza'o knare antahi'zama me'nesia vahe'mo'a ama ana zankura agesa anteno nentahino, Ra Anumzamofo vagaore mevava avesi zama'a keno antahino hugahie."}]}