{"data":[{"book":"Yohane","chapter":"7","verse":"1","text":"Hambele, Yesu kaghenda Galilaya, ng'abamile bae kughenda Yudeya, kwaapfila iwakulu we Wayahudi tsawabama wamkome."},{"book":"Yohane","chapter":"7","verse":"2","text":"Lekeni chihungo cha Wayahudi cha Ipfibumbulika haching'ali habehi,"},{"book":"Yohane","chapter":"7","verse":"3","text":"ndughu tsake Yesu wamlongela, “Ulawe hano ughende Yudeya, ili iwanang'ina wako wone pfihulo pfausang'ana."},{"book":"Yohane","chapter":"7","verse":"4","text":"Kuduhu imunu iyofisa aghala ghayotenda ka kobama yamanyike ne iwanu wangi. Kwaapfila ghweghwe kwotenda ipfinu pfino, wilanguse kwe iwanu we iisi yose.”"},{"book":"Yohane","chapter":"7","verse":"5","text":"Mana hata iwandughu tsake ng'awamtoghole."},{"book":"Yohane","chapter":"7","verse":"6","text":"Yesu kawalongela, “Litsuwa lyangu linoghile ng'ana lipfike bae, ila kuna mwemwe chila litsuwa linogha."},{"book":"Yohane","chapter":"7","verse":"7","text":"Iwanu we isi ng'awodaha kuwahilani mwemwe, ila wonihila nene kwaapfila nolonga ka aghala ghawotenda gheha."},{"book":"Yohane","chapter":"7","verse":"8","text":"Mghende mne Ichihungo. Nene sighenda bae mne Ichihungo acho, kwaapfila litsuwa lyangu ng'ana lipfike bae.”"},{"book":"Yohane","chapter":"7","verse":"9","text":"Tsakalonga apfi, kuya kakala ako Galilaya."},{"book":"Yohane","chapter":"7","verse":"10","text":"Iwandughu tsake hawaghendile mne ichihungo, naye Yesu pfipfila kaghenda, lekeni ng'aghendile bae mwatsimwatsi, ila kaghenda chinyelenyele."},{"book":"Yohane","chapter":"7","verse":"11","text":"Mne ichihungo acho, iwakulu we Wayahudi wang'ali wombama Yesu, waghutsa, “Apfi yalikwani imunu yula?”"},{"book":"Yohane","chapter":"7","verse":"12","text":"Mne likingili, iwanu wang'ali wenong'onetsa mbuli tsa Yesu. Iwanu wangi walonga, “Imunu yuno kanogha.”"},{"book":"Yohane","chapter":"7","verse":"13","text":"Lekeni kuduhu imunu iyadahile kulonga mbuli yoyose ya Yesu mwatsimwatsi, kwaapfila wawapfuka iwakulu wa Wayahudi."},{"book":"Yohane","chapter":"7","verse":"14","text":"Ichihungo haching'ali habehi kumala Yesu kaghenda mne Ing'anda ye Imulungu, kandusa kulangulitsa."},{"book":"Yohane","chapter":"7","verse":"15","text":"Iwakulu we Wayahudi wakangawala, walonga, “Apfi imunu yuno aghapatiletse ghamalangulitso ghano, naye ng'asomile bae?”"},{"book":"Yohane","chapter":"7","verse":"16","text":"Yesu kawedika, “Ghamalangulitso ghanilangulitsa si ghangu bae, ila gholawa kwa yula iyanitumile."},{"book":"Yohane","chapter":"7","verse":"17","text":"Imunu wowose ang'asaghula kutenda pfayobama Imulungu, katsomanya ka ghamalangulitso ghangu gholawa kwe Imulungu au nolonga kwa uwetso wangu imwenyegho."},{"book":"Yohane","chapter":"7","verse":"18","text":"Imunu iyolonga mbuli tsake kobama utunitso wake, lekeni imunu iyobama utunitso kwa yula iyamtumile ayo mwenyepfale, kuduhu ughutsu mna yeye."},{"book":"Yohane","chapter":"7","verse":"19","text":"Apfi Musa ng'aweng'ile bae Ghamalaghitso? Lekeni kuduhu imunu iyokinda Ghamalaghitso mna mwemwe. Ebali mwobama mng'ome?”"},{"book":"Yohane","chapter":"7","verse":"20","text":"Likingili lye iwanu limwidika, “Ghweghwe kuna chinyamkela. Yuhi iyobama yakukome?”"},{"book":"Yohane","chapter":"7","verse":"21","text":"Yesu kawedika, “Tsanenda chihulo chimwe, namwe wose mkangawala."},{"book":"Yohane","chapter":"7","verse":"22","text":"Musa tsakamlaghitseni muwengitse ngoma iwanenu, hata ka si Musa bae ila iwabala wenu iwanduse ichinu acho, namwe mwomwingitsa ngoma imwana Litsuwa lya Sabato."},{"book":"Yohane","chapter":"7","verse":"23","text":"Ka mwomwingitsa ngoma imwana Litsuwa lya Sabato ili kukindilisa Ghamalaghitso gha Musa, ebali mwakwona maya kwaapfila nimhonetsa imunu mne Litsuwa lya Sabato?"},{"book":"Yohane","chapter":"7","verse":"24","text":"Mleke kuhigha kwa kulola kuliheka, ila muhighe kwa haki.”"},{"book":"Yohane","chapter":"7","verse":"25","text":"Iwanu wangi wa Yerusalemu wandusa kwighutsa, “Apfi si imunu yuno bae iwombama wamkome?"},{"book":"Yohane","chapter":"7","verse":"26","text":"Lola hayuno! Kolonga mwatsimwatsi na iwanu ng'awomlongela ichinu bae. Pfii iwakulu wetu womanya ghendo ayu ka Kiristu?"},{"book":"Yohane","chapter":"7","verse":"27","text":"Kiristu hayatsakutsa kuduhu imunu iyatsomanya kolawila kwani, lekeni twetwe twomanya koyolawila imunu yuno.”"},{"book":"Yohane","chapter":"7","verse":"28","text":"Yesu hayang'ali yolangulitsa mne Ing'anda ye Imulungu, kalonga kwa kukemelela, “Ona, mwonimanya na mwomanya kwonilawila. Sitsile bae kwa kubama imwenyegho, lekeni iyanitumile ka ukweli. Mwemwe ng'amummanyile bae,"},{"book":"Yohane","chapter":"7","verse":"29","text":"lekeni nene nommanya kwaapfila nolawila kuna yeye, naye kanituma.”"},{"book":"Yohane","chapter":"7","verse":"30","text":"Kuya wabama kumghogha, lekeni kuduhu imunu iyagholose ghamoko ghake kumghogha, kwaapfila litsuwa lyake tsang'ana lipfike."},{"book":"Yohane","chapter":"7","verse":"31","text":"Lekeni iwanu wengi kulawa mne likingili wamtoghola walonga, “Kiristu hayatsakutsa, apfi katsotenda pfihulo pfingi kubita imunu yuno?”"},{"book":"Yohane","chapter":"7","verse":"32","text":"Mafarisayo wahulika iwanu wonong'ona mbuli tsa Yesu. Apfo iwatambika wakulu na Mafarisayo wawatuma iwabetetsi we Ing'anda ye Imulungu kumghogha Yesu."},{"book":"Yohane","chapter":"7","verse":"33","text":"Yesu kawalongela, “Nokala namwe kwa matsuwa chidogho, kuya nitsoghenda kwa ayula iyanitumile."},{"book":"Yohane","chapter":"7","verse":"34","text":"Mtsombama, lekeni ng'amtsombona bae, kwaapfila ng'amdaha bae kutsa hanu hanili.”"},{"book":"Yohane","chapter":"7","verse":"35","text":"Wayahudi welongela, “Apfi imunu yuno katsoghenda kwani mbaka tuleke kumwona? Pfii katsoghenda mne kaye tsa Wagiriki iwokala iwanu wetu na kuwalangulitsa Wagiriki?"},{"book":"Yohane","chapter":"7","verse":"36","text":"Apfi kana mana yachi hayalongile ‘Mtsonibama, lekeni ng'amtsombona’ na ‘ng'amdaha bae kutsa hanu hanili’?”"},{"book":"Yohane","chapter":"7","verse":"37","text":"Litsuwa lya usighilo na litsuwa kulu lya ichihungo, Yesu kema, kakemelela, “Imunu wowose yane ng'ilu, yatse kuna nene yanwe."},{"book":"Yohane","chapter":"7","verse":"38","text":"Imunu wowose iyonitoghola nene, ka Ghamaandiko Mahenzeluka pfagholonga, ‘Imito ye ghamatsi iighala ughima itsokwitika kulawa mghati mwake.’ ”"},{"book":"Yohane","chapter":"7","verse":"39","text":"Yesu tsayang'ali yolonga mbuli tse Ghumuhe, yawatsombokela iwanu awala iwomtoghola. Mbaka litsuwa lila iwanu tsawang'ali ng'aweng'ighwe bae Ghumuhe, kwaapfila Yesu tsakakala ng'ana yatunitsighwe ne Imulungu."},{"book":"Yohane","chapter":"7","verse":"40","text":"Hawahulike mbuli tsake, iwanu wangi walonga, “Kweli imunu yuno ka ayula Nabii.”"},{"book":"Yohane","chapter":"7","verse":"41","text":"Iwanu wangi walonga, “Ayuno ka Kiristu Mkombotsi.”"},{"book":"Yohane","chapter":"7","verse":"42","text":"Apfi Ghamaandiko Maenzeluka ng'aghalongile bae Kiristu katsolawila mlukolo lwa imndewa Daudi na kwelekighwa Betilehemu, kaye yakalile Daudi?”"},{"book":"Yohane","chapter":"7","verse":"43","text":"Apfo iwanu tsawebaghula kwaajili ya Yesu."},{"book":"Yohane","chapter":"7","verse":"44","text":"Iwanu wangi wabama kumghogha, lekeni kuduhu imunu iyamgholosele ghumoko."},{"book":"Yohane","chapter":"7","verse":"45","text":"Wakalitsi we Ing'anda ye Imulungu hawoyile, iwatambika wakulu na Mafarisayo wawaghutsa, “Ule ng'amtsile naye bae?”"},{"book":"Yohane","chapter":"7","verse":"46","text":"Wakalitsi wawedika, “Kuduhu imunu yadahile kulonga ka imunu yuno!”"},{"book":"Yohane","chapter":"7","verse":"47","text":"Mafarisayo wawaghutsa, “Pfii namwe pfipfila kawabugha?”"},{"book":"Yohane","chapter":"7","verse":"48","text":"“Angu kuna imkulu au Mfarisayo iyamtoghole?"},{"book":"Yohane","chapter":"7","verse":"49","text":"Bali iwanu wano ng'awomanya bae Ghamalaghitso gha Musa, apfo walighitighwa ne Imulungu.”"},{"book":"Yohane","chapter":"7","verse":"50","text":"Nikodemu, Mfarisayo yumwe, iyamghendele Yesu aho mwanduso, kawalongela,"},{"book":"Yohane","chapter":"7","verse":"51","text":"“Apfi Ghamalaghitso ghetu ghomhigha imunu wowose ka ng'atumhulikitse na kumanya chayatendile?”"},{"book":"Yohane","chapter":"7","verse":"52","text":"Wamwidika, “Pfii naghwe kwolawa Galilaya? Lola Ghamaandiko Mahenzeluka, kutsomanya ka kuduhu nabii iyolawila Galilaya.”"},{"book":"Yohane","chapter":"7","verse":"53","text":"Kuya chila imunu koka ukaye yake."}]}