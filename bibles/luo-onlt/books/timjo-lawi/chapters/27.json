{"data":[{"book":"Tim Jo-Lawi","chapter":"27","verse":"1","text":"Jehova Nyasaye nowacho ne Musa niya,"},{"book":"Tim Jo-Lawi","chapter":"27","verse":"2","text":"“Wuo gi jo-Israel kendo inyisgi ni: ‘Ka ngʼato ochiwo singo makende ni obiro chiwo ngʼato ni Jehova Nyasaye, eka bangʼe oyudo ni ok onyal chopo singruokneno, to nengo monego wargo ngʼatno ema:"},{"book":"Tim Jo-Lawi","chapter":"27","verse":"3","text":"Ngʼama dichwo ma hike chakore piero ariyo nyaka piero auchiel, en to noware mana gi shekel piero abich mag fedha, ma gin shekel mitiyogo e kama ler mar lemo."},{"book":"Tim Jo-Lawi","chapter":"27","verse":"4","text":"To dhako ma bende hike romo kamano to nowar gi shekel piero adek."},{"book":"Tim Jo-Lawi","chapter":"27","verse":"5","text":"To ka ngʼatno hike chakre abich nyaka piero ariyo, to noware gi shekel piero ariyo ka en dichwo, to ka en dhako to noware gi shekel apar."},{"book":"Tim Jo-Lawi","chapter":"27","verse":"6","text":"To ka ngʼatno hike pok ochopo abich to osekadho dwe achiel, to noware gi shekel abich mar fedha ka en nyathi ma wuowi, to ka en nyako to noware gi shekel adek."},{"book":"Tim Jo-Lawi","chapter":"27","verse":"7","text":"To ka ngʼatno hike chakore piero auchiel kadhi malo, to nochul shekel apar gabich ka en dichwo, to ka en dhako to noware gi shekel apar."},{"book":"Tim Jo-Lawi","chapter":"27","verse":"8","text":"Kaponi ngʼat mane osingoreno odhier ma ok nyal chulo nengo ma oketneno, to nokaw ngʼatni mondo otere e nyim jadolo, kendo jadolo noyiene mondo ochul mana gima nokwongʼore ni onyalo."},{"book":"Tim Jo-Lawi","chapter":"27","verse":"9","text":"“ ‘Ka ngʼato osingore ni obiro chiwo ne Jehova Nyasaye chiayo minyalo timgo misango, to gima ochiwono nobed mowal ne Jehova Nyasaye."},{"book":"Tim Jo-Lawi","chapter":"27","verse":"10","text":"Ok oyiene wilo chiayono mondo oket moro kare, bedni orach kata ober, bende ok onyal wile gi gimoro amora. To kaponi otimo kamano, to nyaka ongʼe ni chiayono kod mokwongo giduto koro ginibed mowal ni Jehova Nyasaye."},{"book":"Tim Jo-Lawi","chapter":"27","verse":"11","text":"Ka chiayo mane osingono obedo mogak ma ok nyal timgo misango ni Jehova Nyasaye, to chiayono chuno ni nyaka kele e nyim jadolo,"},{"book":"Tim Jo-Lawi","chapter":"27","verse":"12","text":"mondo jadolo onon ka ober kata ka orach. Nengo moro amora ma jadolo oketo ema nobed nengo chiayono."},{"book":"Tim Jo-Lawi","chapter":"27","verse":"13","text":"To ka wuon chiayono dwaro waro chiacheno, to nyaka omed achiel ewi abich mar nengone."},{"book":"Tim Jo-Lawi","chapter":"27","verse":"14","text":"“ ‘Ka ngʼato ochiwo ode mondo obed gima owal ni Jehova Nyasaye, to jadolo mondo onon odno kober kata korach. To nengo moro amora ma jadolo oketo ema nobed nengo odno."},{"book":"Tim Jo-Lawi","chapter":"27","verse":"15","text":"To ka wuon odno dwaro waro odeno, to nyaka omed achiel ewi abich mar nengone, eka odno noduogne."},{"book":"Tim Jo-Lawi","chapter":"27","verse":"16","text":"“ ‘Ka ngʼato ochiwo ne Jehova Nyasaye bath lope moro, to nyaka nengone romre gi nengo kodhi ma inyalo chwo e puodhono. Nengo kodhi mar shairi midhi chwo e lowono nyaka rom abiriyo ma en shekel piero abich mar fedha."},{"book":"Tim Jo-Lawi","chapter":"27","verse":"17","text":"Kaponi ochiwo lopeno e Higa mar Piero Abich, to nengone osiki mana kamano."},{"book":"Tim Jo-Lawi","chapter":"27","verse":"18","text":"Kaponi ochiwe ka Higa mar Piero Abich oserumo, to jadolo mondo okwan higni modongʼ nyaka chop ndalo mar Higa mar Piero Abich, kendo nengone obed mana maromo gi higni modongʼ-go."},{"book":"Tim Jo-Lawi","chapter":"27","verse":"19","text":"Kaponi ngʼat mane ochiwo lopeno nigi chuny mar ware, to nyaka ochul achiel ewi abich mar nengone, eka puodhono nobed mare."},{"book":"Tim Jo-Lawi","chapter":"27","verse":"20","text":"To kaponi ok odwar waro lopeno, kata ka oseuse ni ngʼato machielo, to koro ok oyiene ware."},{"book":"Tim Jo-Lawi","chapter":"27","verse":"21","text":"Ka ochopo Higa mar Piero Abich mi oweyo puodhono, to nobed gima ler kaka puodho moyangne Jehova Nyasaye chuth, kendo puodhono nodongʼne jadolo kaka mwandune chuth."},{"book":"Tim Jo-Lawi","chapter":"27","verse":"22","text":"“ ‘Ka ngʼato ochiwo ni Jehova Nyasaye puodho mosengʼiewo, ma ok en lop anywola,"},{"book":"Tim Jo-Lawi","chapter":"27","verse":"23","text":"to jadolo nigi thuolo mondo ogo nengo maromre kode nyaka chop e Higa mar Piero Abich, kendo ngʼatno nochul nengono mana godiechiengno, kaka gima owal ni Jehova Nyasaye."},{"book":"Tim Jo-Lawi","chapter":"27","verse":"24","text":"Ka Higa mar Piero Abich osechopo, to puodho nodwok ir ngʼat mane ongʼiewe kuome, ma en wuon lowo hie."},{"book":"Tim Jo-Lawi","chapter":"27","verse":"25","text":"Nengo ka nengo nopim gi nengo shekel mitiyogo e kama ler mar lemo ma shekel achiel romre gi gera piero ariyo."},{"book":"Tim Jo-Lawi","chapter":"27","verse":"26","text":"“ ‘Gimoro amora mokwong nywol kuom jambi gin mag Jehova Nyasaye, bedni gin dhok, kata rombe, omiyo kik ichiwgi kaka gima iwalo ni Jehova Nyasaye."},{"book":"Tim Jo-Lawi","chapter":"27","verse":"27","text":"Kaponi en chiayo mogak ma ok nyal timgo misango ni Jehova Nyasaye, to noware e nengo mogone, komedo achiel ewi abich mar nengone. Kaponi ok oware to nyaka ngʼiewe mana e nengo moketi."},{"book":"Tim Jo-Lawi","chapter":"27","verse":"28","text":"“ ‘Gimoro amora ma ngʼato angʼata osechiwo ni Jehova Nyasaye chuth kuom mwandune ma en godo, bedni en dhano kata chiayo kata lop anywola ok onego ngʼiew kata waro nikech gima osechiw ne Jehova Nyasaye ler moloyo."},{"book":"Tim Jo-Lawi","chapter":"27","verse":"29","text":"“ ‘Ngʼato angʼata mochiwne Jehova Nyasaye mondo okum ok nyal war, to nyaka nege anega."},{"book":"Tim Jo-Lawi","chapter":"27","verse":"30","text":"“ ‘Achiel kuom apar mar gik moko duto ma lowo onyago bedni gin cham, kata olembe duto gin mag Jehova Nyasaye, kendo gin gik maler mowalne."},{"book":"Tim Jo-Lawi","chapter":"27","verse":"31","text":"Ka ngʼato owaro achiel kuom apar mar gige, to nyaka omedie achiel ewi abich mar nengogi."},{"book":"Tim Jo-Lawi","chapter":"27","verse":"32","text":"Chiayo mar apar mokadho e bwo ludh jakwath e kinde ma okwanogi, nobed mowal ni Jehova Nyasaye, bedni gin dhok kata rombe."},{"book":"Tim Jo-Lawi","chapter":"27","verse":"33","text":"Ok oyiene pogo mabeyo gi maricho kata wilogi. To kaponi owilo chiayo moro gi machielo, to chiayono kaachiel gi mowilegono, giduto ginibed gik maler e nyim Jehova Nyasaye kendo ok nyal wargi.’ ”"},{"book":"Tim Jo-Lawi","chapter":"27","verse":"34","text":"Magi e chike mane Jehova Nyasaye omiyo Musa ewi Got Sinai ne jo-Israel."}]}