{"data":[{"book":"Zabūr","chapter":"115","verse":"1","text":"Ai Rab, hamārī hī izzat kī ḳhātir kām na kar balki is lie ki tere nām ko jalāl mile, is lie ki tū mehrbān aur wafādār Ḳhudā hai."},{"book":"Zabūr","chapter":"115","verse":"2","text":"Dīgar aqwām kyoṅ kaheṅ, “Un kā Ḳhudā kahāṅ hai?”"},{"book":"Zabūr","chapter":"115","verse":"3","text":"Hamārā Ḳhudā to āsmān par hai, aur jo jī chāhe kartā hai."},{"book":"Zabūr","chapter":"115","verse":"4","text":"Un ke but sone-chāṅdī ke haiṅ, insān ke hāth ne unheṅ banāyā hai."},{"book":"Zabūr","chapter":"115","verse":"5","text":"Un ke muṅh haiṅ lekin wuh bol nahīṅ sakte. Un kī āṅkheṅ haiṅ lekin wuh dekh nahīṅ sakte."},{"book":"Zabūr","chapter":"115","verse":"6","text":"Un ke kān haiṅ lekin wuh sun nahīṅ sakte, un kī nāk hai lekin wuh sūṅgh nahīṅ sakte."},{"book":"Zabūr","chapter":"115","verse":"7","text":"Un ke hāth haiṅ, lekin wuh chhū nahīṅ sakte. Un ke pāṅw haiṅ, lekin wuh chal nahīṅ sakte. Un ke gale se āwāz nahīṅ nikaltī."},{"book":"Zabūr","chapter":"115","verse":"8","text":"Jo but banāte haiṅ wuh un kī mānind ho jāeṅ, jo un par bharosā rakhte haiṅ wuh un jaise behis-o-harkat ho jāeṅ."},{"book":"Zabūr","chapter":"115","verse":"9","text":"Ai Isrāīl, Rab par bharosā rakh! Wuhī terā sahārā aur terī ḍhāl hai."},{"book":"Zabūr","chapter":"115","verse":"10","text":"Ai Hārūn ke gharāne, Rab par bharosā rakh! Wuhī terā sahārā aur terī ḍhāl hai."},{"book":"Zabūr","chapter":"115","verse":"11","text":"Ai Rab kā ḳhauf mānane wālo, Rab par bharosā rakho! Wuhī tumhārā sahārā aur tumhārī ḍhāl hai."},{"book":"Zabūr","chapter":"115","verse":"12","text":"Rab ne hamārā ḳhayāl kiyā hai, aur wuh hameṅ barkat degā. Wuh Isrāīl ke gharāne ko barkat degā, wuh Hārūn ke gharāne ko barkat degā."},{"book":"Zabūr","chapter":"115","verse":"13","text":"Wuh Rab kā ḳhauf mānane wāloṅ ko barkat degā, ḳhāh chhoṭe hoṅ yā baṛe."},{"book":"Zabūr","chapter":"115","verse":"14","text":"Rab tumhārī tādād meṅ izāfā kare, tumhārī bhī aur tumhārī aulād kī bhī."},{"book":"Zabūr","chapter":"115","verse":"15","text":"Rab jo āsmān-o-zamīn kā Ḳhāliq hai tumheṅ barkat se mālāmāl kare."},{"book":"Zabūr","chapter":"115","verse":"16","text":"Āsmān to Rab kā hai, lekin zamīn ko us ne ādamzādoṅ ko baḳhsh diyā hai."},{"book":"Zabūr","chapter":"115","verse":"17","text":"Ai Rab, murde terī satāish nahīṅ karte, ḳhāmoshī ke mulk meṅ utarne wāloṅ meṅ se koī bhī terī tamjīd nahīṅ kartā."},{"book":"Zabūr","chapter":"115","verse":"18","text":"Lekin ham Rab kī satāish ab se abad tak kareṅge. Rab kī hamd ho!"}]}