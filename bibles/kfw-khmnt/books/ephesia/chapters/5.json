{"data":[{"book":"Ephesia","chapter":"5","verse":"1","text":"Iminriang sangai angnga, Pathian omchan kajui kha eru."},{"book":"Ephesia","chapter":"5","verse":"2","text":"Christa in eini inaminriang khat-um eini sik-ah Pathian diang arim kahoi sik-ah apumtak inpesuok-ah nanphalpi angnga, inriang lamma siru. Suok 29:18; Minpkla 40:6"},{"book":"Ephesia","chapter":"5","verse":"3","text":"Takkha zool-inthai halli inthiangmak emakli kara-ot iti ngaihi nangni suungnga araming-um rilmarasu, ajarchu inthiang Pathian mi ngaisik akatha kha emak."},{"book":"Ephesia","chapter":"5","verse":"4","text":"Chongkase karil, ka-am chongril, khalook chong apha elekleiya akaril daru, takkha khawa rathuulla Pathian minpaakna chong rilru."},{"book":"Ephesia","chapter":"5","verse":"5","text":"Inthiangnga jetru, zool-inthai, apum inthiangmak emakli mi ngaita kara-ot miring kha (ramil chubei katho mi kha eii) Christa khat-um Pathian rengram kha luuttheinuni."},{"book":"Ephesia","chapter":"5","verse":"6","text":"Tuteii inkhat innum nangni kha nemna kaboi chong khan lamleiitiang nakeiruoi marasu, ajarchu hiwa ngai jarra chongkajuimak mi ngaidiang Pathian raangna kha kajuotungsik kha eii."},{"book":"Ephesia","chapter":"5","verse":"7","text":"Khawa jarra inmani ngaile inchun suomma chuon thomaru."},{"book":"Ephesia","chapter":"5","verse":"8","text":"Apha matiang akaziing khan ningleiom, takkha tuunchu Pumi diang warkha ning ejei; war sangai angnga siru,"},{"book":"Ephesia","chapter":"5","verse":"9","text":"ajarchu war5:9: war; manuscripts lekkhat achu Ratha tia injia. kara khachu akatha, katuun khat-um akadik ngaihi in-eii,"},{"book":"Ephesia","chapter":"5","verse":"10","text":"halli Pumi malung tainasik ngaikha entokru."},{"book":"Ephesia","chapter":"5","verse":"11","text":"Akara kaboi aziingna munna chuonkatho ngaile inchunmaru, khawa rathuulla inmani ngaikha malarru."},{"book":"Ephesia","chapter":"5","verse":"12","text":"Ajarchu inmani ngai'n aziing na-ah intho chuon ngaikha rilsik um jakna om."},{"book":"Ephesia","chapter":"5","verse":"13","text":"Takkha war khan jowar phakhan angrakip ngaikha inhong inlarjei, halli inmani nunchan ngaikha inthiangnga inlarjei."},{"book":"Ephesia","chapter":"5","verse":"14","text":"Khawa jarra hin tia aril,"},{"book":"Ephesia","chapter":"5","verse":"15","text":"Khawa jarra singtheiya ringru. Ka-am emaru kasing kha eru."},{"book":"Ephesia","chapter":"5","verse":"16","text":"Apha kacha ningmuna rakip kasingnga inliing naru, ajarchu aphahi thakhaimakjei. Col 4:5"},{"book":"Ephesia","chapter":"5","verse":"17","text":"Khawa jarra amkhai maru, takkha Pumi lungdou kha jettru."},{"book":"Ephesia","chapter":"5","verse":"18","text":"Halli ju inruimaru, ajarchu khawa khan napum aminmangsik eii; khawa rathuulla Ratha ah sipru."},{"book":"Ephesia","chapter":"5","verse":"19","text":"Ningmalung pumpuiya inpaak, minpaak laa, khat-um ratha laa kha karok-ah Pumi diang sak inlang inkhatli inkhat inkookru."},{"book":"Ephesia","chapter":"5","verse":"20","text":"Pumi Jisu Christa ramingnga, ang rakip sik-ah Pa Pathian kha amun rakip-ah minpaakru. Col 3:16,17"},{"book":"Ephesia","chapter":"5","verse":"21","text":"Christa khoya nithole inruoiya inkhat in inkhat nuoiya omru."},{"book":"Ephesia","chapter":"5","verse":"22","text":"Numei ngai Pumi nuoiya ningom angnga ningruothar ngai nuoiya omru. Col 3:18; 1 Pet 3:1"},{"book":"Ephesia","chapter":"5","verse":"23","text":"Ajarchu Christa in koisuok lu i-eii angnga aruothar khan anumei lu eii; halli Christa apumtak in ama taksa, koisuok kakatanpa eii."},{"book":"Ephesia","chapter":"5","verse":"24","text":"Koisuok khan Christa nuoiya i-om angnga, nupuinu ngai'n ang rakip-ah inruothar nuoiya omrasu."},{"book":"Ephesia","chapter":"5","verse":"25","text":"Christa in koisuok kha aminriang jarra aringkhuo ipeii angnga, pakhat ngai ningnumei ngaikha minriangru. Col 3:19; 1 Pet 3:7"},{"book":"Ephesia","chapter":"5","verse":"26","text":"Koisuok kha tuiya aminthiang suoli, Pathian diang pesik-ah chongnga ama'n aminthiangsik eii,"},{"book":"Ephesia","chapter":"5","verse":"27","text":"khachu koisuok kha kapoiya, abi khat-um kazuur omlekleiya, takkha inthiang khat-um kachok omlekleiya amadiang apenasik eii."},{"book":"Ephesia","chapter":"5","verse":"28","text":"Inruothar ngai'n innumei kha inpumtak inminriang angnga inminriangsik eii. Innumei kaminriang kha inpumtak kaminriang kha eii."},{"book":"Ephesia","chapter":"5","verse":"29","text":"Tuteii um apum kaminriangmak mi ommu, takkha Christa in koisuok sik-ah itho angnga, eini'n nipum niwai khat-um katha-ah nibool,"},{"book":"Ephesia","chapter":"5","verse":"30","text":"ajarchu eini ngaihi ama pumma kaom saram ngaikha ni-eii."},{"book":"Ephesia","chapter":"5","verse":"31","text":"“Hiwasik jarra pasal khan anu apa kha mathaanta halli anumei khale inchunsik eii, halli inmani inni kha pum khatbit in esik eii.”"},{"book":"Ephesia","chapter":"5","verse":"32","text":"Hiwahi inphumma kaom akadik kha eii, takkha kei'n Christa li Koisuok jarra kiril kha eii."},{"book":"Ephesia","chapter":"5","verse":"33","text":"Khale inruoiya nangni rakip in ningpumtak ningminriang angnga ningnumei kha minriangru, halli anumei khan aruothar kha khoya thorase."}]}