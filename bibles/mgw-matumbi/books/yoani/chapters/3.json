{"data":[{"book":"Yoani","chapter":"3","verse":"1","text":"Kwaabile na mundu yumo Mfalisayo, lina lyake Nikodemo, kolongosi yumo mu Balasa Liku'lu' lya Ayahudi lyalitawalage lya Ayahudi."},{"book":"Yoani","chapter":"3","verse":"2","text":"Ywembe aamwisili Yesu kilo ngammakia, “Mwalimu, tutangite panga wenga wa mwalimu wotumilwe na Nnu'ngu', kwa mwanjaa ntu'pu' mundu ywakombwa panga myanju yawipanga wenga ila Nnu'ngu' abe pamope nakwe.”"},{"book":"Yoani","chapter":"3","verse":"3","text":"Yesu ngammakia, “Kakape nikubakia, mundu mana akotwike belekwa mala yenebi'li', aakombwali yingya mu Ukulungwa wa Nnu'ngu'.”"},{"book":"Yoani","chapter":"3","verse":"4","text":"Nikodemo ngannaluya, “Mundu ywakomile akombwabuli belekwa kai'? Awesa yingya mundumbo ya mau' bake no belekwa pampanda pabi'li'?”"},{"book":"Yoani","chapter":"3","verse":"5","text":"Yesu ngammakia, “Kakape nikubakia, mundu mana akotwike belekwa kwa masi' na Loo, akombwali katu yingya mu Ukulungwa wa Nnu'ngu'."},{"book":"Yoani","chapter":"3","verse":"6","text":"Sakibelekwa na mundu sa yi'ga, sakibelekwa na Loo, sa Loo."},{"book":"Yoani","chapter":"3","verse":"7","text":"Kwa nyo, kaneuomongwe panikubakia, ‘Mupalikwa belekwa pampanda pabi'li'.’"},{"book":"Yoani","chapter":"3","verse":"8","text":"Nsunga upukatya yenda kwaupala, pukatya kwake wendakuuyu'wa, lakini utangiteli kwaubu'ka wala kwauyenda. Nyinyonyo kati mwaibile mundu mwabelekwa kwa Loo.”"},{"book":"Yoani","chapter":"3","verse":"9","text":"Nikodemo ngannaluya, “Makowe ga gapangika buli?”"},{"book":"Yoani","chapter":"3","verse":"10","text":"Yesu ngannyangwa, “Wenga wa mwalimu wotanganikwe kwa Baisilaili, ugatangiteli makowe ga?"},{"book":"Yoani","chapter":"3","verse":"11","text":"Nikubakia kakape, twenga tulongela gatugatangite no kong'onndelya gatugabweni, lakini mwenga mugakana gatummakia."},{"book":"Yoani","chapter":"3","verse":"12","text":"Manaitei kamukana u'bi'lya panimmakianga makowe ga padunia, mwaniu'bi'lya buli panammakianga makowe ga kunani?"},{"book":"Yoani","chapter":"3","verse":"13","text":"Ntu'pu' mundu ywau'bwike yenda kunani ila Mwana wa Mundu, ywembe ngaywaulwike bu'ka kunani."},{"book":"Yoani","chapter":"3","verse":"14","text":"“Kati mu'lu' Musa mwantu'ndu'biye nng'ambo wa kyu'ma kunani ku'lu' kulupu'ngu'ti', nembe Mwana wa Mundu apalikwa tu'ndu'bi'yi'lwa kunani nyinyonyo,"},{"book":"Yoani","chapter":"3","verse":"15","text":"li'nga kila mundu ywamwu'bi'lya abe na ukoto wangayomoka."},{"book":"Yoani","chapter":"3","verse":"16","text":"Kwa mwanjaa Nnu'ngu' aaipendi dunia, ngaampiya mwana wake wa kisake, li'nga kila mundu ywamwu'bi'lya aakaneoba, ila abe na ukoto wangayomoka."},{"book":"Yoani","chapter":"3","verse":"17","text":"Kwa mwanjaa Nnu'ngu' antumiteli Mwana wake isa kwisenwa dunia, ila dunia ikosopolelwe na Ywembe."},{"book":"Yoani","chapter":"3","verse":"18","text":"“Ywamwu'bi'lya Mwana aasenulwali, ywakana kumwu'bi'lya ayomwike senulwa kwa mwanjaa amwu'bi'lili Mwana wa kisake wa Nnu'ngu'."},{"book":"Yoani","chapter":"3","verse":"19","text":"No senulwa kwene nga ku'no, panga bweya wisi padunia lakini bandu balupendi lubi'ndu' kulikoni bweya, kwa mwanjaa makowe gabapanga maakau."},{"book":"Yoani","chapter":"3","verse":"20","text":"Kwa mwanjaa kila ywapanga maakau ausukwa bweya na aisali kubweya li'nga makowe gake maakau gaakane bonekana."},{"book":"Yoani","chapter":"3","verse":"21","text":"Lakini yu'lu' ywapanga makowe ga kakape, aisa kubweya li'nga gaagapanga gabonekane mpu'la panga gapangilwe mwapala Nnu'ngu'.”"},{"book":"Yoani","chapter":"3","verse":"22","text":"Bu'ka pa go, Yesu na banamasi' bake baayi'i kunni'ma wa Yudea. Aatami kwo pamope nabo kwa masu'ba kaabatisa bandu."},{"book":"Yoani","chapter":"3","verse":"23","text":"Yoani nembe aabile kaabatisa akwo Ainoni, papipi na Salimu, kwa mwanjaa akwo kwai na masi' gatwi'la. Bandu baatikunnyendelya li'nga aabatise."},{"book":"Yoani","chapter":"3","verse":"24","text":"Nsimu wo Yoani aabile balo anayingiyilwali muutabilwe."},{"book":"Yoani","chapter":"3","verse":"25","text":"Kwaapitike ntau mukipi'nga sa banamasi' ba Yoani na Nnyahudi yumo bu'kana na mimu ya kwipeletea kwo uluga."},{"book":"Yoani","chapter":"3","verse":"26","text":"Bai, banamasi' bo ngabannyendelya Yoani na kummakia, “Mwalimu, yu'lu' mundu ywawaabile nakwe kwiyi' ya Yordani, na ngaywawankong'ondeli makowe gake, nambi'yambi' naywembe endabatisa na bandu boti bendakunnyendelya!”"},{"book":"Yoani","chapter":"3","verse":"27","text":"Yoani ngayangwa, “Mundu akombwali ba na kili'be sosoti, wangali peyelwa na Nnu'ngu'."},{"book":"Yoani","chapter":"3","verse":"28","text":"Mwenga mwabene mwaakong'ondeli bangu' naabaite panga, ‘Nenga na Kilisitu li, ila nitumilwe li'nga ninnongoli.’"},{"book":"Yoani","chapter":"3","verse":"29","text":"Nkobeki nga mwene mwali' ywaku'nda. Lakini mbwigalye nkobeki ywayi'ma papipi nakwe pi'kania lilobe lyake bai, endapulaika muno. Nyinyonyo, pulaa yangu' itimile kwa mwanjaa ywembe ywangama kulikoni nenga."},{"book":"Yoani","chapter":"3","verse":"30","text":"Ywembe ipalikwa au'bu'ke, nenga niuluke.”"},{"book":"Yoani","chapter":"3","verse":"31","text":"Ywaisa bu'ka kunani nga nku'lu' wa boti. Lakini ywai ywa padunia, ywa padunia, nembe alongela makowe ga padunia. Ywembe ywaisa bu'ka kunani nga nku'lu' wa boti."},{"book":"Yoani","chapter":"3","verse":"32","text":"Ywembe alongela gaagabweni na kugayu'wa, lakini ntu'pu' mundu ywayi'ki'tya gaagakong'ondelya."},{"book":"Yoani","chapter":"3","verse":"33","text":"Lakini mundu ywoywoti ywayi'ki'tya gaagakong'ondelya, ayi'ki'tya panga Nnu'ngu' nga kakape."},{"book":"Yoani","chapter":"3","verse":"34","text":"Yu'lu' ywatumilwe na Nnu'ngu' alongela mayi'gi'yo ga Nnu'ngu', kwa mwanjaa Nnu'ngu' annyalya Loo wake mundu ywo wangali li'ngi'lya."},{"book":"Yoani","chapter":"3","verse":"35","text":"Tati' bampendi Mwana, nabembe bankamwiye ili'be yoti mumaboko gake."},{"book":"Yoani","chapter":"3","verse":"36","text":"Ywoywoti ywamwu'bi'lya Mwana, ukoto wake waayomokali, lakini yu'lu' ywankana Mwana aaupatali ukoto wo, na nyongo ya Nnu'ngu' yabaa panani yake."}]}