{"data":[{"book":"Ezekiel","chapter":"1","verse":"1","text":"E higa mar piero adek, e dwe mar angʼwen, e odiechiengʼ mar abich, kane an kod joma ni e twech e bath Aora mar Kebar, polo ne oyawore mi naneno fweny moa kuom Nyasaye."},{"book":"Ezekiel","chapter":"1","verse":"2","text":"E odiechiengʼ mar abich mar dweno, kane ruoth Jehoyakin osetieko higni abich e twech,"},{"book":"Ezekiel","chapter":"1","verse":"3","text":"wach Jehova Nyasaye nobiro ne Ezekiel jadolo, ma wuod Buzi, ka en piny Babulon e bath Aora Kebar, e piny jo-Babulon. Kanyo ema bad Jehova Nyasaye nobetie kuome."},{"book":"Ezekiel","chapter":"1","verse":"4","text":"Nangʼicho mi naneno kodh yamo kabiro koa yo nyandwat. Nobiro gi bor polo mangʼongo gi mil polo mapiachore kendo maler maduongʼ olworo koni gi koni. Chuny majno ne chalo gi chuma maliet,"},{"book":"Ezekiel","chapter":"1","verse":"5","text":"to ei majno ne nitie gimoro machalo gi gik mangima angʼwen. E nenruokgi ne gin gi kido machalo dhano,"},{"book":"Ezekiel","chapter":"1","verse":"6","text":"to moro ka moro kuomgi ne nigi lela wangʼ angʼwen, kod bwombe angʼwen."},{"book":"Ezekiel","chapter":"1","verse":"7","text":"Tiendegi ne oriere tir, to pat tiendegi ne chalo ombongʼ nyaroya, kendo ngʼangʼni ka mula moywe maler."},{"book":"Ezekiel","chapter":"1","verse":"8","text":"E bwo bwombegi, e bethegi angʼwen, ne gin gi lwedo mag dhano. Kargi duto angʼwen ne gin gi lela wenge kod bwombe,"},{"book":"Ezekiel","chapter":"1","verse":"9","text":"kendo ne gitudore moro gi moro gi bwombegi. Moro ka moro ne huyo kochomo nyime tir; ne ok gilokre ka gidhi."},{"book":"Ezekiel","chapter":"1","verse":"10","text":"Lela wangʼe ne chal kama: Kargi angʼwen moro ka moro ne nigi lela wangʼ mar dhano, to e bethegi korachwich, moro ka moro ne nigi lela wangʼ mar sibuor, to e bethegi koracham ne gin gi lela wangʼ mar rwath. Giduto ne gin gi lela wangʼ mar ongo."},{"book":"Ezekiel","chapter":"1","verse":"11","text":"Kamano e kaka lela wangʼe ne chalo. Bwombegi noyarore kochomo malo, to moro ka moro ne nigi bwombe ariyo, kendo bwomb ka bwomb nomakore gi bwomb gima ochwe machielo e bathe koni gi koni, kod bwombe ariyo mamoko moumogo dende."},{"book":"Ezekiel","chapter":"1","verse":"12","text":"Moro ka moro ne huyo kochomo nyime tir. Kamoro amora mane Roho mar Nyasaye dhiye ema gin bende negidhiye ma ok gilokre ka gingʼiyo chien."},{"book":"Ezekiel","chapter":"1","verse":"13","text":"Nenruok mag gik mangimago ne chalo gi mach mar makaa kata toje maliel. Mach ne wuok e nyim gik mangimago karingo koni gi koni, ne en mach mangʼangʼni kendo polo bende ne mil e iye."},{"book":"Ezekiel","chapter":"1","verse":"14","text":"Gik mangimago ne ringo matek koni gi koni mana ka mil polo."},{"book":"Ezekiel","chapter":"1","verse":"15","text":"Kane arango gik mangimago maber, naneno tiend gari moro piny e lowo e bath moro ka moro kuomgi man-gi lela wenge angʼwen."},{"book":"Ezekiel","chapter":"1","verse":"16","text":"Ma e kaka nenruok mar tiende garigo ne chalo kod kaka nolosgi. Ne gimil ka kit ombo marieny, kendo kargi angʼwen-go duto ne ginenore machalre. Moro ka moro kuomgi ne nenore ka gima olos machal gi tiend gari mochungʼ ariwa ewi tiend gari machielo."},{"book":"Ezekiel","chapter":"1","verse":"17","text":"Kane gisudo to neginyalo luwo yore angʼwen mane gik mangimago ochomo, ka ok tiendegi obayo yorego."},{"book":"Ezekiel","chapter":"1","verse":"18","text":"Gik momako tiendegigo ne dongo mamiyo ji hum, kendo kargi angʼwen negipongʼ gi wenge e bethegi alwora koni gi koni."},{"book":"Ezekiel","chapter":"1","verse":"19","text":"Ka gik mangimago ne sudo, to tiende mane ni bathgi bende ne sudo, kendo kane gik mangimago aa malo, to tiendego bende ne aa malo."},{"book":"Ezekiel","chapter":"1","verse":"20","text":"Kamoro amora mane Roho mar Nyasaye dhiye, gin bende negidhiye, kendo tiende bende ne aa dhi kodgi, nikech chuny gik mangima ne ni e tiendego."},{"book":"Ezekiel","chapter":"1","verse":"21","text":"Kane gik mangimago ochungʼ kar tiendgi; to gin bende negichungʼ kar tiendgi, kendo kane gik mangimago aa malo, to tiende garigo bende ne aa malo kodgi, nikech roho mar gik mangimago ne ni e tiendegi."},{"book":"Ezekiel","chapter":"1","verse":"22","text":"Ewi gik mangimago ne nitie gimoro machalo gima opedhore mane nyilni ka pe, kendo malich."},{"book":"Ezekiel","chapter":"1","verse":"23","text":"E bwo gima opedhoreno, bwombegi ne oyarore ka moro ka moro ochomo nyawadgi, kendo ka moro ka moro nigi bwombene moumogo dende."},{"book":"Ezekiel","chapter":"1","verse":"24","text":"Ka gik mangimago ne sudo, ne awinjo ka bwombegi kwadhore, ka chalo gi mor mar pi mamol matek, kata gi dwond Jal Maratego, kata gi mahu mar jolweny. Kane gichungʼ gi tiendgi, to bwombegi ne lor piny."},{"book":"Ezekiel","chapter":"1","verse":"25","text":"Eka dwol moro nobiro koa ewi gima opedhore mane ni e wigi, kane oyudo gichungʼ to bwombegi ne lor piny."},{"book":"Ezekiel","chapter":"1","verse":"26","text":"To ewi gima opedhore mane ni e wigino ne nitie gimoro machalo gi kom duongʼ molosi gi kidi ma nengone tek miluongo ni safir, kendo malo kanyo e kom duongʼno, gimoro nobetie machalo dhano."},{"book":"Ezekiel","chapter":"1","verse":"27","text":"Chakre e nungone kadhi malo naneno kochalo gi mula maliet molut e mach kendo chakre e nungone kadhi piny nochalo gi mach kendo ler mangʼangʼni nolwore."},{"book":"Ezekiel","chapter":"1","verse":"28","text":"Duongʼ maler mane olworeno ne chalo gi lihudu manie boche polo e odiechieng koth."}]}