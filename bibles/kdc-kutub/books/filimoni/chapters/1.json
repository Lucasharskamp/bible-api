{"data":[{"book":"Filimoni","chapter":"1","verse":"1","text":"Niye Paulo, namfungwa mbuli ya kumsang'hanila Yesu Kilisito. Niye na ndugu yetu Timoseo, tokwandikila gweye Filimoni mbwigaetu na msang'hanaji miyetu,"},{"book":"Filimoni","chapter":"1","verse":"2","text":"na wanhu wamtogole Yesu iwoiting'hana ukae kumwako na gweye lumbu jetu Afia na mkalizi miyetu Alikipo."},{"book":"Filimoni","chapter":"1","verse":"3","text":"Imulungu Tataetu na Mndewa Yesu Kilisito wawagwee ng'hekewa na tindiwalo."},{"book":"Filimoni","chapter":"1","verse":"4","text":"Ndugu Filimoni, kipindi chose nahampula Imulungu, nokutambula gweye na kumgwaa Imulungu nhogolwa,"},{"book":"Filimoni","chapter":"1","verse":"5","text":"kwavija nohulika unogelwa wako kwa wanhu wose wa Imulungu na tamanilo diulinajo kwa Mndewa Yesu."},{"book":"Filimoni","chapter":"1","verse":"6","text":"Nompula Imulungu yakugangamize ulonge kwa wanhu wayagwe kutamanila kwako, ili udahe kujuwa kila kinhu kinogile kitulinacho kwa kuilumba na Kilisito."},{"book":"Filimoni","chapter":"1","verse":"7","text":"Ndugu yangu, unogelwa wako ungalila ndeng'helelo ng'hulu na kunigela moyo, vivija kuwagela moyo wanhu wa Imulungu."},{"book":"Filimoni","chapter":"1","verse":"8","text":"Kwa kilamuso kino, niye kamba ndugu yako kwa kuilumba na Kilisito nahadahile kukulagiza bila kudumba utende kiulondigwa kusang'hana,"},{"book":"Filimoni","chapter":"1","verse":"9","text":"lakini kwavija nikunogela, tanhu nokupula. Notenda vino hata kamba niye Paulo namvele, na vivija sambi na mkifungo mbuli ya kumsang'hanila Yesu Kilisito."},{"book":"Filimoni","chapter":"1","verse":"10","text":"Avo nokupula umtaze Onesimo, yeli mwanangu kwa kuilumba na Kilisito, kwavija niwa kamba tatake hano mkifungo."},{"book":"Filimoni","chapter":"1","verse":"11","text":"Baho umwaka kakala hakufaya bule, lakini sambi konifaya niye na gweye vivija."},{"book":"Filimoni","chapter":"1","verse":"12","text":"Sambi nombweza kumwako nayo konhenda niwe na usungu."},{"book":"Filimoni","chapter":"1","verse":"13","text":"Maza niye nilonda ng'hale nayo kipindi na mkifungo mbuli ya kuwapetela wanhu Mbuli Inogile ili yanitaze badili yako."},{"book":"Filimoni","chapter":"1","verse":"14","text":"Lakini silonda kukunanahiza unhaze, niye nolonda unhaze kwa kulonda mwenyego. Avo sitenda kinhu chochose mbaka utogole mwenyego."},{"book":"Filimoni","chapter":"1","verse":"15","text":"Yodahika kuwa Onesimo kakala yasegele kumwako kwa kipindi kidodo, ili uwe nayo kabili kwa kipindi chose."},{"book":"Filimoni","chapter":"1","verse":"16","text":"Na sambi heli kamba mtumwa, lakini kabanza ng'hani ya kuwa mtumwa. Kumwangu niye ndugu kwa kuilumba na Mndewa, lakini kumwako gweye kabanza ng'hani, kawa kamba ndugu kwa kuilumba na Mndewa na vivija mtumwa wako!"},{"book":"Filimoni","chapter":"1","verse":"17","text":"Avo kamba konigesa niye kamba ndugu yako kwa kuilumba na Mndewa, mbokele kabili kamba wahambokele niye."},{"book":"Filimoni","chapter":"1","verse":"18","text":"Kamba kakutendela jojose dihile hebu kodaigwa, undai niye."},{"book":"Filimoni","chapter":"1","verse":"19","text":"Nokwandika gano kwa mkono wangu mwenyego, niye Paulo nokuliha, silonda kukulongela kamba kumwangu kodaigwa ugima wako."},{"book":"Filimoni","chapter":"1","verse":"20","text":"Avo ndugu yangu, nhendela mbuli ino inogile mbuli ya Mndewa, nisamhuse moyo wangu kamba ndugu kwa kuilumba na Kilisito!"},{"book":"Filimoni","chapter":"1","verse":"21","text":"Nokwandika kuno notamanila kuwa konhogolela kupula kwangu na nojuwa kotenda kubanza aho."},{"book":"Filimoni","chapter":"1","verse":"22","text":"Vivija nitandileni gati da kuwasa, kwavija notamanila kamba Imulungu kokwidika kupula kwenu na kunibweza kumwenu."},{"book":"Filimoni","chapter":"1","verse":"23","text":"Epafulasi, mfungwa miyangu mbuli ya kumsang'hanila Yesu Kilisito, kokulamusa,"},{"book":"Filimoni","chapter":"1","verse":"24","text":"na vivija wasang'hanaji wayangu Maluko na Alisitaliko na Dema na Luka okulamusa."},{"book":"Filimoni","chapter":"1","verse":"25","text":"Ng'hekewa ya Mndewa Yesu Kilisito ikale na mweye mose."}]}