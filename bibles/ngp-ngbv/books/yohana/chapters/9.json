{"data":[{"book":"Yohana","chapter":"9","verse":"1","text":"Umwo Yesu andile akomboka, amuwonaga mnt'hu andaga mant'hunt'hu kukongela kwelekwa kwakwe."},{"book":"Yohana","chapter":"9","verse":"2","text":"Wanamp'hina wakwe niyo wamuuza, “Mhinizi, mnt'hu uyu na wadya wamweleke ni yuhi adamanye wiihi vilekile akalekwa mant'hunt'hu?”"},{"book":"Yohana","chapter":"9","verse":"3","text":"Yesu niyo ahitula, “Yuno hadamanye wiihi naho hata wadya wamweleke. Mna ivi vilaila vileke ndima za Mnungu zioneke."},{"book":"Yohana","chapter":"9","verse":"4","text":"Naho yaungigwa kizidamanye zindima zakwe yehe akisigiile kukei nomsi, kilo cheza naho mnt'hu haadahe kudamanya ndima."},{"book":"Yohana","chapter":"9","verse":"5","text":"Lupisi nili mwe isi, miye ni ung'azi we isi”"},{"book":"Yohana","chapter":"9","verse":"6","text":"Eze ajink'he kulonga ivo, niyo atwa mate hasi, adamanya nt'hope kwa yadya mate, amhaka int'hope idya mwa meso, yudya andile nt'hunt'hu."},{"book":"Yohana","chapter":"9","verse":"7","text":"Niyo amgamba, “Ita ukahake mwe dibilika dya Siloamu.” Zina Siloamu ni ulosi wa Kiibulania, nuko kugamba, “Atumigwe.” Basi niyo aita nao kuhaka mazi, niyo auya meso yakwe yaona."},{"book":"Yohana","chapter":"9","verse":"8","text":"Want'hu we haguhi naye na wadya wamuwone kale viya endile hakuona, naho viya endile mlombezi, niyo wauza, “Haluse yuno hi yudya endile akekala na kulombeza?”"},{"book":"Yohana","chapter":"9","verse":"9","text":"Watuhu niyo wagamba, “Hiyo yehe mna kakaeiga du.”"},{"book":"Yohana","chapter":"9","verse":"10","text":"Niyo wamgamba, “Kutenda vivihi vilekile ukaona?”"},{"book":"Yohana","chapter":"9","verse":"11","text":"Yehe niyo awahitula, “Mnt'hu yudya akwitangwa Yesu nakadamanya nt'hope, niyo anihaka mwe meso, anigamba, ‘Ita Siloamu ukahake.’ Niyo naita nahaka mazi vatenda naona.”"},{"book":"Yohana","chapter":"9","verse":"12","text":"Niyo wamgambila, “E kuhi uyo?”"},{"book":"Yohana","chapter":"9","verse":"13","text":"Niyo wamwigala kwe Mafalisayo yudya endile hakuona."},{"book":"Yohana","chapter":"9","verse":"14","text":"Naho na inda mwe zuwa dya Kuhumula viya Yesu adamanye ziya nt'hope na kumgela yudya mnt'hu akanda aona."},{"book":"Yohana","chapter":"9","verse":"15","text":"Mafalisayo niyo wamuuza vituhu viya vendile niyo meso yakwe yanda yaona. Yehe niyo awagamba, “Nakanigela nt'hope mwe meso niyo nahaka mazi valekile ivi haluse naona.”"},{"book":"Yohana","chapter":"9","verse":"16","text":"Mafalisayo watuhu niyo wagamba, “Mnt'hu uyo halaile kwa Mnungu, kwaviya hakuitoza miko ya zuwa dya kuhumula.”"},{"book":"Yohana","chapter":"9","verse":"17","text":"Mafalisayo niyo wamuza vituhu uyo mnt'hu endile matunt'hu, “Togola, we mwenye wamgaze mnt'hu uyo akufumbule ameso yako?”"},{"book":"Yohana","chapter":"9","verse":"18","text":"Vilongozi wa Wayahudi niyo wenda hawakuhuwila kugamba mnt'hu uyo andaga hakuona mpaka weze wawetange wadya wamweleke."},{"book":"Yohana","chapter":"9","verse":"19","text":"Niyo wawauza kugamba, “Yuno niye mwana wenyu mkugamba nakelekwa hakuona? Inda vivihi inde aona?”"},{"book":"Yohana","chapter":"9","verse":"20","text":"Welesi wakwe niyo wawahitula, “Suwe kimanya yuno niye mwana wetu, naho kimanya nakelekwa matunt'hu."},{"book":"Yohana","chapter":"9","verse":"21","text":"Mna inda vivihi akanda aona, suwe hakimanyize, naho hakimanyize uyo atendile akaona. Muuzeni yehe mwenye, Kwaviya yehe ni mnt'hu mkulu naawagambileni!”"},{"book":"Yohana","chapter":"9","verse":"22","text":"Welesi wakwe nawalonga ivo Kwaviya nawakawogoha vilongozi wa Wayahudi Kwaviya vilongozi awo nawagambilana kugamba, mnt'hu yeyose analonga kugamba Yesu ni Kilisito naaguluswe mwe nyumba ya Mnungu."},{"book":"Yohana","chapter":"9","verse":"23","text":"Nivo vilekile welesi wakwe wakalonga, “Ni mnt'hu mkulu muuzeni yehe mwenye.”"},{"book":"Yohana","chapter":"9","verse":"24","text":"Niyo wamwitanga kaidi yudya andile nt'hunt'hu, niyo wamgamba, “Mwink'he uwedi utendese Mnungu, ulonge kindedi! Suwe kimanya mnt'hu uyo ni mta wavu.”"},{"book":"Yohana","chapter":"9","verse":"25","text":"Yudya mnt'hu niyo awahitula, “Uneva yehe ni mta wavu miye himanyize, himanya mbuli imwenga, nehinda nt'hunt'hu mna ivi haluse naona.”"},{"book":"Yohana","chapter":"9","verse":"26","text":"Basi niyo wamuuza, “Nakakudamanyila mbwai? Nakakugubula meso vivihi yani?”"},{"book":"Yohana","chapter":"9","verse":"27","text":"Niyo awahitula, “Himigambilani, mna hamkunihuwila. Kwa mbwai mwaunga kwiva naho vituhu? Nyuwe nanywe mwaunga mwinde wanamp'hina wakwe?”"},{"book":"Yohana","chapter":"9","verse":"28","text":"Niyo wamhomola kugamba, “Weye u mwanamp'hina wakwe! Suwe ki wanamp'hina wa Musa."},{"book":"Yohana","chapter":"9","verse":"29","text":"Suwe kimanya Mnungu nakalonga na Musa, mna yudya hakimmanyize uko alaile!”"},{"book":"Yohana","chapter":"9","verse":"30","text":"Yudya mnt'hu niyo awahitula, “Mbuli iyo ni ya kwehelesa! Nyuwe hammanyize uko alaile mna katenda meso yangu yande yaona!"},{"book":"Yohana","chapter":"9","verse":"31","text":"Kimanya kugamba Mnungu hakuwategelaza wata wavu, awategeleza want'hu wakumwogoha Mnungu na kudamanya yadya akuunga."},{"book":"Yohana","chapter":"9","verse":"32","text":"Kukongela nk'hongo ye isi hakinati kive kugamba kuna mnt'hu agubule meso ya mnt'hu elekwe matunt'hu."},{"book":"Yohana","chapter":"9","verse":"33","text":"Uneva mnt'hu uyo halaile kwa Mnungu, heedahile kudamanya mbuli yoyose.”"},{"book":"Yohana","chapter":"9","verse":"34","text":"Niyo wamhitula, “Weye nokwelekwa na kukuila mo wavu! Ivi wadaha kukihiniza suwe?” Niyo wamgulusa kuse."},{"book":"Yohana","chapter":"9","verse":"35","text":"Yesu niyo eva kugamba wamgulusa mwe nyumba, umnt'hu yudya amhonyile, eze amuone, niyo amuuza, “Weye wamhuwila Mwana wa Mnt'hu?”"},{"book":"Yohana","chapter":"9","verse":"36","text":"Yudya mnt'hu niyo amhitula, “Zumbe, ni yuhi uyo vileke nimhuwile?”"},{"book":"Yohana","chapter":"9","verse":"37","text":"Yesu niyo amhitula, “Kumuwona, naho yudya akulonga na weye ivi haluse ni yehe!”"},{"book":"Yohana","chapter":"9","verse":"38","text":"Yudya mnt'hu niyo amvika nokumgamba, “Zumbe, nahuwila.”"},{"book":"Yohana","chapter":"9","verse":"39","text":"Yesu niyo agamba, “Miye hiza umu mwe isi kwa mbuli ya usengelo wadya hewekuona waone, na wadya wakuanyanya kugamba waona wande mant'hunt'hu.”"},{"book":"Yohana","chapter":"9","verse":"40","text":"Mafalisayo watuhu wandile hamwenga na yehe niyo weva viya alongile, niyo wamgamba, “Haluse wakigamba suwe naswe kimant'hunt'hu?”"},{"book":"Yohana","chapter":"9","verse":"41","text":"Yesu niyo awagamba, “Mwandile mant'hunt'hu heguamwandile no uwavu mna mwagamba ‘Chaona’ ivo elo uwavu wenyu wekala.”"}]}