{"data":[{"book":"1 Timoteo","chapter":"5","verse":"1","text":"Nka akɔkoraa anim, na mmom, hyɛ no nkuran, sɛdeɛ wobɛyɛ ama wʼagya. Sɛdeɛ wobɛyɛ wo nuabarima no saa ara na fa yɛ mmabunu,"},{"book":"1 Timoteo","chapter":"5","verse":"2","text":"yɛ mmaa mpanimfoɔ sɛ wo maamenom, na mmabaawa nso, fa wɔn sɛ wo nnuammaa wɔ kronnyɛ mu."},{"book":"1 Timoteo","chapter":"5","verse":"3","text":"Ma wʼani nku mmaa akunafoɔ a wɔnni ahwɛfoɔ ho."},{"book":"1 Timoteo","chapter":"5","verse":"4","text":"Sɛ okunafoɔ bi wɔ mma anaa mmanana a, deɛ ɛdi ɛkan no, ɛsɛ sɛ wɔfa nyamesom pa so de som wɔn abusua de tua wɔn awofoɔ ne nananom ka, ɛfiri sɛ, sɛ wɔyɛ saa a na ɛsɔ Onyankopɔn ani."},{"book":"1 Timoteo","chapter":"5","verse":"5","text":"Ɔbaa a ɔyɛ okunafoɔ ampa ara no a ɔnni obi a ɔhwɛ no no de nʼanidasoɔ nyinaa ahyɛ Onyankopɔn mu, enti anadwo ne awia, ɔkɔ so bɔ mpaeɛ srɛ ne mmoa."},{"book":"1 Timoteo","chapter":"5","verse":"6","text":"Nanso, sɛ okunafoɔ bi de ne ho ma ewiase a, na ɔyɛ teaseawuo."},{"book":"1 Timoteo","chapter":"5","verse":"7","text":"Ka saa mmara yi kyerɛ wɔn na obi annya wo ho mfomsoɔ."},{"book":"1 Timoteo","chapter":"5","verse":"8","text":"Na sɛ obi nhwɛ ne fiefoɔ, ne titire no, ɔno ara nʼabusuafoɔ a, na wabu ne gyidie so. Sɛ ɛba saa a, ɔyɛ onipa bɔne sene deɛ ɔnnye nni no."},{"book":"1 Timoteo","chapter":"5","verse":"9","text":"Mfa okunafoɔ biara a ɔnni mmoroo mfeɛ aduosia din nka akunafoɔ din ho. Asɛm a ɛka ho ne sɛ, ɛsɛ sɛ ɔyɛ obi a wadi ne kunu nokorɛ,"},{"book":"1 Timoteo","chapter":"5","verse":"10","text":"na afei wagye din wɔ nneyɛeɛ pa ho. Ɛsɛ sɛ ɔyɛ ɔbaa a watete ne mma yie na ɔgyee ahɔhoɔ wɔ ne fie na ɔhohoroo Awurade nkurɔfoɔ nan ase na ɔboaa ahokyerefoɔ na ɔde ne ho maa nnwuma pa ahodoɔ nyinaa."},{"book":"1 Timoteo","chapter":"5","verse":"11","text":"Mfa akunafoɔ nkumaa no din nka wɔn ho. Ɛfiri sɛ, sɛ ɛba sɛ wɔpɛ sɛ wɔsane ware a, wɔte wɔn ho firi Kristo ho"},{"book":"1 Timoteo","chapter":"5","verse":"12","text":"na ɛma wɔdi fɔ sɛ wɔabu wɔn bɔhyɛ a ɛdi ɛkan so."},{"book":"1 Timoteo","chapter":"5","verse":"13","text":"Ɛno akyi, wɔsɛe wɔn berɛ kɔ afieafie mu na deɛ ɛnyɛ koraa ne sɛ, wɔdi nsekuro yɛ pɛrepɛre, ka nsɛm a anka ɛnsɛ sɛ wɔka."},{"book":"1 Timoteo","chapter":"5","verse":"14","text":"Enti me pɛ ne sɛ, akunafoɔ nkumaa no bɛware, awo mma na wɔahwɛ wɔn afie sɛdeɛ ɛbɛyɛ a atamfoɔ nnya wɔn ho ɛkwan nka nsɛm ntia wɔn."},{"book":"1 Timoteo","chapter":"5","verse":"15","text":"Akunafoɔ bi de wɔn ho ama ɔbonsam dada."},{"book":"1 Timoteo","chapter":"5","verse":"16","text":"Sɛ ɔbaa ogyidini bi wɔ akunafoɔ wɔ nʼabusua mu a, ɛsɛ sɛ ɔhwɛ wɔn yie na wɔamfa adesoa bi ammɛto asafo no so na asafo no atumi ahwɛ akunafoɔ a aka wɔn nko no."},{"book":"1 Timoteo","chapter":"5","verse":"17","text":"Mpanimfoɔ a wɔhwɛ asafo no so yie no, ɛsɛ sɛ wɔdwene wɔn ho na wɔde anidie mmɔho ma wɔn; ne titire no wɔn a wɔka asɛm no na wɔsane kyerɛkyerɛ nso."},{"book":"1 Timoteo","chapter":"5","verse":"18","text":"Ɛfiri sɛ, Atwerɛsɛm no ka sɛ, “Nkyekyere nantwie a ɔsi aburoo no ano!” Bio, “Odwumayɛfoɔ akatua fata no!”"},{"book":"1 Timoteo","chapter":"5","verse":"19","text":"Ntie asɛmmɔne a obi ka to ɔpanin bi so no, gye sɛ adansefoɔ baanu anaa baasa de saa asɛm no bɛto wʼanim."},{"book":"1 Timoteo","chapter":"5","verse":"20","text":"Wɔn a wɔyɛ bɔne nyinaa no, ka wɔn anim badwam na abɔ afoforɔ hu."},{"book":"1 Timoteo","chapter":"5","verse":"21","text":"Megyina Onyankopɔn ne Kristo Yesu ne abɔfoɔ kronkron anim ka sɛ, di saa mmara a mahyɛ wo yi nyinaa so a nhwɛanimu biara nni mu."},{"book":"1 Timoteo","chapter":"5","verse":"22","text":"Sɛ ɛhia sɛ wode wo nsa gu obi so wɔ Awurade dwumadie no mu a, mpepere ho. Twe wo ho firi bɔne a ɔfoforɔ yɛ ho na ma wo ho nte."},{"book":"1 Timoteo","chapter":"5","verse":"23","text":"Nnom nsuo nko ara, na mmom, wo yafunu ne wo yadeɛ a wotaa yare enti, ɛyɛ a nom bobesa kakraa bi."},{"book":"1 Timoteo","chapter":"5","verse":"24","text":"Nnipa bi bɔne a wɔyɛ no da adi pefee na saa bɔne no di wɔn anim de wɔn kɔ atemmuo mu, nanso afoforɔ bi wɔ hɔ a wɔn bɔne da adi akyire yi."},{"book":"1 Timoteo","chapter":"5","verse":"25","text":"Saa ara nso na nneyɛeɛ payɛ no da adi pefee. Na deɛ ɛnna adi pefee no mpo ntumi nhinta."}]}