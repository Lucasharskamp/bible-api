{"data":[{"book":"Luka","chapter":"14","verse":"1","text":"Lisu'ba limo lya Sabato ya Ayahudi, Yesu aayi'i lya kunyumba yimo ya alongosi ba Mafalisayo, bandu baabile popo kabannolekeya."},{"book":"Luka","chapter":"14","verse":"2","text":"Nnu'ngi' yake Yesu, kwaabile na mundu yumo ywaminyage kitamwe so imba payi'ga."},{"book":"Luka","chapter":"14","verse":"3","text":"Yesu aalalwiye balimu ba salya na Mafalisayo, “Buli, yendayi'ki'ti'lwa kuntepwa mundu lisu'ba lya Sabato?”"},{"book":"Luka","chapter":"14","verse":"4","text":"Lakini bembe bayangwili. Yesu ankamwi ywo ntamwe, kuntepwa na kunneka aibu'ki."},{"book":"Luka","chapter":"14","verse":"5","text":"Payomwi lyo aatikwabakia, “Ywaku' mukipi'nga sinu, ywembe mwana wake au ng'ombe wake mana atumbuki mulu'si' alu'e kunnopwali, mwanjaa ya lisu'ba lya Sabato?”"},{"book":"Luka","chapter":"14","verse":"6","text":"Nabembe baakombwili kunnyangwa lyaalalwiye."},{"book":"Luka","chapter":"14","verse":"7","text":"Yesu paabweni balu' babasawa tama muiti'gu' ya nnu'ngi' mana bakokilwe. Alongei nabo kwa lukongo lu'no."},{"book":"Luka","chapter":"14","verse":"8","text":"“Mana mundu akukokite palisengele kanewatame pandu pa isima. Pi'ngi' akokilwe mundumuko kulikoni wenga,"},{"book":"Luka","chapter":"14","verse":"9","text":"mwene kaya aisa na kukubakia, ‘Wenga ukatuke, unneki kiti'gu' ayu'!’ Apo, walu'a kwibona oni paminyo ga bandu boti na wayenda tama pakitamo sa nsu'gu'."},{"book":"Luka","chapter":"14","verse":"10","text":"Ila, mana ukokilwe pakalamu, waatame pakiti'gu' sa nsu'gu', li'nga mwene kiyambo paaisa, akubakie, ‘Mbwiga lyangu', potamiye panogeli lili, sotame pano palu'ngi' panannoga.’ Apo, walu'a peyelwa isima nnu'ngi' ya bandu boti botami nabo pamope."},{"book":"Luka","chapter":"14","verse":"11","text":"Mwanjaa ywoywoti ywaiu'bu'ya mwene alu'a uluyilwa na ywaiuluya, alu'a u'bu'yi'lwa.”"},{"book":"Luka","chapter":"14","verse":"12","text":"Kai' aammakie yu'lu' ywankokite, “Mana kaupala panga kalamu ibe muntwekati au kitamwiyo, kanewakoke mambwiga sika, alongo, babatama papipi yako, bababile matayili. Manaitei nyo yapanga wenga bakuki'li'bu'kiye sawapangile."},{"book":"Luka","chapter":"14","verse":"13","text":"Saupalikwa panga, mana kopi'ya kalamu wakoke aki'ba, alemau, itewe na atu'lu'ka minyo."},{"book":"Luka","chapter":"14","verse":"14","text":"Nawenga wayaliwa mwanjaa abo bawakokite, ntu'pu' sawaki'li'bu'ki'yi'lwa. Nnu'ngu' alu'a kuli'pa upo yako nsimu wo yu'ka bandu bene aki.”"},{"book":"Luka","chapter":"14","verse":"15","text":"Yumo ywa balu' babaatami na Yesu kabalya aatikummakia, “Nantali mundu yu'lu' ywalu'a lya kilyo mu Ukulungwa wa Nnu'ngu'.”"},{"book":"Luka","chapter":"14","verse":"16","text":"Yesu ngammakia, “Mundu yumo aapangite kalamu ngu'lu' na aakokite bandu baingi."},{"book":"Luka","chapter":"14","verse":"17","text":"Paliikite lisu'ba lya kalamu, antumike mpangakasi wake akaabakie babakokilwe, ‘Mwise ku'no kila kili'be kitami wiso.’"},{"book":"Luka","chapter":"14","verse":"18","text":"Lakini kila mundu ywaakokilwe aatumbwi piya kitumbu no lu'ba lasi. Ywaalongoli kummona aammakie mpangakasi, ‘Nenga nipi'mite nng'unda kwa nyo, nipalikwa nikaubone, nikulu'ba unisami bai.’"},{"book":"Luka","chapter":"14","verse":"19","text":"Ywi'ngi' aatibaya, ‘Nipi'mite ng'ombe ku'mi bo li'mya na niyenda kunng'unda kwapakia, nilu'ba lasi unisami bai.’"},{"book":"Luka","chapter":"14","verse":"20","text":"Na ywi'ngi' abaike, ‘Niuma gamba nnwawa kwa nyo, nikombwali isa.’"},{"book":"Luka","chapter":"14","verse":"21","text":"Mpangakasi ywo aatibuyangana na kummakia bwana wake makowe go. Yu'lu' mwene nyumba aatiusika, ngammakia mpangakasi wake, ‘Uyende kiyu'ngu'ya kusimbasimba na kumali'la ga kumisengo ukaalete mono nnyumba aki'ba, itewe, atu'lu'ka minyo na bi'ngi' babalemile.’"},{"book":"Luka","chapter":"14","verse":"22","text":"Bu'kapo mpangakasi ywo ngabaya, ‘Bwana, bandu nabakiye kati mwoamulise, lakini balo banatwi'lyali.’"},{"book":"Luka","chapter":"14","verse":"23","text":"Yu'lu' bwana aammakie kai' mpangakasi wake, ‘Uyende kusimbasimba na mumali'la gagayenda mbwega ya misengo, ukaalasimise bandu bayingi li'nga liiku'ta lyangu' litwi'li."},{"book":"Luka","chapter":"14","verse":"24","text":"Kwa nyo nendakummakianga, ntu'pu' ata yumo mwa balu' babakokilwe ywalu'a paya kalamu yangu'.’”"},{"book":"Luka","chapter":"14","verse":"25","text":"Apo ipi'nga yambone ilongwanage pamope na Yesu. Bai, aagalambuki bandu na kwabakia,"},{"book":"Luka","chapter":"14","verse":"26","text":"“Mundu ywoywoti mana kaisa kwangu' apalilwa kunipenda nenga kulikoni tati' bake, mau' bake, nnyumbowe, bana bake, nku'we na akina lu'mbu'be, kai' ata mwene. Mana akotwike kombwa panga go, apangali mwanamasi' wangu'."},{"book":"Luka","chapter":"14","verse":"27","text":"“Mundu ywakotoka pu'twa nsalaba wake na kunibi'ngi'ya, akombwali panga mwanamasi' wangu'."},{"book":"Luka","chapter":"14","verse":"28","text":"Ywaku' kasinu, ywembe mana kaapala senga nsengo nku'lu', akombwali wi'ti' balanga mbanje yaipalikwa, li'nga atange panga yabile nayo, yali'ngana yomolya senga?"},{"book":"Luka","chapter":"14","verse":"29","text":"Mana buli, mana ayomwi senga pai' bai no kotoka yomolya, bandu balu'a kumweka."},{"book":"Luka","chapter":"14","verse":"30","text":"Kababaya, ‘Mundu yu' aatumbwi senga, lakini akombwili yomolya.’"},{"book":"Luka","chapter":"14","verse":"31","text":"“Au', nkulungwa ywaku' ywayenda ku'mbwana ngondo na nkulungwa nnyine, ywasomwa wi'ti' gania panga yesi lyake lyene banayesi elupu ku'mi, likombwa otwa kwa yu'lu' mwene banayesi elupu isilini?"},{"book":"Luka","chapter":"14","verse":"32","text":"Mana aibweni ankombwali, alu'a kwatuma bandu bo yenda panga masikisano pakemu, yu'lu' nnyine abile balo kuutalu."},{"book":"Luka","chapter":"14","verse":"33","text":"Bai, mwenga nyinyonyo, ntu'pu' ata yumo ywakombwa panga mwanamasi' wangu' mana asindwi kukilekekeya kila kili'be sabile naso."},{"book":"Luka","chapter":"14","verse":"34","text":"“Mwinyo unogite, lakini mana unogau wake wobite, ulu'a galambuyilwa buli li'nga kilyi'lyi' sake kibuye?"},{"book":"Luka","chapter":"14","verse":"35","text":"Upwaikali kwa ukando ata kwa mbolya. Bandu bendakuuyita. Bai, mwene makutu go yu'wa ayu'we.”"}]}