{"data":[{"book":"Kwan","chapter":"28","verse":"1","text":"Jehova Nyasaye nowacho ne Musa niya,"},{"book":"Kwan","chapter":"28","verse":"2","text":"“Mi jo-Israel chikni kiwachonegi kama: ‘Kelnauru chiwo mitimonago misengini miwangʼo pep mondo obed chiemba madum tik mangʼwe ngʼar e kinde mowinjore.’"},{"book":"Kwan","chapter":"28","verse":"3","text":"Wachnegi niya, ‘Misengini miwangʼo ne Jehova Nyasaye e magi: nyirombe ariyo ma jo-higa achiel maonge songa, kaka chiwo mapile mowangʼ odiechiengʼ kodiechiengʼ."},{"book":"Kwan","chapter":"28","verse":"4","text":"Chiw nyarombo achiel gokinyi to machielo godhiambo,"},{"book":"Kwan","chapter":"28","verse":"5","text":"kaachiel gi chiwo mar cham moromo gorogoro achiel gi nus mar mogo mayom moruw gi mo mobi e olemb zeituni moromo lita achiel."},{"book":"Kwan","chapter":"28","verse":"6","text":"Ma e chiwo mapile mowangʼ mopwodhi e Got Sinai kaka gima dungʼ tik mangʼwe ngʼar mamoro Jehova Nyasaye, en misango miwangʼo pep mochiwne Jehova Nyasaye."},{"book":"Kwan","chapter":"28","verse":"7","text":"Nyarombo ka nyarombo nokel gi misango miolo piny maromo divai lita achiel. Nyaka uol divaino ei kama ler mar lemo ne Jehova Nyasaye."},{"book":"Kwan","chapter":"28","verse":"8","text":"Chiw nyarombo mar ariyo godhiambo, kaachiel gi chiwo mar cham machalo kamano kod misango miolo piny ma iloso gokinyi. Ma en chiwo miwangʼo pep, misango madungʼ tik mangʼwe ngʼar mamoro Jehova Nyasaye."},{"book":"Kwan","chapter":"28","verse":"9","text":"“ ‘Chiengʼ Sabato, chiwuru misango mar nyiimbe ariyo maonge songa mahikgi achiel, kaachiel gi misango miolo piny kod chiwo mar cham maromo kilo abiriyo mar mogo mayom moru gi mo."},{"book":"Kwan","chapter":"28","verse":"10","text":"Ma en misango miwangʼo pep Sabato ka Sabato, komedi ewi chiwo mapile mar misango miwangʼo pep kod misango miolo piny."},{"book":"Kwan","chapter":"28","verse":"11","text":"“ ‘Odiechiengʼ mokwongo mar dwe ka dwe, chiwne Jehova Nyasaye misango miwangʼo pep mar nyirwedhi ariyo, im achiel kod nyiimbe abiriyo moromo higa achiel, duto maonge songa."},{"book":"Kwan","chapter":"28","verse":"12","text":"Rwath ka rwath nyaka chiw gi chiwo mar cham maromo kilo apar mar mogo mayom moru gi mo; im to chiw gi chiwo mar cham maromo kilo abiriyo mar mogo mayom moru gi mo;"},{"book":"Kwan","chapter":"28","verse":"13","text":"to nyaim ka nyaim, to chiw gi cham maromo kilo adek mar mogo mayom moru gi mo. Ma en misango miwangʼo pep, gima dungʼ tik mangʼwe ngʼar mamoro Jehova Nyasaye."},{"book":"Kwan","chapter":"28","verse":"14","text":"Rwath ka rwath nyaka chiw gi misango miolo piny mar divai maromo lita angʼwen; im to chiw gi lita achiel mar divai; to nyaim ka nyaim, to chiw gi lita achiel mar divai. Ma en misango miwangʼo pep mar dwe ka dwe ma onego chiw e higa mangima sa moro amora ma dwe manyien opor."},{"book":"Kwan","chapter":"28","verse":"15","text":"Nywok achiel chiwne Jehova Nyasaye kaka misango mar pwodhruok kimedo gi misango miwangʼo pep mapile pile kod misango miolo piny michiwego."},{"book":"Kwan","chapter":"28","verse":"16","text":"“ ‘Nyaka utim Pasaka mar Jehova Nyasaye e odiechiengʼ mar apar gangʼwen mar dwe mokwongo."},{"book":"Kwan","chapter":"28","verse":"17","text":"E odiechiengʼ mar apar gabich mar dweno nyaka ulos sawo; kuom ndalo abiriyo chamuru makati motedi ma ok oketie thowi."},{"book":"Kwan","chapter":"28","verse":"18","text":"Chiengʼ mokwongo mar jumano nyaka ubed gi chokruok mowal kendo kik uti tich moro amora mutiyo pile."},{"book":"Kwan","chapter":"28","verse":"19","text":"Chiwuru ne Jehova Nyasaye misango miwangʼo pep, misango mowangʼ mar nyirwedhi ariyo, im achiel kod nyiimbe abiriyo mahikgi achiel kendo maonge songa."},{"book":"Kwan","chapter":"28","verse":"20","text":"Rwath ka rwath nyaka chiw gi chiwo mar cham mar mogo mayom maromo kilo adek gi nus moru gi mo; im to ichiw gi mogo mayom maromo kilo ariyo moru gi mo;"},{"book":"Kwan","chapter":"28","verse":"21","text":"to nyiimbe abiriyogo, to ichiw gi mogo mayom maromo kilo achiel moru gi mo."},{"book":"Kwan","chapter":"28","verse":"22","text":"Umed nyanywok achiel mar chiwo mar pwodhruok e richo."},{"book":"Kwan","chapter":"28","verse":"23","text":"Chiwuru magi kumedo ewi misango miwangʼo pep mapile pile gokinyi."},{"book":"Kwan","chapter":"28","verse":"24","text":"Kamano bende kelnauru chiwo mitimogo misengini miwangʼo pile pile kuom ndalo abiriyo mondo chiemba odungʼ tik mangʼwe ngʼar ni Jehova Nyasaye; kendo nyaka ulose kumedo gi misango miwangʼo pep mapile pile kod misango miolo piny."},{"book":"Kwan","chapter":"28","verse":"25","text":"E odiechiengʼ mar abiriyo losuru chokruok mowal kendo kik uti tich moro amora mutiyo pile."},{"book":"Kwan","chapter":"28","verse":"26","text":"“ ‘E odiechiengʼ mokwongo mar keyo mokwongo, kinde ma uchiwoe misango mar cham manyien ne Jehova Nyasaye e Sawo mar Jumbe, losuru chokruok maler kendo kik uti tijeu mapile."},{"book":"Kwan","chapter":"28","verse":"27","text":"Chiwuru misango miwangʼo pep mag nyirwedhi ariyo, im achiel gi nyirombe abiriyo mahikgi en achiel kaka gima dungʼ tik mangʼwe ngʼar mamoro Jehova Nyasaye."},{"book":"Kwan","chapter":"28","verse":"28","text":"Rwath ka rwath nyaka chiw gi chiwo mar cham maromo kilo apar mar mogo mayom moru gi mo; im to uchiw gi kilo abiriyo;"},{"book":"Kwan","chapter":"28","verse":"29","text":"to imbe abiriyogo moro ka moro to chiw gi kilo adek."},{"book":"Kwan","chapter":"28","verse":"30","text":"Ewi mago meduru nywok achiel kaka chiwo mar pwodhruok e richo."},{"book":"Kwan","chapter":"28","verse":"31","text":"Chiwuru magi kaachiel gi misango miolo piny, kumedo gi misango miwangʼo pep mapile pile kod chiwo mar cham. Neuru ni jamnigo onge songa."}]}