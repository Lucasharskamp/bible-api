{"data":[{"book":"Matendu","chapter":"20","verse":"1","text":"Chitututu chila pechamaliki Pauli avakemili vamsadika vala akavakangamalisa mtima. Kangi akalagana nawu na kuhamba Makedonia."},{"book":"Matendu","chapter":"20","verse":"2","text":"Apitayi pandi za muji wula kuvakangamalisa vandu mitima mu malovi gaki gamahele, na kuhika ku Ugiliki."},{"book":"Matendu","chapter":"20","verse":"3","text":"Kwenuko atamili miyehi yidatu. Hinu peajitendeleka kuhamba ku Silia, akamanya kuvya Vayawudi vavi mukumkitila mpangu uhakau, ndi akahamula kuwuya munjila ya ku Makedonia."},{"book":"Matendu","chapter":"20","verse":"4","text":"Vandu ava ndi vealongosini nawu, Sapato mwana wa Piho mundu wa ku Belea, Alistako na Sekundo vandu va ku Tesalonike, vangi vavi Gayo mkolonjinji ku Delibe, Timoti pamonga na Tukiko na Tofimo vandu va kuhuma muji wa Asia."},{"book":"Matendu","chapter":"20","verse":"5","text":"Vandu ava vatilongolili na kuhamba kutilindila ku Tloa kula."},{"book":"Matendu","chapter":"20","verse":"6","text":"Nambu tete, pawamaliki Mselebuko wa Mabumunda gangali ngemeku, tayingili muwatu kuhuma ku Filipi, mulugendu lwa magono mhanu ndi tikahika ku Tloa. Tatamili kwenuko lijuma limonga."},{"book":"Matendu","chapter":"20","verse":"7","text":"Ndi Jumamosi kimihi takonganiki ndava ya kulya pamonga. Muni Pauli aganayi kuwuka chilau yaki, ndi avakokosili vandu mbaka pagati ya kilu."},{"book":"Matendu","chapter":"20","verse":"8","text":"Kugolofa kwetakonganiki kwavili na hahi zamahele ziyaka."},{"book":"Matendu","chapter":"20","verse":"9","text":"Msongolo mmonga liina laki Eutuko atamili palidilisha lukumbi Pauli ikokosa palukumbi lutali. Eutiko atumbwili kutitila lugono hati pamwishu lugono lwamgalisi akagwa kuhuma ku golofa ya datu mbaka pahi. Pevahambili kumyinula vamkoli amali kufwa."},{"book":"Matendu","chapter":"20","verse":"10","text":"Pauli akahuluka pahi, akajigonesa panani yaki na kumkumbatila, akajova, “Mkoto kuvemba ndava avi mumi.”"},{"book":"Matendu","chapter":"20","verse":"11","text":"Akakwela kavili kuchumba cha kunani kula, akanukula libumunda na kulya. Akayendelela kukokosa kwa lukumbi lutali mbaka hambakucha, kangi akawuka."},{"book":"Matendu","chapter":"20","verse":"12","text":"Vandu vala vakawuya nayu msongolo yula kunyumba alamili hotohoto, ndi vakapoleswa neju."},{"book":"Matendu","chapter":"20","verse":"13","text":"Nambu tete tayingili muwatu kulongolela ku Aso kwetikumtola Pauli. Ndi cheapangili mwene muni aganili kuhika kwenuko munjila ya kundumba."},{"book":"Matendu","chapter":"20","verse":"14","text":"Hinu atikolili ku Aso tikamutola muwatu, na kuhamba nayu Mitulene."},{"book":"Matendu","chapter":"20","verse":"15","text":"Tavi mulugendu lwa kuhuma kwenuko na chilau yaki tahikili Kio. Pamalau yaki tahikili ku Samo na Pamtondogolo yaki tikahika ku Mileto."},{"book":"Matendu","chapter":"20","verse":"16","text":"Ndava Pauli aganili lepi kuvedukila ku Efeso muni akotoka kutamakisa neju mulima wa Asia. Ayumbatika kuhika ku Yelusalemu kumselebuko wa Pentekoste ngati yihotoleka."},{"book":"Matendu","chapter":"20","verse":"17","text":"Kuhuma Mileto Pauli avatumili ujumbi kwa vachilongosi va msambi wa vandu vevakumsadika Kilisitu va ku Efeso vakonganika nayu."},{"book":"Matendu","chapter":"20","verse":"18","text":"Hinu pavamhikalili akavajovela, mwavene mmanyili chenitamili na nyenye magono goha kutumbula ligono la kutumbula panahikili mulima uwu wa Asia."},{"book":"Matendu","chapter":"20","verse":"19","text":"Mmanyili chenimuhengili Bambu cha ungolongondi woha, na maholi, mu mang'ahiso goha geganikolili ndava mipangu mihakau ya Vayawudi."},{"book":"Matendu","chapter":"20","verse":"20","text":"Mmanyili kuvya hati padebe nayogwipi lepi kuvakokosela pavandu na munyumba zinu, kuvawula chochoha chechikuvatangatila."},{"book":"Matendu","chapter":"20","verse":"21","text":"Navabesili vandu voha, Vayawudi na vangali Vayawudi, vamuwuyila Chapanga na kumsadika Bambu witu Yesu."},{"book":"Matendu","chapter":"20","verse":"22","text":"Hinu, myuwanila! Nikumyidakila Mpungu Msopi, nihamba ku Yelusalemu changali kumanya gegakunikolela."},{"book":"Matendu","chapter":"20","verse":"23","text":"Nga chindu chimonga chenikuchimanya, Mpungu Msopi akunilangisa kuvya mukila muji chifungu na mang'ahiso ndi vyevyi kunilindila."},{"book":"Matendu","chapter":"20","verse":"24","text":"Nambu nivalanga lepi wumi wangu kuvya chindu, kwa nene ndi kumalakisa utumi wa lihengu lila leanipelili Bambu Yesu, kujova ndava ya Lilovi la Bwina la ubwina wa Chapanga."},{"book":"Matendu","chapter":"20","verse":"25","text":"“Nigendili pagati yinu mwavoha kukokosa Unkosi wa Chapanga. Nambu hinu, nimanyili avi lepi mundu hati mmonga winu mweakuniwona kavili."},{"book":"Matendu","chapter":"20","verse":"26","text":"Hinu lelu nijova chakaka, kuvya mmonga winu akayaga, mhalu wa nene lepi."},{"book":"Matendu","chapter":"20","verse":"27","text":"Ndava muni hata padebe naleki lepi kuvakokosela mwapangu woha wa Chapanga."},{"book":"Matendu","chapter":"20","verse":"28","text":"Mujiyangalila mwavene, myungayi msambi wa vandu vevakumsadika Kilisitu uwu, Mpungu Msopi avaviki nyenye mvya valonda vaki. Leajipatili kwa ngasi ya Mwana waki."},{"book":"Matendu","chapter":"20","verse":"29","text":"Nimanyili kuvya peniwukayi, mabwa gakali ga kudahi yati gavazangila changali lipyana msambi wenuwo."},{"book":"Matendu","chapter":"20","verse":"30","text":"Hati pagati yinu yati vihumila vandu veviwula mawuliwu ga udese muni vavayaganisa vamsadika, vavalanda vene."},{"book":"Matendu","chapter":"20","verse":"31","text":"Ndava ya yeniyo, mvya mihu kuni mukumbukayi kuvya mulukumbi lwa miyaka yidatu muhi na kilu katu nalekili lepi kumbesa kila mmonga winu kwa maholi.”"},{"book":"Matendu","chapter":"20","verse":"32","text":"“Hinu ndi, nikuvavika nyenye pahi muulonda waki Chapanga na ujumbi wa mota yaki. Mwene anauhotola wa kuvasindimalisa na kuvapela uhali pamonga nawu vandu vaki vamsopi."},{"book":"Matendu","chapter":"20","verse":"33","text":"Nene nanogili lepi mashonga amala zahabu amala nyula za mundu yeyoha."},{"book":"Matendu","chapter":"20","verse":"34","text":"Mwavene mmanyili kuvya namwene nihegili lihengu mu mawoko gangu, ndava ya kupata gegiganikiwa kwa nene na vayangu."},{"book":"Matendu","chapter":"20","verse":"35","text":"Pamahele nivalangisi luhumu kuvya kuhenga mahengu neju, yikutigana kuvatangatila vangali makakala, na tikumbuka mu malovi ga Bambu Yesu mwene, ‘Mbanga neju kuwusa kuliku kupokela.’ ”"},{"book":"Matendu","chapter":"20","verse":"36","text":"Peamali kujova genago, Pauli akafugama pamonga nawu voha akayupa kwa Chapanga."},{"book":"Matendu","chapter":"20","verse":"37","text":"Voha vakavya mukuvemba neju, pevalaga Pauli kuni vamkumbatili cha uganu."},{"book":"Matendu","chapter":"20","verse":"38","text":"Lijambu lelavavinisi neju ndi lila leajovili yati vakumlola lepi kavili. Hinu ndi vamhindikili mbaka muwatu."}]}