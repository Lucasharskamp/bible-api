{"data":[{"book":"Matayo","chapter":"14","verse":"1","text":"Kingobu chenie, Helode ojwakiba Nngwana jwa kilambo cha Galilaya, ngajoa yoa yakamula Yesu."},{"book":"Matayo","chapter":"14","verse":"2","text":"Ngabalenge akapakachi bakwe, “Mundu ojojo nga Yohana Mmatichi, atekuyoka kuboka kwa abawile, nga magambu makakala gi ikobo ikamu maengo nkati jakwe.”"},{"book":"Matayo","chapter":"14","verse":"3","text":"Helode nga ojwaamulicha kuntaba Yohana mikipungo, ngantaba mitondolo na kummeka mikipungo kwa magambu ga Helodia, jwenio akiba nhwana gwa nnuna gwakwe Filipo."},{"book":"Matayo","chapter":"14","verse":"4","text":"Gakiba mangobu Yohana akannenge Helode, “Ipaligweje mwenga kutola munkege ojo kube nhwanagwinu!”"},{"book":"Matayo","chapter":"14","verse":"5","text":"Helode ngapala kunkoma Yohana, nambu ajogopa bandu magambu Yohana akiba Nnondoli jwa Nnoongo."},{"book":"Matayo","chapter":"14","verse":"6","text":"Lichoba lya mpapala gu kombokela kubelekwa kwa Helode, kamwale jwa Helodia atekuina nnongi ja akageni. Helode ngaala mwojo,"},{"book":"Matayo","chapter":"14","verse":"7","text":"mpaka Helode ngalagana kumpe kamwali jwenio kilebe cha chochoa chapa kujopa mapata."},{"book":"Matayo","chapter":"14","verse":"8","text":"Na kongo amamundu bakankwelekeya, ajope ngajopa, “Umbe upamba mutwe gwa Yohana Mmatichi mulichinia.”"},{"book":"Matayo","chapter":"14","verse":"9","text":"Nngwana Helode ngaechuka nambu kwa magambu gu kulapila kwakwe na kwa magambu akageni bampapala ngaamulicha apate."},{"book":"Matayo","chapter":"14","verse":"10","text":"Helode ngantuma mundu, ajende mukipungo akanhwekete mutwe Yohana."},{"book":"Matayo","chapter":"14","verse":"11","text":"Mutwe gwakwe nguletigwa mulichinia, ngabampe kamwale jwenio, jwombe ngabapeleke amamundu."},{"book":"Matayo","chapter":"14","verse":"12","text":"Akinapunji ba Yohana ngabaika, ngabatola mmele gwa Yohana ngabachika. Kuboka penia ngabajenda kunnandulila Yesu."},{"book":"Matayo","chapter":"14","verse":"13","text":"Yesu pajoa genia, ngaboka paali penia muntumbwi, ngajenda paali pantemela nambu bandu ngabamanya ngabankengama kuboka muilambo."},{"book":"Matayo","chapter":"14","verse":"14","text":"Apauluka muntumbwi, ngaubona nkengeni nkolongwa gwa bandu, ngababone kia, ngabalamiya akatamwe babe."},{"book":"Matayo","chapter":"14","verse":"15","text":"Piika kimuyo, akinapunji bakwe ngabannyendelela ngabannenge, “Pamba papongoti, na ngoe kutipike, maleke bandu bajabule kiilambo yabe bakaemele yakulya.”"},{"book":"Matayo","chapter":"14","verse":"16","text":"Yesu ngabajanga, “Bakajabulangaje, mapegange mangweto ilyo.”"},{"book":"Matayo","chapter":"14","verse":"17","text":"Nambu angweto ngabannenge, “Tukweti mikate nhwano tu na yamaki ibele.”"},{"book":"Matayo","chapter":"14","verse":"18","text":"Yesu ngalenga, “Unetelange pamba.”"},{"book":"Matayo","chapter":"14","verse":"19","text":"Ngabaamulicha bandu batame pae pamanyai. Penia Yesu ngatola mikate nhwano jela na yamaki ibena yela, ngalola kunani kumbengu, ngannumba Nnoongo. Kuboka penia ngametula mikate, ngabape akinapunji bakwe, na akinapunji bakwe ngababaganakia bandu."},{"book":"Matayo","chapter":"14","verse":"20","text":"Bandu boa ngabalye nu kujukuta. Kuboka penia akinapunji ngabalokota imbolopolo iigile ngabatwele ikapo komi ni ibena."},{"book":"Matayo","chapter":"14","verse":"21","text":"Abalilangite bakiba akinalome elufu nhwano pangabalanga akikege ni ingota."},{"book":"Matayo","chapter":"14","verse":"22","text":"Kingobucho, Yesu ngabalengela akinapunji bakwe baombe muntumbwi, balongalele kwiye jililaba kingobu mwene bannekite akatabuka bandu."},{"book":"Matayo","chapter":"14","verse":"23","text":"Kuboka pakatabuka bandu ngaombe pikitombi jika jakwe kunng'ongalela Nnoongo. Piika kimuyo, jwenio akiba kwenio jika jakwe,"},{"book":"Matayo","chapter":"14","verse":"24","text":"na kingobu ntumbwi gwenio puika panakati ji lilaba, nambu ngube mukomo gambu gu upepo gukaibi ntumbwi gwenio."},{"book":"Matayo","chapter":"14","verse":"25","text":"Kilo kupabandakila kuche Yesu ngabajendelela akinapunji bakwe akajenda panani ja mache."},{"book":"Matayo","chapter":"14","verse":"26","text":"Akinapunji bakwe pabammona akajenda panani pamache ngabajogopa muno, ngabalenga, “Lihoka” ngabachobela chamila kwa mbwele."},{"book":"Matayo","chapter":"14","verse":"27","text":"Kingobu ucho Yesu ngalonge nabo, “Nkotokange, nga nenga. Makajogopaje!”"},{"book":"Matayo","chapter":"14","verse":"28","text":"Petulo ngannengela Yesu, “Angwana, anda kweli mwenga unenge ne nyende panani ja mache nhike kwenio.”"},{"book":"Matayo","chapter":"14","verse":"29","text":"Yesu ngannengela, “Aja, nhwikage.” Petulo ngauluka muntumbwi, ngajenda panani pa mache, ngannyendele Yesu."},{"book":"Matayo","chapter":"14","verse":"30","text":"Nambu paubona upepo gola, ngajoboka, ngatumbu kumilwa, ngaguta kulilobe likolongwa “Angwana, ungole!”"},{"book":"Matayo","chapter":"14","verse":"31","text":"Penia Yesu ngatondabeya luboko lwakwe, ngankamula nu kunnenge, “Mwe mammi na imani njokochoko! Mbone nnoila mbwele?”"},{"book":"Matayo","chapter":"14","verse":"32","text":"Kubokapenia ngabaombelanga muntumbwi, nu upepo ngukotoka."},{"book":"Matayo","chapter":"14","verse":"33","text":"Akinapunji boa abakiba nkati ja ntumbwi ngaba nng'ongolela ngabalenga “Kweli mwenga ma Mwana jwa Nnoongo.”"},{"book":"Matayo","chapter":"14","verse":"34","text":"Ngabajomboka lilaba, ngabajenda Kugenesaleti."},{"book":"Matayo","chapter":"14","verse":"35","text":"Bandu ba kwenio ngabamanya kutenda jwenio nga Yesu. Ngabalandulila ngijoanika, kilambo choa, ngabannetela akatamwe boa."},{"book":"Matayo","chapter":"14","verse":"36","text":"Ngabannyopa bankunyule lubiniko lwa ngobo jakwe, na penia boa abankunywile ngabalama."}]}