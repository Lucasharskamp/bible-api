{"data":[{"book":"Levitike","chapter":"19","verse":"1","text":"Yawe alobaki na Moyize :"},{"book":"Levitike","chapter":"19","verse":"2","text":"« Yebisa lisanga mobimba ya bana ya Isalaele : ‹ Bozala bule, pamba te Ngai Yawe, Nzambe na bino, nazali Bule."},{"book":"Levitike","chapter":"19","verse":"3","text":"Moto nyonso kati na bino asengeli kotosa mama mpe tata na ye, mpe bosengeli kotosa mikolo na Ngai ya Saba. Nazali Yawe, Nzambe na bino."},{"book":"Levitike","chapter":"19","verse":"4","text":"Bomipesa te na banzambe ya bikeko to bomisalela te banzambe ya bikeko ya bibende ; Ngai nazali Yawe, Nzambe na bino."},{"book":"Levitike","chapter":"19","verse":"5","text":"Tango bokobonza mbeka ya boyokani epai na Yawe, bosala yango na ndenge esengeli mpo ete endimama mpo na bolamu na bino."},{"book":"Levitike","chapter":"19","verse":"6","text":"Bosengeli kolia yango kaka na mokolo oyo bobonzi yango lokola mbeka to na mokolo oyo elandi. Mpe eloko nyonso oyo ekotikala, bosengeli kozikisa yango na moto na mokolo ya misato."},{"book":"Levitike","chapter":"19","verse":"7","text":"Kasi na mokolo yango ya misato, mbeka yango ekokoma mbindo ; soki moto moko alie yango, nakondima yango lisusu te."},{"book":"Levitike","chapter":"19","verse":"8","text":"Moto nyonso oyo akolia yango, akomema mokumba ya mabe na ye mpo ete asambwisi eloko oyo ezali bule mpo na Yawe, mpe basengeli kobengana ye kati na bato na ye."},{"book":"Levitike","chapter":"19","verse":"9","text":"Tango okobuka mbuma ya bilanga na yo, okobuka yango te kino na mondelo, mpe okozonga te mpo na kolokota mbuma oyo ekokweya."},{"book":"Levitike","chapter":"19","verse":"10","text":"Okobuka mpe te mbuma ya vino oyo ekotikala to kolokota oyo ekokweya. Okotika yango mpo na babola to bapaya : nazali Yawe Nzambe na yo."},{"book":"Levitike","chapter":"19","verse":"11","text":"Okoyiba te, okoloba lokuta te, moto moko te akosa moninga na ye."},{"book":"Levitike","chapter":"19","verse":"12","text":"Okolapa te ndayi ya lokuta na Kombo na Ngai mpe okobebisa te bosantu ya Kombo ya Nzambe na yo. Nazali Yawe, Nzambe na yo."},{"book":"Levitike","chapter":"19","verse":"13","text":"Okonyokola te moninga na yo to okoyiba ye te. Okobomba te lifuti ya mosali na yo butu mobimba kino na tongo."},{"book":"Levitike","chapter":"19","verse":"14","text":"Okolakela mabe te moto oyo akufa matoyi mpe okotia libaku te liboso ya mokufi miso, kasi okotosa Nzambe na yo. Nazali Yawe."},{"book":"Levitike","chapter":"19","verse":"15","text":"Okosambisa na bosembo. Okokotela te, ezala mobola to mozwi. Okosambisa moninga na yo na bosembo."},{"book":"Levitike","chapter":"19","verse":"16","text":"Okokende te kotonga bato na yo bipai na bipai. Okosala eloko moko te oyo ekoyeisa pasi na bomoi ya moninga na yo. Nazali Yawe."},{"book":"Levitike","chapter":"19","verse":"17","text":"Okoyina ndeko na yo te na motema na yo ; kasi pamela moninga mpo ete omema ngambo te na likambo na ye."},{"book":"Levitike","chapter":"19","verse":"18","text":"Okozongisa mabe na mabe te to okobombela moko kati na bato na yo kanda te, kasi okolinga moninga na yo ndenge yo moko omilingaka. Nazali Yawe."},{"book":"Levitike","chapter":"19","verse":"19","text":"Okobatela bikateli na ngai : okosangisa nzoto te ya banyama mibale ya lolenge mibale ekesana ; okolona mpe te na elanga na yo nkona mibale ekesana. Okolata te elamba oyo batongi na basinga mibale ekesana."},{"book":"Levitike","chapter":"19","verse":"20","text":"Soki mobali moko asangisi nzoto na mwasi oyo azali mobandami ya mobali mosusu, kasi nanu bapeseli ye te biloko ya libala to kopesa ye bonsomi, esengeli mobali wana afuta lomande. Nzokande bango mibale, bakoboma bango te mpo ete mwasi yango asikolamaki nanu te."},{"book":"Levitike","chapter":"19","verse":"21","text":"Mpe mobali asengeli komema na ekotelo ya Ndako ya kapo ya Bokutani meme ya mobali oyo akobonza epai na Yawe lokola mbeka mpo na masumu."},{"book":"Levitike","chapter":"19","verse":"22","text":"Bongo na nzela ya meme yango ya mbeka mpo na masumu, Nganga-Nzambe akosala mosala ya bolimbisi masumu ya mobali yango liboso ya Yawe, mpe masumu oyo asilaki kosala ekolimbisama."},{"book":"Levitike","chapter":"19","verse":"23","text":"Tango bokokota na mokili ya Kanana, bokolona banzete ya lolenge nyonso oyo ebotaka mbuma. Na mibu misato, bokozwa bambuma na yango nyonso lokola bambuma ya mbindo ; boye bokolia yango te."},{"book":"Levitike","chapter":"19","verse":"24","text":"Na mobu ya minei, bokobulisa bambuma na yango nyonso ekozala bule mpo na Yawe lokola litatoli ya kozongisa matondi epai na Ye."},{"book":"Levitike","chapter":"19","verse":"25","text":"Nzokande na mobu ya mitano, bokoki kolia bambuma yango. Na nzela wana, bambuma na bino ekokoma ebele. Nazali Yawe, Nzambe na bino."},{"book":"Levitike","chapter":"19","verse":"26","text":"Bokolia te nyama oyo ezali na makila kati na yango. Bokosalela soloka to kindoki te."},{"book":"Levitike","chapter":"19","verse":"27","text":"Okokata suki te na bangambo nyonso ya moto na yo, okokata mpe te mandefu na bapembeni na yango."},{"book":"Levitike","chapter":"19","verse":"28","text":"Soki bozwi matanga, bomikata-kata banzoto na bino te to bomikatisa banzoloko te. Nazali Yawe."},{"book":"Levitike","chapter":"19","verse":"29","text":"Bobebisa te lokumu ya bana na bino ya basi na kokomisa bango basi ya ndumba, noki te mboka mobimba ekomipesa na kindumba mpe ekotonda na mabe."},{"book":"Levitike","chapter":"19","verse":"30","text":"Bokobatelaka mikolo na Ngai ya Saba mpe bokotosaka Esika na Ngai ya bule. Nazali Yawe."},{"book":"Levitike","chapter":"19","verse":"31","text":"Bokende te kotuna makambo na bino epai ya bato oyo basololaka na bakufi to epai ya banganga-kisi, noki te bokomikomisa mbindo ; Ngai nazali Yawe, Nzambe na bino."},{"book":"Levitike","chapter":"19","verse":"32","text":"Bokotelema liboso ya bato oyo banuni, bokolakisa botosi na bino epai ya mibange ; na nzela wana, bokokumisa Nzambe na bino. Nazali Yawe."},{"book":"Levitike","chapter":"19","verse":"33","text":"Soki mopaya moko ayei kovanda kati na bino, na mokili na bino, bonyokola ye te."},{"book":"Levitike","chapter":"19","verse":"34","text":"Nzokande bozwa ye kati na bino lokola mwana mboka. Bokolinga ye lokola bino moko, pamba te bino mpe bozalaki bapaya kati na Ejipito. Nazali Yawe, Nzambe na bino."},{"book":"Levitike","chapter":"19","verse":"35","text":"Bokosalela lokuta te tango bokomeka molayi, bakilo mpe tango bokoluka koyeba ebele oyo ekoki kozala na kati."},{"book":"Levitike","chapter":"19","verse":"36","text":"Bokosalela bimekelo ya malamu, bakilo ya malamu, efa ya malamu ; Ngai nazali Yawe, Nzambe na bino, oyo abimisaki bino na Ejipito."},{"book":"Levitike","chapter":"19","verse":"37","text":"Bokobatela bikateli mpe mibeko na Ngai nyonso mpe bokosalela yango. Nazali Yawe. › »"}]}