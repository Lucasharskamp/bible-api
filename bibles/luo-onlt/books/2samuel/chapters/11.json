{"data":[{"book":"2 Samuel","chapter":"11","verse":"1","text":"E ndalo mar chwiri, e kinde ma ruodhi dhi e lweny, Daudi nooro Joab gi joka ruoth to gi jolweny mag Israel duto. Negigoyo jo-Amon mi gitiekogi kendo negimako dala mar Raba. To Daudi nodongʼ e Jerusalem."},{"book":"2 Samuel","chapter":"11","verse":"2","text":"Odhiambo moro Daudi noa malo e kitandane mowuotho alwora mar wi tado mar ode ka en ewi tado noneno dhako moro kaluokore. To dhakono ne jaber ahinya,"},{"book":"2 Samuel","chapter":"11","verse":"3","text":"omiyo Daudi nooro ngʼato mondo odhi onon ni en dhako mane. Ngʼatno nowacho, “Donge mano en Bathsheba, ma nyar Eliam ma chi Uria ja-Hiti?”"},{"book":"2 Samuel","chapter":"11","verse":"4","text":"Eka Daudi nooro jaote mondo odhi okele, mi dhakono nobiro ire kendo noterore kode. Ma noyudo ka koro eka otieko kindene mar neno malo kendo nosepwodhore. Bangʼ mano Bathsheba nodok dala."},{"book":"2 Samuel","chapter":"11","verse":"5","text":"Dhakono nomako ich mi nooro ni Daudi wach kowacho niya, “Ayach.”"},{"book":"2 Samuel","chapter":"11","verse":"6","text":"Omiyo Daudi nooro wach ni Joab niya, “Orna Uria ja-Hiti.” Eka Joab noore ir Daudi."},{"book":"2 Samuel","chapter":"11","verse":"7","text":"Kane Uria obiro ire, Daudi nopenje ngima Joab gi mar jolweny to gi kaka lweny bende dhi."},{"book":"2 Samuel","chapter":"11","verse":"8","text":"Eka Daudi nowachone ni Uria niya, “Dhi mwalo e odi mondo ilwok tiendi.” Omiyo Uria nowuok oa e dala ruoth, eka bangʼe ruoth noorone mich."},{"book":"2 Samuel","chapter":"11","verse":"9","text":"To Uria nonindo e dhorangach mar dala gi jotich mamoko mag ruoth to ne ok olor odhi e ode."},{"book":"2 Samuel","chapter":"11","verse":"10","text":"Kane owach ne Daudi ni Uria ne ok odhi ode, nopenje niya, “Donge isebudho oko, angʼo momoni dhi odi?”"},{"book":"2 Samuel","chapter":"11","verse":"11","text":"Uria nowachone Daudi niya, “Sandug Muma gi Israel gi Juda dak e hembe, to jatenda ma Joab gi jo-ruodha obuoro oko e pap. Ere kaka anyalo dhi e oda mondo achiem, kendo amethi, mi ariwra e achiel gi chiega? Akwongʼora e nyimi ni ok datim gima kamano.”"},{"book":"2 Samuel","chapter":"11","verse":"12","text":"Eka Daudi nowachone niya, “Bed ka kawuono kiny naweyi idog.” Omiyo Uria noriyo Jerusalem chiengʼno gi kinyne."},{"book":"2 Samuel","chapter":"11","verse":"13","text":"Daudi noluonge mochiemo mi ometho kode kendo Daudi nomiye math momer. To kotieno nochopo Uria nowuok modhi onindo e pare kaachiel gi jotij ruodhe; to ne ok odhi ode."},{"book":"2 Samuel","chapter":"11","verse":"14","text":"To gokinyi Daudi nondiko ne Joab baruwa moorogo Uria mondo oter."},{"book":"2 Samuel","chapter":"11","verse":"15","text":"Ei baruwano nondikoe niya, “Ket Uria e laini manyime kama lweny gerie ahinya. Eka weyeuru kende mondo ogoye manege.”"},{"book":"2 Samuel","chapter":"11","verse":"16","text":"Omiyo kane Joab olworo dala maduongʼno mondo gimaki, noketo Uria kama ongʼeyo ni wasigu mager kendo tek nitie."},{"book":"2 Samuel","chapter":"11","verse":"17","text":"Kane jo-dala maduongʼno owuok mondo oked gi Joab, jolwenj Daudi moko nonegi; to Uria ja-Hiti bende nonegi."},{"book":"2 Samuel","chapter":"11","verse":"18","text":"Joab nooro wach ne Daudi konyise gik moko duto mosetimore e lweny."},{"book":"2 Samuel","chapter":"11","verse":"19","text":"Nochiko jaote niya, “Ka isetieko nyiso ruoth wechegi duto matimore e lweny,"},{"book":"2 Samuel","chapter":"11","verse":"20","text":"kamoro mirima nyalo mako ruoth, mi openji ni, ‘Angʼo momiyo ne usudo machiegni ahinya gi dala maduongʼ mondo ukedi? Donge ne ungʼeyo niginyalo chielou gi aserenigi ewi ohinga?"},{"book":"2 Samuel","chapter":"11","verse":"21","text":"En ngʼa ma nonego Abimelek wuod Jerub-Besheth? Dhako donge ema nodiro pongʼ rego gi ewi ohinga, mine otho Thebez? Angʼo momiyo ne udhi machiegni ahinya gi ohinga?’ Kopenji penjoni, to wachne ni, ‘Jatichni Uria ja-Hiti bende otho.’ ”"},{"book":"2 Samuel","chapter":"11","verse":"22","text":"Jaote nowuok modhi, kane ochopo nonyiso Daudi weche duto mane Joab oore mondo owachi."},{"book":"2 Samuel","chapter":"11","verse":"23","text":"Jaoteno nowachone Daudi niya, “Jogo nochako loyowa mi giwuok e pap mondo giked kodwa to ne wariembogi ma wadwokogi chien nyaka e dhoranga dala maduongʼ."},{"book":"2 Samuel","chapter":"11","verse":"24","text":"Eka jodir aserni nobayo jotichni gi ewi ohinga, kendo jotich ruoth moko nonegi. Uria ja-Hiti ma jatichni bende ginego.”"},{"book":"2 Samuel","chapter":"11","verse":"25","text":"Daudi nowachone jaote niya, “Wachne Joab kama: Kik wachno chandi; ligangla nego jakoni gi jakocha. Med kedo matek gi dala maduongʼno mi ikethe chuth. Wachne wechegi mondo ijiwego.”"},{"book":"2 Samuel","chapter":"11","verse":"26","text":"Kane chi Uria owinjo ni chwore otho, noywage."},{"book":"2 Samuel","chapter":"11","verse":"27","text":"Bangʼ ka ndalo ywak norumo, Daudi nowacho mondo okele e ode, mane obedo chiege monywolone nyathi ma wuowi. To gima Daudi notimo ne ok omoro Jehova Nyasaye."}]}