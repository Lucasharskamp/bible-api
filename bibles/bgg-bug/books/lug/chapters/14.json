{"data":[{"book":"Lug","chapter":"14","verse":"1","text":"Luang jia Jewsih Thung pha inai shii Isu michie chie pha Pharisithek pha dumuii jia hò hà wuii dun; branthek è Isu shii bajo wie è riig ne rai."},{"book":"Lug","chapter":"14","verse":"2","text":"Lai wad phieng ne rad pha bran jia Isu shii wuii thog,"},{"book":"Lug","chapter":"14","verse":"3","text":"chiih-è Isu è Pharisithek shii nane Iphey pha masdothek shii sai, “Jewish thung pha nai shii gethek Iphey shii wie nyarek mua ne ba asi arek mua ne bey?”"},{"book":"Lug","chapter":"14","verse":"4","text":"Jishii ithek è nyie de ayao, Isu è ji pha bran jishii noh srane aishii gang phi, chiih-è aishii thoh ge."},{"book":"Lug","chapter":"14","verse":"5","text":"14:5: Mth 12:11 Chiihphado è ai ithek shii yao, “Nathek de nawaithek dufuii magunde chiih-è nathek rawoi magunde Jewish Thung pha Inai shii khabiing hà chiih dun arone nathek khthiie fuang akhia phi habey?”"},{"book":"Lug","chapter":"14","verse":"6","text":"Jishii ithek è ji è sai pha ji shii nyie de achang muluii."},{"book":"Lug","chapter":"14","verse":"7","text":"Isu è riig shii giak biwenthek ne ithua wie shii gua ne dug, ji è ai ji pha najang è nathek zab shii yao:"},{"book":"Lug","chapter":"14","verse":"8","text":"14:8-10: Khua 25:6,7khuchung magungde ithek è nathek shii phiyiy pha michie shii ho ruii arone nathek ithua wie hà gua ne adug bi rabo. Nathek è de bajo mugak pha bran shii de ho pha de um phro,"},{"book":"Lug","chapter":"14","verse":"9","text":"chiih-è nathek shii ho pha bran è wuii srane yao ruii, hì pha ithua hì ne aishii dug yi bo! Chiihphado ji è yao shii nathek ne bajo wo srane zab è ìu pha ithua shii dug chid pha rey ruii phro."},{"book":"Lug","chapter":"14","verse":"10","text":"Ji-è khuchung magunde nathek shii ho ruii arone, wuii srane zab è idoh pha ithua shii dug bi bo, ji arone nathek shii ho pha muspho è nathek shii yao ruii, “Gu ijakthek isa lakhung pha ithua wie hà wuii ne dug bo. Chiihphado nathek shii zab pha biwen moe shii ilab rey ruii phro."},{"book":"Lug","chapter":"14","verse":"11","text":"14:11: Mth 23:12; Lug 18:14 Hanyie magunde awai shii boh rab arone, jishii ne ìu rab ruii phro, chiih-è hanyie magunde ìu rab ne rai arone, jishii ne boh rab phi phro.”"},{"book":"Lug","chapter":"14","verse":"12","text":"Chiihphado è Isu è aishii ho pha ji shii yao, “khuchung magunde na è luthua nane michie phi shii, nawaithek ro khuiinothek ijak, siang, hadung-haluii pha bukhothek shii aho rabo ithek de na shii idoh ho dinne phi ruii phro."},{"book":"Lug","chapter":"14","verse":"13","text":"Khuchung magungde michie phi arone, dusho, khu-òg, laikhi-èg nane miegthi thek shii phi bo,"},{"book":"Lug","chapter":"14","verse":"14","text":"chiih-è ithek shii khirzey mua ruii phro, nyieliieshii ithek ne na shii idoh aphi mua din phro. Bran Wie è iy ne hòi pha naishii Hamangkhung-aphuii è idoh phi ruii phro.”"},{"book":"Lug","chapter":"14","verse":"15","text":"Bran jia yi thiibliie shii dug srane ji pha miyao ji nuii ramuii shii, ai è Isu shii yao, “Hamangkhung-aphuii pha Sajathua pha michie shii dug pho ne khama sang phro!”"},{"book":"Lug","chapter":"14","verse":"16","text":"Isu è ji pha bran jishii yao, “Bran jia è michie bajo boh phi ramuii shii ai è bran bajothek shii ho."},{"book":"Lug","chapter":"14","verse":"17","text":"Michie chie pha ishak rey mage shii, zab khriig rey sha rone biwenthek shii, ‘Thawuii sha bo, è ho pha awai khiaothek shii thoh ge."},{"book":"Lug","chapter":"14","verse":"18","text":"Jishii ithek zab jao ne jia pha idoh shii jia è wad khung ne yao, igobi pha ji è khiao jishii yao gu ne raig phegjong muii ro, chiih-è gu ne wuii srane raig ji riig pha um ro; chiih-è gu è khung hì nuii dang bo.’"},{"book":"Lug","chapter":"14","verse":"19","text":"Gai jia è de yao, gu è de rawoi idiib guii phegjong muii ro ji è gu ne ithek shii fuang gieng pha ithek shii khi-èrek ne woi pha ji yua pha um ro; gu è khung ji nuii dang phi bo."},{"book":"Lug","chapter":"14","verse":"20","text":"Gai jia è de yao, gu ne yiy iwo yie dang ba phro, chiih-è ji pha chiang è gu de awuii mua phro."},{"book":"Lug","chapter":"14","verse":"21","text":"Khiao ji è idoh dun srane zab awai ithong shii yao. Ithong ji è bajo lijieg srane awai khiao jishii yao, ‘khthiie thawun pha lumuii nane ikhi-èg hà wuii srane dusho shii, phadung khbam shii, miegthi nane laikhi-ègthek shii ho ne noh ruii bo.’"},{"book":"Lug","chapter":"14","verse":"22","text":"Achia dang shii khiao ji è yao, na muyung ji duiine gu è noh thog ro, jimagunde thiisa hà ne ùgud oi sha ro."},{"book":"Lug","chapter":"14","verse":"23","text":"Ji-è dinne ithong è khiao jishii yao, ‘Hò ji ley rey yi pha soh pha zab lumuii hà wuii srane branthek shii ho mage bo."},{"book":"Lug","chapter":"14","verse":"24","text":"Gu nathek shii zab yao ji è rek ne ho phothek shii ne hanyie jia shii de gu michie achai yi phro!’ ”"},{"book":"Lug","chapter":"14","verse":"25","text":"Luang jia shii ibrog branthek è Isu rog shii lua gieng ramuii shii, ai è idoh rei sra ne ithek shii yao,"},{"book":"Lug","chapter":"14","verse":"26","text":"14:26: Mth 10:37 hanyie magunde gu shii wuii pho ne gu è de bajo awai aphuii amuii, yiy duii, khuiinothek, bumuii nane awai shii miie ne rai pho ne guro samoy arey mua phro."},{"book":"Lug","chapter":"14","verse":"27","text":"14:27: Mth 10:38; 16:24; Mrg 8:34; Lug 9:23Hanyie è magunde ithek è jia yi awairo bai han ne chiihphado gu shii awuii sapho shii ne guro samoy arey mua phro."},{"book":"Lug","chapter":"14","verse":"28","text":"Hanyie è magunde hò boh rung pha now arone arung ba pha ibi shii dug srane hì pha blia hì ne khama igong, chiih-è hì pha bang è siog gua asiok gua ji now phi phro."},{"book":"Lug","chapter":"14","verse":"29","text":"Ai khriig arek mua arone chog ched magunde hò arung mua phro; chiih-è zab nyie rey pha ji ne branthek è aishii riig srane siak phro."},{"book":"Lug","chapter":"14","verse":"30","text":"Ithek è yao ruii phro! Hì pha bran è jao phane jao shii ajong mua ara."},{"book":"Lug","chapter":"14","verse":"31","text":"Itham ichiig bran um pha saja rog shii itham sua bran um pha saja è mak rek pha wuii arone igobi shii wie dug srane mak rek pha khriig siog pha chua um a-um ji wie phak phi phro."},{"book":"Lug","chapter":"14","verse":"32","text":"Arey mua arone gai saja awuii ba pha ibi shii awai muaphothek shii thoh ge ne liijiing rek pha miyao ò rai."},{"book":"Lug","chapter":"14","verse":"33","text":"Ji duiine, Isu è yao, Hanyie magunde nawaithek shii nyie um pha ji athoh sapho shii ne guro samoy arey muii phro."},{"book":"Lug","chapter":"14","verse":"34","text":"Suruii ne wie ro, jimagunde airo rem ji shand dun arone, dinne suruii rem arab mua phro."},{"book":"Lug","chapter":"14","verse":"35","text":"Hì ne nyiak shii de awie chiih-è rawo shii de awie; hì shii ne fen mua. Ji-è, nathek shii nuii pha khohthek um arone, nuii mage bo!"}]}