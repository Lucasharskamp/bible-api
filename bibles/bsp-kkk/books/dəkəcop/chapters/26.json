{"data":[{"book":"Dəkəcop","chapter":"26","verse":"1","text":"Kɔ dor dende deyi dɔtɔf, ndɛ dɛnaciyanɛ kɔ dor dɔcɔkɔ-cɔkɔ dɔkɔ dɛnayi di tɛm ta Abraham mɔ. Kɔ Siyaka ɔŋkɔ nda Abimɛlɛk, wəbɛ ka aPɛlɛsɛt nde Kerar."},{"book":"Dəkəcop","chapter":"26","verse":"2","text":"Kɔ MARIKI owurər Siyaka, k'oloku kɔ: «Ta mətor Misira, məyi atɔf nŋɛ indeboncər əm mɔ."},{"book":"Dəkəcop","chapter":"26","verse":"3","text":"Məndɛ atɔf ŋaŋɛ. Isol'am, indepoc'am pətɔt, bawo məna kɔ yuruya yam 26.3 dɛlay dam  ŋ'indesɔŋ antɔf ŋaŋɛ fəp. Iŋlas tɛm tatɔkɔ dim ndɛ inasɔŋ papa kam Abraham mɔ."},{"book":"Dəkəcop","chapter":"26","verse":"4","text":"Indeyɔ yuruya yam yɛla pəmɔ cɔs ca darenc. Indesɔŋ yuruya yam tɔf yayɛ fəp. Afum a doru fəp ŋade kəctɛn kətola nnɔ yuruya yam yeyi mɔ."},{"book":"Dəkəcop","chapter":"26","verse":"5","text":"Abraham ɛnacəŋkəl dim dem, pəcəmɛ dɔpɔ dem darəŋ, pəsumpər moloku mem, pəleləs mɛfaŋ mem kɔ sariyɛ sem.»"},{"book":"Dəkəcop","chapter":"26","verse":"6","text":"Kɔ Siyaka ɛndɛ Kerar."},{"book":"Dəkəcop","chapter":"26","verse":"7","text":"Ntɛ afum a tofo tatɔkɔ ŋancyifət teta wəran kɔn mɔ, pəcloku ŋa: «Wəkirɛ kem ɔfɔ.» Pəcnesɛ kəloku a wəran kɔn ɔfɔ, ta afum a tofo tatɔkɔ ŋadif kɔ, bawo Rebeka ɛnatesɛ."},{"book":"Dəkəcop","chapter":"26","verse":"8","text":"Ntɛ kəyi kɔn kəncwon di mɔ, kɔ tosurɛnɛ Abimɛlɛk wəbɛ ka aPɛlɛsɛt pəwurɛ kəro dəwundɛr pəcmɔmən, k'ɛnəŋk Siyaka pəccɛcɛnɛ kɔ wəran kɔn Rebeka."},{"book":"Dəkəcop","chapter":"26","verse":"9","text":"Kɔ Abimɛlɛk ewe Siyaka k'eyif kɔ: «Wəran kam ɔyɔnɛ wəran nwɛ ba! Ake'sɔŋɛ ntɛ məloku su a wəkirɛ kam ɔfɔ mɔ?» Kɔ Siyaka oloku kɔ: «Iloku ti kənesɛ disrɛ ta idefinɛ tetɔn.»"},{"book":"Dəkəcop","chapter":"26","verse":"10","text":"Kɔ Abimɛlɛk oloku kɔ: «Cəke məyɔ su tantɛ? Pəpic pɛcəmɛ wəlɔma su dacɔ ŋafəntərɛ kɔ wəran kam, kɔ mən'ɔsɔŋɛ su kəsarɛ kiciya.»"},{"book":"Dəkəcop","chapter":"26","verse":"11","text":"Kɔ Abimɛlɛk ɔsɔŋ dim dadɔkɔ afum ɔn fəp, ntɛ: «Məna nwɛ məŋgbuŋɛnɛ wərkun nwɛ kɔ wəran kɔn mɔ, andif əm.»"},{"book":"Dəkəcop","chapter":"26","verse":"12","text":"Kɔ Siyaka ɔmbɔf kəren kaŋkɔ dɔtɔf k'ɛntɛl tasar tin (100) ta tɔkɔ ɛnabɔf mɔ, bawo MARIKI ɛnapocɛ kɔ pətɔt."},{"book":"Dəkəcop","chapter":"26","verse":"13","text":"Kɔ wərkun nwɛ ɔsɔtɔ daka, k'ɛmbɛrɛnɛ kəsɔtɔ daka haŋ k'ɛnaŋkanɛ kəyɔnɛ wəka daka wəpɔŋ."},{"book":"Dəkəcop","chapter":"26","verse":"14","text":"Siyaka ɛnayɔ yɔcɔl yɛlarəm: Cəna, cir, ŋkesiya, kɔ acar alarəm, tɔsɔŋɛ aPɛlɛsɛt ŋayɔnɛ kɔ kəraca."},{"book":"Dəkəcop","chapter":"26","verse":"15","text":"Cələmp ncɛ acar a kas Abraham ŋanakay kiyi kɔn doru mɔ, kɔ aPɛlɛsɛt ŋaməntən ci, kɔ ŋalas ci kəbof."},{"book":"Dəkəcop","chapter":"26","verse":"16","text":"Kɔ Abimɛlɛk oloku Siyaka: «Məyɛfɛ ndorosu məkɔ bawo məmbɛk su fənɔntər.»"},{"book":"Dəkəcop","chapter":"26","verse":"17","text":"Kɔ Siyaka ɛyɛfɛ di, k'ɔŋkɔ pəcəmbər saŋka nde mɔrɔ dacɔ nde Kerar."},{"book":"Dəkəcop","chapter":"26","verse":"18","text":"Kɔ Siyaka ɔŋgbɔkərɛ sɔ kəkay cələmp ncɛ anakay tɛm ta kas Abraham, a kɔ aPɛlɛsɛt ŋaməntən ci kəcepər ka defi da Abraham mɔ. K'ewe sɔ ci mewe mɔkɔ kas ɛnawe ci mɔ."},{"book":"Dəkəcop","chapter":"26","verse":"19","text":"Kɔ acar a Siyaka ŋaŋkay sɔ kələmp kəlɔma, dəndo mɔrɔ dacɔ, kɔ ŋambəp ki disrɛ domun dɔtɔt."},{"book":"Dəkəcop","chapter":"26","verse":"20","text":"Akɛk a yɔcɔl ya dare da Kerar ŋancaŋ akɛk a yɔcɔl ya Siyaka kəcɔp, ŋacsimsɛ kələmp, kɔ ŋaloku: «Kələmp kaŋkɛ kosu kɔ.» Kɔ Siyaka ewe kələmp kaŋkɔ Esɛk, bawo afum ŋanagbɛkəlɛnɛ ta ki kɔ nkɔn."},{"book":"Dəkəcop","chapter":"26","verse":"21","text":"Kɔ acar a Siyaka ŋaluksərnɛ sɔ kəkay kələmp kəlɔma nkɛ anagbɛkəlɛnɛ sɔ taka ki mɔ, k'ewe ki Sitna."},{"book":"Dəkəcop","chapter":"26","verse":"22","text":"K'eliŋ saŋka sɔn dəndo, k'ɔŋkɔ pəkay sɔ kələmp kəlɔma nkɛ anatɔgbɛkəlɛnɛ ta ki mɔ, k'ewe ki Rehobɔt, bawo, oncloku: MARIKI pəyac su, pəsikəli su, kədesɔtɔ fənɔntər atɔf ŋaŋɛ."},{"book":"Dəkəcop","chapter":"26","verse":"23","text":"Kɔ Siyaka ɛmpɛrnɛ Bɛrseba."},{"book":"Dəkəcop","chapter":"26","verse":"24","text":"Kɔ MARIKI owurər kɔ pibi papɔkɔ, k'oloku kɔ: «In'ɔyɔnɛ Kanu ka papa kam Abraham. Ta mənesɛ, bawo isol'am, indepoc'am pətɔt, indeyɔ sɔ yuruya yam ŋala, teta wəcar kem Abraham.»"},{"book":"Dəkəcop","chapter":"26","verse":"25","text":"Kɔ Siyaka ɛncəmbər di tetek toloŋnɛ k'okornɛ tewe ta MARIKI. K'ɛncəmbər sɔ di abal, kɔ acar ɔn ŋaŋkay sɔ di kələmp."},{"book":"Dəkəcop","chapter":"26","verse":"26","text":"Kɔ Abimɛlɛk ɛyɛfɛ Kerar kəkɔnəŋk nkɔn Siyaka ŋasol kɔ Ahusat wanapa kɔn, kɔ Pikɔl wəbɛ wəka asɔdar ɔn."},{"book":"Dəkəcop","chapter":"26","verse":"27","text":"Kɔ Siyaka eyif ŋa: «Ta ake tɔ nənderɛnɛ nnɔ nderem-ɛ, bawo nənter im, kɔ nəmbɛləs im nde ndoronu?»"},{"book":"Dəkəcop","chapter":"26","verse":"28","text":"Kɔ ŋaloku kɔ: «Sənəŋk belbel a MARIKI osol' am. Ti tɔ səlokɛ: A padɛrəmɛnɛ, ti tɔ tatɔkɔ məna kɔ səna, patəŋnɛ pasek danapa."},{"book":"Dəkəcop","chapter":"26","verse":"29","text":"Ntɛ tendesɔŋɛ ta məyɔ su ali pəlɛc pin, pəmɔ tɔkɔ sənatɔyɔ əm pəlɛc, kɔ səyɔ əm pətɔt haŋ kɔ səsak əm kɔ məŋkɔ pəforu disrɛ mɔ. Ndɛkəl oŋ MARIKI ompoc'am.»"},{"book":"Dəkəcop","chapter":"26","verse":"30","text":"Kɔ Siyaka ombocɛ ŋa kəsata, kɔ ŋandi yeri kɔ ŋamun."},{"book":"Dəkəcop","chapter":"26","verse":"31","text":"Kɔ ŋayɛfɛ bətbət suy kɔ ŋandɛrəmɛnɛ. Kɔ Siyaka ɛsak ŋa kɔ ŋalukus kɔ ŋasak Siyaka pəforu disrɛ."},{"book":"Dəkəcop","chapter":"26","verse":"32","text":"Dɔsɔk din dadɔkɔ dɔ acar a Siyaka ŋander ŋaloku kɔ teta kələmp kəŋkɔ ŋanakay mɔ, kɔ ŋaloku kɔ: «Səsɔtɔ domun.»"},{"book":"Dəkəcop","chapter":"26","verse":"33","text":"Kɔ Siyaka ewe kələmp kaŋkɔ Sibeya. Ti tɔsɔŋɛ ntɛ aŋwenɛ dare dadɔkɔ Bɛrseba haŋ mɔkɔ mɔ."},{"book":"Dəkəcop","chapter":"26","verse":"34","text":"Esayu kəsɔtɔ kɔn meren wəco maŋkəlɛ (40), k'ɛlɛk aran aHewy, pacwe ŋa Sudit wan ka Beri kɔ Basmat wan ka Elɔn."},{"book":"Dəkəcop","chapter":"26","verse":"35","text":"K'aran aHitara akaŋɛ mɛrəŋ ŋawonəs Siyaka kɔ Rebeka dis."}]}