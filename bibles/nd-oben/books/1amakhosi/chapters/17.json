{"data":[{"book":"1 AmaKhosi","chapter":"17","verse":"1","text":"U-Elija umThishibi owayevela ngaseThishibi eGiliyadi, wasesithi ku-Ahabi, “Njengoba uThixo, uNkulunkulu ka-Israyeli, engimkhonzayo ephila, akuyikuba lamazolo njalo akuyikuba lezulu okweminyaka embalwa ezayo ngaphandle kokuba ngitsho.”"},{"book":"1 AmaKhosi","chapter":"17","verse":"2","text":"Ngakho ilizwi likaThixo lafika ku-Elija lisithi:"},{"book":"1 AmaKhosi","chapter":"17","verse":"3","text":"“Suka lapho, khangela empumalanga uyecatsha eDongeni lwaseKherithi, empumalanga kweJodani."},{"book":"1 AmaKhosi","chapter":"17","verse":"4","text":"Uzanatha amanzi avela kulesosifula, njalo sengilayile amawabayi ukuthi azabe ekulethela ukudla khonapho.”"},{"book":"1 AmaKhosi","chapter":"17","verse":"5","text":"Ngakho wenza lokho okwakutshiwo nguThixo. Waya eDongeni lwaseKherithi, empumalanga yeJodani, wafika wahlala khona."},{"book":"1 AmaKhosi","chapter":"17","verse":"6","text":"Amawabayi amlethela ukudla, isinkwa lenyama ekuseni kwathi lantambama kwaba yisinkwa lenyama, amanzi wayenatha esifuleni."},{"book":"1 AmaKhosi","chapter":"17","verse":"7","text":"Ngemva kwesikhathi amanzi atsha esifuleni ngoba kwakungelazulu elizweni."},{"book":"1 AmaKhosi","chapter":"17","verse":"8","text":"Ngakho kwabuye kwafika kuye ilizwi likaThixo lisithi:"},{"book":"1 AmaKhosi","chapter":"17","verse":"9","text":"“Suka khathesi uye eZarefathi yeSidoni uyehlala khona. Sengilungisile khona ukuthi umfelokazi uzakulungisela abe ekupha ukudla.”"},{"book":"1 AmaKhosi","chapter":"17","verse":"10","text":"Wasesiya eZarefathi. Uthe efika esangweni ledolobho, kwakukhona umfelokazi edobha incwathi. Wazibika kuye njalo ecela wathi, “Ungangilethela amanzi ngenkezo kenginathe na?”"},{"book":"1 AmaKhosi","chapter":"17","verse":"11","text":"Uthe esayathatha amanzi, wambiza njalo wathi, “Ngicela ungiphathele locezu lwesinkwa.”"},{"book":"1 AmaKhosi","chapter":"17","verse":"12","text":"Umfelokazi waphendula wathi, “Ngeqiniso lanjengoba uThixo uNkulunkulu wakho ephila, angilaso isinkwa kodwa ngilengcosana nje yefulawa engcebethwini encane lamafutha angenganani ediweni. Ngidobha incwathi lezi nje ngiya lazo ngekhaya ukuze ngiyezigoqozela engingakudla mina lendodana yami, kube yikho esizakudla andubana sife.”"},{"book":"1 AmaKhosi","chapter":"17","verse":"13","text":"U-Elija wathi kumfelokazi, “Ungesabi. Hamba uye ekhaya uyekwenza khonokho okutshoyo. Kodwa uqale ungiphekele iqebelengwane eliyisinkwa ngalokho olakho ube usuliletha lapha kimi, andubana uziphekele okwakho lendodana yakho."},{"book":"1 AmaKhosi","chapter":"17","verse":"14","text":"Ngoba lokhu yikho uThixo, uNkulunkulu ka-Israyeli akutshiloyo: ‘Impuphu esengcebethwini kayiyikuphela, lamafutha asediweni kawayikuphela, kuze kufike usuku uThixo azanisa ngalo izulu elizweni?’ ”"},{"book":"1 AmaKhosi","chapter":"17","verse":"15","text":"Wasuka lapho wayakwenza njengalokho ayekutshilo u-Elija. Ngakho kwahlala kulokudla kuka-Elija lomfelokazi labendlu yakhe okwensuku zonke."},{"book":"1 AmaKhosi","chapter":"17","verse":"16","text":"Ngoba ifulawa eyayisengcebethwini ayiphelanga, kanti njalo lamafutha agobhoza kokuphela kazaphela njengokutsho kukaThixo ku-Elija."},{"book":"1 AmaKhosi","chapter":"17","verse":"17","text":"Ngemva kwesikhatshana indodana yomfelokazi owayengumninindlu yagula. Wakhula umkhuhlane ngamandla, yaze yema ukuphefumula."},{"book":"1 AmaKhosi","chapter":"17","verse":"18","text":"Umfelokazi wathi ku-Elija, “Kanti kuyini ongizondela khona, wena muntu kaNkulunkulu? Kambe ungabe ulande ukuzangikhumbuza ngesono sami ukuze ubulale indodana yami na?”"},{"book":"1 AmaKhosi","chapter":"17","verse":"19","text":"U-Elija waphendula wathi, “Nginika indodana yakho.” Wayiphatha ngezandla indodana, wakhwela layo waya endlini ephezulu ayehlala kuyo, wayilalisa embhedeni wakhe."},{"book":"1 AmaKhosi","chapter":"17","verse":"20","text":"Wasecela ngamandla kuThixo esithi. “Yebo Thixo Nkulunkulu wami, wehlisele umonakalo lakulo umfelokazi engihlezi kuye na, ngokubangela ukufa kwendodana yakhe na?”"},{"book":"1 AmaKhosi","chapter":"17","verse":"21","text":"Wasezelula ecambalala phezu komfana kathathu ecela kuThixo, esithi, “Wena Thixo Nkulunkulu wami, ake ubuyisele impilo yalumntwana!”"},{"book":"1 AmaKhosi","chapter":"17","verse":"22","text":"UThixo wakuzwa ukukhala kuka-Elija lakanye impilo yomfana yabuyela, wavuka waphila."},{"book":"1 AmaKhosi","chapter":"17","verse":"23","text":"U-Elija wamphakamisa umntwana wamthwalela endlini ephansi. Wamqhubela unina wasesithi kunina, “Khangela ubone, indodana yakho iyaphila!”"},{"book":"1 AmaKhosi","chapter":"17","verse":"24","text":"Umfelokazi wasesithi ku-Elija, “Khathesi sengisazi ukuthi ungumuntu kaNkulunkulu lokuthi ilizwi likaThixo elivela emlonyeni wakho liliqiniso.”"}]}