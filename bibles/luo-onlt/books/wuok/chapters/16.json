{"data":[{"book":"Wuok","chapter":"16","verse":"1","text":"Oganda jo-Israel duto nochako wuoth kawuok Elim mi gidhi e thim mar Sin mantie e kind Elim gi Sinai, chiengʼ mar apar gabich mar dwe mar ariyo bangʼ kane gisewuok Misri."},{"book":"Wuok","chapter":"16","verse":"2","text":"E thim kanyo oganda jo-Israel duto nongʼur ne Musa gi Harun."},{"book":"Wuok","chapter":"16","verse":"3","text":"Jo-Israel nowachonegi niya, “Mad ne Jehova Nyasaye negwa e piny Misri! Kuno ne wabet kwalworo agulni mopongʼ gi ringʼo, kendo ne wachamo kit chiemo moro amora mane wadwaro, to isekelowa e thim ka mondo kech oneg ogandani duto.”"},{"book":"Wuok","chapter":"16","verse":"4","text":"Eka Jehova Nyasaye nowacho ne Musa niya, “Abiro lwaronu makati koa e polo malo. Ji nyaka wuogi pile pile mondo ochok moromogi odiechiengno. Kuom yorni abiro temogigo mondo ane kata ka gibiro luwo chikena.”"},{"book":"Wuok","chapter":"16","verse":"5","text":"Chiengʼ mar auchiel nyaka gitedi gima gichoko, mano nyaka bed marom nyadiriyo kuom gima gisebedo ka gichoko odiechienge moko odiechiengʼ kodiechiengʼ."},{"book":"Wuok","chapter":"16","verse":"6","text":"Kuom mano Musa gi Harun nowacho ne jo-Israel duto kama: “Godhiambo ubiro ngʼeyo ni ne en Jehova Nyasaye ema noresou Misri,"},{"book":"Wuok","chapter":"16","verse":"7","text":"kendo gokinyi ubiro neno duongʼ mar Jehova Nyasaye, nikech osewinjo ngʼur ma ungʼurnego. Wan to wan ngʼa gini ma dimi ungʼurnwa?”"},{"book":"Wuok","chapter":"16","verse":"8","text":"Bende Musa nowachonegi niya, “Ubiro ngʼeyo ni ne en Jehova Nyasaye ka omiyou ringʼo mondo ucham godhiambo kendo gi Makati duto ma udwaro gokinyi nimar osewinjo ngʼur ma ungʼurnego. Wan to wan ngʼa? Ok wan ema ungʼurnwa to ungʼurne mana Jehova Nyasaye.”"},{"book":"Wuok","chapter":"16","verse":"9","text":"Eka Musa nowacho ni Harun niya, “Nyis oganda jo-Israel duto ni, ‘Biuru e nyim Jehova Nyasaye, nimar osewinjo ngʼur ma ungʼurgo.’ ”"},{"book":"Wuok","chapter":"16","verse":"10","text":"Ka pod Harun ne wuoyo ni oganda jo-Israel duto, negingʼiyo yo thim kendo duongʼ mar Jehova Nyasaye ne othinyore e boche polo."},{"book":"Wuok","chapter":"16","verse":"11","text":"Eka Jehova Nyasaye nowacho ne Musa niya,"},{"book":"Wuok","chapter":"16","verse":"12","text":"“Asewinjo ngʼur mar jo-Israel. Nyisgi kama, ‘Ka piny yuso ubiro chamo ringʼo kendo gokinyi ubiro chamo Makati muyiengʼ. Eka ubiro ngʼeyo ni an Jehova Nyasaye ma Nyasachu.’ ”"},{"book":"Wuok","chapter":"16","verse":"13","text":"Odhiambono, aluru nobiro moimo kambi kendo gokinyi ne nitie thoo momoko koluoro kambi."},{"book":"Wuok","chapter":"16","verse":"14","text":"Kane thoo oserumo, gik marochere mongʼinore ongʼinore momoko ewi lowo nonenore."},{"book":"Wuok","chapter":"16","verse":"15","text":"Ka jo-Israel nonene, negipenjore kendgi niya, “Ma en angʼo?” Nimar ne ok gingʼeyo gima ne en."},{"book":"Wuok","chapter":"16","verse":"16","text":"Ma e gima Jehova Nyasaye osechiko, ‘Ngʼato ka ngʼato nyaka chok mangʼeny kaka odwaro. Kaw moromo ngʼato ka ngʼato ma udakgo.’ ”"},{"book":"Wuok","chapter":"16","verse":"17","text":"Jo-Israel notimo kaka nonyisgi; jomoko nochoko mangʼeny, to jomoko nochoko matin."},{"book":"Wuok","chapter":"16","verse":"18","text":"To kane gipimogi gi gir pimo mar omer, ngʼat mane ochoko mangʼeny ok ne nigi mangʼeny bende ngʼat mane ochoko matin ok ne nigi matin ahinya. Ngʼato ka ngʼato nochoko mana mangʼeny moromo gi dwarone."},{"book":"Wuok","chapter":"16","verse":"19","text":"Eka Musa nowachonegi niya, “Onge ngʼato manokan chiemono kata matin nyaka okinyi.”"},{"book":"Wuok","chapter":"16","verse":"20","text":"Kata kamano, jomoko kuomgi ne ok odewo wach Musa, negikano moko nyaka okinyi, to negiyudo ka kudni opongʼo chiemono kendo negichako dungʼ. Kuom mano Musa ne iye owangʼ kodgi."},{"book":"Wuok","chapter":"16","verse":"21","text":"Okinyi ka okinyi ngʼato ka ngʼato ne choko moromo gi dwarone to ka chiengʼ nobedo makech to chiemono ne oleny."},{"book":"Wuok","chapter":"16","verse":"22","text":"Chiengʼ mar auchiel, ngʼato ka ngʼato nochoko morome nyadiriyo, bangʼe to jotend dhoudi nobiro mokelo ne Musa wachni."},{"book":"Wuok","chapter":"16","verse":"23","text":"Eka nowachonegi kama, “Ma e gima Jehova Nyasaye ochiko, ‘Kiny en odiechieng yweyo, ma en Sabato maler mowal ne Jehova Nyasaye. Teduru mago mudwaro tedo kendo bokuru mago mudwaro boko, to modongʼ to ukan nyaka kiny.’ ”"},{"book":"Wuok","chapter":"16","verse":"24","text":"Kuom mano negikano chiemo nyaka okinyi mana kaka Musa nochikogi kendo chiemono ne ok owichore kata timo kudni."},{"book":"Wuok","chapter":"16","verse":"25","text":"Musa nowachonegi niya, “Mano ema ucham kawuono nikech kawuono en Sabato ni Jehova Nyasaye. Ok unuyud chiemo munyalo kwanyo kawuono."},{"book":"Wuok","chapter":"16","verse":"26","text":"Chokuru chiemo kuom ndalo auchiel, nimar odiechiengʼ mar abiriyo ma en Sabato ok nonwangʼ chiemono.”"},{"book":"Wuok","chapter":"16","verse":"27","text":"Kata kamano, jomoko nodhi mondo ochok chiemo chiengʼ mar abiriyo, to ne ok giyudo."},{"book":"Wuok","chapter":"16","verse":"28","text":"Eka Jehova Nyasaye nowacho ne Musa niya, “Ubiro tamoru rito chikena kod puonjna nyaka karangʼo?”"},{"book":"Wuok","chapter":"16","verse":"29","text":"Beduru kungʼeyo ni Jehova Nyasaye osemiyou Sabato, mano emomiyo chiengʼ mar auchiel omiyou Makati moromo ndalo ariyo. Ngʼato ka ngʼato nyaka sik kama entie chiengʼ mar abiriyo, kendo onge ngʼama nodhi oko."},{"book":"Wuok","chapter":"16","verse":"30","text":"Kuom mano oganda noyweyo chiengʼ mar abiriyo."},{"book":"Wuok","chapter":"16","verse":"31","text":"Oganda jo-Israel noluongo makatino ni manna nikech nochalo gi kodhi matindo tindo marachere, kendo ne en gi ndhandhu machal gi kek moted gi mor kich."},{"book":"Wuok","chapter":"16","verse":"32","text":"Musa nowacho niya, “Ma e gima Jehova Nyasaye osechiko, ‘Kaw mana moromo ngʼato achiel chamo kendo kane ni tienge mabiro mondo gine Makati mane amiyou uchamo e thim kane agolou e piny Misri.’ ”"},{"book":"Wuok","chapter":"16","verse":"33","text":"Kuom mano Musa nonyiso Harun kama, “Kaw manna madirom ngʼato achiel chamo mondo iket e agulu. Bangʼe kete e nyim Jehova Nyasaye mondo okane ne tienge mabiro.”"},{"book":"Wuok","chapter":"16","verse":"34","text":"Kaka Jehova Nyasaye nochiko Musa, Harun noketo manna e nyim Sandug Muma mondo mi okane."},{"book":"Wuok","chapter":"16","verse":"35","text":"Jo-Israel nochamo manna kuom higni piero angʼwen nyaka negichopo e piny mane ji odakie, negichamo manna nyaka negichopo e tongʼ mar piny Kanaan."},{"book":"Wuok","chapter":"16","verse":"36","text":"(Omer en achiel kuom apar mar efa.)"}]}