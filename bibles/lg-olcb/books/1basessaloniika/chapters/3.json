{"data":[{"book":"1 Basessaloniika","chapter":"3","verse":"1","text":"Oluvannyuma nga tetukyayinza kugumiikiriza ne tusalawo okusigala ffekka mu Asene."},{"book":"1 Basessaloniika","chapter":"3","verse":"2","text":"Ne tutuma Timoseewo, muganda waffe era muweereza munnaffe mu mulimu gwa Katonda, mu Njiri ya Kristo, abagumye era abanyweze mu kukkiriza kwammwe,"},{"book":"1 Basessaloniika","chapter":"3","verse":"3","text":"waleme okubaawo n’omu aterebuka olw’okuyigganyizibwa kwe mwalimu. Mmwe mwennyini mumanyi nti ekyo kye twayitirwa."},{"book":"1 Basessaloniika","chapter":"3","verse":"4","text":"Kubanga ne bwe twali tukyali nammwe twabategeeza nti tuli baakuyigganyizibwa era bwe kyali bwe kityo era mukimanyi."},{"book":"1 Basessaloniika","chapter":"3","verse":"5","text":"Ssaayinza kwongera kugumiikiriza kyennava ntuma Timoseewo ajje alabe obanga okukkiriza kwammwe kukyali kunywevu, si kulwa nga mukemebwa omukemi, ne tuba nga twateganira bwereere."},{"book":"1 Basessaloniika","chapter":"3","verse":"6","text":"Naye kaakano Timoseewo bw’akomyewo ng’ava gye muli atuleetedde amawulire amalungi ag’okukkiriza kwammwe n’okwagala kwammwe, era nga mutujjukira bulungi bulijjo, nga mwesunga okutulabako nga naffe bwe twesunga okubalabako."},{"book":"1 Basessaloniika","chapter":"3","verse":"7","text":"Noolwekyo abaagalwa, newaakubadde nga tuli mu buzibu ne mu kubonaabona, okukkiriza kwammwe kutuzaamu amaanyi."},{"book":"1 Basessaloniika","chapter":"3","verse":"8","text":"Kubanga bwe muba abanywevu mu Mukama waffe, naffe tuba balamu."},{"book":"1 Basessaloniika","chapter":"3","verse":"9","text":"Kale Katonda tumwebaze tutya olw’essanyu eritujjudde ku lwammwe olw’essanyu lye tulina ku lwammwe mu maaso ga Katonda waffe?"},{"book":"1 Basessaloniika","chapter":"3","verse":"10","text":"Katonda tumwegayirira nnyo nnyini emisana n’ekiro, atukkirize okubalabako tujjuulirize ebyo ebikyabulako mu kukkiriza kwammwe."},{"book":"1 Basessaloniika","chapter":"3","verse":"11","text":"Katonda Kitaffe yennyini ne Mukama waffe Yesu aluŋŋamye ekkubo lyaffe okujja gye muli."},{"book":"1 Basessaloniika","chapter":"3","verse":"12","text":"Mukama waffe aboongereko okwagala kwammwe, mwagalanenga mwekka na mwekka era mwagalenga nnyo abantu bonna, nga naffe bwe tubaagala,"},{"book":"1 Basessaloniika","chapter":"3","verse":"13","text":"alyoke anyweze emitima gyammwe nga temuliiko kya kunenyezebwa mu butukuvu mu maaso ga Katonda Kitaffe, Mukama waffe Yesu Kristo bw’alikomawo n’abatukuvu be bonna."}]}