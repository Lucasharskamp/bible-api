{"data":[{"book":"Kukumbuchila","chapter":"22","verse":"1","text":"“Houlyona isenga ama ing'holo lya mng'holozo Muisilaeli lyajilile, uleche kulileka, ila ulihiluse kwa mng'holozo."},{"book":"Kukumbuchila","chapter":"22","verse":"2","text":"Ila wone hakaye ha mng'holozo Muisilaeli ha kutali ama wone humzelele, lelo kolihola igongolo alyo kuza kaye kwa hegwe, likale kwa hegwe mbaka yawele na igongolo alyo hoyokuya, nagwe komhilusila."},{"book":"Kukumbuchila","chapter":"22","verse":"3","text":"Kodita ahyo kwa chiwalo cha idogowi ama ivalo ama choneche chiwele mng'holozo Muisilaeli nakachajiliza. Uleche kulema kumtanza."},{"book":"Kukumbuchila","chapter":"22","verse":"4","text":"“Houlyona idogowi ama isenga lya mng'holozo Muisilaeli ligwile mnzila, uleche kulema kulitanza, kolitanza kulinula."},{"book":"Kukumbuchila","chapter":"22","verse":"5","text":"“Wadala waleche kuvala nguwo za walume na walume waleche kuvala nguwo za wadala. Yalingudita ahyo ndo izudizo kwa Mkulu Nguluwi, Nguluwi wa hemwe."},{"book":"Kukumbuchila","chapter":"22","verse":"6","text":"“Houchona chimvulila cha chideje kuli igodi ama mnzila, chiwele na vibofu ama mafinga na chideje chimaimunhu chigubiche ago mafinga ama ajo vibofu, uleche kuchihola chideje acho na mibofu jake."},{"book":"Kukumbuchila","chapter":"22","verse":"7","text":"Kochileka chideje chimaimunhu chilute, ila koweza kuhola mibofu. Houdita ahyo mbuli za hegwe zokulutila goya na kochikala mhela uhejile."},{"book":"Kukumbuchila","chapter":"22","verse":"8","text":"“Houzenga ng'handa, uzenje lukanzi hafungo mwa chinduwiko, uleche kuhola nongwa ya kukopola munhu ayo hoyogwa kulawila ako na kubagama."},{"book":"Kukumbuchila","chapter":"22","verse":"9","text":"“Uleche kunyala hamwe mizabibu ja hegwe na mizuchila jinji, jeng'ha jowa jikokomoche, haiwele jila unyalile hela, ila na mafuza ga mizabibu kahi."},{"book":"Kukumbuchila","chapter":"22","verse":"10","text":"“Uleche kubugula mgunda kwa isenga na idogowi hamwe."},{"book":"Kukumbuchila","chapter":"22","verse":"11","text":"“Uleche kuvala ivalo litawigwe kwa sufu na kitani."},{"book":"Kukumbuchila","chapter":"22","verse":"12","text":"“Ukowele usabuli kuli lupembo lwa nguwo ya hegwe."},{"book":"Kukumbuchila","chapter":"22","verse":"13","text":"“Wone mlume yamhole mdala na kuwasa na heye, hamba yojesa kota kangugana kumleka,"},{"book":"Kukumbuchila","chapter":"22","verse":"14","text":"na kulonga kota nakadita mbuli za kubasa soni na kumuwifila lutogo lwake kwa kulonga kota nakamfika mina nakadita ung'hondwa na mlume mhela loyamholile."},{"book":"Kukumbuchila","chapter":"22","verse":"15","text":"Lelo wone ilawile ahyo, mhaza na mayake mhinza ayo, wohola ulolezi wa kota mhinza wa hewo nahanating'hana na mlume na kuhilika kwa wasekulu kuli lwizi lwa muji na kuwalonjela,"},{"book":"Kukumbuchila","chapter":"22","verse":"16","text":"‘Mhinza wa hetwe nakaholigwa na munhu ayu, ila sambi halingumgana kahi,"},{"book":"Kukumbuchila","chapter":"22","verse":"17","text":"na chilingububuwaza ndo kota nakamvilizila mbuli za kumbasa soni kwa kulonga kota nahamfichile yawele hanating'hana na mlume kwa kulavya ulolezi. Lelo ulolezi wa kuta mhinza wa hetwe nayali hanating'hana na mlume mhela loyamholile ndo awu.’ Hamba kogonzola chibende chiwele na ulolezi wa danda hali wasekulu wa muji."},{"book":"Kukumbuchila","chapter":"22","verse":"18","text":"Aho wasekulu wa muji womhola yula mlume na kumsubula ng'hobwa."},{"book":"Kukumbuchila","chapter":"22","verse":"19","text":"Kahi womtagusa yula munhu yalavye migwala miya imwe ga sendi na kupegwa mhaza wa ayo mhinza kwa vila mlume ayo nakamuwifila lutogo mhinza wa Isilaeli. Na ayo mdala kolutilila kuwa mchewake na howeza kumha kalatasi ya luleko kuli ukomu wa heye mazuwa gose."},{"book":"Kukumbuchila","chapter":"22","verse":"20","text":"Ila wone utaguso awo uwe wa kukomya, na kuduhu ulolezi wa kuta hanating'hana na mlume,"},{"book":"Kukumbuchila","chapter":"22","verse":"21","text":"womuhilika hali lwizi lwa ng'handa ya mhaza wa heye na walume wa muji awo womtowa yula mdala kwa maganga mbaka yabagame, kwa vila nakaibasa soni isi ya Isilaeli kwa kudita ung'hondwa yawele haluga ha mhaza wa heye. Ahyo ndo vyomkusa wihe hali hemwe."},{"book":"Kukumbuchila","chapter":"22","verse":"22","text":"“Munhu hoyochibatigwa na mdala wa munhu yunji, weng'ha weli, mlume na mdala wanguganigwa wakopoligwe. Ahyo ndo vyomkusa wihe awo hali hemwe Waisilaeli."},{"book":"Kukumbuchila","chapter":"22","verse":"23","text":"“Wone mlume yamfiche mdala yabanichilwe, na yawase na heye,"},{"book":"Kukumbuchila","chapter":"22","verse":"24","text":"mowalavya weng'ha weli kunze mwa muji na kuwatowa kwa maganga mbaka wabagame. Mhinza ayo imgana yabagame kwa vila hatowile iyowe yatanzigwe hanga nayali kuli muji, na heye mlume imgana yabagame kwa vila nakambasa soni mkasano wa myage. Ahyo ndo vyomkusa wihe awo hali hemwe."},{"book":"Kukumbuchila","chapter":"22","verse":"25","text":"“Ila wone mlume nakating'hana na mhinza yabanichilwe na kumibata kwa lupichi ako kuchiwala, lelo ayo mlume yaliyeka ndo yokopoligwa."},{"book":"Kukumbuchila","chapter":"22","verse":"26","text":"Mleche kumditila chinhu choneche ayo mhinza, heye kahela nongwa ilingumlapa yakopoligwe. Chinhu achi changiwhana na munhu yamvabile munhu yunji na kumkopola,"},{"book":"Kukumbuchila","chapter":"22","verse":"27","text":"kwa vila mlume ayo nakamibata kwa lupichi mhinza ayo ako kuchiwala hanga nakatowa iyowe lya kulanda kutanzigwa, hakuwele na munhu wa kumtanza."},{"book":"Kukumbuchila","chapter":"22","verse":"28","text":"“Mlume hoyoting'hana na mhinza yawele hanabanichilwa, wone yamibate kwa lupichi na kufichigwa,"},{"book":"Kukumbuchila","chapter":"22","verse":"29","text":"mlume ayo komha mhaza wa mhinza ayo migwala makumi gahano ga sendi kwa vila nakambasa soni mhinza ayo. Mhinza ayo kowa mchewake na homleka mazuwa geng'ha ga ukomu wa heye."},{"book":"Kukumbuchila","chapter":"22","verse":"30","text":"“Mlume yoneche yula yaleche kuwasa na mdala wa mhaza wa heye, leka yaleche kumbasa soni mhaza wa heye."}]}