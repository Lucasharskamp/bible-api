{"data":[{"book":"1-Paççahaaşin","chapter":"2","verse":"1","text":"Davud qik'asın yiğbı k'ane qeetxhamee, mang'vee dixes Sıleymanıs nasiyhət haa'a:"},{"book":"1-Paççahaaşin","chapter":"2","verse":"2","text":"– Zınar, gırgınbı xhinne, sık'ınne gahıle qik'asda. Ğunar it'umra, yik'eka ixhe."},{"book":"1-Paççahaaşin","chapter":"2","verse":"3","text":"Yiğne Allahee Rəbbee eyhen hı'ı, Mang'une yəqqı'n hoora. Mısayne Q'aanunee otk'unin xhinne Allahne q'aanunbışil, əmırbışil, g'aydabışil ğu k'ırı alixhxheene, vasse gırgıncad ha'as əxəsın."},{"book":"1-Paççahaaşin","chapter":"2","verse":"4","text":"Manke Rəbbee in zas cuvab huvuyn kar ha'asın: «Vake g'abıynbı Yizde yəqqı'n apk'ınee, Zas yik'eençe, caneençe g'ullux hav'ee, vake g'abıynbışda İzrailyne taxtıle Zı ak'an ha'as deş»."},{"book":"1-Paççahaaşin","chapter":"2","verse":"5","text":"Vak'lecad Tseruyayne duxee Yoavee zak hı'iyn ats'an. Mang'vee İzrailyne g'oşunna q'öyre xərna – Nerna dix Avneriy Yitrayna dix Amasa – gyapt'ı, dəv'ə deşde gahıl dəv'eena xhineena eb k'yav'u. Yı'q'eena ts'irayiy g'elilinbı mang'vee eban qı'ı."},{"book":"1-Paççahaaşin","chapter":"2","verse":"6","text":"Ğunar yiğne k'orane ək'elis sik'ı ı'ğiykre. Mang'una cagvara quvxhana vuk'ul ahaleeqa salamatba əlyhəəs hımaasar."},{"book":"1-Paççahaaşin","chapter":"2","verse":"7","text":"Gileadğançene Barzilayne dixbışika yugra ixhe. Hasre manbı yiğne sufranıle kar otxhananbı vuxhecen. Zı yiğne çocule Avşalomıle hexvamee, manbı zasqa qabı."},{"book":"1-Paççahaaşin","chapter":"2","verse":"8","text":"Benyaminaaşina eyxhena, Baxurimğançena Gerayna dix Şimeyır yiğne k'anençeğana vor. Maxanayimqa hark'ınne yiğıl mang'vee zas pisda bəd-düə hav'u. Qiyğamee mana yizde ögilqa İordanne damaysqa arı. Zı mang'uk'le mana gik'as deşva Rəbbilen k'ın g'assır."},{"book":"1-Paççahaaşin","chapter":"2","verse":"9","text":"Həşde vak'le mana bınah deşdava mats'axhe. Ğu k'orana ək'elynana insan vor, vak'lecad mang'uk hucooyiy ha'as ıkkanva ats'an. Mang'una cagvarana vuk'ul eban gyavts'u ahaleeqa əlyhəəs alivke."},{"book":"1-Paççahaaşin","chapter":"2","verse":"10","text":"Davud qik'u cune dekkaaşisqa ayk'an. Mana Davudne Şaharee k'eyxha."},{"book":"1-Paççahaaşin","chapter":"2","verse":"11","text":"Davudee İzrailis yoq'ts'al (40) senna paççahiyvalla haa'a. Yighılle senna mang'vee Xevroneençe, xhebts'ale xhebılle (33) sennab İyerusalimeençe paççahiyvalla hav'u."},{"book":"1-Paççahaaşin","chapter":"2","verse":"12","text":"Sıleyman dekkıne Davudne taxtıl giy'ar. Mang'vee cuna paççahiyvalla it'umba avqaaqa."}]}