{"data":[{"book":"Sang'hano","chapter":"17","verse":"1","text":"Paulo na Sila wagenda kubitila buga da Amifipoli na buga da Apolonia mbaka Sesalonike, ako kukala na ng'anda ya kumpula Mulungu ya Wayahudi."},{"book":"Sang'hano","chapter":"17","verse":"2","text":"Kamba viyatendaga, Paulo kengila mng'anda ya kumpula Mulungu. Kwa siku ndatu za Kubwihila kalonga na wanhu, kwa Maandiko Gang'alile,"},{"book":"Sang'hano","chapter":"17","verse":"3","text":"kuwalagusila kamba Kilisito Mkombola kalondeka yadununzike na kuzilibuka kwa wafile, Paulo kawalongela, “Ino Yesu inimsimulila kumwenu, iyo Kilisito Mkombola.”"},{"book":"Sang'hano","chapter":"17","verse":"4","text":"Wanhu wayagwe watogola wailumba na Paulo na Sila, vivija walangulizi wa kitwanzi na bumbila da Wagiliki womgwaa ukulu Mulungu watenda vivo."},{"book":"Sang'hano","chapter":"17","verse":"5","text":"Lakini Wayahudi wona migongo, wawasola wanhu wehile kulawa kuna digulilo, watenda bumbila na kugala ugomvi mwiisi ayo yose. Wengila mng'anda ya Yasoni kuwazahila Paulo na Sila wawagale mgameso ga wanhu."},{"book":"Sang'hano","chapter":"17","verse":"6","text":"Lakini hawawapatile bule, avo wawabulula Yasoni na wanhu wayagwe wamtogole Yesu mgameso ga wakulu wa buga dija wakemelela, “Wanhu wano wagala ndwagi kila hanhu! Na sambi weza kudibuga jetu,"},{"book":"Sang'hano","chapter":"17","verse":"7","text":"na Yasoni kawagoneka mng'anda yake. Wano wose hawagagoga malagizo ga Mndewa wa Lumi, na wolonga kuna mndewa iyagwe twaga jake Yesu.”"},{"book":"Sang'hano","chapter":"17","verse":"8","text":"Mbuli zino zilutenda lunhu na wakulu wa buga dija moyo yungwayungwa."},{"book":"Sang'hano","chapter":"17","verse":"9","text":"Iwakulu wa buga wawatoza sente Yasoni na wayage, abaho wawafungulila wachole."},{"book":"Sang'hano","chapter":"17","verse":"10","text":"Viivikile ikilo, wanhu wamtogole Yesu wawagala Paulo na Sila ako Beleya. Viwavikile ako wengila mng'anda ya kumpula Mulungu."},{"book":"Sang'hano","chapter":"17","verse":"11","text":"Wanhu wa Beleya wakala wotegeleza vinogile ng'hani kubanza wanhu wa Sesalonike. Wauhulika usenga awo kwa kusulukila, kila siku wakala wogalolesa goya Maandiko Gang'alile, wone kamba Paulo kakala yolonga kweli."},{"book":"Sang'hano","chapter":"17","verse":"12","text":"Wanhu wengi watogola, na watwanzi wengi wa Kigiliki wakalile wakulu watogola na vivija wambigalo wengi watogola."},{"book":"Sang'hano","chapter":"17","verse":"13","text":"Lakini Wayahudi wakalile Sesalonike viwahulike Paulo vivija kawapetela mbuli ya Mulungu wanhu wa Beleya, wachola ako na kugala ndwagi na kuwading'hula wanhu wao."},{"book":"Sang'hano","chapter":"17","verse":"14","text":"Bahaja wanhu wamtogole Yesu wamgala Paulo mhwani lakini Sila na Timoseo wasigala Beleya."},{"book":"Sang'hano","chapter":"17","verse":"15","text":"Wanhu wakalile womsindikiza Paulo wachola nayo mbaka Asene, abaho wabwela Beleya na usenga kulawa kwa Paulo, kamba Sila na Timoseo sekewakawe kuchola kumwake."},{"book":"Sang'hano","chapter":"17","verse":"16","text":"Paulo vikalile kowabeta Sila na Timoseo ako Asene kagevuzika ng'hani viyonile buga dijo dimema vinyago va milungu."},{"book":"Sang'hano","chapter":"17","verse":"17","text":"Avo kakala kolonga na Wayahudi na wanhu haweli Wayahudi womgwaa ukulu Mulungu mng'anda ya kumpula Mulungu. Na kila siku kakala yolonga na wanhu wakalile mna gamagulilo."},{"book":"Sang'hano","chapter":"17","verse":"18","text":"Wanhu waifunzile nzewele za Epiluko na Stoiki hawamtogolele, wayagwe walonga, “Ubozi gani woolonga munhu ino?”"},{"book":"Sang'hano","chapter":"17","verse":"19","text":"Avo wamsola Paulo wamgala kwa wanhu wa mkitala cha Aleopago cha buga dija, walonga, “Tolonda kujuwa mbuli ya gano mafundizo ga sambi goulonga."},{"book":"Sang'hano","chapter":"17","verse":"20","text":"Vinhu viyagwe vituhulike kolonga tona vifukuzi kumwetu, tolonda tujuwe fambulo da mbuli izo.”"},{"book":"Sang'hano","chapter":"17","verse":"21","text":"Kwavija wenekae na wageni wose wa Asene na wanhu wayagwe wakalile ako wakala wosimulila na kuilongela mbuli izo za sambi kipindi chose."},{"book":"Sang'hano","chapter":"17","verse":"22","text":"Paulo kema haulongozi wa wanhu wa mkitala cha buga da Aleopago kalonga, “Vinikona niye mweye wanhu wa Asene mwa wanhu wa dini."},{"book":"Sang'hano","chapter":"17","verse":"23","text":"Kwavija vinikalile notembela mwiisi yenu ndola kila hanhu homutambikila, nyona upango wa kulavila nhosa umoja wandikigwa, ‘Kwa Mulungu hajuwike.’ Avo ayo imumtambikila bila kumjuwa iyo iniwapeteleni sambi."},{"book":"Sang'hano","chapter":"17","verse":"24","text":"Mulungu yatendile vinhu vose vili mwiisi, iyo Mndewa wa ulanga na isi na hakala mzing'anda zizengigwe na wanhu."},{"book":"Sang'hano","chapter":"17","verse":"25","text":"Vivija hasang'hanilwa kwa makono ga wanhu kamba vija kolonda chochose kulawa kumwao, kwavija heyo mwenyego iyo yowagwaa wanhu ugima, kowatenda wawe na mhumuzi na kila kinhu."},{"book":"Sang'hano","chapter":"17","verse":"26","text":"Kwa munhu imoja Mulungu kawaumba wanhu wose na kutenda wakale mwiisi yose, kulawa kuna ichanduso kagesa lini na kwahi wanhu wahakalile."},{"book":"Sang'hano","chapter":"17","verse":"27","text":"Katenda vino muladi wanhu wose wamzahile, vivija kwa kumzahila zahila wapate kumuwinza. Lakini Mulungu hali kutali na kila imoja wetu,"},{"book":"Sang'hano","chapter":"17","verse":"28","text":"kamba viyalongile munhu imoja,"},{"book":"Sang'hano","chapter":"17","verse":"29","text":"Kwavija tweye twa wana wa Mulungu, havinogile bule kugesa Mulungu kaigala na zahabu hebu shaba hebu dibwe disongoligwe na kwikigwa ulembo na wanhu."},{"book":"Sang'hano","chapter":"17","verse":"30","text":"Mulungu kaitenda halola kipindi kija wanhu viwakalile wabozi. Lakini lelo kowalagiza wanhu kila hanhu wazileke nzambi zao."},{"book":"Sang'hano","chapter":"17","verse":"31","text":"Kwavija Mulungu keka siku dimoja donda yawataguse wanhu wose wa mwiisi bila kumonela munhu kubitila munhu iyamsagule. Mulungu kawalagusila mbuli ino kwa kumzilibula munhu ayo kulawa kwa wafile!”"},{"book":"Sang'hano","chapter":"17","verse":"32","text":"Viwamuhulike Paulo kolonga mbuli ya kuzilibuka kwa wafile, wanhu wayagwe wamzeha, lakini wayagwe walonga, “Tolonda kuihulika kabili mbuli ino.”"},{"book":"Sang'hano","chapter":"17","verse":"33","text":"Avo Paulo kawaleka kasegela mkitala."},{"book":"Sang'hano","chapter":"17","verse":"34","text":"Wanhu wayagwe watogole wailumba na Paulo, mna iwao kakala Diyonisiyo, yakalile munhu wa mkitala, vivija kukala na mtwanzi yakemigwe Damali na wanhu wayagwe."}]}