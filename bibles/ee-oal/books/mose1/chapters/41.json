{"data":[{"book":"Mose 1","chapter":"41","verse":"1","text":"Le ƒe eve megbe la, Farao ku drɔ̃e gbe ɖeka le zã me be yetsi tsitre ɖe Nil tɔsisi la to."},{"book":"Mose 1","chapter":"41","verse":"2","text":"Tete nyi dami adre do tso tɔsisi la me, eye wonɔ gbe ɖum."},{"book":"Mose 1","chapter":"41","verse":"3","text":"Emegbe nyi bubu adre do tso tɔsisi la me, ke woawo ɖi ku glãŋuiglãŋui, eye woƒe axaƒutiwo do. Woyi ɖatsi tsitre ɖe nyinɔ dami adreawo gbɔ."},{"book":"Mose 1","chapter":"41","verse":"4","text":"Nyi ɖikuawo lé nyinɔ damiawo mi! Tete Farao nyɔ!"},{"book":"Mose 1","chapter":"41","verse":"5","text":"Egayi alɔ̃ me kaba, eye wògaku drɔ̃e bubu. Azɔ ya la, ekpɔ bli adre siwo ʋã nyuie la le bliti ɖeka dzi."},{"book":"Mose 1","chapter":"41","verse":"6","text":"Enumake bli bubu adre gado ɖe bliti la dzi, ke esiawo ya meʋã kura o, eye ɣedzeƒeya na woyrɔ."},{"book":"Mose 1","chapter":"41","verse":"7","text":"Bli yɔyrɔe siawo mi bli ʋaʋãwo! Farao ganyɔ, eye wòdze sii be drɔ̃e sɔŋ ko wonye."},{"book":"Mose 1","chapter":"41","verse":"8","text":"Esi ŋu ke, eye wòbu drɔ̃eawo ŋu la, etsi dzimaɖi ŋutɔ le nu si drɔ̃eawo ate ŋu aɖe afia la ŋu. Eyɔ afakalawo kple nunyalawo katã le Egiptenyigba dzi ƒo ƒu, eye wòlĩ drɔ̃eawo na wo, ke wo dometɔ aɖeke mete ŋu ɖe wo gɔme o."},{"book":"Mose 1","chapter":"41","verse":"9","text":"Tete fia ƒe ahakula gblɔ na Farao be, “Egbe la, meɖo ŋku nye nu vɔ̃ dzi."},{"book":"Mose 1","chapter":"41","verse":"10","text":"Ɣe aɖe ɣi va yi esi nèdo dɔmedzoe ɖe mí ame eve ŋu, eye nède nye kple aboloƒola gaxɔ me le ŋuwòdzɔlawo ƒe amegã ƒe mɔ me la,"},{"book":"Mose 1","chapter":"41","verse":"11","text":"nye kple aboloƒola míeku drɔ̃e gbe ɖeka le zã me."},{"book":"Mose 1","chapter":"41","verse":"12","text":"Míelĩ drɔ̃eawo na Hebri ɖekakpui aɖe, ame si nye ŋuwòdzɔlawo ƒe amegã la ƒe kluvi le gaxɔa me, eye wòɖe drɔ̃eawo gɔme na mí."},{"book":"Mose 1","chapter":"41","verse":"13","text":"“Eye nu sia nu va eme tututu abe ale si wògblɔe ene; nye ahakudɔ gaka asinye, wotso ta le aboloƒola nu, eye wotɔ eƒe ŋutilã ɖe ati nu.”"},{"book":"Mose 1","chapter":"41","verse":"14","text":"Farao ɖo du ɖe Yosef enumake. Woɖee le gaxɔa me kaba; eko ta, di awu bubuwo do alɔtsɔtsɔe, eye wòdo ɖe Farao ŋkume."},{"book":"Mose 1","chapter":"41","verse":"15","text":"Farao gblɔ na Yosef be, “Meku drɔ̃e aɖe le zã si va yi la me, gake ame siawo dometɔ aɖeke mete ŋu ɖe egɔme nam o. Ke mese be ètea ŋu ɖea drɔ̃ewo gɔme, eya ta mena woyɔ wò nam.”"},{"book":"Mose 1","chapter":"41","verse":"16","text":"Yosef gblɔ na Farao be, “Nyemate ŋu aɖe drɔ̃e la gɔme le ɖokuinye si o, ke Mawu ya ate ŋu aɖe drɔ̃ea gɔme na wò!”"},{"book":"Mose 1","chapter":"41","verse":"17","text":"Ale Farao lĩ drɔ̃e la nɛ be, “Metsi tsitre ɖe Nil tɔsisi la to;"},{"book":"Mose 1","chapter":"41","verse":"18","text":"tete nyi dami siwo ƒe lãme nyo nyuie la do tso tɔsisi la me, eye wode asi gbeɖuɖu me le tɔsisi la to."},{"book":"Mose 1","chapter":"41","verse":"19","text":"Ke nyi bubu adre do tso tɔsisi la me. Woawo ɖi ku glãŋuiglãŋui; nyemekpɔ nyinɔ ɖiku mawo tɔgbi kpɔ le Egiptenyigba dzi o."},{"book":"Mose 1","chapter":"41","verse":"20","text":"Nyi ɖiku siawo lé nyinɔ dami siwo do tso tɔsisi la me gbã la mi,"},{"book":"Mose 1","chapter":"41","verse":"21","text":"eye emegbe la, wogaɖi ku glãŋuiglãŋui abe ale si tututu wonɔ tsã la ene, eye menyɔ!"},{"book":"Mose 1","chapter":"41","verse":"22","text":"“Eteƒe medidi kura hafi megaku drɔ̃e bubu o. Azɔ ya la, bli adre nɔ bliti ɖeka dzi; bliawo katã ʋã nyuie."},{"book":"Mose 1","chapter":"41","verse":"23","text":"Bli adre bubuwo gado ɖe bliti ma ke dzi, ke woawo meʋã o, ke boŋ woyrɔ."},{"book":"Mose 1","chapter":"41","verse":"24","text":"Bli yɔyrɔawo mi bli ʋaʋãwo."},{"book":"Mose 1","chapter":"41","verse":"25","text":"Yosef gblɔ na Farao be, “Gɔmeɖeɖe ɖeka koe le drɔ̃e eveawo si. Mawu nɔ nu si wòava wɔ le Egiptenyigba dzi la gblɔm na wò."},{"book":"Mose 1","chapter":"41","verse":"26","text":"Nyi dami adreawo kple bli ʋaʋã adreawo fia be le ƒe adre siwo gbɔna me la, nuɖuɖu abɔ ɖe anyigba la dzi."},{"book":"Mose 1","chapter":"41","verse":"27","text":"Nyi ɖiku adreawo kple bli maʋamaʋã yɔyrɔ adreawo fia be ƒe adre ƒe dɔwuame adze ƒe adre siwo me nuɖuɖu abɔ la yome."},{"book":"Mose 1","chapter":"41","verse":"28","text":"“Ale Mawu ɖe nu si wɔ ge wòala la fia wò."},{"book":"Mose 1","chapter":"41","verse":"29","text":"Nuɖuɖu abɔ ɖe Egiptenyigba blibo la dzi le ƒe adre gbãtɔ siwo gbɔna la me."},{"book":"Mose 1","chapter":"41","verse":"30","text":"Ke le ƒe mawo yome la, dɔwuame ava ƒe adre, eye enu asesẽ ale gbegbe be nuɖuɖu si bɔ tsã la avɔ, woaŋlɔ woƒe bɔbɔ kpɔ be le Egipte, eye dɔwuame agblẽ anyigba la dzi."},{"book":"Mose 1","chapter":"41","verse":"31","text":"“Dɔwuame la nu asesẽ ale gbegbe be ame aɖeke magaɖo ŋku edzi be nuɖuɖu bɔ kpɔ o."},{"book":"Mose 1","chapter":"41","verse":"32","text":"Drɔ̃e eve siawo le nu eve fiam Farao; wofia be nya siwo megblɔ na mi la le eme va ge kokoko, elabena Mawu ɖo wo da ɖi, eye woava eme kaba."},{"book":"Mose 1","chapter":"41","verse":"33","text":"Susu si mado ɖa lae nye be Farao nadi nunyala gãtɔ kekeake le Egipte, eye nàtsɔe aɖo agbledede ƒe ɖoɖowo nu le anyigba blibo la dzi."},{"book":"Mose 1","chapter":"41","verse":"34","text":"Mina Farao natia dɔdzikpɔla ɖe anyigba la dzi be woaxɔ Egipte ƒe nuŋeŋe ƒe atɔ̃lia ɖeka le ƒe adreawo me."},{"book":"Mose 1","chapter":"41","verse":"35","text":"Woaƒo nuɖuɖuawo nu ƒu le ƒe nyui siwo gbɔna la me, eye woadzra wo ɖo ɖe avawo me le duwo me na Farao,"},{"book":"Mose 1","chapter":"41","verse":"36","text":"ale be nuɖuɖu nasɔ gbɔ ate ŋu akplɔ mí to ƒe adre siwo dɔwuame anɔ anyi le Egipte la me. Ne menye nenema o la, tsɔtsrɔ̃ ava anyigba la dzi.”"},{"book":"Mose 1","chapter":"41","verse":"37","text":"Farao kple eƒe kpeɖeŋutɔwo xɔ Yosef ƒe nyawo."},{"book":"Mose 1","chapter":"41","verse":"38","text":"Esi wode ŋugble tso ame si woahiã na dɔ sia ŋu la, Farao gblɔ be, “Ame kae ate ŋu awɔ dɔ vevi sia nyuie wu Yosef? Elabena enye ame si yɔ fũu kple Mawu ƒe Gbɔgbɔ.”"},{"book":"Mose 1","chapter":"41","verse":"39","text":"Farao trɔ ɖe Yosef gbɔ gblɔ nɛ be, “Zi ale si Mawu ɖe drɔ̃eawo gɔme fia wò ko la, wòe nye nunyala gãtɔ le dukɔa me,"},{"book":"Mose 1","chapter":"41","verse":"40","text":"eya ta metsɔ wò ɖo dɔ blibo la nu. Nya sia nya si nàgblɔ la, woawɔ edzi le Egiptenyigba blibo la dzi. Nye ɖeka koe aganye amegã na wò.”"},{"book":"Mose 1","chapter":"41","verse":"41","text":"Ale Farao gblɔ na Yosef be, “Meto esia me tsɔ wò ɖo Egiptenyigba blibo la nu.”"},{"book":"Mose 1","chapter":"41","verse":"42","text":"Tete Farao ɖe eƒe ŋkɔsigɛ le asi hetsɔ de na Yosef; edo aklala biɖibiɖi ƒe awu nɛ, eye wòde sikakɔsɔkɔsɔ kɔ nɛ."},{"book":"Mose 1","chapter":"41","verse":"43","text":"Emegbe la, Farao tsɔ tasiaɖam si kplɔ fia tɔ ɖo la na Yosef, eye afi sia afi si wòyi ko la, ɣli ɖina be, “Midze klo!”"},{"book":"Mose 1","chapter":"41","verse":"44","text":"Farao gblɔ na Yosef be, “Nye, Egipte fia, meka atam na wò be, ànɔ Egiptenyigba blibo la nu le go sia go me.”"},{"book":"Mose 1","chapter":"41","verse":"45","text":"Farao tsɔ ŋkɔ yeye na Yosef be Zafenat Paneah. Ŋkɔ sia gɔmee nye “Amewo ƒe agbeɖela, Mawu ƒe ŋusẽ tɔgbi ɖe ku kple agbe dzi.” Farao tsɔ nyɔnuvi aɖe si ŋkɔe nye Asenat, eye wònye Potifera, ame si nye On nunɔla la, ƒe vinyɔnu na Yosef wòɖe. Ale Yosef zu ame xɔŋkɔ aɖe le Egiptenyigba blibo la dzi."},{"book":"Mose 1","chapter":"41","verse":"46","text":"Exɔ ƒe blaetɔ̃ esi wòge ɖe Farao, Egipte fia ƒe dɔ me. Yosef dzo le Farao gbɔ, eye wòde asi tsatsa me le anyigba blibo la dzi."},{"book":"Mose 1","chapter":"41","verse":"47","text":"Vavã, le ƒe adre gbãtɔwo me la, nukuwo wɔ nyuie ŋutɔ le afi sia afi."},{"book":"Mose 1","chapter":"41","verse":"48","text":"Le ƒe mawo me la, Yosef de se be woatsɔ nuku ɖe sia ɖe si woaxa le Egipte la ƒe akpa aɖe ana dziɖuɖu, eye woadzra wo ɖo ɖe avawo me le du gãwo me."},{"book":"Mose 1","chapter":"41","verse":"49","text":"Le ƒe adrea ƒe nuwuwu la, avawo yɔ, eye nuɖuɖu si wodzɔ na dziɖuɖu la sɔ gbɔ ale gbegbe be ame aɖeke meganya akɔnta le eŋu o."},{"book":"Mose 1","chapter":"41","verse":"50","text":"Le ɣeyiɣi sia me, hafi dɔwuame ƒe ƒe gbãtɔ naɖo la, Asenat, Potifera si nye On nunɔla ƒe vinyɔnu la dzi vi eve na Yosef."},{"book":"Mose 1","chapter":"41","verse":"51","text":"Ena ŋkɔ gbãtɔ be Manase si gɔmee nye “Meŋlɔ be.” Nu si Yosef di be yeafia lae nye be Mawu ve ye nu ale gbegbe be yeŋlɔ yeƒe ɖekakpuimefuwo kple yeƒe dzodzo le yewo de be."},{"book":"Mose 1","chapter":"41","verse":"52","text":"Ena ŋkɔ Via ŋutsu evelia be Efraim si gɔmee nye “Kutsetse,” elabena egblɔ be, “Mawu na metse ku le teƒe sia, afi si menye kluvi le.”"},{"book":"Mose 1","chapter":"41","verse":"53","text":"Ale ƒe adre siwo me nuɖuɖu bɔ le Egipte la wu enu,"},{"book":"Mose 1","chapter":"41","verse":"54","text":"eye dɔwuame ƒe ƒe adreawo dze egɔme abe ale si Yosef gblɔe da ɖi ene. Nukuwo gblẽ le dukɔ siwo ƒo xlã wo la me, ke nuɖuɖu bɔ ɖe avawo me le Egipte."},{"book":"Mose 1","chapter":"41","verse":"55","text":"Dɔ de asi Egipte dukɔ la wuwu me. Woɖe kuku na Farao be wòana nuɖuɖu yewo. Eɖo wo ɖe Yosef gbɔ kple nya siawo be, “Miwɔ nu sia nu si wòagblɔ na mi be miawɔ la.”"},{"book":"Mose 1","chapter":"41","verse":"56","text":"Esi dɔwuame kaka ɖe anyigba blibo la dzi la, Yosef ʋu avawo, eye wòdzra nuɖuɖu na Egiptetɔwo, elabena dɔwuame la nu sesẽ le anyigba la katã dzi."},{"book":"Mose 1","chapter":"41","verse":"57","text":"Eye amewo tso dukɔwo katã me va Egipte be yewoaƒle bli le Yosef gbɔ, elabena dɔwuame la nu sesẽ le xexea me katã."}]}