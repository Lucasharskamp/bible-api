{"data":[{"book":"मत्ती","chapter":"28","verse":"1","text":"सब्ते दे रोजे बाद हफ्ते दे पेहले रोजे पौ फटदे ही मरियम मगदलीनी कने दुई मरियम कबरां जो दिखणा आईयां।"},{"book":"मत्ती","chapter":"28","verse":"2","text":"कने दिखा इक बडा हिलण होया, क्योंकि प्रभुऐ दा इक स्वर्गदूत स्वर्गे ला उतरया था, कने बखे आई करी उनी पथरे जो हटाई दिता, कने उस पर बेई गिया।"},{"book":"मत्ती","chapter":"28","verse":"3","text":"उदा रूप बिजा सांई था कने उदे कपड़े बर्फा सांई चिट्टे थे।"},{"book":"मत्ती","chapter":"28","verse":"4","text":"उदे डरे ने पेहरेदार कम्मी पे, कने मुर्दयाँ सांई होई गे।"},{"book":"मत्ती","chapter":"28","verse":"5","text":"स्वर्गदूते जनानिया जो बोलया, “डरा मत, मिंजो पता है कि तुसां यीशुऐ जो तोपा दियां न जिसयो सूली पर चढ़ाया था।"},{"book":"मत्ती","chapter":"28","verse":"6","text":"सै ऐथू नी है, सै तां अपणे बचने दे अनुसार जिन्दा होई गिया है। ओआ इसा जगा जो दिखा जिथू प्रभु रखया था,"},{"book":"मत्ती","chapter":"28","verse":"7","text":"झट जाई करी उदे चेलयां ने बोला कि, सै मरयां चे जिन्दा होई गिया है; सै तुसां ला पेहले गलील प्रदेश जाई रिया है, ओथु तुहांजो उदे दर्शण होणे! दिखा, मैं तुसां ने बोली दिता है।”"},{"book":"मत्ती","chapter":"28","verse":"8","text":"कने सै डर कने बड़िया खुशिया ने कबरा ला बापस जाई करी उदे चेलयां जो खबर देंणे तांई दोड़ी गियां।"},{"book":"मत्ती","chapter":"28","verse":"9","text":"तालू यीशु उना जो मिला। कने बोलया, “नमस्ते।” कने उना बखे आई करी उदे पैरां जो पकड़ी करी उसयो दण्डवत किता।"},{"book":"मत्ती","chapter":"28","verse":"10","text":"तालू यीशुऐ उना ने बोलया, “डरा मत; मेरे चेलयां जो जाई करी बोला, कि गलील प्रदेशे जो चली जा ओथु मिंजो दिखणा है।”"},{"book":"मत्ती","chapter":"28","verse":"11","text":"सै जनानियां चेलयां जो ऐ खबर देणा ही चलियां थियां कि, सिपाइयां जड़े कबरा दी रखबाली करा दे थे उना शेहरे च आई करी सारा हाल बड्डे याजकां जो सुणाया।"},{"book":"मत्ती","chapter":"28","verse":"12","text":"तालू बड्डे याजकां, यहूदी अगुवे सोगी गिठे होईकरी सलाह बणाई। उना सिपाईयां जो रिशवत दे रूप च मता सारा धन देणे दा फेसला किता, कने उना जो बोलया।"},{"book":"मत्ती","chapter":"28","verse":"13","text":"तुसां सारे लोकां ने ऐ बोलनयो कि राती जालू असां सुतयो थे, तां उदे चेले आई करी उसयो चोरी लेई गे।"},{"book":"मत्ती","chapter":"28","verse":"14","text":"कने अगर ऐ गल्ल राज्यपाले दे कना दीकर पुजगी कि तुसां रखबाली दे बकते सोई गियो थे, तां असां उसयो समझाई लेंगे कने तुसां जो चिंता करणे दी जरूरत नी है असां बचाई लेंगे।"},{"book":"मत्ती","chapter":"28","verse":"15","text":"उना पेसा लेईकरी जियां उना जो सिखया था, तियां ही किता। ऐ गल्ल अजे दीकर यहूदियां च प्रचलित है।"},{"book":"मत्ती","chapter":"28","verse":"16","text":"कने गयारा चेले गलील प्रदेशे दे उस पाहड़े पर गे, जड़ा यीशुऐ उना जो दसया था।"},{"book":"मत्ती","chapter":"28","verse":"17","text":"कने उना उदे दर्शण पाई करी उसयो नमस्ते किते, पर कुसी-कुसी जो शक होया की यीशु जिन्दा होया है।"},{"book":"मत्ती","chapter":"28","verse":"18","text":"यीशुऐ उना बाल आई करी बोलया, स्वर्ग कने धरतिया दा सारा हक मिंजो दितया है।"},{"book":"मत्ती","chapter":"28","verse":"19","text":"इस तांई तुसां जाई करी सारियां जातियां दे लोकां जो चेले बणा; कने उना जो पिता, पुत्र, कने पबित्र आत्मा दे नाऐ ने बपतिस्मा दीया।"},{"book":"मत्ती","chapter":"28","verse":"20","text":"“कने उना जो सारियां गल्लां जिना दा मैं तुहांजो हुकम दितया है, उना जो मनणा सिखा : कने दिखा, मैं संसारे दे अंत दीकर हमेशा तुहाड़े सोगी है।”"}]}