{"data":[{"book":"Matei","chapter":"23","verse":"1","text":"Kangi Yesu akaujovela msambi wa vandu pamonga na vawuliwa vaki,"},{"book":"Matei","chapter":"23","verse":"2","text":"“Vawula va malagizu na Vafalisayu ndi vevavi na uhotola wa kudandaula malagizu ga Musa."},{"book":"Matei","chapter":"23","verse":"3","text":"Hinu mugakamula na kugalanda malovi goha gevakuvajovela, nambu mkoto kuyigila matendu gavi, muni vene vihenga lepi gala gevikokosa."},{"book":"Matei","chapter":"23","verse":"4","text":"Vene vikunga ndwika yeyitopa na kuvagegesa vandu mumavega gavi, kuni vene vaganili lepi hati kutalambula lungonji kutangatila kugega."},{"book":"Matei","chapter":"23","verse":"5","text":"Vene vihenga kila chindu, ndava kulolekana na vandu, viwala vindu vivaha vyeviyandikiwi malagizu pamihu gavi na mumawoko na kutalambula lugunyilu lwa nyula zavi."},{"book":"Matei","chapter":"23","verse":"6","text":"Vigana kutama muvigoda vya palongolo pa mselebuko, na muvigoda vya kulongolo munyumba za kukonganekela Vayawudi,"},{"book":"Matei","chapter":"23","verse":"7","text":"mewawa vigana kujambuswa cha kutopeswa pandu pa kugulisila na kugula vindu na kukemelewa, ‘Muwula.’"},{"book":"Matei","chapter":"23","verse":"8","text":"Nambu nyenye mkoto kuyidakila kukemelewa ‘Muwula,’ Ndava muni mwavoha nyenye mwavalukolo na Muwula winu ndi mmonga."},{"book":"Matei","chapter":"23","verse":"9","text":"Mewa mkoto kumkemela mundu yeyoha pamulima apa dadi, muni Dadi winu ndi mmonga ndu mweavi kunani."},{"book":"Matei","chapter":"23","verse":"10","text":"Mkoto kuyidakila kukemelewa vachilongosi, muni chilongosi winu ndi mmonga ndu, ndi Kilisitu Msangula."},{"book":"Matei","chapter":"23","verse":"11","text":"Mweavi mvaha pagati yinu yikumgana avyai muhengaji winu."},{"book":"Matei","chapter":"23","verse":"12","text":"Na yeyoha mweakujikwiha yati iheleswa, na mweakujihelesa yati ikwihiwa.”"},{"book":"Matei","chapter":"23","verse":"13","text":"“Mwalachikolela nyenye vawula va malagizu ga Chapanga geampeli Musa na Vafalisayu! Mukujikita vabwina! Mwidinda mlyangu wa unkosi wa kunani kwa Chapanga palongolo ya mihu ga vandu, mwavene mwiyingila lepi mugati na kuni mukuvayidakila lepi vevigana kuyingila vayingila."},{"book":"Matei","chapter":"23","verse":"14","text":"Mwalachikolela nyenye, vawula va malagizu na Vafalisayu, mukujikita vabwina! Ndava muni mwinyaga vindu vya valipwela na kujilangisa kuvya vandu mwemkumganisa Chapanga, kwa kumuyupa Chapanga mulukumbi lutali, ndava yeniyo uhamula winu yati yivya yivaha neju.”"},{"book":"Matei","chapter":"23","verse":"15","text":"Mwalachikolela nyenye vawula va malagizu ga Bambu geampeli Musa na Vafalisayu, mukujikita vabwina! Muvi mulugendu munyanja na mundumba, muni mwilonda mundu mmonga alanda njila yinu ya kumuyupa Chapanga. Pemukumpata mukumkita iganikiwa neju kuhamba mumotu wa magono goha wangajimika kuliku mwavene."},{"book":"Matei","chapter":"23","verse":"16","text":"Mwalachikolela nyenye vilongosi vangalola! Mwemwijova ngati mundu alapili mu Nyumba ya Chapanga chindu lepi, nambu mundu akalapa kwa zahabu yeyivii mu Nyumba ya Chapanga, ndi chilapu chenicho chikumukamula."},{"book":"Matei","chapter":"23","verse":"17","text":"Nyenye mwangalola vayimu! Choki chivaha neju, zahabu amala Nyumba ya Chapanga yeyikuinyambisa zahabu kuvya msopi?"},{"book":"Matei","chapter":"23","verse":"18","text":"Mwijova kavili mewawa kuvya mundu akalapa pa lusanja lwa luteta ndi chindu lepi, nambu mundu akalapai na luteta lweluvikiwi panani ya lusanja lwenulo ndi chilapu chenicho chikumukamula."},{"book":"Matei","chapter":"23","verse":"19","text":"Mwangalola nyenye! Choki chivaha neju luteta amala lusanja lwa luteta yeyikita njombi kuvya ya msopi?"},{"book":"Matei","chapter":"23","verse":"20","text":"Hinu, mundu mweilapa mulusanja lwa luteta, alapili pa lusanja lwa luteta na vindu vyoha vyevivi panani yaki."},{"book":"Matei","chapter":"23","verse":"21","text":"Mewawa na mweilapa kwa Nyumba ya Chapanga alapili kwa yeniyo na mwenuyo mwaitama mugati yaki."},{"book":"Matei","chapter":"23","verse":"22","text":"Na mweilapa kwa liina la kunani kwa Chapanga, alapili pachigoda cha unkosi wa Chapanga, na kwa mwene mweitama pachigoda chenicho."},{"book":"Matei","chapter":"23","verse":"23","text":"Mwalachikolela nyenye vawula va Malagizu na Vafalisayu. Mwavahomela! Mukuvawusa vandu lilundu limonga pagati ya kumi hati panani ya manyahi geginungalila bwina, bizali na ndimbililu, kuni mwileka mambu gavaha ga malagizu ngati kumganisa Chapanga lipyana na sadika. Genago ndi ngamlongolili kuhenga changali kuleka gangi gala."},{"book":"Matei","chapter":"23","verse":"24","text":"Vachilongosi ngalola mwiwusa livembe muminyweso, kuni mwimila hinyama yeyikemelewa ngamiya!"},{"book":"Matei","chapter":"23","verse":"25","text":"“Mwalachikolela nyenye vawula va malagizu na Vafalisayu, mwavahomela! Mwisanja chikombi na nkeve cha kuvala, kuni muleka mugati mumemili vindu vyemupatili kwa uhiji na kunota."},{"book":"Matei","chapter":"23","verse":"26","text":"Veve Mfalisayu ngalola! Tumbula hoti kusanja chikombi na nkele mugati na kuvala yati kwinyamba mewa."},{"book":"Matei","chapter":"23","verse":"27","text":"Mwalachikolela nyenye, Vawula va malagizu na Vafalisayu, mwemukujikita vabwina! Mwiwanangana ngati matinda gevabakili chokaa gegiloleka kuvala ganyambili, nambu mugati gamemili majege ga mituhi ya vandu vevafwili kwa uhakasa ndalindali."},{"book":"Matei","chapter":"23","verse":"28","text":"Mewawa nyenye chakuvala mwiloleka ngati vandu vevakumganisa Chapanga, nambu mugati mumemili uhomela na uhakau.”"},{"book":"Matei","chapter":"23","verse":"29","text":"“Mwalachikolela nyenye vawula va malagizu na Vafalisayu, mwavahomela! Mwijenga matinda ga vamlota va Chapanga na kunyambisa matinda ga vandu vevamganisi Chapanga."},{"book":"Matei","chapter":"23","verse":"30","text":"Ndi mwijova, ‘Kuvya mutama lusenje lwa vagogo vinu tihanganili lepi nawu, kuvakoma vamlota va Chapanga!’"},{"book":"Matei","chapter":"23","verse":"31","text":"Hinu, mwavene mukujilangisa kuvya nyenye ndi vana va vandu vala, vevavakomili vamlota va Chapanga."},{"book":"Matei","chapter":"23","verse":"32","text":"Hinu mumalakisa lihengu levatumbwili vagogo vinu!"},{"book":"Matei","chapter":"23","verse":"33","text":"Nyenye mayoka chiveleku cha mayoka! Yani mweakuvajovela muhotola kutila ligono la uhamula wa Chapanga?"},{"book":"Matei","chapter":"23","verse":"34","text":"Ndava yeniyo nikuvapelekela vamlota va Chapanga, na vandu vevana luhala na vawula va malagizu, vangi pagati yavi yati mukuvakoma na kuvavamba mu msalaba na vangi yati mukuvatova ndonga munyumba zinu za kukonganekela Vayawudi, na vangi yati mukuvajumbisa kuhuma muji umonga mbaka muji wungi."},{"book":"Matei","chapter":"23","verse":"35","text":"Ndi panani yinu mwigega ngasi ya vandu voha vevamganisi Chapanga yeyiyitiki pamulima. Kutumbula kukomiwa kwa Abeli mweangabuda mbaka Zakalia, mwana wa Balakia, mwemwamkomili mu Nyumba ya Chapanga pagati ya pandu pamsopi pa lusanja lwa luteta."},{"book":"Matei","chapter":"23","verse":"36","text":"Nikuvajovela chakaka, chiveleku ichi yati chihamuliwa ndava ya mambu genago.”"},{"book":"Matei","chapter":"23","verse":"37","text":"“Yelusalemu! Veve Yelusalemu ukuvakoma vamlota va Chapanga na kuvatova maganga vala venivatumili kwa veve! Mala yilinga niganilli kuvavika pamonga vana vaku, ngati ng'uku cheyikuvayuvatila vana mumagwaba gaki, nambu mwaganili lepi!"},{"book":"Matei","chapter":"23","verse":"38","text":"Lola, Nyumba ya Chapanga waku yati yisigalila mang'ova."},{"book":"Matei","chapter":"23","verse":"39","text":"Muni nikuvajovela kutumbula hinu yati nakunilola kavili mbaka mulukumbi pemwijova, ‘Amotisiwa mwenuyo mweibwela kwa liina la Bambu.’ ”"}]}