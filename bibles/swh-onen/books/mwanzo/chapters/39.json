{"data":[{"book":"Mwanzo","chapter":"39","verse":"1","text":"Wakati huu Yosefu alikuwa amechukuliwa mpaka Misri. Mmisri aliyeitwa Potifa aliyekuwa mmojawapo wa maafisa wa Farao, mkuu wa ulinzi, akamnunua Yosefu kutoka kwa Waishmaeli waliomleta Misri."},{"book":"Mwanzo","chapter":"39","verse":"2","text":"Bwana alikuwa pamoja na Yosefu, naye akastawi, Yosefu akaishi nyumbani kwa bwana wake Mmisri."},{"book":"Mwanzo","chapter":"39","verse":"3","text":"Potifa alipoona kuwa Bwana alikuwa pamoja na Yosefu na kwamba Bwana alimfanikisha kwa kila kitu alichokifanya,"},{"book":"Mwanzo","chapter":"39","verse":"4","text":"Yosefu alipata kibali machoni pa Potifa, akamfanya mhudumu wake. Potifa akamweka kuwa msimamizi wa nyumba yake, naye akamkabidhi kuwa mwangalizi wa kila kitu alichokuwa nacho."},{"book":"Mwanzo","chapter":"39","verse":"5","text":"Kuanzia wakati huo Potifa alipomweka Yosefu kuwa msimamizi wa nyumba na mali zake zote alizokuwa nazo, Bwana aliibariki nyumba ya Mmisri huyo kwa sababu ya Yosefu. Baraka ya Bwana ilikuwa juu ya kila kitu alichokuwa nacho Potifa, nyumbani na shambani."},{"book":"Mwanzo","chapter":"39","verse":"6","text":"Kwa hiyo Potifa akamwachia Yosefu uangalizi wa kila kitu alichokuwa nacho, Yosefu alipokuwa katika uongozi, Potifa hakuwa na sababu ya kujishughulisha na kitu chochote isipokuwa chakula alichokula."},{"book":"Mwanzo","chapter":"39","verse":"7","text":"baada ya kitambo mke wa Potifa akamtamani Yosefu, akamwambia, “Njoo, ukutane nami kimwili!”"},{"book":"Mwanzo","chapter":"39","verse":"8","text":"Lakini Yosefu akakataa. Akamwambia yule mwanamke, “Mimi nikiwa katika uongozi, bwana wangu hahusiki na kitu chochote katika nyumba hii, kila kitu alicho nacho amenikabidhi."},{"book":"Mwanzo","chapter":"39","verse":"9","text":"Hapa nyumbani hakuna aliye mkuu kuliko mimi. Bwana wangu hakunizuilia kitu chochote isipokuwa wewe, kwa kuwa wewe ni mke wake. Nitawezaje basi kufanya uovu huu na kutenda dhambi dhidi ya Mungu?”"},{"book":"Mwanzo","chapter":"39","verse":"10","text":"Ingawa yule mwanamke aliendelea kumshawishi Yosefu siku baada ya siku, Yosefu alikataa kukutana naye kimwili wala kukaa karibu naye."},{"book":"Mwanzo","chapter":"39","verse":"11","text":"Siku moja Yosefu akaingia ndani ya nyumba kufanya kazi zake, wala hapakuwepo na mfanyakazi yeyote ndani ya nyumba."},{"book":"Mwanzo","chapter":"39","verse":"12","text":"Mke wa Potifa akashika vazi Yosefu alilokuwa amevaa, akamwambia, “Njoo tukutane kimwili!” Lakini Yosefu akaacha vazi lake mkononi mwa huyo mwanamke, akatoka nje ya nyumba akikimbia."},{"book":"Mwanzo","chapter":"39","verse":"13","text":"Yule mwanamke alipoona kwamba Yosefu amemwachia vazi lake mkononi na kukimbilia nje ya nyumba,"},{"book":"Mwanzo","chapter":"39","verse":"14","text":"akawaita watumishi wake wa nyumbani, akawaambia, “Tazameni! Huyu Mwebrania ameletwa hapa kutudhihaki! Aliingia hapa ndani ili akutane nami kimwili, lakini nikapiga kelele."},{"book":"Mwanzo","chapter":"39","verse":"15","text":"Aliposikia kelele za kuomba msaada, akaacha vazi lake kando yangu akakimbilia nje.”"},{"book":"Mwanzo","chapter":"39","verse":"16","text":"Yule mwanamke akaliweka lile vazi karibu naye mpaka Potifa aliporudi nyumbani."},{"book":"Mwanzo","chapter":"39","verse":"17","text":"Ndipo akamweleza kisa hiki, akisema: “Yule mtumwa wa Kiebrania uliyetuletea alinijia ili kunidhihaki."},{"book":"Mwanzo","chapter":"39","verse":"18","text":"Lakini mara nilipopiga kelele kuomba msaada, akaliacha vazi lake kando yangu akakimbia nje ya nyumba.”"},{"book":"Mwanzo","chapter":"39","verse":"19","text":"Potifa aliposikia kisa hiki mkewe alichomweleza, akisema, “Hivi ndivyo mtumwa wako alivyonitenda.” Hasira ya Potifa ikawaka."},{"book":"Mwanzo","chapter":"39","verse":"20","text":"Potifa akamchukua Yosefu na kumweka gerezani, mahali ambapo wahalifu wa mfalme walikuwa wamefungwa."},{"book":"Mwanzo","chapter":"39","verse":"21","text":"Bwana alikuwa pamoja naye, akamhurumia na kumpa kibali mbele ya msimamizi wa gereza."},{"book":"Mwanzo","chapter":"39","verse":"22","text":"Kwa hiyo msimamizi wa gereza akamweka Yosefu awe mkuu wa wafungwa pamoja na kusimamia yote ambayo yalitendeka mle gerezani."},{"book":"Mwanzo","chapter":"39","verse":"23","text":"Msimamizi wa gereza hakujishughulisha tena na kitu chochote kilichokuwa chini ya uangalizi wa Yosefu, kwa sababu Bwana alikuwa pamoja na Yosefu akimfanikisha kwa kila alichofanya."}]}