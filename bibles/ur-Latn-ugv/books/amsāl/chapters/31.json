{"data":[{"book":"Amsāl","chapter":"31","verse":"1","text":"Zail meṅ Massā ke bādshāh Lamuel kī kahāwateṅ haiṅ. Us kī māṅ ne use yih tālīm dī,"},{"book":"Amsāl","chapter":"31","verse":"2","text":"Ai mere beṭe, mere peṭ ke phal, jo merī mannatoṅ se paidā huā, maiṅ tujhe kyā batāūṅ?"},{"book":"Amsāl","chapter":"31","verse":"3","text":"Apnī pūrī tāqat auratoṅ par zāe na kar, un par jo bādshāhoṅ kī tabāhī kā bāis haiṅ."},{"book":"Amsāl","chapter":"31","verse":"4","text":"Ai Lamuel, bādshāhoṅ ke lie mai pīnā munāsib nahīṅ, hukmrānoṅ ke lie sharāb kī ārzū rakhnā mauzūṅ nahīṅ."},{"book":"Amsāl","chapter":"31","verse":"5","text":"Aisā na ho ki wuh pī pī kar qawānīn bhūl jāeṅ aur tamām mazlūmoṅ kā haq māreṅ."},{"book":"Amsāl","chapter":"31","verse":"6","text":"Sharāb unheṅ pilā jo tabāh hone wāle haiṅ, mai unheṅ pilā jo ġham khāte haiṅ,"},{"book":"Amsāl","chapter":"31","verse":"7","text":"aise hī pī pī kar apnī ġhurbat aur musībat bhūl jāeṅ."},{"book":"Amsāl","chapter":"31","verse":"8","text":"Apnā muṅh un ke lie khol jo bol nahīṅ sakte, un ke haq meṅ jo zarūratmand haiṅ."},{"book":"Amsāl","chapter":"31","verse":"9","text":"Apnā muṅh khol kar insāf se adālat kar aur musībatzadā aur ġharīboṅ ke huqūq mahfūz rakh."},{"book":"Amsāl","chapter":"31","verse":"10","text":"Sughaṛ bīwī kaun pā saktā hai? Aisī aurat motiyoṅ se kahīṅ zyādā beshqīmat hai."},{"book":"Amsāl","chapter":"31","verse":"11","text":"Us par us ke shauhar ko pūrā etamād hai, aur wuh nafā se mahrūm nahīṅ rahegā."},{"book":"Amsāl","chapter":"31","verse":"12","text":"Umr-bhar wuh use nuqsān nahīṅ pahuṅchāegī balki barkat kā bāis hogī."},{"book":"Amsāl","chapter":"31","verse":"13","text":"Wuh ūn aur san chun kar baṛī mehnat se dhāgā banā letī hai."},{"book":"Amsāl","chapter":"31","verse":"14","text":"Tijāratī jahāzoṅ kī tarah wuh dūr-darāz ilāqoṅ se apnī roṭī le ātī hai."},{"book":"Amsāl","chapter":"31","verse":"15","text":"Wuh pau phaṭne se pahle hī jāg uṭhtī hai tāki apne ghar wāloṅ ke lie khānā aur apnī naukarāniyoṅ ke lie un kā hissā taiyār kare."},{"book":"Amsāl","chapter":"31","verse":"16","text":"Soch-bichār ke bād wuh khet ḳharīd letī, apne kamāe hue paisoṅ se angūr kā bāġh lagā letī hai."},{"book":"Amsāl","chapter":"31","verse":"17","text":"Tāqat se kamarbastā ho kar wuh apne bāzuoṅ ko mazbūt kartī hai."},{"book":"Amsāl","chapter":"31","verse":"18","text":"Wuh mahsūs kartī hai, “Merā kārobār fāydāmand hai,” is lie us kā charāġh rāt ke waqt bhī nahīṅ bujhtā."},{"book":"Amsāl","chapter":"31","verse":"19","text":"Us ke hāth har waqt ūn aur katān kātne meṅ masrūf rahte haiṅ."},{"book":"Amsāl","chapter":"31","verse":"20","text":"Wuh apnī muṭṭhī musībatzadoṅ aur ġharīboṅ ke lie khol kar un kī madad kartī hai."},{"book":"Amsāl","chapter":"31","verse":"21","text":"Jab barf paṛe to use ghar wāloṅ ke bāre meṅ koī ḍar nahīṅ, kyoṅki sab garm garm kapṛe pahne hue haiṅ."},{"book":"Amsāl","chapter":"31","verse":"22","text":"Apne bistar ke lie wuh achchhe kambal banā letī, aur ḳhud wuh bārīk katān aur arġhawānī rang ke libās pahne phirtī hai."},{"book":"Amsāl","chapter":"31","verse":"23","text":"Shahr ke darwāze meṅ baiṭhe mulk ke buzurg us ke shauhar se ḳhūb wāqif haiṅ, aur jab kabhī koī faislā karnā ho to wuh bhī shūrā meṅ sharīk hotā hai."},{"book":"Amsāl","chapter":"31","verse":"24","text":"Bīwī kapṛoṅ kī silāī karke unheṅ faroḳht kartī hai, saudāgar us ke kamarband ḳharīd lete haiṅ."},{"book":"Amsāl","chapter":"31","verse":"25","text":"Wuh tāqat aur waqār se mulabbas rahtī aur haṅs kar āne wāle dinoṅ kā sāmnā kartī hai."},{"book":"Amsāl","chapter":"31","verse":"26","text":"Wuh hikmat se bāt kartī, aur us kī zabān par shafīq tālīm rahtī hai."},{"book":"Amsāl","chapter":"31","verse":"27","text":"Wuh sustī kī roṭī nahīṅ khātī balki apne ghar meṅ har muāmale kī dekh-bhāl kartī hai."},{"book":"Amsāl","chapter":"31","verse":"28","text":"Us ke beṭe khaṛe ho kar use mubārak kahte haiṅ, us kā shauhar bhī us kī tārīf karke kahtā hai,"},{"book":"Amsāl","chapter":"31","verse":"29","text":"“Bahut-sī aurateṅ sughaṛ sābit huī haiṅ, lekin tū un sab par sabqat rakhtī hai!”"},{"book":"Amsāl","chapter":"31","verse":"30","text":"Dilfarebī, dhokā aur husn pal-bhar kā hai, lekin jo aurat Allāh kā ḳhauf māne wuh qābil-e-tārīf hai."},{"book":"Amsāl","chapter":"31","verse":"31","text":"Use us kī mehnat kā ajr do! Shahr ke darwāzoṅ meṅ us ke kām us kī satāish kareṅ!."}]}