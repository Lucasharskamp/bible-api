{"data":[{"book":"Yɛbəc ya Asom a Yesu","chapter":"26","verse":"1","text":"Kɔ Akripa oloku Pol: «Awos'am kəloku-loku tetam.»"},{"book":"Yɛbəc ya Asom a Yesu","chapter":"26","verse":"2","text":"«Pəmbɔt im, Wəbɛ Akripa, kənəŋknɛ mɔkɔ ideyacnɛ nnɔ məyi mɔ mes mmɛ aSuyif alɔma ŋambonc em mɔ."},{"book":"Yɛbəc ya Asom a Yesu","chapter":"26","verse":"3","text":"Məncərɛ belbel mes mokur aŋa ma aSuyif kɔ kəgbɛkəlɛnɛ ka mi. Ilɛtsɛn'am məcəŋkəl im belbel."},{"book":"Yɛbəc ya Asom a Yesu","chapter":"26","verse":"4","text":"ASuyif fəp ŋancərɛ ntɛ tɛnayɔnɛ teyi tem kəyɛfɛ dowut dem mɔ, dəkəcop ntɛ inayi afum em dacɔ Yerusalɛm mɔ."},{"book":"Yɛbəc ya Asom a Yesu","chapter":"26","verse":"5","text":"Ŋancər'em kəyɛfɛ ntɛ pənawon mɔ, ŋantam sɔ kəbonc ti, bawo fɔr yaŋan yati ŋanatəŋnɛ mes kɔ mɔyɔ ma doru dem fəp, a cəFarisi c'inayi, kəgba ka afum akɔ ŋananaŋkanɛ kəyeŋk mes dinɛ dosu mɔ."},{"book":"Yɛbəc ya Asom a Yesu","chapter":"26","verse":"6","text":"Mɔkɔ ayi kəkit'im, bawo iŋgbɛkər amera temer ntɛ Kanu kənasɔŋ atem asu mɔ."},{"book":"Yɛbəc ya Asom a Yesu","chapter":"26","verse":"7","text":"Cusuŋka cosu ncɛ wəco kɔ mɛrəŋ cəŋsali tɛm fəp, daŋ kɔ pibi, ŋayɔ amera kəsɔtɔ ka kəlɛkɛ temer kaŋkɔ. Wəbɛ, teta kəgbɛkər amera kaŋkɔ kɔ aSuyif ŋambonc em mes."},{"book":"Yɛbəc ya Asom a Yesu","chapter":"26","verse":"8","text":"Teta ake tɔ nəntɔfaŋɛ kəlaŋ a Kanu kəŋsɔŋɛ fum kəfɔtɛ dədefi-ɛ?"},{"book":"Yɛbəc ya Asom a Yesu","chapter":"26","verse":"9","text":"Ina wəkawɛ yati, inacɛm-cɛmnɛ kəsiməs kɔ tewe ta Yesu wəNasarɛt səpɔ fəp."},{"book":"Yɛbəc ya Asom a Yesu","chapter":"26","verse":"10","text":"It'ɛnayɔ Yerusalɛm, ina wəkawɛ yati inabɛr afum acempi alarəm dəbili kətam disrɛ nkɛ abɛ a aloŋnɛ ŋanasɔŋ im mɔ. Ntɛ ŋancloku kədif kəŋan mɔ, ina sɔ incwosɛ ti."},{"book":"Yɛbəc ya Asom a Yesu","chapter":"26","verse":"11","text":"Inckɔ dəwɔlɔ wa dəkətola Kanu da aSuyif fəp, ictɔrəs alaŋ, incgbəc ŋa kəlɔməs tewe ta Yesu. Pəctɛl'em nnɔ ŋayi mɔ, incbɛləs ŋa haŋ sədare səcuru.»"},{"book":"Yɛbəc ya Asom a Yesu","chapter":"26","verse":"12","text":"«Ti tɛnasɔŋɛ dɔsɔk ndɛ indekɔ dare da Damas mɔ, kətam kɔ kəsom ka abɛ a aloŋnɛ apɔŋ."},{"book":"Yɛbəc ya Asom a Yesu","chapter":"26","verse":"13","text":"Daŋ dɛcfaŋ kəbəp, Wəbɛ Akripa, k'inəŋk dəndo dɔpɔ pəwaŋkəra mpɛ pɛnakɛl im kɔ afum akɔ sənasol mɔ. Pəmot mpɛ pənayɛfɛ dəkɔm mɔ, pocmot pɛtas dec."},{"book":"Yɛbəc ya Asom a Yesu","chapter":"26","verse":"14","text":"Kɔ səntɛmpɛnɛ fəp fosu dəntɔf, k'ine dim doclok'im cəArame: ‹Sol, Sol, ta ake tɔ məntɔrəs em-ɛ? Pəncuc'am kəbər tɛfaŋ ta wəbɛ kam.›"},{"book":"Yɛbəc ya Asom a Yesu","chapter":"26","verse":"15","text":"K'iyif: ‹Wəbɛ, an'ɔfɔ-ɛ?›"},{"book":"Yɛbəc ya Asom a Yesu","chapter":"26","verse":"16","text":"Mba məyɛfɛ məcəmɛ wɛcək wam kəroŋ. Məcərɛ tes ntɛ tɔsɔŋ'em kəwurər əm mɔ: Iyɛk-yɛk əm kəyɔnɛ ka wəbəc kem, məyɔnɛ sɔ wətəŋnɛ mes mɔkɔ mənəŋk nnɔ iyi mɔ kɔ mɔkɔ indesɔ-wurər əm mɔ."},{"book":"Yɛbəc ya Asom a Yesu","chapter":"26","verse":"17","text":"Indebaŋ əm afum am akaŋɛ dəwaca kɔ atɔyɔnɛ aSuyif nda aŋɛ indesom əm mɔ,"},{"book":"Yɛbəc ya Asom a Yesu","chapter":"26","verse":"18","text":"kəkɔmepi ŋa fɔr. Ntɛ tɔŋsɔŋɛ ŋawur dəkəbump ŋatɛfərnɛ pəwaŋkəra, ŋawur kətam ka Sentani ŋayi kətam ka Kanu disrɛ mɔ. Kɔ ŋalaŋ im-ɛ, ŋandesɔtɔ kəŋaŋnɛ ka kiciya kəŋan, ŋasɔtɔ dəkəcəmɛ afum dacɔ aŋɛ ŋayɔnɛ aka Kanu mɔ.›»"},{"book":"Yɛbəc ya Asom a Yesu","chapter":"26","verse":"19","text":"«Ti disrɛ, Wəbɛ Akripa, iyeŋkər fɛ kənəŋk nkɛ kəŋyɛfɛ darenc mɔ domp."},{"book":"Yɛbəc ya Asom a Yesu","chapter":"26","verse":"20","text":"Mba inacam kərɛsna afum aka Damas kɔ aka Yerusalɛm, kəbəp ka afum aka atɔf ŋa Yude fəp haŋ atɔyɔnɛ aSuyif. Iloku ŋa kəsəkpər bəkəc ŋakafəlɛ nnɔ Kanu kəyi mɔ, ŋayɔ mɔyɔ mɔtɔt mmɛ meŋmentər kəsəkpər kəŋan bəkəc mɔ."},{"book":"Yɛbəc ya Asom a Yesu","chapter":"26","verse":"21","text":"Tantɛ tɛnasɔŋɛ kɔ aSuyif ŋasumpər im nde kəlɔ kəpɔŋ ka Kanu disrɛ, ŋacfaŋ kənim im."},{"book":"Yɛbəc ya Asom a Yesu","chapter":"26","verse":"22","text":"Mba kəbum ka Kanu kəsɔŋ'em kəyi doru haŋ mɔkɔ, iŋyɔnɛ kɔ wətəŋnɛ mes mmɛ nnɔ awut kɔ abeki ŋayi mɔ. Ifɔloku ntɛ o ntɛ sayibɛ-e kɔ Musa ŋanatɔ-loku mɔ,"},{"book":"Yɛbəc ya Asom a Yesu","chapter":"26","verse":"23","text":"kəcərɛ a Krist endekekərɛ pəcucanɛ, k'ɔyɔnɛ wəyɛfɛ wəcɔkɔ-cɔkɔ defi-ɛ, nkɔn endecam teta pəwaŋkəra nnɔ aSuyif kɔ atɔyɔnɛ aSuyif ŋayi mɔ.»"},{"book":"Yɛbəc ya Asom a Yesu","chapter":"26","verse":"24","text":"Ntɛ Pol oncloku moloku mɔn mɛyacnɛnɛ mɔ, kɔ Fɛstus oŋkulərnɛ: «Pol cəpɔ mətamnɛ fɛ? Kətəkəs kam kəlarəm kəsɔŋ'am kətɔ-tamnɛ.»"},{"book":"Yɛbəc ya Asom a Yesu","chapter":"26","verse":"25","text":"Kɔ Pol oloku: «Daka o daka dɔyɔ f'em. Intamnɛ keŋ, Wəbɛ kem wəlel, Fɛstus! Moloku ma kance kɔ molompɛnɛ m'iyi kəloku."},{"book":"Yɛbəc ya Asom a Yesu","chapter":"26","verse":"26","text":"Wəbɛ ɛncərɛ mamɔkɔ fəp, it'iŋlokɛ mi kəlaŋ disrɛ fɔr yɔn kiriŋ. Incərɛ a məncərɛ mes mamɔkɔ fəp, bawo mɛnacepər fɔr ya afum kiriŋ."},{"book":"Yɛbəc ya Asom a Yesu","chapter":"26","verse":"27","text":"Məlaŋ sayibɛ-e ba, Wəbɛ Akripa? Incərɛ belbel a məlaŋ ŋa!»"},{"book":"Yɛbəc ya Asom a Yesu","chapter":"26","verse":"28","text":"Kɔ Akripa oloku Pol: «Kɔ məsɛp kəbɛrɛnɛ pəpic-ɛ, məŋsɔŋ'em kəyɔnɛ wəlaŋ Krist.»"},{"book":"Yɛbəc ya Asom a Yesu","chapter":"26","verse":"29","text":"Kɔ Pol oloku: «Tɔyɔnɛ fɔ ndɛkəl kɔ pəyɔnɛ fɛ ti-ɛ, tekiriŋ, intola kɔ Kanu kəwosɛ-ɛ, kəyɛfɛ məna haŋ akɔ ŋayi kəcəŋkəl im mɔkɔ mɔ, nəyi pəmɔ ina, mba ta gbekce yayɛ yeyi ti de.»"},{"book":"Yɛbəc ya Asom a Yesu","chapter":"26","verse":"30","text":"Awa wəbɛ ka atɔf, wəbɛ ka sədare səlarəm, Bernis, kəbəp ka afum akɔ ŋanandɛ kɔ ŋa mɔ fəp ŋayɛfɛ."},{"book":"Yɛbəc ya Asom a Yesu","chapter":"26","verse":"31","text":"Ntɛ ŋancwur mɔ ŋaclokɛnɛ: «Fum wəkawɛ ɔyɔ fɛ ntɛ o ntɛ pəmar padifɛ kɔ, kɔ pəyɔnɛ fɛ ti-ɛ pabɛr kɔ dəbili mɔ.»"},{"book":"Yɛbəc ya Asom a Yesu","chapter":"26","verse":"32","text":"Kɔ Akripa nkɔn oloku Fɛstus: «K'antam kəsak fum wəkawɛ pətɔ-yɔnɛ fɔ ewe wəbɛ wəka Rom-ɛ.»"}]}