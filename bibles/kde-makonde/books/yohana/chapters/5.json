{"data":[{"book":"Yohana","chapter":"5","verse":"1","text":"Bada ya anelo, Yesu nkuhwena ku Yelusalemu kusikukuu ya Vayahudi."},{"book":"Yohana","chapter":"5","verse":"2","text":"Aneko ku Yelusalemu, pepi na nnango wa imanga uchêmwa, “Nnango wa Angandolo,” pávele na litanda lijoko lya medi lichêmwa kwa Chieblaniya “Betisata,” na litanda anelyo lívele na dimenu nnyano."},{"book":"Yohana","chapter":"5","verse":"3-4","text":"N'dimenu anedyo múvele na vagonjo vohe vachilalanga, vaputêle meho na vikwavi na vadidimênge.5:3-4 Mmalemba matandi-matandi, malove la ntululilo la nsitali wa 3 na malove lammalele la nsitali wa 4, lakapali. Henga mmalemba lanji lakávele matandi-matandi làlembwije malove lahaûla kuva, “Vanu anevo válindilila medi latibuliwe. Kwa kuva, myanda yohe malaika ánakamola nnitanda anelyo watibulanya medi. Na n'gonjo woheyo áchiva ntandi kwenda nnitanda anelyo, medi palatibuliwa ánalama ugonjo wake.”"},{"book":"Yohana","chapter":"5","verse":"5","text":"Pachinu anepo pávele munu yumo achihuvanga kwa chipindi cha myaka salasini na nane."},{"book":"Yohana","chapter":"5","verse":"6","text":"Yesu pammwene ayula munu alêle apala na kumala kuva àlele apala kwa mahiku lohe, nkummuja kuchidoni, “Dachi, ùnalembela kulama?”"},{"book":"Yohana","chapter":"5","verse":"7","text":"Ayula munu nkunnyang'ula Yesu kuchidoni, “Nang'olo, nangu nikee na munu wa kunguinjija nnitanda palatibuliwa medi. Na kila pangulinga kwenda mmedi, munu yunji ànangulongolelela.”"},{"book":"Yohana","chapter":"5","verse":"8","text":"Yesu nkunnyaulila ayula munu kuchidoni, “Imila, utwale chinanda chako, uhwene.”"},{"book":"Yohana","chapter":"5","verse":"9","text":"Upala ayula munu nkulama, nkutwala chinanda chake, nkutandilika kuhwena. Na liduva anelyo lívele Liduva lya Kuyewelela."},{"book":"Yohana","chapter":"5","verse":"10","text":"Bahi Vayahudi nkunnyaulila ayula munu alamîjwe kuchidoni, “Nelo nni Liduva lya Kuyewelela, wako ukáluhusiwa kunyakula nkeka wako.”"},{"book":"Yohana","chapter":"5","verse":"11","text":"Nang'e nkuvayang'ula kuchidoni, “Ayula munu angulamîje nni anguhaulidîle kuva, ‘Twala nkeka wako uhwene.’ ”"},{"book":"Yohana","chapter":"5","verse":"12","text":"Vanang'o nkummuja kuchidoni, “Aneyo munu akuhaulidîle kuva, ‘Twala nkeka wako uhwene,’ nnani?”"},{"book":"Yohana","chapter":"5","verse":"13","text":"Ayula munu nanga pannammaite munu annamîje, kwa kuva, Yesu ávele atividììle nnikuwa likulu lya vanu."},{"book":"Yohana","chapter":"5","verse":"14","text":"Anepo Yesu nkunkoja ayula munu alamîjwe avèlè nnuwani lwa Ing'ande ya Nnungu, nkunnyaulila kuchidoni, “Lola, wako vino ùnilama. Bahi unauyile kavila kutenda masambi, uchinga lanakukoje la kuhakalanga namene kupunda alano.”"},{"book":"Yohana","chapter":"5","verse":"15","text":"Ayula munu nkuhwena kwa vakulu va Vayahudi, nkuvahaulila kuva, Yesu nni annamîje."},{"book":"Yohana","chapter":"5","verse":"16","text":"Kwa kuva, Yesu ánnamije ayula munu Liduva lya Kuyewelela, bahi Vayahudi nkulindamuka kunkambyakambya Yesu."},{"book":"Yohana","chapter":"5","verse":"17","text":"Henga Yesu nkuvahaulila kuchidoni, “Atatangu àvele chihi nkukola madengo mpaka nelo, nanani uchocho mbènkukola madengo.”"},{"book":"Yohana","chapter":"5","verse":"18","text":"Malove anelo lanatangwele Yesu lavatendile Vayahudi kukudungila namene kummwalala Yesu, akee chihi ing'anya ya kutenda lakáluhusiwa Nniduva lya Kuyewelela, ila na kwa kunchema Nnungu kuva Atatake, nang'e àlilinganyanga na Nnungu."},{"book":"Yohana","chapter":"5","verse":"19","text":"Bahi Yesu nkuhweneha kuvahaulila Vayahudi kuchidoni, “Nangu nìnnyaulilanga uhiu kuva, Mwana wa Nnungu akáhulula kutenda chitukutuku chohecho kwa ding'ano dyake mwene, henga àtenda chihi achila chamwona Atatake watenda. Ing'anya, achila chàchitenda Atatake nanang'e àchitenda uchila."},{"book":"Yohana","chapter":"5","verse":"20","text":"Kwa kuva, Atata ànantamwa Mwanawe, na àninnanguja kila chinu chachitênda mwene. Na achiannanguje mambo makulu kupunda alano uchinga mwenu mukangane."},{"book":"Yohana","chapter":"5","verse":"21","text":"Kwa kuva, malinga Atata chavafufula vanu vahwîle na kuveng'a umi, nni uchocho Mwanawe chaveng'a umi avala vávalembêla."},{"book":"Yohana","chapter":"5","verse":"22","text":"Atata akánnyukumu munu woheyo, henga hukumu yammalele ànkamujije Mwanawe,"},{"book":"Yohana","chapter":"5","verse":"23","text":"uchinga vanu vammalele vamwesììmù Mwanawe, malinga chivamweshimu Atata. Na munu akámweshimu Mwanawe, akámweshimu na Atata antumîle."},{"book":"Yohana","chapter":"5","verse":"24","text":"Nangu nìnnyaulilanga uhiu kuva, ayula apilikâna lilove lyangu na kunkulupila ayula angutumîle, ànipata umi ukee na ntululilo. Nang'e akambehukumiwa asabu, kwa kuva, ìmbekuva ànihama mukuhwa, nkwenda muumi."},{"book":"Yohana","chapter":"5","verse":"25","text":"Nangu nìnnyaulilanga uhiu kuva, pàmbekuva na uhiku, na uhiku anewo ùnikamola, vanu vahwîle uvambelipilikana lidi lya Mwana wa Nnungu, na vanu vambelipilikâna, vàmbekuva vumi."},{"book":"Yohana","chapter":"5","verse":"26","text":"Malinga Atata chavele na umi nkati mwake, nni uchocho chantendile Mwanawe kuva chitandikilo cha umi."},{"book":"Yohana","chapter":"5","verse":"27","text":"Na àmpele mamulaka la kuhukumu, ing'anya nang'e nni Mwana wanga Munu."},{"book":"Yohana","chapter":"5","verse":"28","text":"Mwenu munakangane malove anelo, ing'anya pàmbekuva na liduva, vanu vammalele vahwîle livambelipilikana lidi lyake,"},{"book":"Yohana","chapter":"5","verse":"29","text":"na vanang'o vàmbehuma mmisati yavo. Avala vatendîle lambone vàmbefufuka na kupata umi, henga avala vatendîle lahakalenge vàmbefufuka uchinga vahukumiwe asabu.”"},{"book":"Yohana","chapter":"5","verse":"30","text":"“Nangu nikáhulula kutenda chinu chohecho kwa ding'ano dyangu nimwene. Nangu ngùhukumu chihi malinga chingupilikana kuhaloka kwa Atata, na hukumu yangu ni ya haki, kwa kuva nangu nikákudungila chihi kutenda chingulembela nangu nimwene, henga kutenda chalembela ayula angutumîle."},{"book":"Yohana","chapter":"5","verse":"31","text":"Nangu nikàlishuhudila nimwene, ushahidi anewo ukambekubaliwa kuva wa uhiu."},{"book":"Yohana","chapter":"5","verse":"32","text":"Henga pàvele na munu yunji angushuhudîla nangu, na aneyo nni Yohana, na nangu nnìmala kuva ushahidi wake kwamba nangu ni wauhiu."},{"book":"Yohana","chapter":"5","verse":"33","text":"Mwenu mwavatumile vanu kwa Yohana Nkúbatisa, nang'e nkuushuhudila chihi uhiu kungwamba nangu."},{"book":"Yohana","chapter":"5","verse":"34","text":"Nangu nikálisingila ushahidi wa vanu, henga ngùtangola malove alano uchinga mupate kupohwa."},{"book":"Yohana","chapter":"5","verse":"35","text":"Yohana ávele muchi chibatali chichiyaka na kulangaja, na mwenu múnitandola kuuhangalalila nng'anje wake kwa chipindi."},{"book":"Yohana","chapter":"5","verse":"36","text":"Henga nangu ngùvele na ushahidi nkulu namene kupunda aula wahumije Yohana Nkúbatisa. Kwa kuva, mambo langútèndà vino njo lánguhaulidìlè Atata nilatende, nalanang'o nni langushuhudîla na kulanguja kuva nang'e àningutuma."},{"book":"Yohana","chapter":"5","verse":"37","text":"Atata angutumîle nanang'e uchocho ànangushuhudila. Mwenu mukanawahi kupilikana lidi lyake wala kumwona chavele."},{"book":"Yohana","chapter":"5","verse":"38","text":"Na malove lake lakáikala mmitima mwenu, kwa kuva nanga pamungukulupila nangu wangutumile."},{"book":"Yohana","chapter":"5","verse":"39","text":"Mwenu mùloleha Malemba Lanaswe umutenda kuva nkati mwake mùmbepata umi ukee na ntululilo. Malemba anelo njo lángushuhudìlà nangu,"},{"book":"Yohana","chapter":"5","verse":"40","text":"henga mwenu nkátamwanga kwida kwang'une uchinga mupate umi."},{"book":"Yohana","chapter":"5","verse":"41","text":"Nangu nikákudungidile kupata imbili kuhaloka kwa vanu."},{"book":"Yohana","chapter":"5","verse":"42","text":"Nangu ǹnimmala kuva mwenu nanga pamuntamwa Nnungu."},{"book":"Yohana","chapter":"5","verse":"43","text":"Lola! Nangu ǹniida kwa mamulaka la Atatangu, henga nkángupwecheledile, ila munu yunji akàida kwa mamulaka lake mwene, mwenu muchimumpwechele.5:43 Maeleso layâmba lina, lola Yohana 1:12."},{"book":"Yohana","chapter":"5","verse":"44","text":"Bahi ikàva mwenu mùtaha kupwechela imbili kuhaloka kwenu mmene na akee kuhaloka kwanga Nnungu wa weka, hambi mùmbehulula dachi kukulupila?"},{"book":"Yohana","chapter":"5","verse":"45","text":"Mwenu munatende kuva nangu nìmbensitaki kwa Atatangu. Ambensitâki mwenu nni Musa umunnolela kuva àmbekuva m'bali wenu."},{"book":"Yohana","chapter":"5","verse":"46","text":"Mukàchinkulupila Musa, nkaningukulupila na nangu mwalehu, kwa kuva Musa ánilemba habali dinguyâmba nangu."},{"book":"Yohana","chapter":"5","verse":"47","text":"Henga ikàva nanga pamulakulupila àlalá lalémbîle Musa, mùmbehulula dachi kukulupila malove lángutangòlà?”"}]}