{"data":[{"book":"Asomafo","chapter":"11","verse":"1","text":"Asomafo ne agyidifo a wɔwɔ Yudea nyinaa tee sɛ amanamanmufo no nso agye Onyankopɔn asɛm no adi."},{"book":"Asomafo","chapter":"11","verse":"2","text":"Petro kɔɔ Yerusalem no, Yudafo agyidifo no ne no nyaa akasakasa kae se,"},{"book":"Asomafo","chapter":"11","verse":"3","text":"“Woakɔ wɔn a wɔnnyɛ twetiatwafo no nkyɛn ne wɔn akodidi.”"},{"book":"Asomafo","chapter":"11","verse":"4","text":"Petro bɔɔ wɔn biribiara a esii no ho amanneɛ se,"},{"book":"Asomafo","chapter":"11","verse":"5","text":"“Na merebɔ mpae wɔ Yopa na minyaa anisoadehu. Mihuu biribi a ɛte sɛ ntama kɛse a wɔakyekyere sɛ efi ɔsoro afanan resian ba fam wɔ faako a mewɔ no."},{"book":"Asomafo","chapter":"11","verse":"6","text":"Mehwɛɛ mu no, mihuu ntɔteboa ahorow, mmoa a wɔwea ne wuram nnomaa."},{"book":"Asomafo","chapter":"11","verse":"7","text":"Afei, nne bi ka kyerɛɛ me se, ‘Petro! Sɔre! Kum na we!’"},{"book":"Asomafo","chapter":"11","verse":"8","text":"“Mibuae se, ‘Dabi da, Awurade! Minnii biribiara a ɛho ntew da.’"},{"book":"Asomafo","chapter":"11","verse":"9","text":"“Nne no ka kyerɛɛ me bio se, ‘Biribiara a Onyankopɔn atew ho no, nka se ɛho ntew.’"},{"book":"Asomafo","chapter":"11","verse":"10","text":"Saa anisoadehu yi baa mprɛnsa, na ɛsan kɔɔ ɔsoro."},{"book":"Asomafo","chapter":"11","verse":"11","text":"“Saa bere no ara mu, nnipa baasa a wɔasoma wɔn fi Kaesarea no beduu ofi a na mete mu no mu."},{"book":"Asomafo","chapter":"11","verse":"12","text":"Honhom Kronkron ka kyerɛɛ me se menntwentwɛn me nan ase na me ne wɔn nkɔ. Saa agyidifo baasa yi a wofi Yopa no kaa me ho kɔɔ Kaesarea ma yɛn nyinaa kɔɔ Kornelio fi."},{"book":"Asomafo","chapter":"11","verse":"13","text":"Ɔkaa sɛnea ohuu ɔsoro ɔbɔfo wɔ ne fi ma ɔbɔfo no ka kyerɛɛ no se, ‘Soma kɔ Yopa kɔfrɛ ɔbarima bi a ne din de Simon Petro no."},{"book":"Asomafo","chapter":"11","verse":"14","text":"Ɔno na ɔbɛka nsɛm a ebegye wo ne wo fifo nyinaa nkwa akyerɛ mo.’"},{"book":"Asomafo","chapter":"11","verse":"15","text":"“Bere a mifii ase kasae no, Honhom Kronkron baa wɔn so sɛnea yɛn nso mfiase no, ɛbaa yɛn so no ara pɛ."},{"book":"Asomafo","chapter":"11","verse":"16","text":"Ɛhɔ ara mekaee asɛm a Awurade kae se, ‘Yohane de nsu na ɛbɔɔ asu na mo de, wɔde Honhom Kronkron na ɛbɛbɔ mo asu’ no."},{"book":"Asomafo","chapter":"11","verse":"17","text":"Sɛ Onyankopɔn ama wɔn akyɛde a bere a yegyee Awurade Yesu Kristo dii no ɔmaa yɛn bi no a, ɛno de me sɛɛ ne hena a mesiw Onyankopɔn kwan.”"},{"book":"Asomafo","chapter":"11","verse":"18","text":"Wɔtee saa asɛm yi no, wogyaee wɔn nsɛmmisa no yii Awurade ayɛ se, “Afei de Onyankopɔn ama ho kwan ama amanamanmufo anya adwensakra a ɛde wɔn bɛkɔ nkwagye mu.”"},{"book":"Asomafo","chapter":"11","verse":"19","text":"Wokum Stefano no, wɔtaa agyidifo no ma wɔbɔɔ ahwete. Wɔn mu bi kyinkyin koduu Foinike, ne Kipro, ne Antiokia a na wɔreka asɛmpa no kyerɛ Yudafo nko ara."},{"book":"Asomafo","chapter":"11","verse":"20","text":"Agyidifo bi a wofi Kipro ne Kirene kɔɔ Antiokia kɔkaa asɛmpa a ɛfa Awurade Yesu Kristo ho no kyerɛɛ amanamanmufo no."},{"book":"Asomafo","chapter":"11","verse":"21","text":"Esiane sɛ na Awurade ka wɔn ho no nti nnipa pii gyee asɛm no dii ma wɔdan baa Awurade nkyɛn."},{"book":"Asomafo","chapter":"11","verse":"22","text":"Saa asɛm yi trɛw koduu Yerusalem asafo no mu nti wɔsomaa Barnaba kɔɔ Antiokia."},{"book":"Asomafo","chapter":"11","verse":"23","text":"Oduu hɔ a ohuu sɛnea Onyankopɔn ahyira wɔn no, nʼani gye ma ɔhyɛɛ wɔn nkuran se womfi wɔn koma nyinaa mu nnye Awurade nni na wonni no nokware nso."},{"book":"Asomafo","chapter":"11","verse":"24","text":"Esiane sɛ na Barnaba yɛ onipa pa a Honhom Kronkron ahyɛ no ma na ɔwɔ gyidi nti, ɛmaa nnipa bebree nam ne so de wɔn ho maa Awurade."},{"book":"Asomafo","chapter":"11","verse":"25","text":"Barnaba kɔɔ Tarso kɔhwehwɛɛ Saulo."},{"book":"Asomafo","chapter":"11","verse":"26","text":"Ohuu no no, ɔde no baa Antiokia. Wɔn baanu tenaa hɔ afe kyerɛkyerɛɛ nnipa bebree. Antiokia ha na wɔtoo asuafo no din se “Kristofo.”"},{"book":"Asomafo","chapter":"11","verse":"27","text":"Saa bere koro no ara mu na adiyifo bi fi Yerusalem kɔɔ Antiokia."},{"book":"Asomafo","chapter":"11","verse":"28","text":"Wɔn mu baako a wɔfrɛ no Agabo a Honhom Kronkron ahyɛ no ma no sɔre gyina hyɛɛ nkɔm se ɔkɔm kɛse bɛba asase nyinaa so. Saa ɔkɔm yi sii bere a na Klaudio di ade no."},{"book":"Asomafo","chapter":"11","verse":"29","text":"Asuafo no yɛɛ adwene sɛ biribiara a obi wɔ no wɔde bɛba na wɔde akɔboa anuanom a wɔwɔ Yudea no."},{"book":"Asomafo","chapter":"11","verse":"30","text":"Wɔde akyɛde a wɔn nsa kae no somaa Barnaba ne Saulo ma wɔde kɔmaa asafo no mu mpanyimfo."}]}