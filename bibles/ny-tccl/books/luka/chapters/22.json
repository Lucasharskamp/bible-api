{"data":[{"book":"Luka","chapter":"22","verse":"1","text":"Phwando la buledi wopanda yisiti lotchedwa Paska litayandikira,"},{"book":"Luka","chapter":"22","verse":"2","text":"akulu a ansembe ndi aphunzitsi amalamulo amafunafuna mpata woti amuphere Yesu, pakuti ankachita mantha ndi anthu."},{"book":"Luka","chapter":"22","verse":"3","text":"Kenaka Satana analowa mwa Yudasi, wotchedwa Isikarioti, mmodzi wa khumi ndi a iwiriwo."},{"book":"Luka","chapter":"22","verse":"4","text":"Ndipo Yudasi anapita kwa akulu a ansembe ndi akulu oyangʼanira Nyumba ya Mulungu ndi kukambirana nawo za mmene iye angaperekere Yesu."},{"book":"Luka","chapter":"22","verse":"5","text":"Iwo anakondwa ndipo anagwirizana zomupatsa ndalama."},{"book":"Luka","chapter":"22","verse":"6","text":"Iye anavomera, ndipo anayamba kufunafuna mpata wabwino wakuti amupereke Yesu kwa iwo pamene panalibe gulu la anthu pafupi."},{"book":"Luka","chapter":"22","verse":"7","text":"Kenaka linafika tsiku la buledi wopanda yisiti pamene mwana wankhosa wa Paska amaperekedwa nsembe."},{"book":"Luka","chapter":"22","verse":"8","text":"Yesu anatuma Petro ndi Yohane nati, “Pitani kukatikonzera Paska kuti tikadye.”"},{"book":"Luka","chapter":"22","verse":"9","text":"Iwo anafunsa kuti, “Kodi mukufuna tikakonzere kuti?”"},{"book":"Luka","chapter":"22","verse":"10","text":"Iye anayankha kuti, “Taonani, mukamalowa mu mzinda, mudzakumana ndi mwamuna atanyamula mtsuko wamadzi. Mulondoleni ku nyumba imene akalowe,"},{"book":"Luka","chapter":"22","verse":"11","text":"ndipo mukamuwuze mwini nyumbayo kuti, ‘Aphunzitsi kufunsa kuti, chili kuti chipinda cha alendo, kumene Ine ndi ophunzira anga tikadyere Paska?’"},{"book":"Luka","chapter":"22","verse":"12","text":"Iyeyo adzakuonetsani chipinda chachikulu chapamwamba, chokhala ndi zonse. Kachiteni zokonzekera mʼmenemo.”"},{"book":"Luka","chapter":"22","verse":"13","text":"Iwo anapita nakapeza zinthu monga mmene Yesu anawawuzira. Tsono anakonza Paska."},{"book":"Luka","chapter":"22","verse":"14","text":"Ora litakwana, Yesu ndi ophunzira ake anakhala pa tebulo."},{"book":"Luka","chapter":"22","verse":"15","text":"Ndipo Iye anawawuza kuti, “Ine ndakhala ndikuyembekezera kudya Paska uyu ndi inu ndisanamve zowawa."},{"book":"Luka","chapter":"22","verse":"16","text":"Pakuti Ine ndikukuwuzani kuti sindidzadyanso Paska wina mpaka Paskayi itakwaniritsidwa mu ufumu wa Mulungu.”"},{"book":"Luka","chapter":"22","verse":"17","text":"Atanyamula chikho, Iye anayamika ndipo anati, “Tengani ndipo patsiranani pakati panu."},{"book":"Luka","chapter":"22","verse":"18","text":"Pakuti ndikukuwuzani kuti, Ine sindidzamwanso zochokera ku chipatso cha mphesa mpaka ufumu wa Mulungu utabwera.”"},{"book":"Luka","chapter":"22","verse":"19","text":"Ndipo Iye anatenga buledi, nayamika ndipo anamunyema, nagawira iwo nati, “Ili ndi thupi langa lomwe laperekedwa kwa inu; muzichita zimenezi pokumbukira Ine.”"},{"book":"Luka","chapter":"22","verse":"20","text":"Chimodzimodzinso, utatha mgonero, anatenga chikho nati, “Chikho ichi ndi pangano latsopano la magazi anga, amene akhetsedwa chifukwa cha inu."},{"book":"Luka","chapter":"22","verse":"21","text":"Koma dzanja la amene akundipereka Ine lili pamodzi ndi langa pa chakudya pano."},{"book":"Luka","chapter":"22","verse":"22","text":"Mwana wa Munthu apita monga mmene zinalembedwera, koma tsoka kwa munthu amene amupereka Iye.”"},{"book":"Luka","chapter":"22","verse":"23","text":"Iwo anayamba kufunsana pakati pawo kuti ndi ndani wa iwo amene akanachita ichi."},{"book":"Luka","chapter":"22","verse":"24","text":"Komanso mkangano unabuka pakati pawo kuti ndani mwa iwo amene amaganiziridwa kukhala wamkulu."},{"book":"Luka","chapter":"22","verse":"25","text":"Yesu anawawuza kuti, “Mafumu a anthu a mitundu ina amaonetsa mphamvu za ufumu wawo pa anthuwo; ndipo amene ali ndi ulamuliro, amapatsidwa dzina la kuti ‘Opindula.’"},{"book":"Luka","chapter":"22","verse":"26","text":"Koma inu simuyenera kukhala choncho. Mʼmalo mwake, wamkulu pakati panu akhale ngati wamngʼono pa onse, ndipo iye amene alamulira akhale ngati wotumikira."},{"book":"Luka","chapter":"22","verse":"27","text":"Pakuti wamkulu ndani, iye amene ali pa tebulo kapena iye amene akutumikira? Kodi si iye amene ali pa tebulo? Koma ndili pakati panu ngati mmodzi wokutumikirani."},{"book":"Luka","chapter":"22","verse":"28","text":"Inu ndinu amene mwayima nane mʼmayesero."},{"book":"Luka","chapter":"22","verse":"29","text":"Ndipo Ine ndikupatsani inu ufumu, monga momwe Atate anga anandipatsiranso Ine,"},{"book":"Luka","chapter":"22","verse":"30","text":"kuti inu muthe kudya ndi kumwa pa tebulo langa mu ufumu wanga ndi kukhala pa mipando yaufumu kuweruza mafuko khumi ndi awiri a Israeli.”"},{"book":"Luka","chapter":"22","verse":"31","text":"“Simoni, Simoni, Satana wapempha kuti akupete ngati tirigu."},{"book":"Luka","chapter":"22","verse":"32","text":"Koma Ine ndakupempherera Simoni, kuti chikhulupiriro chako chisafowoke ndipo pamene udzabwerera kwa Ine, udzalimbikitse abale ako.”"},{"book":"Luka","chapter":"22","verse":"33","text":"Koma iye anayankha kuti, “Ambuye, ndine wokonzeka kupita nanu ku ndende ndi kufa komwe.”"},{"book":"Luka","chapter":"22","verse":"34","text":"Yesu anayankha kuti, “Ine ndikukuwuza Petro, tambala asanalire lero lino, udzandikana katatu kuti sukundidziwa Ine.”"},{"book":"Luka","chapter":"22","verse":"35","text":"Kenaka Yesu anawafunsa iwo kuti, “Ine nditakutumizani wopanda chikwama cha ndalama, thumba kapena nsapato, kodi inu munasowa kanthu?”"},{"book":"Luka","chapter":"22","verse":"36","text":"Iye anawawuza kuti, “Koma tsopano ngati muli ndi chikwama cha ndalama, chitengeni, ndiponso thumba. Ndipo ngati mulibe lupanga, gulitsani mkanjo wanu ndi kugula."},{"book":"Luka","chapter":"22","verse":"37","text":"Zalembedwa kuti, ‘Ndipo Iye anawerengedwa pamodzi ndi anthu ochimwa,’ ndipo Ine ndikuwuzani kuti izi ziyenera kukwaniritsidwa mwa Ine. Inde, zimene zinalembedwa za Ine, zikukwaniritsidwa.”"},{"book":"Luka","chapter":"22","verse":"38","text":"Ophunzira anati, “Taonani Ambuye, awa malupanga awiri.”"},{"book":"Luka","chapter":"22","verse":"39","text":"Yesu anapitanso monga mwa masiku onse ku Phiri la Olivi, ndipo ophunzira ake anamutsatira Iye."},{"book":"Luka","chapter":"22","verse":"40","text":"Atafika pamalopo, Iye anawawuza kuti, “Pempherani kuti musagwe mʼmayesero.”"},{"book":"Luka","chapter":"22","verse":"41","text":"Iye anapita patsogolo pangʼono patali ngati kuponya mwala, anagwada napephera kuti,"},{"book":"Luka","chapter":"22","verse":"42","text":"“Atate ngati mukufuna chotsereni chikho ichi. Komatu muchite zimene mukufuna osati zimene ndikufuna ine.”"},{"book":"Luka","chapter":"22","verse":"43","text":"Mngelo wochokera kumwamba anafika namulimbikitsa."},{"book":"Luka","chapter":"22","verse":"44","text":"Ndipo mopsinjika mtima, anapemphera moona mtima, ndipo thukuta lake linali ngati madontho a magazi akugwera pansi."},{"book":"Luka","chapter":"22","verse":"45","text":"Iye atamaliza kupemphera, ndi kubwerera kwa ophunzira ake, anawapeza atagona atafowoka ndi chisoni."},{"book":"Luka","chapter":"22","verse":"46","text":"Iye anafunsa kuti, Nʼchifukwa chiyani mukugona? “Dzukani ndipo pempherani kuti inu musagwe mʼmayesero.”"},{"book":"Luka","chapter":"22","verse":"47","text":"Pamene Iye ankayankhulabe, gulu la anthu linabwera, ndipo munthu wotchedwa Yudasi, mmodzi wa khumi ndi awiriwo analitsogolera. Iye anamuyandikira Yesu kuti amupsompsone."},{"book":"Luka","chapter":"22","verse":"48","text":"Koma Yesu anamufunsa kuti, “Yudasi, kodi ukupereka Mwana wa Munthu ndi mpsopsono?”"},{"book":"Luka","chapter":"22","verse":"49","text":"Otsatira Yesu ataona zimene zimati zichitike, anati, “Ambuye, kodi timenyane ndi malupanga athu?”"},{"book":"Luka","chapter":"22","verse":"50","text":"Ndipo mmodzi wa iwo anatema wantchito wamkulu wa ansembe, nadula khutu lake lamanja."},{"book":"Luka","chapter":"22","verse":"51","text":"Koma Yesu anayankha kuti, “Zisachitikenso zimenezi!” Ndipo Iye anakhudza khutu la munthuyo ndi kumuchiritsa."},{"book":"Luka","chapter":"22","verse":"52","text":"Kenaka Yesu anafunsa akulu a ansembe, akuluakulu oyangʼanira Nyumba ya Mulungu ndi akuluakulu ena amene anabwerawo kuti, “Kodi Ine ndikutsogolera gulu lowukira kuti mubwere ndi malupanga ndi zibonga?"},{"book":"Luka","chapter":"22","verse":"53","text":"Tsiku lililonse ndinali nanu mʼmabwalo a mʼNyumba ya Mulungu ndipo inu simunandigwire. Koma iyi ndi nthawi yanu pamene mdima ukulamulira.”"},{"book":"Luka","chapter":"22","verse":"54","text":"Pamenepo anamugwira Iye, napita naye ndipo anamutengera ku nyumba ya mkulu wa ansembe. Petro anamutsatira patali."},{"book":"Luka","chapter":"22","verse":"55","text":"Koma pamene anasonkha moto pakati pa bwalo la milandu, anakhala onse pansi ndipo Petro anakhalanso pansi."},{"book":"Luka","chapter":"22","verse":"56","text":"Mtsikana wantchito anamuona atakhala nawo pafupi ndi moto. Iye anamuyangʼanitsitsa ndipo anati, “Munthu uyu anali ndi Yesu.”"},{"book":"Luka","chapter":"22","verse":"57","text":"Koma Petro anakana nati, “Mtsikana, ine sindimudziwa ameneyu.”"},{"book":"Luka","chapter":"22","verse":"58","text":"Patatha kanthawi pangʼono, wina wake anamuona ndipo anati, “Iwenso ndiwe mmodzi mwa iwo.”"},{"book":"Luka","chapter":"22","verse":"59","text":"Patatha pafupifupi ora limodzi, munthu winanso anati, “Zoonadi, munthu uyu anali ndi Iye, pakuti ndi mu Galileya.”"},{"book":"Luka","chapter":"22","verse":"60","text":"Petro anayankha kuti, “Munthu iwe, sindikudziwa zimene ukunena apa.” Pamene iye ankayankhula, tambala analira."},{"book":"Luka","chapter":"22","verse":"61","text":"Ambuye anachewuka namuyangʼanitsitsa Petro. Pamenepo Petro anakumbukira mawu amene Ambuye anayankhula kwa iye kuti, “Asanalire tambala lero lino, udzandikana Ine katatu.”"},{"book":"Luka","chapter":"22","verse":"62","text":"Ndipo iye anapita panja nakalira kwambiri."},{"book":"Luka","chapter":"22","verse":"63","text":"Anthu amene ankalonda Yesu anayamba kumuchita chipongwe ndi kumumenya."},{"book":"Luka","chapter":"22","verse":"64","text":"Anamumanga mʼmaso ndi kumufunsa kuti, “Tanenera! Wakumenya iwe ndi ndani?”"},{"book":"Luka","chapter":"22","verse":"65","text":"Ndipo iwo anamunena zachipongwe zambiri."},{"book":"Luka","chapter":"22","verse":"66","text":"Kutacha, bungwe la akuluakulu, pamodzi ndi akulu a ansembe ndi aphunzitsi amalamulo, anakumana pamodzi, ndipo anamuyika Yesu patsogolo pawo."},{"book":"Luka","chapter":"22","verse":"67","text":"Iwo anati, “Tiwuze, ngati ndiwe Khristu.”"},{"book":"Luka","chapter":"22","verse":"68","text":"Ine nditakufunsani inu, simungandiyankhe."},{"book":"Luka","chapter":"22","verse":"69","text":"Koma kuyambira tsopano, Mwana wa Munthu adzakhala ku dzanja lamanja la Mulungu wamphamvu.”"},{"book":"Luka","chapter":"22","verse":"70","text":"Onse anafunsa kuti, “Ndiye kuti ndiwe Mwana wa Mulungu?”"},{"book":"Luka","chapter":"22","verse":"71","text":"Pamenepo iwo anati, “Nanga tikufuniranjinso umboni wina? Ife tamva kuchokera pa milomo yake.”"}]}