{"data":[{"book":"Jeremia","chapter":"42","verse":"1","text":"Eka jotend lweny duto, kaachiel gi Johanan wuod Karea kod Jezania wuod Hoshaya, kod ji duto chakre matin nyaka maduongʼ nodhi ir"},{"book":"Jeremia","chapter":"42","verse":"2","text":"janabi Jeremia kendo owachone niya, “Kiyie to iwinj kwayowa kendo ilamnwa Jehova Nyasaye ma Nyasachi ne joma otonygi duto. Nimar kaka ineno sani, kata obedoni chon ne wangʼeny, to koro sani ji matin ema odongʼ."},{"book":"Jeremia","chapter":"42","verse":"3","text":"Lem mondo Jehova Nyasaye ma Nyasachi onyiswa kuma wanyalo dhiyoe kendo gima wanyalo timo.”"},{"book":"Jeremia","chapter":"42","verse":"4","text":"Janabi Jeremia nodwoko niya, “Asewinjou. Adier nyaka analamnu Jehova Nyasaye ma Nyasacha kaka usekwayo; ananyisu gimoro amora ma Jehova Nyasaye owacho kendo onge gima anapandnu.”"},{"book":"Jeremia","chapter":"42","verse":"5","text":"Eka negiwachone Jeremia, “Mad Jehova Nyasaye bed ja-adiera kendo janeno makare kuomwa ka dipo ni timbewa ok oluwore gi gimoro ma Jehova Nyasaye ma Nyasachi ooroi godo irwa."},{"book":"Jeremia","chapter":"42","verse":"6","text":"Kowinjore kata ka ok owinjore, wanaluor Jehova Nyasaye ma Nyasachwa, ma waori ire, mondo omi obed maber kodwa, nimar wanaluor Jehova Nyasaye ma Nyasachwa.”"},{"book":"Jeremia","chapter":"42","verse":"7","text":"Bangʼ ndalo apar wach Jehova Nyasaye nobiro ne Jeremia."},{"book":"Jeremia","chapter":"42","verse":"8","text":"Omiyo noluongo Johanan wuod Karea kod jotend lweny mane ni kode kod ji duto chakre matin nyaka maduongʼ."},{"book":"Jeremia","chapter":"42","verse":"9","text":"Nowachonegi niya, “Ma e gima Jehova Nyasaye, Nyasach Israel, mane uora ire mondo aterne kwayou, wacho:"},{"book":"Jeremia","chapter":"42","verse":"10","text":"‘Ka idak e pinyni, anageru kendo ok anatieku; anapidhu to ok pudhou oko, nimar asebedo gi lit kuom masiche masekelo kuomu."},{"book":"Jeremia","chapter":"42","verse":"11","text":"Kik uluor ruodh Babulon, makoro uluoro. Kik uluore, Jehova Nyasaye wacho, nimar an kodu kendo anaresu ua e lwetene."},{"book":"Jeremia","chapter":"42","verse":"12","text":"Anatimnu ngʼwono mondo omi en bende ongʼwonnu kendo odwoku e pinyu.’"},{"book":"Jeremia","chapter":"42","verse":"13","text":"“To ka uwacho, ‘Ok wanadagie pinyni,’ mamano mi ubed ma ok uluoro Jehova Nyasaye ma Nyasachu,"},{"book":"Jeremia","chapter":"42","verse":"14","text":"kendo ka uwacho ni, ‘Ooyo, wanadhi kendo wadag Misri, kama ok wana neye lweny kata winjo turumbete kata bedo gi kech mar makati,’"},{"book":"Jeremia","chapter":"42","verse":"15","text":"to uwinj wach Jehova Nyasaye, yaye joma otony modongʼ mag Juda. Ma e gima Jehova Nyasaye Maratego, ma Nyasach Israel, wacho: ‘Ka uramo ni nyaka udhi Misri kendo udhi udak kanyo,"},{"book":"Jeremia","chapter":"42","verse":"16","text":"to ngʼeuru ni ligangla ma uluoro nomaku, kendo kech mabwogou noluu nyaka Misri, kendo kanyo ema unuthoe."},{"book":"Jeremia","chapter":"42","verse":"17","text":"Adiera, jogo duto moramo mondo odhi odag Misri noneg gi ligangla, kech kod masira maonge ngʼato angʼata ma notony e chandruok mabiro kelo kuomgi.’"},{"book":"Jeremia","chapter":"42","verse":"18","text":"Ma e gima Jehova Nyasaye Maratego, ma Nyasach Israel, wacho: ‘Kaka ich wangʼ mara kod mirimba aseolo kuom jogo modak Jerusalem, e kaka mirimba ibiro olo kuomu ka udhi Misri. Inibed gir kwongʼ kendo mabwogo ji, gima ingʼadogo bura kendo gir ajara; ok unuchak une kaeni kendo.’"},{"book":"Jeremia","chapter":"42","verse":"19","text":"“Yaye jo-Juda modongʼ, Jehova Nyasaye osenyisou ni, ‘Kik udhi Misri.’ Beduru gadiera kuom ma: Asiemou kawuono"},{"book":"Jeremia","chapter":"42","verse":"20","text":"ni ne uketho ketho malich kane uora ir Jehova Nyasaye ma Nyasachu kendo uwacho ni, ‘Lamnwa Jehova Nyasaye ma Nyasachwa; nyiswa gik moko duto mowacho kendo wanatim kamano.’"},{"book":"Jeremia","chapter":"42","verse":"21","text":"Asewachonu kawuono, to pod ok uluoro Jehova Nyasaye ma Nyasachu kuom gigo duto mane oora mondo anyisu."},{"book":"Jeremia","chapter":"42","verse":"22","text":"Omiyo koro, beduru gadieri kuom ma: Nonegu gi ligangla, kech kod masira kuma udwaro dhiye mondo udagie.”"}]}