{"data":[{"book":"Johana","chapter":"10","verse":"1","text":"“Ngũmwĩra atĩrĩ na ma, mũndũ ũrĩa ũtatoonyaga gĩcegũ kĩa ngʼondu agereire kĩhingo-inĩ, no akahaicĩra handũ hangĩ-rĩ, ũcio nĩ mũici na nĩ mũtunyani."},{"book":"Johana","chapter":"10","verse":"2","text":"Mũndũ ũrĩa ũtoonyaga na kĩhingo nĩwe mũrĩithi wa ngʼondu ciake."},{"book":"Johana","chapter":"10","verse":"3","text":"Mũrangĩri nĩamũhingũragĩra kĩhingo, nacio ngʼondu nĩithikagĩrĩria mũgambo wake. Eetaga ngʼondu ciake na marĩĩtwa, na agaciumagaria."},{"book":"Johana","chapter":"10","verse":"4","text":"Aarĩkia kuumia iria irĩ ciake ciothe-rĩ, acitongoragia, nacio ngʼondu ciake ikamũrũmĩrĩra, tondũ nĩciũĩ mũgambo wake."},{"book":"Johana","chapter":"10","verse":"5","text":"No itirĩ hĩndĩ ingĩrũmĩrĩra mũgeni; ũrĩa kũrĩ nĩ atĩ nĩikũmũũrĩra, tondũ itiũĩ mũgambo wa mũgeni.”"},{"book":"Johana","chapter":"10","verse":"6","text":"Jesũ aahũthĩrire ngerekano ĩyo, no matiigana gũtaũkĩrwo nĩ ũrĩa aameeraga."},{"book":"Johana","chapter":"10","verse":"7","text":"Nĩ ũndũ ũcio Jesũ akiuga o rĩngĩ atĩrĩ, “Ngũmwĩra atĩrĩ na ma, Niĩ nĩ niĩ kĩhingo kĩa ngʼondu."},{"book":"Johana","chapter":"10","verse":"8","text":"Arĩa othe mookire mbere yakwa maarĩ aici na atunyani, no ngʼondu itiigana kũmathikĩrĩria."},{"book":"Johana","chapter":"10","verse":"9","text":"Niĩ nĩ niĩ kĩhingo; ũrĩa wothe ũtoonyagĩra harĩ niĩ nĩakahonoka. Agaatoonyaga na akoima, na onage gĩa kũrĩa."},{"book":"Johana","chapter":"10","verse":"10","text":"Mũici okaga tu nĩgeetha aiye, na orage, na anange; niĩ njũkĩte nĩguo magĩe na muoyo, na magĩe naguo kũna."},{"book":"Johana","chapter":"10","verse":"11","text":"“Niĩ nĩ niĩ mũrĩithi ũrĩa mwega. Mũrĩithi ũrĩa mwega arutaga muoyo wake nĩ ũndũ wa ngʼondu."},{"book":"Johana","chapter":"10","verse":"12","text":"Mũrĩithi wa mũcaara tiwe mũrĩithi ũrĩa mwene ngʼondu. Nĩ ũndũ ũcio rĩrĩa ona njũũi ĩgĩũka, atiganagĩria ngʼondu, akoora. Hĩndĩ ĩyo nayo njũũi ĩgatharĩkĩra rũũru, ĩkarũhurunja."},{"book":"Johana","chapter":"10","verse":"13","text":"Mũndũ ũcio oraga tondũ we nĩ wa kwandĩkwo, na ndarũmbũyanagia na ũhoro wa ngʼondu."},{"book":"Johana","chapter":"10","verse":"14","text":"“Niĩ nĩ niĩ mũrĩithi ũrĩa mwega; nĩnjũũĩ ngʼondu ciakwa, nacio ngʼondu ciakwa nĩcinjũũĩ,"},{"book":"Johana","chapter":"10","verse":"15","text":"o ta ũrĩa Baba anjũũĩ, na niĩ ngamenya Baba, na nĩndutĩte muoyo wakwa nĩ ũndũ wa ngʼondu."},{"book":"Johana","chapter":"10","verse":"16","text":"Ndĩ na ngʼondu ingĩ iria itarĩ cia gĩcegũ gĩkĩ. No nginya o nacio ndĩcirehe. O nacio nĩigathikĩrĩria mũgambo wakwa, na gũgaakorwo na rũũru rũmwe, na mũrĩithi ũmwe."},{"book":"Johana","chapter":"10","verse":"17","text":"Gĩtũmi kĩa Baba kũnyenda nĩ ũndũ nĩndutĩte muoyo wakwa nĩgeetha njooke ndĩwoe rĩngĩ."},{"book":"Johana","chapter":"10","verse":"18","text":"Gũtirĩ mũndũ ũngĩndunya guo, no niĩ ngũũruta na kwĩyendera. Ndĩ na ũhoti wa kũũruta, o na ũhoti wa kũwoya rĩngĩ. Watho ũyũ ndaamũkĩrire kuuma kũrĩ Baba.”"},{"book":"Johana","chapter":"10","verse":"19","text":"Maigua ciugo icio, Ayahudi makĩamũkana o rĩngĩ."},{"book":"Johana","chapter":"10","verse":"20","text":"Aingĩ ao makiuga atĩrĩ, “Mũndũ ũyũ arĩ na ndaimono na akagũrũka. Mũkũmũthikĩrĩria nĩkĩ?”"},{"book":"Johana","chapter":"10","verse":"21","text":"No angĩ makiuga atĩrĩ, “Ĩno ti mĩario ya mũndũ ũrĩ na ndaimono. Ndaimono no ĩhingũre maitho ma mũtumumu?”"},{"book":"Johana","chapter":"10","verse":"22","text":"Ningĩ gũkĩgĩa na Gĩathĩ gĩa Kwamũrwo kũu Jerusalemu. Kwarĩ kĩmera kĩa heho,"},{"book":"Johana","chapter":"10","verse":"23","text":"nake Jesũ aarĩ hekarũ-inĩ agĩceraceera gĩthaku-inĩ gĩa Solomoni."},{"book":"Johana","chapter":"10","verse":"24","text":"Nao Ayahudi makĩmũrigiicĩria makĩmwĩra atĩrĩ, “Ũgũtũũra ũtũigĩte na nganja nginya rĩ? Angĩkorwo nĩwe Kristũ-rĩ, twĩre ũtekũhitha.”"},{"book":"Johana","chapter":"10","verse":"25","text":"Nake Jesũ akĩmacookeria atĩrĩ, “Nĩndĩmwĩrĩte, no mũtiĩtĩkagia. Ciama iria ningaga na rĩĩtwa rĩa Baba nĩcinjaragĩrĩria,"},{"book":"Johana","chapter":"10","verse":"26","text":"no inyuĩ mũtiĩtĩkagia tondũ mũtirĩ ngʼondu ciakwa."},{"book":"Johana","chapter":"10","verse":"27","text":"Ngʼondu ciakwa nĩithikagĩrĩria mũgambo wakwa; nĩndĩciũĩ, nacio nĩcinũmagĩrĩra."},{"book":"Johana","chapter":"10","verse":"28","text":"Nĩndĩciheaga muoyo wa tene na tene, na gũtirĩ hĩndĩ ikoora; gũtirĩ mũndũ o na ũmwe ũngĩcigutha kuuma moko-inĩ makwa."},{"book":"Johana","chapter":"10","verse":"29","text":"Baba ũrĩa waheire cio, nĩ mũnene kũrĩ othe; gũtirĩ mũndũ ũngĩcigutha kuuma moko-inĩ ma Baba."},{"book":"Johana","chapter":"10","verse":"30","text":"Niĩ na Baba tũrĩ ũmwe.”"},{"book":"Johana","chapter":"10","verse":"31","text":"O rĩngĩ Ayahudi makĩoya mahiga nĩguo mamũhũũre namo nyuguto,"},{"book":"Johana","chapter":"10","verse":"32","text":"nake Jesũ akĩmeera atĩrĩ, “Nĩndĩmuonetie ciama nyingĩ nene kuuma kũrĩ Baba. Nĩ kĩama kĩrĩkũ gĩacio mũrenda kũũhũrĩra na mahiga nyuguto?”"},{"book":"Johana","chapter":"10","verse":"33","text":"Nao Ayahudi makĩmũcookeria atĩrĩ, “Tũtirakũhũũra na mahiga nyuguto nĩ ũndũ wa o na kĩmwe gĩacio, no nĩ ũndũ wa kũruma Ngai, tondũ wĩtuĩte Ngai na wee ũrĩ o mũndũ.”"},{"book":"Johana","chapter":"10","verse":"34","text":"Nake Jesũ akĩmacookeria atĩrĩ, “Githĩ gũtiandĩkĩtwo Watho-inĩ wanyu atĩrĩ, ‘Ndoigire inyuĩ mũrĩ ngai’?"},{"book":"Johana","chapter":"10","verse":"35","text":"Angĩkorwo aametire ‘ngai’, o acio kiugo kĩa Ngai gĩokire kũrĩ o, (na Maandĩko matheru matingĩaga kũhingio)"},{"book":"Johana","chapter":"10","verse":"36","text":"ĩ mũndũ ũrĩa Baba aamũrire arĩ wake kũna na akĩmũtũma gũkũ thĩ, ũhoro wake nĩ atĩa? Mũragĩĩthitanga nĩkĩ atĩ nĩndaruma Ngai tondũ nĩndoiga, ‘Ndĩ Mũrũ wa Ngai’?"},{"book":"Johana","chapter":"10","verse":"37","text":"Ingĩaga gwĩka ũrĩa Baba ekaga mũtikanjĩtĩkie."},{"book":"Johana","chapter":"10","verse":"38","text":"No o na ingĩĩka ũrĩa ekaga-rĩ, o na gũtuĩka mũtinjĩtĩkĩtie, ĩtĩkiai ciama icio, nĩguo mũmenye na mũtaũkĩrwo atĩ Baba arĩ thĩinĩ wakwa, na niĩ ndĩ thĩinĩ wa Baba.”"},{"book":"Johana","chapter":"10","verse":"39","text":"Na o rĩngĩ makĩgeria kũmũnyiita, nowe akĩĩhonokia kuuma moko-inĩ mao."},{"book":"Johana","chapter":"10","verse":"40","text":"Ningĩ Jesũ agĩcooka mũrĩmo ũũrĩa ũngĩ wa Jorodani, harĩa Johana aabatithanagĩria matukũ-inĩ ma mbere. Agiĩkara kũu,"},{"book":"Johana","chapter":"10","verse":"41","text":"nao andũ aingĩ magĩũka kũrĩ we. Nao makiuga atĩrĩ, “O na gũtuĩka Johana ndarĩ kĩama aaringire, ũhoro ũrĩa wothe Johana oigire ũkoniĩ mũndũ ũyũ warĩ wa ma.”"},{"book":"Johana","chapter":"10","verse":"42","text":"Na andũ aingĩ a kũu magĩĩtĩkia Jesũ."}]}