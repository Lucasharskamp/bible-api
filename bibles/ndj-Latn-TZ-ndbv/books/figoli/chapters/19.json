{"data":[{"book":"Figoli","chapter":"19","verse":"1","text":"Chipindi Apolu avelili Kolindu, Pauli ayendili mwambu wa mlima wa fidunda, afikili Ifesu aku avawonili vanachuli vamu."},{"book":"Figoli","chapter":"19","verse":"2","text":"Kavadasha, “Wuli mwapokilili Mfuki Mng'alili pamujumilili?” Vamuyangula, “Ng'odu hata twakalihela kupikanisha kucha kuna Mfuki Mng'alili.”"},{"book":"Figoli","chapter":"19","verse":"3","text":"Kavadasha, “Ubatishu liki mwabatishiwili?”"},{"book":"Figoli","chapter":"19","verse":"4","text":"Pauli kadeta, “Yohani mbatisha abatishili kwa ubatishu wa kupomela, pavawombela vandu vamujumili mweni yula dayisi kumbeli yaki, ndi Yesu.”"},{"book":"Figoli","chapter":"19","verse":"5","text":"Pavapikanishili afi, vabatishiwa kwa litawa lya Bambu Yesu."},{"book":"Figoli","chapter":"19","verse":"6","text":"Pauli, pavavikilili kala mawoku vandu vala, Mfuki Mng'alili kavasunukila vala, vakanda kudeta kwa detelu henja na kulandula unjagila wa Chapanga."},{"book":"Figoli","chapter":"19","verse":"7","text":"Pavavalangiwili vaveli valulumi lilongu na vavili."},{"book":"Figoli","chapter":"19","verse":"8","text":"Kayingila munyumba ya kudadavila, kadeta kwa kugangamala kwa chipindi cha myesi mitatu, pawombana na vandu na kuvakwegha mumilandu ya wutwa wa kumbindi kwa Chapanga."},{"book":"Figoli","chapter":"19","verse":"9","text":"Lakini vamonga vaveli na lukilu, valema kujumila, vakanda kuywanga wafu kuyilata deha ya Bambu mulipinga lya vandu. Topi, Pauli kawuka kavaleka, kavatola pambali vanachuli vaki, pawombaneyi na vandu majuva vonda kubwalu ya mundu yumu litawa lyaki Tilanu."},{"book":"Figoli","chapter":"19","verse":"10","text":"Milandu ayi yayendililili chipindi cha myaka mivili, hata Vayawudi na Vagiliki venikaya vonda va Asia valipikanishili chilongu cha Bambu."},{"book":"Figoli","chapter":"19","verse":"11","text":"Chapanga agolili mihilu mikomi kwa kupitila Pauli."},{"book":"Figoli","chapter":"19","verse":"12","text":"Vandu yivavelili vatami vatolili fitambala na yingwa sha chichuku sha Pauli vavayeghela vatami vawu pavagufyili matami vawu vawukili na finyamkela vavafuma."},{"book":"Figoli","chapter":"19","verse":"13","text":"Vayawudi vamu yivavinga finyamkela vayelijili aku na aku pavayesha kutambula litawa lya Bambu Yesu kwa vala yivavelili na finyamkela, pavadeta, “Nguvawombela kwa litawa lya Yesu, yula Pauli yamlandula.”"},{"book":"Figoli","chapter":"19","verse":"14","text":"Vana saba va Sikewa, Mtambika mkomi wa Vayawudi, vavelili vamu wa vala yivagola nawula."},{"book":"Figoli","chapter":"19","verse":"15","text":"Lakini chinyamkela avayangulili, “Ndimumanya Yesu wuwowu ndimumanya Pauli, lakini yumwi mwavaghani?”"},{"book":"Figoli","chapter":"19","verse":"16","text":"Pambeli yula mundu yaveli na chinyamkela kavajumbila nongwa avasidili liwovi. Na vala vana va Sikewa vatuvili kufuma nyumba yila chipula na vamema mivanga mumuvili yawu."},{"book":"Figoli","chapter":"19","verse":"17","text":"Kila mundu wa aku Ifesu, Muyawudi na Mugiliki vapikanishili filongu afi. Vonda valwangili, valijumilili litawa lya Bambu Yesu."},{"book":"Figoli","chapter":"19","verse":"18","text":"Vandu vatangalili vala yivajumilili Bambu vayihasha pamu, kudeta kwa vandu milandu yivagolili."},{"book":"Figoli","chapter":"19","verse":"19","text":"Vamonga yivagolili milandu ya uhavi, vakungashili fitabu fyawu, vafinyanya motu, vandu vonda vafiwona. Kwa kukasha vaveli fikulinganila na mbiya migwala alufu milongu muhanu ya mbiya sha Malekani."},{"book":"Figoli","chapter":"19","verse":"20","text":"Kwa ndambu ayi chilongu cha Bambu lyakwilili kosi na kuva na liwovi nendu."},{"book":"Figoli","chapter":"19","verse":"21","text":"Milandu ayi payipelili, Pauli alamulili kuyenda Yelusalemu kupitila Makedoniya na Akaya. Paghaveyi munjila adetili mundima yaki, “Pandiva kula, danyendi Loma.”"},{"book":"Figoli","chapter":"19","verse":"22","text":"Kavalayisha vandu vavili vatangi vaki, veni vaveli Timotewu na Ilastu, vamlonguleli kuyenda Makedoniya na mweni asighalili Asia chipindi chitali."},{"book":"Figoli","chapter":"19","verse":"23","text":"Chipindi achi kwafumbukili ndilingu ngomi aku Ifesu kwanongwa ya deha ya Bambu."},{"book":"Figoli","chapter":"19","verse":"24","text":"Kwaveli na mponda mbiya vamkemaya Demetiliu, mweni aveli na chichuku cha kusongola ming'omung'omu ya nyumba ya mlungu mdadala vamkemaya Alitemi. Mafundi vaki vamgolilili chichuku chapatili mbiya sitangalili."},{"book":"Figoli","chapter":"19","verse":"25","text":"Demetiliu kavakungula ava pamu na vamonga vavelili na chichuku chichila, kadeta, “Yumwi valulumi, mumanya kucha ulundamali wa yufwi ukufuma muchichuku achi."},{"book":"Figoli","chapter":"19","verse":"26","text":"Ponopa mukulola na kupikanisha mwaveni milandu yagolili Pauli apa Ifesu hela ha, ila kosi Asia. Mweni kavagola vandu vaghalambuki na kujumila kucha milungu ayi yivagolili na vandu, ndi milungu ng'odu."},{"book":"Figoli","chapter":"19","verse":"27","text":"chichuku achi dachivi na litawa livipili. Ila chindu achi dachigoleki munyumba ya mlungu yivamkemaya mdala yaveli mkomi Alitemi, davalangiwi kucha chindu ha. Pambeli jumu shaki ayu sivelili Asia yonda na mlima wonda dasipeli!”"},{"book":"Figoli","chapter":"19","verse":"28","text":"Pavapikanishili afi vakalala, vavika umatu, pavadeta, “Mkomi Alitemi wa Vaifesu!”"},{"book":"Figoli","chapter":"19","verse":"29","text":"Mbwani yosi yamemili ndilingu, vatuva mbilu vayingila pavadingila, chipindi achi vavakang'ala Gayu na Alisitaku, venikaya va Makedoniya vaveli mumwanja pamu na Pauli."},{"book":"Figoli","chapter":"19","verse":"30","text":"Pauli padayileyi kuyingila pagati ya vandu, vanachuli vaki vamukanisha."},{"book":"Figoli","chapter":"19","verse":"31","text":"Vakomi vamonga va Asia, vavelili vaghanja vaki, vavalayisha vandu vaki, pavamluva akotoo kuyenda kula kuvadingila misambu, dayivi ngondu kwa mweni."},{"book":"Figoli","chapter":"19","verse":"32","text":"Chipindechi, vakawuteyi vamonga vavelili vakudeta chindu achi na vamonga chindu chila, yavelili ndilingu, mbaka lila likungashu lyatilingikili, mbaka vamonga vamanyila ha nongwa liki vayikungashili pamu."},{"book":"Figoli","chapter":"19","verse":"33","text":"Topi Vayawudi vamugolili Alekisanda ayilangushi paulongolu, vandu vamu vayiholili ndi mweni. Topi Alekisanda kavapungila vandu liwoku, akadayileyi kuyitasha paulongolu ya lipinga lya vandu."},{"book":"Figoli","chapter":"19","verse":"34","text":"Lakini pavamanyili mweni ndi Muyawudi, vonda vawutila pamu kwa lishu limu, “Mkomi Alitemi wa Vaifesu!” Vayendelela kuwuta nawula masaa mavili."},{"book":"Figoli","chapter":"19","verse":"35","text":"Pambeli ndumindumi wa mbwani yila aweshili kuvagola vanyamali. Kavawombela, “Kila mundu wa Ifesu, kamanya kucha mweni ndi mdimi wa Vaifesu nyumba ya mlungu yivamkema Alitemi na mdimi wa lila ling'omung'omu liponikili kufuma kumbindi."},{"book":"Figoli","chapter":"19","verse":"36","text":"Kwahela mundu yalema milandu ayi. Topi munyamali, mukotoo kugola chindu chochosi ngajila kuyivavala."},{"book":"Figoli","chapter":"19","verse":"37","text":"Muvayegha vandu ava, vangajila kuhija findu fya nyumba ngomi ya mlungu wetu mdadala awu kumjowola."},{"book":"Figoli","chapter":"19","verse":"38","text":"Payiva Demetiliu na vagolafichuku vaki mani vana nongwa na vandu ava, kuchiveli chitemela na kwaveli vakomi va milima, vakuwesha kuvahigha."},{"book":"Figoli","chapter":"19","verse":"39","text":"Kucha muna milandu yingi, muyiyeghi kuchitemela cha milandu kucha ayi."},{"book":"Figoli","chapter":"19","verse":"40","text":"Kwa findu figolikili nalelu, tungaweshili kuhighiwa kwanongwa tuyegha ndilingu. Kandi tuvahela cha kudeta nongwa liki tugola ndilingu mulipinga ali.”"},{"book":"Figoli","chapter":"19","verse":"41","text":"Padetili kala fila, kamalila likungashu."}]}