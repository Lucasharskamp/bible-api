{"data":[{"book":"Zechariah","chapter":"2","verse":"1","text":"I lodo tuai midi au guu mmada gi taane e daahi dana uga hagatau mee i lodo dono lima."},{"book":"Zechariah","chapter":"2","verse":"2","text":"Au ga heeu, “Goe hana gi hee?”"},{"book":"Zechariah","chapter":"2","verse":"3","text":"Nomuli gei au gaa mmada gi tangada di langi dela nogo leelee mai gi di au nomua, gaa duu gi mua, ge tuai dangada di langi ga hanimoi gi baahi o mee."},{"book":"Zechariah","chapter":"2","verse":"4","text":"Tangada di langi matagidagi ga helekai gi tangada di langi dela i golo, “Lele hagi anga ina gi tama daane dela e daahi dana uga hagatau mee bolo nia daangada mono manu ga dogologowaahee i lodo Jerusalem ga deloaa di duuli go nia abaaba."},{"book":"Zechariah","chapter":"2","verse":"5","text":"Dimaadua gu hagababa bolo Ia go di abaaba ahi e haganiga di waahale e duuli di maa, Mee gaa noho i golo mo ono madamada huogodoo.”"},{"book":"Zechariah","chapter":"2","verse":"6-7","text":"Dimaadua gu helekai gi ana daangada, “Au gu haga modoho goodou gii noho dagidahi i lodo nia gowaa huogodoo. Malaa, dolomeenei goodou ala e noho i nnenua mai i daha, goodou llele gi daha mo Babylonia, hula gi muli gi Jerusalem."},{"book":"Zechariah","chapter":"2","verse":"8","text":"Tangada dela ma ga daaligi goodou, mee e daaligi hua di mee dela e kaedahi e hagalabagau mai gi di Au.”"},{"book":"Zechariah","chapter":"2","verse":"9","text":"“Ma go Dimaadua modo go Ia dela ga heebagi hai baahi adu gi goodou, gei digau ala nogo hai hege adu gi goodou i mua, gaa kae godou goloo.”"},{"book":"Zechariah","chapter":"2","verse":"10","text":"Dimaadua ga helekai, “Nia daangada Jerusalem, daahili tenetene! Au gaa noho i godou baahi!”"},{"book":"Zechariah","chapter":"2","verse":"11","text":"I di madagoaa deelaa, nia henua e logo ga lloomoi gi Dimaadua gaa hai nia daangada ni Mee. Mee gaa noho i godou baahi, gei goodou ga iloo bolo Mee ne hagau mai au gi goodou."},{"book":"Zechariah","chapter":"2","verse":"12","text":"Judah gaa hai tenua hagalabagau labelaa ni Dimaadua i lodo dono henua dabu, gei Jerusalem gaa hai di waahale dela e kaedahi e aloho iei Mee."},{"book":"Zechariah","chapter":"2","verse":"13","text":"Noho deemuu huogodoo i mua o Dimaadua, idimaa Mee e haneia i dono Gowaa Dabuaahia."}]}