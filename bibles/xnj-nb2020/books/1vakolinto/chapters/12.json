{"data":[{"book":"1 Vakolinto","chapter":"12","verse":"1","text":"Valongo, nigana mmanya kuvala njombi ya Mpungu Msopi, nigana nyenye mmanya bwina mambu aga."},{"book":"1 Vakolinto","chapter":"12","verse":"2","text":"Mmanyili kuvya kwakona mungasanguka, mwatalaliwi na kuyagiswa kwa kuyupa vimong'omong'o ndu."},{"book":"1 Vakolinto","chapter":"12","verse":"3","text":"Hinu, mmanya kuvya kawaka mundu mweihotola kujova, “Yesu apewi likoto!” Kuni ilongoswa na Mpungu wa Chapanga. Mewawa kawaka mundu mweihotola kujova, “Yesu ndi BAMBU,” Changalongoswa na Mpungu Msopi."},{"book":"1 Vakolinto","chapter":"12","verse":"4","text":"Njombi za mpungu zivii zamahele, nambu Mpungu mweiwusa njombi yeniyo ndi mmonga."},{"book":"1 Vakolinto","chapter":"12","verse":"5","text":"Zivii njila zamahele za kumhengela, nambu BAMBU mweihengewa ndi mmonga."},{"book":"1 Vakolinto","chapter":"12","verse":"6","text":"Gavi mahengu ndalindali ga kukita, nambu Chapanga mmonga ndi mweihotolesa mahengu goha kwa vandu voha."},{"book":"1 Vakolinto","chapter":"12","verse":"7","text":"Kila mundu ipewa ugubukulo na Mpungu kwa chiyonjokesu chavoha."},{"book":"1 Vakolinto","chapter":"12","verse":"8","text":"Hinu, mundu mmonga ipewa na Mpungu Msopi uhotola wa kujova ujumbi wa umanyi, na yungi ipewa ujumbi wa luhala cheigana Mpungu Msopi yuyo."},{"book":"1 Vakolinto","chapter":"12","verse":"9","text":"Mpungu yuyoyo akumpela yungi sadika, na yungi akumpela njombi ya kulamisa vandu."},{"book":"1 Vakolinto","chapter":"12","verse":"10","text":"Mpungu Msopi akumpela yungi uhotola wa kukita chinamtiti, na yungi uhotola wa kukokosa ujumbi kuhuma kwa Chapanga, yungi uhotola wa kumanya mpungu uhakau na mpungu wabwina, yungi ipewa uhotola wa kujova luga ya chiyehe na yungi uhotola wa kudandaula luga yeniyo."},{"book":"1 Vakolinto","chapter":"12","verse":"11","text":"Genago goha ndi mahengu ga Mpungu Msopi yuyo mmonga, ndi mwakumpela uhotola kila mmonga, ngati cheigana mwene."},{"book":"1 Vakolinto","chapter":"12","verse":"12","text":"Ngati chayivii higa yimonga yeyivii viwungu vyamahele, na viwungu vyenivyo vyoha vikita higa yimonga, ndi chayivii mewawa kwa Kilisitu."},{"book":"1 Vakolinto","chapter":"12","verse":"13","text":"Muni, tete, tikavyai Vayawudi amala Vandu vangali Vayawudi, vavanda amala vangavya vavanda, tavoha tibatiziwi kwa Mpungu mmonga muhiga yiyoyo yimonga, na tavoha vatinywili Mpungu yuyo mmonga."},{"book":"1 Vakolinto","chapter":"12","verse":"14","text":"Higa lepi chiwungu chimonga ndu, nambu viwungu vyamahele."},{"book":"1 Vakolinto","chapter":"12","verse":"15","text":"Ngati chigendelu ngachijijovili, “Ndava muni nene nachiwoko lepi, hinu nene lepi pandu pahiga,” Ndi ngaulekili kuvya pandu pa higa."},{"book":"1 Vakolinto","chapter":"12","verse":"16","text":"Ngati likutu ngalijijoveli, “Ndava nene lepi lihu, hinu nene lepi pandu pa higa,” Ndi ngaulekili lepi likutu ilo kuvya pandu pa higa."},{"book":"1 Vakolinto","chapter":"12","verse":"17","text":"Ngati higa yoha ngayivya lihu, likutu ngalivii koki? Na ngati higa yoha ngayivya likutu, mundu ngaihotola wuli kunuha?"},{"book":"1 Vakolinto","chapter":"12","verse":"18","text":"Nambu hinu Chapanga avipangili viwungu vyenivyo kila chimonga pandu paki ngati cheaganili."},{"book":"1 Vakolinto","chapter":"12","verse":"19","text":"Ngati vyoha gavivii chiwungu chimonga, higa ngayivii lepi!"},{"book":"1 Vakolinto","chapter":"12","verse":"20","text":"Uchakaka ndi uwu, pandu pa higa ndi pamahele, nambu higa ndi yimonga."},{"book":"1 Vakolinto","chapter":"12","verse":"21","text":"Hinu, lihu lihotola lepi kuchijovela chiwoko, “Nikuganili lepi veve,” Mewawa mutu nakuhotola kugajovela magendelu, “Nivaganili lepi nyenye.”"},{"book":"1 Vakolinto","chapter":"12","verse":"22","text":"Nambu neju ya ago, yilolekana kuvya pandu pa higa pepilolekana kuvya ngolongondi, ndi vyeviganikiwa neju."},{"book":"1 Vakolinto","chapter":"12","verse":"23","text":"Kangi, viwungu vyetiholalela kuvya vyangatopeswa neju, ndi vyatikuvivika bwina. Na viwungu vyevileta soni palongolo ya vandu, ndi vivikiwa bwina neju."},{"book":"1 Vakolinto","chapter":"12","verse":"24","text":"Nambu viwungu vyeviyidakiliwa kulolekana kwa vandu chigana lepi kugubikwa. Chapanga mwene ayivikili higa mumpangu na kuchipela utopesa chiwungu chila chechipungukiwi utopesa,"},{"book":"1 Vakolinto","chapter":"12","verse":"25","text":"muni vyoha vikoto kulekengana muhiga, nambu viwungu vyoha vitangatilana."},{"book":"1 Vakolinto","chapter":"12","verse":"26","text":"Ngati chiwungu chimonga chikalemala ndi viwungu vyoha vilemala pamonga nachu. Chiwungu chimonga chikalumbiwayi ndi viwungu vingi vyoha viheka pamonga nachu."},{"book":"1 Vakolinto","chapter":"12","verse":"27","text":"Hinu, mwavoha nyenye ndi higa ya Kilisitu, kila mmonga winu ndi chiwungu cha higa yeniyo."},{"book":"1 Vakolinto","chapter":"12","verse":"28","text":"Chapanga avikili mu msambi wa vandu vevakumsadika Kilisitu, avikili hoti mitumi kangi valota va Chapanga na vawula, kangi avikili vala vanauhotola wa kukita chinamtiti, vanauhotola wa kulamisa na kutangatila, vevihotola kuyimalila mahengu na vevihotola kujova luga za chiyehe."},{"book":"1 Vakolinto","chapter":"12","verse":"29","text":"Voha lepi vamitumi, valota va Chapanga amala vawula. Lepi voha vavi lepi na uhotola wa kukita chinamtiti."},{"book":"1 Vakolinto","chapter":"12","verse":"30","text":"Lepi voha vevihotola kulamisa vatamu amala kujova luga ya mupya amala kudandaula luga ya chiyehe."},{"book":"1 Vakolinto","chapter":"12","verse":"31","text":"Hinu ndi, mukangamala neju kunogela njombi yivaha yamahele."}]}