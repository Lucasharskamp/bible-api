{"data":[{"book":"Waefeso","chapter":"4","verse":"1","text":"Elo, miye mfungwa kwaviya namdamanyiza Zumbe, naweilani mwikale wikazi ukuligana nevyo mwitangilwe."},{"book":"Waefeso","chapter":"4","verse":"2","text":"Mnyanyahale mazuwa yose, mtende wahoile na wata kugoja, mjijimizane wenye kwa wenye kwa kungana."},{"book":"Waefeso","chapter":"4","verse":"3","text":"Hikilizani kwika umwe ukwigalwa ni Muye Ukukile kwa kwika utondowazi ukuwaikani hamwenga."},{"book":"Waefeso","chapter":"4","verse":"4","text":"Kuna mwili umwenga wa Kulisito na Muye Ukukile umwenga, saviya msuhi mwitangilwe ni Chohile ni umwenga."},{"book":"Waefeso","chapter":"4","verse":"5","text":"Kuna Zumbe yumwenga na uzumizi umwenga na ubatizo umwenga."},{"book":"Waefeso","chapter":"4","verse":"6","text":"Kuna Chohile yumwenga na Tati ywa wose, yudya ekulanga kwa wose atenda ndima mwe wose na emwe wose."},{"book":"Waefeso","chapter":"4","verse":"7","text":"Naho chila yumwenga ywetu kenkigwa wedi kuligana na viya aungile Kulisito kumwinka."},{"book":"Waefeso","chapter":"4","verse":"8","text":"Saviya viwandikwe, “Eze enuke kulanga kwembingu vitendese, kaguha mateka, naho kawenka wantu ntunyo”."},{"book":"Waefeso","chapter":"4","verse":"9","text":"Elo, ikagambigwa “Nakenuka kulanga”, nivyo mbwani? Vikulongwa nikugamba nkongo nakasela kubula hasi vitendese he isi."},{"book":"Waefeso","chapter":"4","verse":"10","text":"Ivyo uyo aseile hano he isi nuyo aitile kulanga kwezimbingu zose chani achintize vyose."},{"book":"Waefeso","chapter":"4","verse":"11","text":"Nuyo awatendile watuhu watende wasigilwa watuhu wawoni, na watuhu walonga Mbuli Yedi ya Kulisito na watuhu watende wadima wazumizi na wahinyi."},{"book":"Waefeso","chapter":"4","verse":"12","text":"Kadamanya ivyo kuwaika vyedi wantu wa Chohile kwandima ya kusankanila, chani mwili wa Kulisito uzengwe."},{"book":"Waefeso","chapter":"4","verse":"13","text":"Ivyo chose chiubwile umwenga wo uzumizi wetu na kummanya Mwana ywa Chohile, chitende wantu wakwile, chikale saviya Kulisito mwenye."},{"book":"Waefeso","chapter":"4","verse":"14","text":"Ivyo hachitende saviya wana wadodo naho, saviya ngalawa chikadulwa na kufiliswa uko na uko kwa chila mpeho ya mahinyo ya udanti, wantu wadanti wakuhinya chani wawazaganye wantu watuhu kwa ubala."},{"book":"Waefeso","chapter":"4","verse":"15","text":"Mna chikalonga ichindedi kwa ungi, nachikule mwe mbuli zose kubula kutenda saviya Kulisito, uyo ni mtwi."},{"book":"Waefeso","chapter":"4","verse":"16","text":"Kwa ulongozi wakwe, vitago vyose vya mwili vyatozana hamwenga kwa nyuje zakwe zose, ivyo chila chitago chadamanya ndima yakwe viya vikunga, mwili wose wakula na kwezenga mwe ungi."},{"book":"Waefeso","chapter":"4","verse":"17","text":"Elo kwa zina dya Zumbe, nawafundani vino msekwikala naho saviya wantu hawemmanyize Chohile, wakutimila fanyanyi zawo za bule,"},{"book":"Waefeso","chapter":"4","verse":"18","text":"na wata fanyanyi zijeligwe chiza. Wantu wano hawatende hamwenga mo ujima ukwigalwa ni Chohile, kwaviya wowo ni wahezi naho wata myoyo midala."},{"book":"Waefeso","chapter":"4","verse":"19","text":"Hawana soni hata kujeza nawo wejela mwe mbuli za chihezi naho hawakudaha kwechinda kudamanya mbuli zose zihiye nakungisa vilozize."},{"book":"Waefeso","chapter":"4","verse":"20","text":"Mna nyuwe hamhinile ivyo mwa Kulisito"},{"book":"Waefeso","chapter":"4","verse":"21","text":"Ni chindedi kugamba namwiva vyedi mbuli za Yesu, naho mhinywa vikumlanga yeye ichindedi chimwakwe."},{"book":"Waefeso","chapter":"4","verse":"22","text":"Elo lekani lujendo lwenyu lwe nkongo saviya mntu akuhambula suche, ludya lo untu wenyu wa kale lwendile lukawabindani kwa tama zakwe zikudanta."},{"book":"Waefeso","chapter":"4","verse":"23","text":"Kweikeni uhya mwe myuye yenyu na mwezifanyanyi zenyu."},{"book":"Waefeso","chapter":"4","verse":"24","text":"Mtende na untu uhya saviya akuvika suche mpya, aumbigwe kwa mligano wa Chohile ukwelagisa mwe wikazi wedi na utondowazi."},{"book":"Waefeso","chapter":"4","verse":"25","text":"Elo, lekani udanti! Chila yumwe amgambile mzumizi mnyawe chindedi kwaviya chila yumwe ywetu ni chitago cha mwili wa Kulisito."},{"book":"Waefeso","chapter":"4","verse":"26","text":"Uneva mkehiwa msekuzumila maya yenyu yawatende mdamanye masa, naho msekwikala na maya kubula zuwa dikaswa."},{"book":"Waefeso","chapter":"4","verse":"27","text":"Msekumwinka Mwavu luhenyo."},{"book":"Waefeso","chapter":"4","verse":"28","text":"Mbavi asekubawa vituhu, mna ni vyedi ahikilize kudamanya ndima yedi kwa mikono yakwe atende na chintu cha kumwambiza mchiwa."},{"book":"Waefeso","chapter":"4","verse":"29","text":"Mbuli zihiye zisekujeza kulaila mwe milomo yenyu, mbuli zenyu zitende zedi zikuwazenga watuhu, chani ziwambize wakuwetegelezani."},{"book":"Waefeso","chapter":"4","verse":"30","text":"Mse kumjela chinyulu Muye Ukukile ywa Chohile, kwa uyo mfamikwa kubula zuwa dya kukombolwa."},{"book":"Waefeso","chapter":"4","verse":"31","text":"Elo, lekani kulemana na wihi na maya na lwasu na mahuluto. Lekani chila wihi!"},{"book":"Waefeso","chapter":"4","verse":"32","text":"Mtende na moyo wedi na kufilana mbazi na chila yumwe na amlekeile mnyawe saviya Chohile akuwalekeila nyuwe mwa Kulisito."}]}