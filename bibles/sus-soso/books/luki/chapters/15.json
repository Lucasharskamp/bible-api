{"data":[{"book":"Luki","chapter":"15","verse":"1","text":"Lɔxɔ nde, duuti maxilie nun yunubitɔɛe birin nu e makɔrɛfe Isa ra e xa e tuli mati a ra."},{"book":"Luki","chapter":"15","verse":"2","text":"Farisɛnie nun sɛriyɛ karamɔxɔe naxa so a mafalafe, e nu a fala, «Yi xɛmɛ yunubitɔɛe rasɛnɛma, a man a dɛgema e xɔnyi.»"},{"book":"Luki","chapter":"15","verse":"3","text":"Na kui, Isa naxa yi taali wɔyɛnyi masen e bɛ,"},{"book":"Luki","chapter":"15","verse":"4","text":"«Xa mixi nde na wo ya ma, yɛxɛɛ kɛmɛ na naxan yi ra, keren fa lɔɛ e tagi, a mu yɛxɛɛ tongo solomanaani nun solomanaani luma e dɛmadonde, a siga na kerenyi fende han a sa a to?"},{"book":"Luki","chapter":"15","verse":"5","text":"A na a to, a ɲɛlɛxinma nɛ ki fanyi, a a sa a tunkie ma."},{"book":"Luki","chapter":"15","verse":"6","text":"A na so a xɔnyi, a a xanuntenyie nun a dɔxɔbooree xilima nɛ, a a fala e bɛ, ‹Wo fa, won birin xa sɛɛwa, barima n bara n ma yɛxɛɛ to, naxan nu bara lɔɛ!›"},{"book":"Luki","chapter":"15","verse":"7","text":"Na kui, n xa a fala wo bɛ, sɛɛwɛ gboma nɛ ariyanna yunubitɔɛ tuubixi keren xa fe ra, dangife tinxintɔɛ tongo solomanaani nun solomanaani ra naxee hayi mu tuubi ma.»"},{"book":"Luki","chapter":"15","verse":"8","text":"«Xa a sa li gbeti kɔbiri kole fu na ginɛ nde yi ra, keren fa lɔɛ a yi, a mu lanpui radɛxɛma xɛ, a banxi makɔ, a na kɔbiri kole fen han a a to?"},{"book":"Luki","chapter":"15","verse":"9","text":"A na a to, a a xanuntenyie nun a dɔxɔbooree xilima nɛ, a a fala e bɛ, ‹Wo fa, won birin xa sɛɛwa, barima n bara n ma gbeti kɔbiri kole to naxan nu bara lɔɛ n ma!›"},{"book":"Luki","chapter":"15","verse":"10","text":"Na kui, n xa a fala wo bɛ, sɛɛwɛ na Ala xa malekɛe xɔnyi yunubitɔɛ keren gbansan tuubife ma.»"},{"book":"Luki","chapter":"15","verse":"11","text":"Isa man naxa a masen, «Xɛmɛ nde nu na, di xɛmɛ firin nu naxan yi ra."},{"book":"Luki","chapter":"15","verse":"12","text":"A xa di firin nde naxa a fala a baba bɛ, ‹Won ma denbaya harige sɛɛti so n yi ra, naxan lanma a xa findi n gbe ra.› Na kui, babɛ naxa a harige itaxun a xa di xɛmɛ firinyie ma.»"},{"book":"Luki","chapter":"15","verse":"13","text":"«A mu bu di firin nde naxa a xa se birin malan, a fa biyaasi ɲamanɛ makuye. A naxa a harige makana mɛnni, fuyanteya kui."},{"book":"Luki","chapter":"15","verse":"14","text":"A birin to ɲɔn, kaamɛ fan naxa sin na ɲamanɛ ma a xɔrɔxɔɛ ra, sese mu lu na di yi ra."},{"book":"Luki","chapter":"15","verse":"15","text":"A to siga wali fende naaka nde xɔn, na naxa a xɛɛ xɔsɛe dɛmadonde."},{"book":"Luki","chapter":"15","verse":"16","text":"Wuri bogi naxan nu soma xɔsɛe yi, a tan nu wama na nan donfe, kɔnɔ mixi yo mu tin a kide nde ra.»"},{"book":"Luki","chapter":"15","verse":"17","text":"«Na kui, a naxa xaxili sɔtɔ fa, a a fala a yɛtɛ bɛ, ‹N baba xa walikɛ birin lugama a fanyi ra, e donse dɔnxɔɛ lu, a fa li n tan na faxafe kaamɛ nan na be!"},{"book":"Luki","chapter":"15","verse":"18","text":"Fo n xa gbilen n baba xɔnyi, n xa a fala a bɛ, N baba, n bara yunubi sɔtɔ Ala ra, n bara haakɛ sɔtɔ i fan na."},{"book":"Luki","chapter":"15","verse":"19","text":"A mu daxa sɔnɔn n xa findi i xa di ra. I xa n findi i xa walikɛ nan na.›"},{"book":"Luki","chapter":"15","verse":"20","text":"A naxa keli, a siga a baba xɔn.»"},{"book":"Luki","chapter":"15","verse":"21","text":"Di naxa a fala a bɛ, ‹N baba, n bara yunubi sɔtɔ Ala ra, n bara haakɛ sɔtɔ i fan na. A mu daxa sɔnɔn n xa findi i xa di ra.›»"},{"book":"Luki","chapter":"15","verse":"22","text":"«Kɔnɔ a baba naxa a fala a xa konyie bɛ, ‹Wo wo xulun, wo fa guba fanyi ra, wo a ragoro a ma. Wo bɛlɛxɛrasoe so a bɛlɛxɛ ra, wo sankiri so a sanyi."},{"book":"Luki","chapter":"15","verse":"23","text":"Wo fa ninge turaxi ra, wo a faxa. Won xa won dɛge, won xa xulunyi ti,"},{"book":"Luki","chapter":"15","verse":"24","text":"barima n ma yi di nu bara lu alɔ a nu faxaxi nɛ, kɔnɔ a nii man bara gbilen a i. A nu bara lɔɛ, kɔnɔ a man bara to.› Na kui, e naxa xulunyi ti fɔlɔ.»"},{"book":"Luki","chapter":"15","verse":"25","text":"«Na waxati, di singe nu na xɛ ma. A to nu sofe, a a makɔrɛ banxi ra, a naxa xulunyi xui mɛ."},{"book":"Luki","chapter":"15","verse":"26","text":"A naxa konyi nde xili, a a maxɔrin, ‹Munse rabaxi yi ki?›"},{"book":"Luki","chapter":"15","verse":"27","text":"Na naxa a yaabi, ‹I xunya nan faxi. I baba bara ninge turaxi faxa, barima a man bara a xa di masɔtɔ a yalanxi.›"},{"book":"Luki","chapter":"15","verse":"28","text":"Di singe naxa xɔnɔ, a tondi sode banxi. A baba naxa mini, a so a mayandife,"},{"book":"Luki","chapter":"15","verse":"29","text":"kɔnɔ a xa di naxa a fala a bɛ, ‹A mato, kabi ɲɛ wuyaxi n tan walima i bɛ alɔ i xa konyi, n mu i xa yaamari matandi hali keren. Kɔnɔ na birin kui, hali si lanma, i mu nu a fi n ma, muxu nun n booree xa xulun di ti."},{"book":"Luki","chapter":"15","verse":"30","text":"Kɔnɔ i xa di tan to faxi, naxan i harige birin makanaxi e nun langoe ginɛe ra, i ninge turaxi nan faxaxi a tan bɛ!›»"},{"book":"Luki","chapter":"15","verse":"31","text":"«A baba naxa a fala a bɛ, ‹N ma di, i tan na n fɛ ma tɛmui birin. Se naxan birin na n yi, i tan nan gbe a ra."},{"book":"Luki","chapter":"15","verse":"32","text":"Kɔnɔ a lan nɛ won xa sɛɛwa, won xulunyi ti, barima i xunya nu bara lu alɔ a nu faxaxi nɛ, kɔnɔ a nii man bara gbilen a i. A nu lɔɛxi nɛ, kɔnɔ a man bara to.›»"}]}