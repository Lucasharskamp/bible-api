{"data":[{"book":"Jan","chapter":"3","verse":"1","text":"Jedním z předních Židů byl Nikodém, člen nejvyšší židovské rady. Patřil do skupiny farizejů, kteří přísně dodržovali všechny náboženské předpisy."},{"book":"Jan","chapter":"3","verse":"2","text":"Ten jedné noci vyhledal Ježíše a řekl mu: „Mistře, víme, že jsi učitel poslaný od Boha. Kdyby za tebou nestál sám Bůh, nemohl bys dělat takové zázraky, jaké jsi nám ukázal.“"},{"book":"Jan","chapter":"3","verse":"3","text":"Ježíš mu řekl: „Víš, na čem záleží? Na tom, aby se člověk znovu narodil, protože jinak se nestane občanem Božího království.“"},{"book":"Jan","chapter":"3","verse":"4","text":"„Znovu se narodit v mém věku?“ podivil se Nikodém. „Cožpak se někdo může vrátit do matčina těla a narodit se podruhé?“"},{"book":"Jan","chapter":"3","verse":"5","text":"Ježíš vysvětloval: „Jestliže se s člověkem nestane zásadní proměna a není na něm patrný nový život z Ducha a jestliže není na znamení toho pokřtěn, nemůže vstoupit do Božího království."},{"book":"Jan","chapter":"3","verse":"6","text":"Život zrozený z člověka je tělesný. Teprve Boží Duch v člověku probouzí duchovní život."},{"book":"Jan","chapter":"3","verse":"7","text":"Nediv se mým slovům, že se musíte znovu narodit."},{"book":"Jan","chapter":"3","verse":"8","text":"Ovšem s Duchem svatým je to jako s větrem: Nemůžeš ho ovládat, ale pozoruješ jeho účinky. Tak se člověk znovu narodí z Ducha.“"},{"book":"Jan","chapter":"3","verse":"9","text":"Nikodém se zeptal: „Jak toho všeho dosáhnu?“"},{"book":"Jan","chapter":"3","verse":"10","text":"„Jsi učitelem Božího národa a toto nevíš?“ podivil se Ježíš."},{"book":"Jan","chapter":"3","verse":"11","text":"„Věř mi, že mluvím o tom, co vím, a svědčím o tom, co jsem viděl. Vy ovšem moje slova neberete vážně."},{"book":"Jan","chapter":"3","verse":"12","text":"Když nechápete to, co se týká člověka, jak porozumíte tomu, co se týká Boha?"},{"book":"Jan","chapter":"3","verse":"13","text":"Nikdo z lidí vám nemůže podat svědectví jako já, vždyť jsem přišel od Boha."},{"book":"Jan","chapter":"3","verse":"14","text":"Vzpomínáš si, co Izraelcům zachránilo život na poušti, kde je ohrožovali jedovatí hadi? Jak Mojžíš vyzvedl na sloup bronzového hada, a kdo na něj pohlédl s vírou, zachránil si život? Tak i já musím být vyzdvižen na kříž."},{"book":"Jan","chapter":"3","verse":"15","text":"Každý, kdo ve mne uvěří, ujde smrti a narodí se pro věčnost."},{"book":"Jan","chapter":"3","verse":"16","text":"Vždyť Bůh tak miloval svět, že dal svého jediného Syna, aby každý, kdo v něho uvěří, unikl záhubě a získal věčný život."},{"book":"Jan","chapter":"3","verse":"17","text":"Bůh svého Syna neposlal proto, aby svět odsoudil, ale zachránil."},{"book":"Jan","chapter":"3","verse":"18","text":"Kdo v něho věří, unikne odsouzení. Kdo však v něho nevěří, odsuzuje sám sebe, protože odmítá milost nabízenou samým Bohem."},{"book":"Jan","chapter":"3","verse":"19","text":"Pro takové lidi je osudné, že na svět přišlo světlo, ale oni se nechtějí vzdát tmy, protože doufají, že ta zakryje jejich viny."},{"book":"Jan","chapter":"3","verse":"20","text":"Zlé činy dělá člověk potmě, aby to nikdo nevěděl. Bojí se světla, aby nebyl odhalen."},{"book":"Jan","chapter":"3","verse":"21","text":"Kdo se však řídí Boží pravdou, tíhne ke světlu, aby věděl, zda jsou jeho činy v souladu s Boží vůlí.“"},{"book":"Jan","chapter":"3","verse":"22","text":"Potom Ježíš odešel se svými učedníky na judský venkov, aby tam s nimi mohl v klidu pobývat a aby křtil."},{"book":"Jan","chapter":"3","verse":"23-24","text":"Také Jan Křtitel, který byl v té době ještě na svobodě, křtil v Ainonu nedaleko Salimu, kde bylo mnoho vody. Četní lidé se tam dali od Jana pokřtít."},{"book":"Jan","chapter":"3","verse":"25","text":"Někteří Židé se dohadovali s Janovými učedníky, kdo má právo křtít."},{"book":"Jan","chapter":"3","verse":"26","text":"Ti se obrátili na svého učitele: „Mistře, ten, kterého jsi označil za Mesiáše, také křtí a všichni teď chodí k němu.“"},{"book":"Jan","chapter":"3","verse":"27","text":"Jan jim řekl: „Člověk sám si nemůže přisvojit žádnou duchovní moc, pokud mu není dána od Boha."},{"book":"Jan","chapter":"3","verse":"28","text":"Vy sami jste svědky, že jsem prohlásil: ‚On je Bohem poslaný Mesiáš a já mu jen připravuji cestu.‘"},{"book":"Jan","chapter":"3","verse":"29-30","text":"Nevěsta přece patří ženichovi. Jeho přítel je také na svatbě, ale raduje se z ženichova štěstí. To je právě moje radost. Jeho hvězda vychází a já chci, aby jasně zářila, a nechci jí zaclánět."},{"book":"Jan","chapter":"3","verse":"31","text":"Protože Ježíš přišel z nebe, převyšuje nás všechny. My lidé mluvíme jen o tom, co jsme prožili na zemi."},{"book":"Jan","chapter":"3","verse":"32","text":"On svědčí o tom, co viděl v nebi, a přece ho tak málo lidí přijímá."},{"book":"Jan","chapter":"3","verse":"33","text":"Kdo mu uvěří, dává za pravdu Bohu. Ježíš totiž mluví Boží slova z Božího pověření."},{"book":"Jan","chapter":"3","verse":"34","text":"Bůh jej k tomu také plně uschopnil svým Duchem."},{"book":"Jan","chapter":"3","verse":"35","text":"Vždyť Otec miluje Syna a svěřuje mu všechno."},{"book":"Jan","chapter":"3","verse":"36","text":"Proto, kdo věří Synu, má věčný život. Kdo mu nedůvěřuje, místo života ho stíhá Boží hněv.“"}]}