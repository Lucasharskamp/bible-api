{"data":[{"book":"Maluko","chapter":"1","verse":"1","text":"Wenuwu ndi utumbula wa Lilovi la Bwina la Yesu Kilisitu, Mwana wa Chapanga."},{"book":"Maluko","chapter":"1","verse":"2","text":"Yatumbwili ngati chaalotili Isaya mweavi mlota wa Chapanga,"},{"book":"Maluko","chapter":"1","verse":"3","text":"Mundu mmonga ijova kwa lwami luvaha kulugangatu, ‘Mumtendekela Bambu njila yaki,"},{"book":"Maluko","chapter":"1","verse":"4","text":"Yohani Mbatizaji atamayi kulugangatu, akavakokosela vandu na kuvabatiza, akavajovela, “Mleka kumbudila Chapanga na mubatiziwa na Chapanga yati akuvalekekesa kumbudila kwinu.”"},{"book":"Maluko","chapter":"1","verse":"5","text":"Vandu vamahele kuhuma pamulima woha wa ku Yudea na kumuji wa Yelusalemu vahambili kumuyuwanila Yohani, vayidakili kuvya vambudili Chapanga, namwene avabatizi mumfuleni Yoludani."},{"book":"Maluko","chapter":"1","verse":"6","text":"Yohani awalili nyula zezatenganizwi kwa mangoma ga hinyama yeikemiwa ngamiya, akungi mkungi wa chikumba muchiwunu, alili mambalanguli na wuchi wa kudahi."},{"book":"Maluko","chapter":"1","verse":"7","text":"Ndi akakokosa akajova, “Mweibwela hinu naha mumbele yangu ana makakala kuliku nene. Nene nakuganikiwa hati kugundama kuwopola nyosi za champali zaki."},{"book":"Maluko","chapter":"1","verse":"8","text":"Nene nikuvabatiza kwa manji, nambu mwene alavabatiza kwa Mpungu Msopi wa Chapanga.”"},{"book":"Maluko","chapter":"1","verse":"9","text":"Magono genago, Yesu abwelili kuhuma ku Nazaleti, muji wewavi ku Galilaya na akabatiziwa na Yohani mumfuleni Yoludani."},{"book":"Maluko","chapter":"1","verse":"10","text":"Yesu pahumili mumanji, akalola kunani kwa Chapanga kudindwiki, na Mpungu Msopi ihelela panani yaki ngati ngunda."},{"book":"Maluko","chapter":"1","verse":"11","text":"Lwami lwa Chapanga lukayuwanika kuhuma kunani kwa Chapanga, lukajova, “Veve ndi Mwana wa chiganu changu mweniganisiwi nayu.”"},{"book":"Maluko","chapter":"1","verse":"12","text":"Bahapo Mpungu Msopi akamlongosa kuhamba kulugangatu,"},{"book":"Maluko","chapter":"1","verse":"13","text":"akatama kwenuko magono alobaini, kuni ilingiwa na Setani. Nambu avi pamonga na hinyama ya mdahi, na vamitumu va kunani kwa Chapanga vakavya kumtangatila."},{"book":"Maluko","chapter":"1","verse":"14","text":"Yohani peakungiwi muchifungu, Yesu akahamba ku Galilaya kuvakokosela vandu Lilovi la Bwina la Chapanga."},{"book":"Maluko","chapter":"1","verse":"15","text":"Akajova, “Lukumbi luhikili, Unkosi wa Chapanga uhegelili, hinu mleka kumbudila Chapanga na kusadika Lilovi la Bwina!”"},{"book":"Maluko","chapter":"1","verse":"16","text":"Yesu peapitayi mumhana ya nyanja Galilaya avaweni valova somba vavili. Avi Simoni na mlongo waki Andelea valovayi somba kwa ngwanda zavi mumanji.Mundu ilova somba na ngwanda."},{"book":"Maluko","chapter":"1","verse":"17","text":"Yesu akavajovela, “Munilandayi, na nene yati nikuvapela lihengu la kuvaleta vandu kwangu ngati chemwilova somba.”"},{"book":"Maluko","chapter":"1","verse":"18","text":"Bahapo ndi vakazileka ngwanda zavi vakamulanda."},{"book":"Maluko","chapter":"1","verse":"19","text":"Yesu peahegalili cha palongolo akavalola Yohani na mlongo waki Yakobo vana va Zebedayo vavi muwatu wavi vatengeneza ngwanda zavi."},{"book":"Maluko","chapter":"1","verse":"20","text":"Bahapo Yesu akavakemela, ndi vakamleka dadi wavi Zebedayo na vahenga lihengu vevavi muwatu, vakamulanda Yesu."},{"book":"Maluko","chapter":"1","verse":"21","text":"Yesu na vawuliwa vaki vakahamba kumuji wa Kapelanaumu. Ligono la Kupumulila palahikili, Yesu akayingila munyumba ya kukonganekela Vayawudi, akatumbula kuvawula malovi ga Chapanga."},{"book":"Maluko","chapter":"1","verse":"22","text":"Vandu voha vevamuyuwini vakakangaswa neju namuna ya kuwula kwaki, muni awula lepi ngati Vawula va Malagizu, nambu awulayi ngati mundu mweavi na uhotola."},{"book":"Maluko","chapter":"1","verse":"23","text":"Ndi lukumbi lulalula, mundu mweatalaliwi na mizuka avi munyumba ya kukonganekela Vayawudi vakaywanga,"},{"book":"Maluko","chapter":"1","verse":"24","text":"akajova, “Yesu wa ku Nazaleti, ukutiganila kyani tete? Ubweli kutikomakesa? Nikumanyili veve ndi yani, veve ndi Wamsopi wa Chapanga!”"},{"book":"Maluko","chapter":"1","verse":"25","text":"Yesu akauhakalila mzuka wula. Akaujovela, “Guna, muwuka mundu uyu!”"},{"book":"Maluko","chapter":"1","verse":"26","text":"Mzuka wula ukamnyugusa mundu yula kwa makakala kuni ukavembeneka kwa lwami luvaha, ukamuwuka mundu yula."},{"book":"Maluko","chapter":"1","verse":"27","text":"Vandu voha vakakangasa neju na kukotana, “Nakugalola mambu ngati aga? Chakaka mawuliwu aga gana uhotola! Mundu mwenuyu ihotola hati kuvinga mizuka mihakau na yene yeyidakila.”"},{"book":"Maluko","chapter":"1","verse":"28","text":"Kangi malovi gakumvala Yesu gakadandasika kanyata pamuji woha ku Galilaya."},{"book":"Maluko","chapter":"1","verse":"29","text":"Yesu na vawuliwa vaki Yakobo na Yohani, vakawuka munyumba za kukonganekela Vayawudi vakahamba pamonga kunyumba ya Simoni na Andelea."},{"book":"Maluko","chapter":"1","verse":"30","text":"Mkohanu waki Simoni agonili palusongwani ndava alwalayi neju. Yesu pahikili pala ndi kanyata vakamjovela utamu wa mau yula."},{"book":"Maluko","chapter":"1","verse":"31","text":"Yesu akamhambila mau yula, akamkamula chiwoko akamuyinula. Ndi utamu ula ukamleka, akatumbula kuvatelekela."},{"book":"Maluko","chapter":"1","verse":"32","text":"Kimihi, palatipimi lilanga vandu vamuletili Yesu vatamu na vandu vevatalaliwi na mizuka voha."},{"book":"Maluko","chapter":"1","verse":"33","text":"Vandu vamahele va muji wula vakalundimana kuvala ya mlyangu."},{"book":"Maluko","chapter":"1","verse":"34","text":"Namwene akavalamisa vandu vamahele vevalwalai matamu ndalindali, ayivingili mizuka yamahele yeyavatalali vandu, nambu nakuyileka mizuka yijova chindu muni yamanyili mwene ndi yani."},{"book":"Maluko","chapter":"1","verse":"35","text":"Chilau yaki hambakucha, Yesu akahamba kuchiyepela akatumbula kumuyupa Chapanga."},{"book":"Maluko","chapter":"1","verse":"36","text":"Ndi Simoni na vayaki vakahamba kumlonda."},{"book":"Maluko","chapter":"1","verse":"37","text":"Pevamuweni vakamjovela, “Vandu voha vakukulonda.”"},{"book":"Maluko","chapter":"1","verse":"38","text":"Yesu akavayangula, “Tihamba na mumiji yingi ya papipi nikakokosayi na kwenuko mewa muni nibweli ndava yeniyo.”"},{"book":"Maluko","chapter":"1","verse":"39","text":"Hinu akahamba pandu poha pa Galilaya akakokosa munyumba za kukonganekela Vayawudi na kuyivinga mizuka."},{"book":"Maluko","chapter":"1","verse":"40","text":"Ligono limonga mundu mmonga mweavi na mabudi, amhambalili Yesu, akafugama, akamuyupa, “Ngati wigana uhotola kuninyambisa.”"},{"book":"Maluko","chapter":"1","verse":"41","text":"Yesu akamhengela lipyana akatalambula chiwoko na kumpamisa, akamjovela, “Nigana, unyambasikayi!”"},{"book":"Maluko","chapter":"1","verse":"42","text":"Bahapo mabudi gakamuwuka mundu yula akalama."},{"book":"Maluko","chapter":"1","verse":"43","text":"Kangi Yesu akamjovela, ahamba kanyata na kumlagiza,"},{"book":"Maluko","chapter":"1","verse":"44","text":"“Yuwanila, kotoka kumjovela mundu yoyoha lijambu lenili. Nambu uhamba ukajilangisa kwa Mteta na ukawusa luteta ndava ya kulama kwaku, ngati chehamwili Musa kulangisa kuvya ulamili.”"},{"book":"Maluko","chapter":"1","verse":"45","text":"Nambu mundu yula akahamba, akatumbula kudandaula malovi gala pandi zoha. Ndava yeniyo, hati Yesu nakuhotola kuyingila pamuji wowoha hotohoto, ndi yamuganili kutama kuchiyepela. Pamonga na genago vandu vamuhambalili kuhuma kila upandi."}]}