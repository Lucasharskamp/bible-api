{"data":[{"book":"Kulawa","chapter":"1","verse":"1","text":"Yano ni mazina ya wana wa Yakobo yoyatangigwe Isilaili wowahitile Misili hamwe nayo,"},{"book":"Kulawa","chapter":"1","verse":"2","text":"Lubeni na Simeoni na Lawi na Yuda‚"},{"book":"Kulawa","chapter":"1","verse":"3","text":"Isakali na Zabuloni na Benjamini na"},{"book":"Kulawa","chapter":"1","verse":"4","text":"Dani na Nafutali na Gadi na Asheli."},{"book":"Kulawa","chapter":"1","verse":"5","text":"Welesi wose wa Yakobo ukala malongo saba‚ lusita ulwo Yosefu kakala yokala uko Misili."},{"book":"Kulawa","chapter":"1","verse":"6","text":"Maabaho hamwande Yosefu kadanganika, iviya na ndugu zake na welesi wose wadanganika‚"},{"book":"Kulawa","chapter":"1","verse":"7","text":"Mbali welesi wa Isilaili wakala wokweleka na kongezeka ng'hani‚ wakala wengi ng'hani na wagendelela kongezeka ludabwa, ivo isi ija ya Misili ikala wenela wawo."},{"book":"Kulawa","chapter":"1","verse":"8","text":"Maabaho kalawilila mfalume wa imwenga‚ kuitawala Misili yohammanyile Yosefu."},{"book":"Kulawa","chapter":"1","verse":"9","text":"Kawalongela wanhu wake‚ “Loleni wanhu wa Isilaili ni wengi ng'hani na wana ludabwa kufosa cheye."},{"book":"Kulawa","chapter":"1","verse":"10","text":"Cholondeka chizahile nzila ya ubala sekewongezeke, one siivo, ihalawilila ng'hondo wezailumba na wehi wetu na kuitowa na cheye na kusegela mwiisi.”"},{"book":"Kulawa","chapter":"1","verse":"11","text":"Ivo Wamisili waweka wemilizi wawemilize Waisilaili na kuwagaza kwa sang'hano ndala ya kumzengela mfalume wa Misili mabululu ya ngama uko Pisomo na Lamasesi."},{"book":"Kulawa","chapter":"1","verse":"12","text":"Mbali kwaviya Wamisili viwawagazile Waisilaili, niivo viwongezeke na kwenela. Wamisili wawadumba Waisilaili,"},{"book":"Kulawa","chapter":"1","verse":"13","text":"na wawatendela usede wanhu wa Isilaili."},{"book":"Kulawa","chapter":"1","verse":"14","text":"Wautenda ugima wawo wihe kwa sang'hano ndala, sang'hano ya kutenda chokaa na kutengeneza matafali na sang'hano zose za muna imigunda. Sang'hano izo zose, Waisilaili wasang'haniligwa kwa usede."},{"book":"Kulawa","chapter":"1","verse":"15","text":"Maabaho mfalume wa Misili kawalongela walala wowataza wanaake wa Chiebulaniya kweleka, imwe zina jake katangigwa Shifila na wekaidi zina jake katangigwa Pua."},{"book":"Kulawa","chapter":"1","verse":"16","text":"Kawalongela, “Muhawataza wanaake wa Chiebulaniya kuna ukuibasula‚ one yahavumbuka mwana wa chilume mkomeni, mbali one yahavumbuka mwana wa chike mulekeni.”"},{"book":"Kulawa","chapter":"1","verse":"17","text":"Mbali walala wamdumba Mulungu na hawatendile fana viyawalagilize mfalume wa Misili‚ wawaleka wana wa chilume wakale."},{"book":"Kulawa","chapter":"1","verse":"18","text":"Maabaho mfalume wa Misili kawatanga walala waja na kawauza‚ “Habali mutenda vino? Habali muwaleka wana wa chilume wakale?”"},{"book":"Kulawa","chapter":"1","verse":"19","text":"Walala wawo wamwidika mfalume wa Misili‚ “Wanaake wa Chiebulaniya hawalingile fana wanaake wa Chimisili bule, woibasula himahima, na wana wawo wokwelekigwa yang'hali mulala hanafika.”"},{"book":"Kulawa","chapter":"1","verse":"20","text":"Ivo Mulungu kawatendela yanogile walala wawo, na wanhu wongezeka ng'hani, wagendelela kuwa na ludabwa ng'hani."},{"book":"Kulawa","chapter":"1","verse":"21","text":"Na kwaviya walala wawo wamdumba Mulungu, Mulungu kaweng'ha welesi wawo wenyewo."},{"book":"Kulawa","chapter":"1","verse":"22","text":"Maabaho mfalume wa Misili kawalagiliza wanhu wake wose, “Chila mwana wa chilume yondayelekwe kwa Waebulaniya yasigwe muna ulwanda lwa Naili, mbali chila mwana wa chike mulekeni.”"}]}