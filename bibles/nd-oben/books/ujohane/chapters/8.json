{"data":[{"book":"UJohane","chapter":"8","verse":"1","text":"Kodwa uJesu waya eNtabeni yama-Oliva."},{"book":"UJohane","chapter":"8","verse":"2","text":"Kwathi kusisa wabonakala njalo emagumeni ethempeli, abantu bonke babuthana kuye, wahlala phansi wabafundisa."},{"book":"UJohane","chapter":"8","verse":"3","text":"Abafundisi bomthetho labaFarisi baletha owesifazane owayebanjwe ephinga. Bamisa phambi kwabantu"},{"book":"UJohane","chapter":"8","verse":"4","text":"bathi kuJesu, “Mfundisi, owesifazane lo ukhandwe efeba."},{"book":"UJohane","chapter":"8","verse":"5","text":"EMthethweni uMosi wasilaya ukuthi abesifazane abanjalo kabakhandwe ngamatshe. Manje wena uthini?”"},{"book":"UJohane","chapter":"8","verse":"6","text":"Umbuzo lo wawungumjibila wabo ukuze bazuze izaba lokumbeka icala."},{"book":"UJohane","chapter":"8","verse":"7","text":"Kwathi ngoba belokhu bephikelela ngokumbuza wabakhangela wathi kubo, “Nxa ekhona phakathi kwenu ongelasono kaqale ukumkhanda ngamatshe.”"},{"book":"UJohane","chapter":"8","verse":"8","text":"Waphinda wakhothama waloba phansi emhlabathini."},{"book":"UJohane","chapter":"8","verse":"9","text":"Esetshonjalo labo abezwayo baqala ukuthi nyelele munye ngamunye bahamba, kwaqala ngabadala bakhona, kwaze kwasala uJesu yedwa lowesifazane lowo elokhu emi khonapho."},{"book":"UJohane","chapter":"8","verse":"10","text":"UJesu wamkhangela wambuza wathi, “Mama, kanti sebeye ngaphi? Kasekho yini okwethesa icala?”"},{"book":"UJohane","chapter":"8","verse":"11","text":"Owesifazane wathi, “Kabasekho, nkosi.”"},{"book":"UJohane","chapter":"8","verse":"12","text":"Kwathi uJesu esekhuluma ebantwini njalo wathi, “Ngiyikukhanya komhlaba. Loba ngubani ongilandelayo kasoze ahambe ebumnyameni lanini kodwa uzakuba lokukhanya kokuphila.”"},{"book":"UJohane","chapter":"8","verse":"13","text":"AbaFarisi bahle bamqaga bathi, “Nanko-ke, wena uyazifakazela; ubufakazi bakho kabulaqiniso.”"},{"book":"UJohane","chapter":"8","verse":"14","text":"UJesu waphendula wathi, “Loba ngizifakazela mina, ubufakazi bami buqinisile ngoba ngiyakwazi lapho engavela khona lalapho engiyakhona. Kodwa lina kumnyama nje kini ukuthi ngivela ngaphi lokuthi ngiya ngaphi."},{"book":"UJohane","chapter":"8","verse":"15","text":"Lina lahlulela ngendlela yabantu; mina kangahluleli muntu."},{"book":"UJohane","chapter":"8","verse":"16","text":"Kodwa ngithi nxa ngingehlulela, izinqumo zami zilungile ngoba kangingedwa. Ngimi loBaba ongithumileyo."},{"book":"UJohane","chapter":"8","verse":"17","text":"Emthethweni wenu kulotshiwe ukuthi ubufakazi babantu ababili buqinisile."},{"book":"UJohane","chapter":"8","verse":"18","text":"Yimi ngokwami engizifakazelayo; omunye umfakazi nguBaba ongithumileyo.”"},{"book":"UJohane","chapter":"8","verse":"19","text":"Basebembuza bathi, “Ungaphi uyihlo?”"},{"book":"UJohane","chapter":"8","verse":"20","text":"Wawakhuluma amazwi la efundisa egumeni lethempeli eduze lalapho okwakubekwa khona iminikelo. Kodwa kakho owambambayo ngoba isikhathi sakhe sasingakafiki."},{"book":"UJohane","chapter":"8","verse":"21","text":"Waphinda njalo uJesu wathi kubo, “Ngiyasuka lapha, futhi lizangidinga, kodwa lizafela esonweni senu. Lapho engiyakhona alingeke lize khona.”"},{"book":"UJohane","chapter":"8","verse":"22","text":"AmaJuda asebuzana athi, “Uzazibulala yini? Yikho yini esithi, ‘Lapho engiyakhona lingeke lize khona’?”"},{"book":"UJohane","chapter":"8","verse":"23","text":"Kodwa waqhubeka wathi, “Lina lingabalapha phansi; mina ngivela phezulu. Lingabomhlaba; mina kangisiwalo umhlaba."},{"book":"UJohane","chapter":"8","verse":"24","text":"Ngilitshelile ukuthi lizafela ezonweni zenu; nxa lingakholwa ukuthi nginguye engithi nginguye, ngempela lizafela ezonweni zenu.”"},{"book":"UJohane","chapter":"8","verse":"25","text":"Bambuza bathi, “Uvele ungubani?”"},{"book":"UJohane","chapter":"8","verse":"26","text":"Kunengi engingalahlulela ngakho. Kodwa lowo ongithumileyo uthembekile njalo lokho engikuzwileyo kusuka kuye ngikutshela umhlaba.”"},{"book":"UJohane","chapter":"8","verse":"27","text":"Kabazange bazwisise ukuthi wayebatshela ngoYise."},{"book":"UJohane","chapter":"8","verse":"28","text":"Ngakho uJesu wasesithi, “Lapho seliyiphakamisile iNdodana yoMuntu lizakwazi ukuthi ngingubani lokuthi kangenzi lutho ngokwami kodwa ngikhuluma kuphela lokho uBaba angifundise khona."},{"book":"UJohane","chapter":"8","verse":"29","text":"Lowo ongithumileyo ulami; kangitshiyanga ngingedwa ngoba ngihlezi ngisenza lokho okumthokozisayo.”"},{"book":"UJohane","chapter":"8","verse":"30","text":"Wathi esakhuluma lokhu abanengi bakholwa kuye."},{"book":"UJohane","chapter":"8","verse":"31","text":"UJesu wathi kumaJuda amkholwayo, “Nxa libambelela emfundisweni yami lingabafundi bami ngempela."},{"book":"UJohane","chapter":"8","verse":"32","text":"Ngakho lizalazi iqiniso, njalo iqiniso lizalikhulula.”"},{"book":"UJohane","chapter":"8","verse":"33","text":"Amphendula athi, “Siyinzalo ka-Abhrahama futhi kasizange lanini sibe yizigqili zamuntu. Ukutsho kanjani pho ukuthi sizakhululwa?”"},{"book":"UJohane","chapter":"8","verse":"34","text":"UJesu waphendula wathi, “Ngiqinisile ngithi wonke owenza isono uyisigqili sesono."},{"book":"UJohane","chapter":"8","verse":"35","text":"Phela isigqili kasilandawo emiyo emulini, kodwa oyindodana ungowakhona lanininini."},{"book":"UJohane","chapter":"8","verse":"36","text":"Ngakho-ke, nxa iNdodana ilikhulula, lizakhululeka ngempela."},{"book":"UJohane","chapter":"8","verse":"37","text":"Ngiyakwazi ukuthi lingabosendo luka-Abhrahama. Kodwa selizimisele ukungibulala ngoba ilizwi lami kalilandawo kini."},{"book":"UJohane","chapter":"8","verse":"38","text":"Ngilitshela lokho engikubone phambi kukaBaba kodwa lina lenza lokho elikuzwileyo ngoyihlo.”"},{"book":"UJohane","chapter":"8","verse":"39","text":"Aphendula athi, “U-Abhrahama nguye ubaba.”"},{"book":"UJohane","chapter":"8","verse":"40","text":"Kodwa kunje nje lizimisele ukungibulala, mina muntu oselitshele iqiniso engilizwileyo livela kuNkulunkulu. U-Abhrahama kazenzanga izinto ezinjalo."},{"book":"UJohane","chapter":"8","verse":"41","text":"Lenza izinto ezenziwa ngowenu uyihlo.”"},{"book":"UJohane","chapter":"8","verse":"42","text":"UJesu wathi kuwo, “Kube uNkulunkulu ubenguYihlo, belizangithanda ngoba ngavela kuNkulunkulu, okwamanje sengilapha. Kangizibuyelanga kodwa uNkulunkulu wangithuma."},{"book":"UJohane","chapter":"8","verse":"43","text":"Kungani lingaluzwisisi ulimi engilukhulumayo na? Ngoba liyehluleka ukuzwa engikutshoyo."},{"book":"UJohane","chapter":"8","verse":"44","text":"Lingabakayihlo uSathane ngakho lifuna ukusenza isifiso sikayihlo. Wavele waba ngumbulali mdabuko wakhe, kemanga eqinisweni ngoba uvele engelalo iqiniso. Uthi nxa ewaqamba amanga, akhulume ulimi lomdabuko wakhe ngoba ungusomangase loyise wamanga."},{"book":"UJohane","chapter":"8","verse":"45","text":"Kodwa kalingikholwa ngoba ngilitshela iqiniso!"},{"book":"UJohane","chapter":"8","verse":"46","text":"Ukhona na kini ongaveza ukuthi ngilecala lesono? Nxa ngikhuluma iqiniso kungani lingangikholwa na?"},{"book":"UJohane","chapter":"8","verse":"47","text":"Lowo ongokaNkulunkulu uyakuzwa lokho uNkulunkulu akutshoyo. Isizatho sokuthi lingezwa yikuthi kalisibo bakaNkulunkulu.”"},{"book":"UJohane","chapter":"8","verse":"48","text":"AmaJuda aphendula athi, “Siyalahleka yini nxa sisithi ungumSamariya njalo ulamadimoni?”"},{"book":"UJohane","chapter":"8","verse":"49","text":"UJesu wathi, “Kangiladimoni mina, kodwa ngidumisa uBaba ikanti lina liyangigcona."},{"book":"UJohane","chapter":"8","verse":"50","text":"Kangizidingeli udumo mina kodwa ukhona olufunayo, yena ungumahluleli."},{"book":"UJohane","chapter":"8","verse":"51","text":"Ngiyaqinisa ngithi, nxa umuntu egcina ilizwi lami kasoze akubone ukufa lanini.”"},{"book":"UJohane","chapter":"8","verse":"52","text":"Esizwa lokhu amaJuda ababaza athi, “Khathesi sesisazi ukuthi uledimoni! U-Abhrahama wafa kanye labo abaphrofethi kodwa wena uthi nxa umuntu egcina ilizwi lakho kasoze akuzwe ukufa lanini."},{"book":"UJohane","chapter":"8","verse":"53","text":"Wena umkhulu kulobaba u-Abhrahama na? Wafa, kanye labo abaphrofethi. Wena uzenza bani na?”"},{"book":"UJohane","chapter":"8","verse":"54","text":"UJesu waphendula wathi, “Nxa ngizidumisa mina ngokwami, luyize udumo lwami. UBaba, elithi unguNkulunkulu wenu nguye ongidumisayo."},{"book":"UJohane","chapter":"8","verse":"55","text":"Lanxa lina lingamazi, mina ngiyamazi. Ngabe ngithe kangimazi, bengizabe ngingumqambi wamanga njengani kodwa ngiyamazi njalo ngiyaligcina ilizwi lakhe."},{"book":"UJohane","chapter":"8","verse":"56","text":"Uyihlo u-Abhrahama wathakazelela umnakano wokulubona usuku lwami; walubona wathokoza.”"},{"book":"UJohane","chapter":"8","verse":"57","text":"AmaJuda athi kuye, “Kawukafikisi iminyaka engamatshumi amahlanu obudala, kodwa uthi usumbonile u-Abhrahama!”"},{"book":"UJohane","chapter":"8","verse":"58","text":"UJesu waphendula wathi, “Ngilitshela iqiniso ukuthi u-Abhrahama engakazalwa, mina ngasengikhona!”"},{"book":"UJohane","chapter":"8","verse":"59","text":"Besizwa lokhu badobha amatshe befuna ukumkhanda kodwa uJesu wasithela, waphunyuka wasuka emagumeni ethempeli."}]}