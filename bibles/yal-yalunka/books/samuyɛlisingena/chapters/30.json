{"data":[{"book":"Samuyɛli Singena","chapter":"30","verse":"1","text":"Xi saxande lɔxɔni, Dawuda nun a fɔxɔrabirane yi sa Sikilaga li. A yi a li Amalɛkine bata yi yɛngɛn nakeli Yuda yiifari fɔxɔni e nun Sikilaga xili ma. E bata yi Sikilaga taan kala, e a gan."},{"book":"Samuyɛli Singena","chapter":"30","verse":"2","text":"E bata yi ɲaxanle suxu e nun naxanye birin yi taani, muxudin nun muxu gbeena. E mi muxu yo faxa, koni e bata yi e birin xali, e kiraan suxu."},{"book":"Samuyɛli Singena","chapter":"30","verse":"3","text":"Dawuda nun a fɔxɔrabirane to Sikilaga taan li, e yi a ganxin to. E ɲaxanle nun e dii xɛmɛne nun e dii tɛmɛne bata yi suxu."},{"book":"Samuyɛli Singena","chapter":"30","verse":"4","text":"Nayi, Dawuda nun a fɔxɔrabirane birin yi lu wugɛ xui yitexin na han fanga mi lu e ra sɔnɔn e wuga."},{"book":"Samuyɛli Singena","chapter":"30","verse":"5","text":"Dawudaa ɲaxalan firinne bata yi xali, Axinowami Yɛsɛreli kaana e nun Abigayili Karemele kaana, Nabali a kaɲa gilɛna."},{"book":"Samuyɛli Singena","chapter":"30","verse":"6","text":"Dawuda yi lu sɔxɔlɛni, bayo a fɔxɔrabirane yi a magɔlɔn feen falama. Xɔlɔn yi birin niini, birin ma dii ɲaxanle nun e dii xɛmɛne e fe ra. Koni Dawuda yi fangan sɔtɔ Alatala yi, a Ala."},{"book":"Samuyɛli Singena","chapter":"30","verse":"7","text":"Dawuda yi a fala saraxarali Abiyatari xa, Aximeleki a dii xɛmɛna, a naxa, “Fa saraxarali domaan na n xɔn ma. Ala xa maxɔdin.” Abiyatari yi fa a ra."},{"book":"Samuyɛli Singena","chapter":"30","verse":"8","text":"Dawuda yi Alatala maxɔdin, a naxa, “N birɛ ganli ito fɔxɔ ra ba? N na a suxɛ ba?” Alatala yi a yabi, a naxa, “Bira a fɔxɔ ra, i e suxuma nɛn yati, i yi muxu suxine xunba.”"},{"book":"Samuyɛli Singena","chapter":"30","verse":"9","text":"Dawuda nun a fɔxɔrabira kɛmɛn sennin yi kiraan suxu. E Besori Baan li waxatin naxan yi, nde yi lu xanbin na mɛnni."},{"book":"Samuyɛli Singena","chapter":"30","verse":"10","text":"Bayo muxu kɛmɛ firin yi taganxi naxanye mi yi nɔɛ Besori xudeni gidɛ. Dawuda nun muxu kɛmɛ naaninna yi sagatanna ti."},{"book":"Samuyɛli Singena","chapter":"30","verse":"11","text":"E Misiran kaana nde li xɛɛn ma, e a xali Dawuda fɛma. E donseen so a yii e nun igena."},{"book":"Samuyɛli Singena","chapter":"30","verse":"12","text":"E yi xɔdɛ xarena nde so a yii e nun ɲaxundan xaren tɔnsɔn firin. A to yelin ne donɲɛ, a xaxili sɔtɔ, bayo a bata yi yanyi saxan kɔɛ saxan ti a mi ige min a mi donse don."},{"book":"Samuyɛli Singena","chapter":"30","verse":"13","text":"Dawuda yi a maxɔdin, a naxa, “I kanna nde ra, i kelixi minɛn yi?” A yi a yabi, a naxa, “Misiran kaan nan n na, Amalɛkina nde a konyina. N kanna bata n furaxin nabeɲin a xii saxanna nan to."},{"book":"Samuyɛli Singena","chapter":"30","verse":"14","text":"Nxu bata yi fu Keretine bɔxɔn yiifari fɔxɔn ma, e nun Yuda bɔxɔna, e nun Kalebi bɔxɔn yiifari fɔxɔna. Nxu yi Sikilaga taan gan.”"},{"book":"Samuyɛli Singena","chapter":"30","verse":"15","text":"Dawuda yi a fala a xa, a naxa, “I nɔɛ n xalɛ ganla yireni?” A yi a yabi, a naxa, “I na i kɔlɔ n xa Ala yi a i mi n faxɛ e nun i mi n soɛ n kanna yii, n na e yiren yitɛ i ra nɛn.”"},{"book":"Samuyɛli Singena","chapter":"30","verse":"16","text":"Nayi, xɛmɛn yi Dawuda xali han Amalɛkine dɛnaxan yi. E yi e li xuyaxi ayi bɔxɔn birin yi, e e dɛgema, e e minma, e ɲaxanxi, na yɛngɛ yi se tongoxine fe ra e naxanye tongo Filisitine nun Yuda yamanani."},{"book":"Samuyɛli Singena","chapter":"30","verse":"17","text":"Dawuda yi e yɛngɛ keli subaxan ma han na xɔtɔn bode ɲinbanna, e sese mi a yimini, fɔ banxulan kɛmɛ naaninna naxanye nɔ e giyɛ ɲɔgɔmɛne fari."},{"book":"Samuyɛli Singena","chapter":"30","verse":"18","text":"Amalɛkine naxanye birin suxu Dawuda yi ne xɔrɔya, katarabi a ɲaxalan firinne ma."},{"book":"Samuyɛli Singena","chapter":"30","verse":"19","text":"Muxu yo mi yi luxi, a xurin nun a xungbena, dii xɛmɛn nun dii tɛmɛna, e nun yii seene, e naxanye birin tongo, na sese mi lu. Dawuda yi fa e birin na."},{"book":"Samuyɛli Singena","chapter":"30","verse":"20","text":"A mɔn yi Amalɛkine yɛxɛɛne nun e ɲingene tongo. Naxanye yi na xuruseene xalima ne yi a falama, e naxa, “Dawuda yii se suxine ni i ra.”"},{"book":"Samuyɛli Singena","chapter":"30","verse":"21","text":"Dawuda yi fa mɛnni xɛmɛ kɛmɛ firinne yi dɛnaxan yi naxanye yi taganxi, e lu xanbin na Besori Baan dɛ. E siga Dawuda nun yamaan nalandeni naxanye yi a fɔxɔ ra. Dawuda nun a fɔxɔrabirane yi maso e ra, a yi e xɔntɔn."},{"book":"Samuyɛli Singena","chapter":"30","verse":"22","text":"Ɲaxuden nun fuyantenna naxanye yi yamaan yɛ Dawuda fɔxɔ ra, ne yi falan tongo, e naxa, “Bayo e mi faxi en fɔxɔ ra, yɛngɛ yi seen naxanye xunbaxi sese mi yitaxunma e ra. Koni birin ma ɲaxanla nun a diine yi so a yii, e e xali, e siga.”"},{"book":"Samuyɛli Singena","chapter":"30","verse":"23","text":"Koni Dawuda yi a fala, a naxa, “Ngaxakedenne ɛ nama a liga na kiini Alatala kiseene ra, a naxan fi en ma. Bayo a bata en kantan, a ganla so nxu yii naxan fa en xili ma."},{"book":"Samuyɛli Singena","chapter":"30","verse":"24","text":"Nayi, nde ɛ xuiin namɛma feni ito yi? Naxan godoxi yɛngɛni e nun naxan dɔxi goronne dɛxɔn, e birin gbeen yɛlanma nɛn.”"},{"book":"Samuyɛli Singena","chapter":"30","verse":"25","text":"Na lɔxɔni Dawuda yi na findi sariyan na Isirayila xa. Na sariyan mɔn na han to."},{"book":"Samuyɛli Singena","chapter":"30","verse":"26","text":"A to Sikilaga li, Dawuda yi yɛngɛ yi seen fɔxɔ kedenna rasiga Yuda fonne ma, a xɔyine. A falani ito ti e xa, a naxa, “Ɛ gbeen ni i ra, seen naxanye tongoxi Alatala yaxune yii.”"},{"book":"Samuyɛli Singena","chapter":"30","verse":"27","text":"A a rasiga fonni itoe birin ma:"},{"book":"Samuyɛli Singena","chapter":"30","verse":"28","text":"naxanye Aroyeri nun Sifimoti"},{"book":"Samuyɛli Singena","chapter":"30","verse":"29","text":"naxanye Rakali yi"},{"book":"Samuyɛli Singena","chapter":"30","verse":"30","text":"naxanye Xoroma nun Bori-Asan"},{"book":"Samuyɛli Singena","chapter":"30","verse":"31","text":"naxanye Xebiron yi,"}]}