{"data":[{"book":"Jenesis","chapter":"12","verse":"1","text":"Ra Anumzamo'a amanage huno Abramuna asami'ne, Mopakane, vaheka'ane negafa vahe'enena zamatrenka Nagrama kaveri hanua mopare vuo."},{"book":"Jenesis","chapter":"12","verse":"2","text":"Nagra kagripinti vahera zamazeri ra hanuge'za, rama'a vahe fore hu'za manigahaze. Nagra asomu hunegante'na, kagi'a eri ra neha'nena, kagripinti maka ama mopafi vahe'mo'za asomura erigahaze."},{"book":"Jenesis","chapter":"12","verse":"3","text":"Kagri'ma asomu hugantesimofona Nagra asomu huntegahue. Hianagi aza'o kagri'ma kazeri haviza hanimofona, Nagra azeri haviza hugahue. Maka mopafi naga'mo'za kagripinti asomura erigahaze."},{"book":"Jenesis","chapter":"12","verse":"4","text":"Anumzamo'ma kema asmiaza huno Abramu'a Harani kumara atreno nevigeno, Loti'a agrane vu'ne. Abramu'a 75'a zagegafu nehuno Haranitira otino vu'ne."},{"book":"Jenesis","chapter":"12","verse":"5","text":"Abramu'a nenaro Saraima, nagana'amofo mofavre Loti'ma, eri'za vahe'ane, nezmavreno maka afufenoma'ane e'nerino Harani kumara atre'za Kenani mopare vu'za, Kenani uhanati'naze."},{"book":"Jenesis","chapter":"12","verse":"6","text":"Hanki Abramu'a Kenani mopa amu'nompi rugitagino eva eva huno Sekemu ra oki zafa me'nere More kumate ehanati'ne. Hanki ana knafina Kenani vahe'mo'za ana mopafina mani'nageno ehanati'ne."},{"book":"Jenesis","chapter":"12","verse":"7","text":"Ra Anumzamo'a Abramunte eno amanage huno eme asmi'ne, Maka ama mopa nagaka'a zamigahue, higeno Abramu'a Ra Anumzante Kresramana vunaku ita trohu'ne."},{"book":"Jenesis","chapter":"12","verse":"8","text":"Ananteti atreno agonarega vuno Betel kumara agatereno, Ai zage hanati kaziga megeno, Betel kuma zage fre kaziga me'negeno amu'nompi seli nona ome ki'ne. Ana huteno Ra Anumzanku nentahino, have ita tro huno Ra Anumzamofo agihanta vazino monora hunte'ne."},{"book":"Jenesis","chapter":"12","verse":"9","text":"Hagi Abramu'a mago'ene manitere hume vuno Negevi uhanati'ne."},{"book":"Jenesis","chapter":"12","verse":"10","text":"Ana knafina tusi'a agatonto kna fore higeno Abramu'a Isipi moparega vu'ne, na'ankure tusi'a agate kna fore higeno'e."},{"book":"Jenesis","chapter":"12","verse":"11","text":"Hagi Isipima vu kofta nehuno nenaro Sarainkura amanage huno asami'ne. Kagri'ma kagoana kagra knare hunka soe a' mani'nananki'za,"},{"book":"Jenesis","chapter":"12","verse":"12","text":"Isipi vahe'mo'za kagesu'za Agri nenaro'e hu'za nahe fri'za kagrira a' kavre antegahaze."},{"book":"Jenesis","chapter":"12","verse":"13","text":"E'ina hu'negu, nensaro mani'ne hunka huge'za onahe'za natre'sage'na mani'neno."},{"book":"Jenesis","chapter":"12","verse":"14","text":"Abramu'a anage huno nehuno Isipi uhanatige'za, Isipi vahe'mo'za Saraima kazana knare a' mani'nege'za ke'naze."},{"book":"Jenesis","chapter":"12","verse":"15","text":"Fero eri'za vahe'mo'za Saraina kete'za Ferona ome asami'za, knare a' mani'ne hu'za nehu'za, Saraina avre'za Fero nompi ome ante'naze."},{"book":"Jenesis","chapter":"12","verse":"16","text":"Fero'a Saraima muse huntea kazigati, knare huno Abramuna kegava hunenteno, sipisipima, bulimakaoma, donkima, eri'za vahera vene a'ene nemino, a' donkine kemorine huno Abramuna ami'ne."},{"book":"Jenesis","chapter":"12","verse":"17","text":"Hianagi Ra Anumzamo'a tusi'a krirami atregeno Feronte ene, noma'afima nemaniza vahete'ene e'ne. Na'ankure Abramu nenaro Sarainteku e'inahura huzmante'ne."},{"book":"Jenesis","chapter":"12","verse":"18","text":"Fero'a ke higeno Abramu'a egeno anage huno asami'ne, Na'a ama zana hunante'nane? Nahigenka Sarai'a a'ni'a mani'ne hunka onasmi'nane?"},{"book":"Jenesis","chapter":"12","verse":"19","text":"Nahigenka nensaro'e hankena ara avre'noe? Ama'ne negnaro'a! Ko avrenka vuo."},{"book":"Jenesis","chapter":"12","verse":"20","text":"Fero'a hankave'ane ke vahe'a huzmanteno, Abramuna kegava hu'nenkeno nenaro'ene mika afu fenoznia enerine, ama mopa atrene vi'o huno huzmante'ne."}]}