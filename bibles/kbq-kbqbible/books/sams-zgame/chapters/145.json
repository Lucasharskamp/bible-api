{"data":[{"book":"Sams-Zgame","chapter":"145","verse":"1","text":"Anumzamoka nagri kini mani'nanku hu'na Kagrira husga hugantegahue. Ana nehu'na maka zupa, Kagri kagia ahentesga huvava hugahue."},{"book":"Sams-Zgame","chapter":"145","verse":"2","text":"Maka kna Kagrira husga hunegante'na, kagia erisga hu vava hugahue."},{"book":"Sams-Zgame","chapter":"145","verse":"3","text":"Ra Anumzamo'a agrake'za tusi'a Anumza mani'neankino, agrake'za ra agia erigara hu'ne. Ana hu'neankino agrake'za tusi'a Anumzana mani'neankita Agrira rezaganeta kegara osu'none."},{"book":"Sams-Zgame","chapter":"145","verse":"4","text":"Vahe'ma fore hu anante anante'ma hu'za vanafina, Kagrama hankave eri'zama erifore'ma hu'nana zamofo agenkea zamasami anante anante hu'za nevu'za, kagri hankavegura huama hu'za vahera zmasamigahaze."},{"book":"Sams-Zgame","chapter":"145","verse":"5","text":"Kagri hihamu hankavegu'ene, knare'nare eri'zama eri'nana zankura, nagesa antahintahi hugahue."},{"book":"Sams-Zgame","chapter":"145","verse":"6","text":"Kagrama hankave eri'zama eri'nana eri'zamofo agenkea vahe'mo'za hugantu hugama hu'za nentahinage'na, tusi'a Anumza mani'nane hu'na vahera huama hu'na zamasamigahue."},{"book":"Sams-Zgame","chapter":"145","verse":"7","text":"Rama'a knare'nare kavukvama hu'nana zankura maka vahe'mo'za huge antahige nehu'za, fatgo kavukva zankura zagamera nehu'za musenkase hugahaze."},{"book":"Sams-Zgame","chapter":"145","verse":"8","text":"Ra Anumzamo'a knare avu'ava huneranteno asunku hunerantea Anumzankino, ame huno arimpa oheno, vagaore mevava avesi zanteti avesinerantea Anumza mani'ne."},{"book":"Sams-Zgame","chapter":"145","verse":"9","text":"Ra Anumzamo'a maka vahera knare avu'avaza hunezamanteno, maka zama tro'ma hunte'nea zantamina asunku hunezamantea Anumza mani'ne."},{"book":"Sams-Zgame","chapter":"145","verse":"10","text":"Ra Anumzamoka maka zama tro'ma hunte'nana zantamimo'a Kagrira humuse hunegantesage'za, kamage'ma nentaza vahe'mo'za Kagri kagi'a husga hugahaze."},{"book":"Sams-Zgame","chapter":"145","verse":"11","text":"Ana nehu'za kagrama maka mopama kegava hunana hihamu masa zanka'agura nanekea nehu'za, hanaveka'agura huama hu'za vahera zamasamigahaze."},{"book":"Sams-Zgame","chapter":"145","verse":"12","text":"Kagrama hankave eri'zama eri'nana zamofone, Kagrama kegavama hunana hihamu hankavea maka vahe'mo'za ke'za antahi'za hugahaze."},{"book":"Sams-Zgame","chapter":"145","verse":"13","text":"Kagrama kini maninka kegavama hunana kuma'mo'a vagaore mevava huno vugahie. Mika knafima forehu anante anante'ma hu'za vanaza vahe'enena kegava huzmantenka vugahane."},{"book":"Sams-Zgame","chapter":"145","verse":"14","text":"Tanafa'ma hu'za masaza vahera Ra Anumzamo'a zamaza nehuno, knazamo'ma rentrakoma nehia vahera zamazeri sga nehie."},{"book":"Sams-Zgame","chapter":"145","verse":"15","text":"Maka zagamo'za kagrite zamavua antete'za amuhara nehu'za mani'nazagenka, kna fatgore ne'zana zaminke'za nenaze."},{"book":"Sams-Zgame","chapter":"145","verse":"16","text":"Maka zagagafamo'za ne'zama nesaza zanku'ma nehazagenka, Kagra kazana rutarenka ne'zana zaminke'za nezamu nehaze."},{"book":"Sams-Zgame","chapter":"145","verse":"17","text":"Maka zama hifina Ra Anumzamo'a fatgo avu'ava zanke nehuno, asunku huranteno ana maka zana hunerante."},{"book":"Sams-Zgame","chapter":"145","verse":"18","text":"Tamage zamagu zamagesa regati'ma Ra Anumzamofonku'ma kezamatiza vahetera, Agra erava'o nehie."},{"book":"Sams-Zgame","chapter":"145","verse":"19","text":"Agri'ma koro'ma hunte'za amage'ma nentaza vahe'mo'zama nazankuro atupa'ma nehaza zana nezamino, zavi krafama nehazana nentahino, zamaza huno zamagu nevazie."},{"book":"Sams-Zgame","chapter":"145","verse":"20","text":"Ra Anumzamofoma avesinentaza vahera, Agra kegava hunezamante. Hianagi havi zamavu zamava'ma nehaza vahera, zamazeri havizantfa hugahie."},{"book":"Sams-Zgame","chapter":"145","verse":"21","text":"Nagra Ra Anumzamofo agi'a ahentesga hugahuanki, maka zantamima agra azampinti'ma tro'ma higeta ama mopafima mani'naza zantamimota, ruotage'ma hu'nea agi'a ahentesga huvava huta vugahaze."}]}