{"data":[{"book":"YOHANA","chapter":"14","verse":"1","text":"Yesu kawalongela, “Sambimnyunguale mmioyo yenu. Mtogoleni Mulungu, munitogole na nie."},{"book":"YOHANA","chapter":"14","verse":"2","text":"Kuna magati bwando mng'anda ya Tataangu, nochola kuwatandila hanhu. Kamba sambiiwe avo, sambiniwalongele mweye gano."},{"book":"YOHANA","chapter":"14","verse":"3","text":"Na nihachola kuwatandileni hanhu, nobwela niwasole niwagale kumwangu, avo mowa haja hanili nie."},{"book":"YOHANA","chapter":"14","verse":"4","text":"Moitanga nzila ilongoze hanhu kunichola.”"},{"book":"YOHANA","chapter":"14","verse":"5","text":"Tomaso kamulongela, “Mndewa, hatukutangile kuuchola, avo toitangaze inzila?”"},{"book":"YOHANA","chapter":"14","verse":"6","text":"Yesu kamwidika, yolonga, “Nie iyo nzila, kweli, na ugima. Haduhu munhu yondayachole ha Tata kamba habitile kumwangu.”"},{"book":"YOHANA","chapter":"14","verse":"7","text":"Yesu kawalongela, “Avija vumunitanga nie sambisambi, vivija momtanga na Tataangu. Na songela kipigiti kino na kugendelela, mumtanga na mumona.”"},{"book":"YOHANA","chapter":"14","verse":"8","text":"Filipo kamulongela, “Mndewa, tulagusile Tata, kino kicho kinhu kitulonda.”"},{"book":"YOHANA","chapter":"14","verse":"9","text":"Yesu kamwidika, yolonga, “Nikala na mweye mkipigiti kino chose, ung'hali hunanitanga, Filipo? Munhu yoyose yanyonile nie kamona Tata. Habali ulonga, ‘Tulagusile Tata’?”"},{"book":"YOHANA","chapter":"14","verse":"10","text":"Yesu kawalongela wanahina zake, “Hamtogola kamba nie na mgati ya Tata na Tata ka mgati yangu? Mbuli ziniwalongele sizilongile na udaho wangu mwenyego. Ila Tata yokala mgati yangu kotenda sang'hano yake."},{"book":"YOHANA","chapter":"14","verse":"11","text":"Nihalonga nie na mgati ya Tata, na Tata ka mgati yangu, nitogoleni. Kamba hamulonda kutogola gano, zitogoleni sang'hano zinitenda."},{"book":"YOHANA","chapter":"14","verse":"12","text":"Nowalongela ikweli, awo wonitogola nie vivija wozitenda sang'hano zinitenda nie, na wozitenda sang'hano ng'hulu kubanza zino, kwavija nochola ha Tata."},{"book":"YOHANA","chapter":"14","verse":"13","text":"Na chochose chondampule mtwaga jangu, nokitenda, avo Tata yayenzigwe kubitila Mwana."},{"book":"YOHANA","chapter":"14","verse":"14","text":"Kamba muhanipula kinhu chochose mtwaga jangu, nokitenda."},{"book":"YOHANA","chapter":"14","verse":"15","text":"“Kamba muhaninogela nie, mozigoga ndagizi zangu."},{"book":"YOHANA","chapter":"14","verse":"16","text":"Nompula Tata, na heyo kowagwelela Ija iyagwe wa Kuwataza, yondayakale na mweye milongo yose."},{"book":"YOHANA","chapter":"14","verse":"17","text":"Ino iyo Loho wa ikweli. Ulumwengu haudaha kum'bokela, kwavija haumona ama kumtanga. Ila mweye momtanga, kwavija kokala na mweye na kowa mgati yenu."},{"book":"YOHANA","chapter":"14","verse":"18","text":"“Nihachola, siwaleka ukiwa, nowabwelela."},{"book":"YOHANA","chapter":"14","verse":"19","text":"Kisigala kipigiti kiguhi ulumwengu haunyona, ila mweye monyona. Kwavija nowa na ugima, na mweye mowa na ugima."},{"book":"YOHANA","chapter":"14","verse":"20","text":"Zua dija vondadivike movitanga kamba nie na mgati ya Tata, na mweye mwa mgati yangu, na nie na mgati yenu."},{"book":"YOHANA","chapter":"14","verse":"21","text":"“Awo wozitogola ndagizi zangu na kuzigoga, wawo wanogelwe na nie. Na awo woninogela nie wonogelwa na Tataangu, na nie nowanogela na kuigubula kumwao.”"},{"book":"YOHANA","chapter":"14","verse":"22","text":"Yuda, sio Yuda Isikalioti, kalonga, “Mndewa, vilihi uigubule kumwetu na sio kuulumwengu?”"},{"book":"YOHANA","chapter":"14","verse":"23","text":"Yesu kamulongela, “Munhu yoyose yoninogela nie kogagoga mafundo gangu. Tataangu komnogela, na nie na Tataangu tokwiza kumwake na kukala na heyo."},{"book":"YOHANA","chapter":"14","verse":"24","text":"Munhu yoyose yoleka kuninogela nie hagagoga mafundo gangu. Na mbuli zino zimuhulika sio mbuli zangu nie ila za Tata yanhumile."},{"book":"YOHANA","chapter":"14","verse":"25","text":"“Niwalongela gano kipigiti ning'hali na mweye."},{"book":"YOHANA","chapter":"14","verse":"26","text":"Ila Ija wa Kuwataza, ayo Loho wa Mulungu, Tata yondayamgale mtwaga jangu, kowafundiza kila kinhu na kuwakumbusa mbuli zose ziniwalongele."},{"book":"YOHANA","chapter":"14","verse":"27","text":"“Tindiwalo nowalekela, tindiwalo kulawa kumwangu nowagwelela. Sidilava kamba ulumwengu vuulava. Sambimdumbe ama kudungwadungwa mmioyo yenu."},{"book":"YOHANA","chapter":"14","verse":"28","text":"Munihulika nie vunilongile, ‘Nosegela, ila nobwela kumwenu.’ Kamba muhaninogele, muhadeng'helele kwavija nochola ha Tata, kwavija Tata mkulu kubanza nie."},{"book":"YOHANA","chapter":"14","verse":"29","text":"Niwalongela gano kipigiti kino mbuli zino hazinalawila, giladi zihalawila, mtogole."},{"book":"YOHANA","chapter":"14","verse":"30","text":"Silongelela ng'hani namwe kwavija mtawala wa ulumwengu uno kokwiza. Heyo kabule mhiko za kunihuma nie,"},{"book":"YOHANA","chapter":"14","verse":"31","text":"ila ulumwengu wolondigwa uvitange kamba nomnogela Tata. Kino kicho kilamso notenda vinhu vose voyonilonda nie nitende."}]}