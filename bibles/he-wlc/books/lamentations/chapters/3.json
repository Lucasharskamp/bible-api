{"data":[{"book":"Lamentations","chapter":"3","verse":"1","text":"אֲנִ֤י הַגֶּ֨בֶר֙ רָאָ֣ה עֳנִ֔י בְּשֵׁ֖בֶט עֶבְרָתֽוֹ׃"},{"book":"Lamentations","chapter":"3","verse":"2","text":"אוֹתִ֥י נָהַ֛ג וַיֹּלַ֖ךְ חֹ֥שֶׁךְ וְלֹא־אֽוֹר׃"},{"book":"Lamentations","chapter":"3","verse":"3","text":"אַ֣ךְ בִּ֥י יָשֻׁ֛ב יַהֲפֹ֥ךְ יָד֖וֹ כָּל־הַיּֽוֹם׃ ס"},{"book":"Lamentations","chapter":"3","verse":"4","text":"בִּלָּ֤ה בְשָׂרִי֙ וְעוֹרִ֔י שִׁבַּ֖ר עַצְמוֹתָֽי׃"},{"book":"Lamentations","chapter":"3","verse":"5","text":"בָּנָ֥ה עָלַ֛י וַיַּקַּ֖ף רֹ֥אשׁ וּתְלָאָֽה׃"},{"book":"Lamentations","chapter":"3","verse":"6","text":"בְּמַחֲשַׁכִּ֥ים הוֹשִׁיבַ֖נִי כְּמֵתֵ֥י עוֹלָֽם׃ ס"},{"book":"Lamentations","chapter":"3","verse":"7","text":"גָּדַ֧ר בַּעֲדִ֛י וְלֹ֥א אֵצֵ֖א הִכְבִּ֥יד נְחָשְׁתִּֽי׃"},{"book":"Lamentations","chapter":"3","verse":"8","text":"גַּ֣ם כִּ֤י אֶזְעַק֙ וַאֲשַׁוֵּ֔עַ שָׂתַ֖ם תְּפִלָּתִֽי׃"},{"book":"Lamentations","chapter":"3","verse":"9","text":"גָּדַ֤ר דְּרָכַי֙ בְּגָזִ֔ית נְתִיבֹתַ֖י עִוָּֽה׃ ס"},{"book":"Lamentations","chapter":"3","verse":"10","text":"דֹּ֣ב אֹרֵ֥ב הוּא֙ לִ֔י אריה בְּמִסְתָּרִֽים׃"},{"book":"Lamentations","chapter":"3","verse":"11","text":"דְּרָכַ֥י סוֹרֵ֛ר וַֽיְפַשְּׁחֵ֖נִי שָׂמַ֥נִי שֹׁמֵֽם׃"},{"book":"Lamentations","chapter":"3","verse":"12","text":"דָּרַ֤ךְ קַשְׁתוֹ֙ וַיַּצִּיבֵ֔נִי כַּמַּטָּרָ֖א לַחֵֽץ׃ ס"},{"book":"Lamentations","chapter":"3","verse":"13","text":"הֵבִיא֙ בְּכִלְיוֹתָ֔י בְּנֵ֖י אַשְׁפָּתֽוֹ׃"},{"book":"Lamentations","chapter":"3","verse":"14","text":"הָיִ֤יתִי שְּׂחֹק֙ לְכָל־עַמִּ֔י נְגִינָתָ֖ם כָּל־הַיּֽוֹם׃"},{"book":"Lamentations","chapter":"3","verse":"15","text":"הִשְׂבִּיעַ֥נִי בַמְּרוֹרִ֖ים הִרְוַ֥נִי לַעֲנָֽה׃ ס"},{"book":"Lamentations","chapter":"3","verse":"16","text":"וַיַּגְרֵ֤ס בֶּֽחָצָץ֙ שִׁנָּ֔י הִכְפִּישַׁ֖נִי בָּאֵֽפֶר׃"},{"book":"Lamentations","chapter":"3","verse":"17","text":"וַתִּזְנַ֧ח מִשָּׁל֛וֹם נַפְשִׁ֖י נָשִׁ֥יתִי טוֹבָֽה׃"},{"book":"Lamentations","chapter":"3","verse":"18","text":"וָאֹמַר֙ אָבַ֣ד נִצְחִ֔י וְתוֹחַלְתִּ֖י מֵיְהוָֽה׃ ס"},{"book":"Lamentations","chapter":"3","verse":"19","text":"זְכָר־עָנְיִ֥י וּמְרוּדִ֖י לַעֲנָ֥ה וָרֹֽאשׁ׃"},{"book":"Lamentations","chapter":"3","verse":"20","text":"זָכ֣וֹר תִּזְכּ֔וֹר ותשיח עָלַ֖י נַפְשִֽׁי׃"},{"book":"Lamentations","chapter":"3","verse":"21","text":"זֹ֛את אָשִׁ֥יב אֶל־לִבִּ֖י עַל־כֵּ֥ן אוֹחִֽיל׃ ס"},{"book":"Lamentations","chapter":"3","verse":"22","text":"חַֽסְדֵ֤י יְהוָה֙ כִּ֣י לֹא־תָ֔מְנוּ כִּ֥י לֹא־כָל֖וּ רַחֲמָֽיו׃"},{"book":"Lamentations","chapter":"3","verse":"23","text":"חֲדָשִׁים֙ לַבְּקָרִ֔ים רַבָּ֖ה אֱמוּנָתֶֽךָ׃"},{"book":"Lamentations","chapter":"3","verse":"24","text":"חֶלְקִ֤י יְהוָה֙ אָמְרָ֣ה נַפְשִׁ֔י עַל־כֵּ֖ן אוֹחִ֥יל לֽוֹ׃ ס"},{"book":"Lamentations","chapter":"3","verse":"25","text":"ט֤וֹב יְהוָה֙ לְקוָֹ֔ו לְנֶ֖פֶשׁ תִּדְרְשֶֽׁנּוּ׃"},{"book":"Lamentations","chapter":"3","verse":"26","text":"ט֤וֹב וְיָחִיל֙ וְדוּמָ֔ם לִתְשׁוּעַ֖ת יְהוָֽה׃"},{"book":"Lamentations","chapter":"3","verse":"27","text":"ט֣וֹב לַגֶּ֔בֶר כִּֽי־יִשָּׂ֥א עֹ֖ל בִּנְעוּרָֽיו׃ ס"},{"book":"Lamentations","chapter":"3","verse":"28","text":"יֵשֵׁ֤ב בָּדָד֙ וְיִדֹּ֔ם כִּ֥י נָטַ֖ל עָלָֽיו׃"},{"book":"Lamentations","chapter":"3","verse":"29","text":"יִתֵּ֤ן בֶּֽעָפָר֙ פִּ֔יהוּ אוּלַ֖י יֵ֥שׁ תִּקְוָֽה׃"},{"book":"Lamentations","chapter":"3","verse":"30","text":"יִתֵּ֧ן לְמַכֵּ֛הוּ לֶ֖חִי יִשְׂבַּ֥ע בְּחֶרְפָּֽה׃ ס"},{"book":"Lamentations","chapter":"3","verse":"31","text":"כִּ֣י לֹ֥א יִזְנַ֛ח לְעוֹלָ֖ם אֲדֹנָֽי׃"},{"book":"Lamentations","chapter":"3","verse":"32","text":"כִּ֣י אִם־הוֹגָ֔ה וְרִחַ֖ם כְּרֹ֥ב חסדו׃"},{"book":"Lamentations","chapter":"3","verse":"33","text":"כִּ֣י לֹ֤א עִנָּה֙ מִלִּבּ֔וֹ וַיַּגֶּ֖ה בְנֵי־אִֽישׁ׃ ס"},{"book":"Lamentations","chapter":"3","verse":"34","text":"לְדַכֵּא֙ תַּ֣חַת רַגְלָ֔יו כֹּ֖ל אֲסִ֥ירֵי אָֽרֶץ׃"},{"book":"Lamentations","chapter":"3","verse":"35","text":"לְהַטּוֹת֙ מִשְׁפַּט־גָּ֔בֶר נֶ֖גֶד פְּנֵ֥י עֶלְיֽוֹן׃"},{"book":"Lamentations","chapter":"3","verse":"36","text":"לְעַוֵּ֤ת אָדָם֙ בְּרִיב֔וֹ אֲדֹנָ֖י לֹ֥א רָאָֽה׃ ס"},{"book":"Lamentations","chapter":"3","verse":"37","text":"מִ֣י זֶ֤ה אָמַר֙ וַתֶּ֔הִי אֲדֹנָ֖י לֹ֥א צִוָּֽה׃"},{"book":"Lamentations","chapter":"3","verse":"38","text":"מִפִּ֤י עֶלְיוֹן֙ לֹ֣א תֵצֵ֔א הָרָע֖וֹת וְהַטּֽוֹב׃"},{"book":"Lamentations","chapter":"3","verse":"39","text":"מַה־יִּתְאוֹנֵן֙ אָדָ֣ם חָ֔י גֶּ֖בֶר עַל־חטאו׃ ס"},{"book":"Lamentations","chapter":"3","verse":"40","text":"נַחְפְּשָׂ֤ה דְרָכֵ֨ינוּ֙ וְֽנַחְקֹ֔רָה וְנָשׁ֖וּבָה עַד־יְהוָֽה׃"},{"book":"Lamentations","chapter":"3","verse":"41","text":"נִשָּׂ֤א לְבָבֵ֨נוּ֙ אֶל־כַּפָּ֔יִם אֶל־אֵ֖ל בַּשָּׁמָֽיִם׃"},{"book":"Lamentations","chapter":"3","verse":"42","text":"נַ֤חְנוּ פָשַׁ֨עְנוּ֙ וּמָרִ֔ינוּ אַתָּ֖ה לֹ֥א סָלָֽחְתָּ׃ ס"},{"book":"Lamentations","chapter":"3","verse":"43","text":"סַכֹּ֤תָה בָאַף֙ וַֽתִּרְדְּפֵ֔נוּ הָרַ֖גְתָּ לֹ֥א חָמָֽלְתָּ׃"},{"book":"Lamentations","chapter":"3","verse":"44","text":"סַכּ֤וֹתָה בֶֽעָנָן֙ לָ֔ךְ מֵעֲב֖וֹר תְּפִלָּֽה׃"},{"book":"Lamentations","chapter":"3","verse":"45","text":"סְחִ֧י וּמָא֛וֹס תְּשִׂימֵ֖נוּ בְּקֶ֥רֶב הָעַמִּֽים׃ ס"},{"book":"Lamentations","chapter":"3","verse":"46","text":"פָּצ֥וּ עָלֵ֛ינוּ פִּיהֶ֖ם כָּל־אֹיְבֵֽינוּ׃"},{"book":"Lamentations","chapter":"3","verse":"47","text":"פַּ֧חַד וָפַ֛חַת הָ֥יָה לָ֖נוּ הַשֵּׁ֥את וְהַשָּֽׁבֶר׃"},{"book":"Lamentations","chapter":"3","verse":"48","text":"פַּלְגֵי־מַ֨יִם֙ תֵּרַ֣ד עֵינִ֔י עַל־שֶׁ֖בֶר בַּת־עַמִּֽי׃ ס"},{"book":"Lamentations","chapter":"3","verse":"49","text":"עֵינִ֧י נִגְּרָ֛ה וְלֹ֥א תִדְמֶ֖ה מֵאֵ֥ין הֲפֻגֽוֹת׃"},{"book":"Lamentations","chapter":"3","verse":"50","text":"עַד־יַשְׁקִ֣יף וְיֵ֔רֶא יְהוָ֖ה מִשָּׁמָֽיִם׃"},{"book":"Lamentations","chapter":"3","verse":"51","text":"עֵינִי֙ עֽוֹלְלָ֣ה לְנַפְשִׁ֔י מִכֹּ֖ל בְּנ֥וֹת עִירִֽי׃ ס"},{"book":"Lamentations","chapter":"3","verse":"52","text":"צ֥וֹד צָד֛וּנִי כַּצִּפּ֖וֹר אֹיְבַ֥י חִנָּֽם׃"},{"book":"Lamentations","chapter":"3","verse":"53","text":"צָֽמְת֤וּ בַבּוֹר֙ חַיָּ֔י וַיַּדּוּ־אֶ֖בֶן בִּֽי׃"},{"book":"Lamentations","chapter":"3","verse":"54","text":"צָֽפוּ־מַ֥יִם עַל־רֹאשִׁ֖י אָמַ֥רְתִּי נִגְזָֽרְתִּי׃ ס"},{"book":"Lamentations","chapter":"3","verse":"55","text":"קָרָ֤אתִי שִׁמְךָ֙ יְהוָ֔ה מִבּ֖וֹר תַּחְתִּיּֽוֹת׃"},{"book":"Lamentations","chapter":"3","verse":"56","text":"קוֹלִ֖י שָׁמָ֑עְתָּ אַל־תַּעְלֵ֧ם אָזְנְךָ֛ לְרַוְחָתִ֖י לְשַׁוְעָתִֽי׃"},{"book":"Lamentations","chapter":"3","verse":"57","text":"קָרַ֨בְתָּ֙ בְּי֣וֹם אֶקְרָאֶ֔ךָּ אָמַ֖רְתָּ אַל־תִּירָֽא׃ ס"},{"book":"Lamentations","chapter":"3","verse":"58","text":"רַ֧בְתָּ אֲדֹנָ֛י רִיבֵ֥י נַפְשִׁ֖י גָּאַ֥לְתָּ חַיָּֽי׃"},{"book":"Lamentations","chapter":"3","verse":"59","text":"רָאִ֤יתָה יְהוָה֙ עַוָּ֣תָתִ֔י שָׁפְטָ֖ה מִשְׁפָּטִֽי׃"},{"book":"Lamentations","chapter":"3","verse":"60","text":"רָאִ֨יתָה֙ כָּל־נִקְמָתָ֔ם כָּל־מַחְשְׁבֹתָ֖ם לִֽי׃ ס"},{"book":"Lamentations","chapter":"3","verse":"61","text":"שָׁמַ֤עְתָּ חֶרְפָּתָם֙ יְהוָ֔ה כָּל־מַחְשְׁבֹתָ֖ם עָלָֽי׃"},{"book":"Lamentations","chapter":"3","verse":"62","text":"שִׂפְתֵ֤י קָמַי֙ וְהֶגְיוֹנָ֔ם עָלַ֖י כָּל־הַיּֽוֹם׃"},{"book":"Lamentations","chapter":"3","verse":"63","text":"שִׁבְתָּ֤ם וְקִֽימָתָם֙ הַבִּ֔יטָה אֲנִ֖י מַנְגִּינָתָֽם׃ ס"},{"book":"Lamentations","chapter":"3","verse":"64","text":"תָּשִׁ֨יב לָהֶ֥ם גְּמ֛וּל יְהוָ֖ה כְּמַעֲשֵׂ֥ה יְדֵיהֶֽם׃"},{"book":"Lamentations","chapter":"3","verse":"65","text":"תִּתֵּ֤ן לָהֶם֙ מְגִנַּת־לֵ֔ב תַּאֲלָֽתְךָ֖ לָהֶֽם׃"},{"book":"Lamentations","chapter":"3","verse":"66","text":"תִּרְדֹּ֤ף בְּאַף֙ וְתַשְׁמִידֵ֔ם מִתַּ֖חַת שְׁמֵ֥י יְהוָֽה׃ פ"}]}