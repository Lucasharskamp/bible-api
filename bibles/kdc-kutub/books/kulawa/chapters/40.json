{"data":[{"book":"Kulawa","chapter":"40","verse":"1","text":"Abaho Mndewa Imulungu kamulongela Musa,"},{"book":"Kulawa","chapter":"40","verse":"2","text":"“Mna isiku ya ichanduso ya mwezi wa ichanduso udinule dihema da mting'hano."},{"book":"Kulawa","chapter":"40","verse":"3","text":"Mgati mdihema ajo wike dija disanduku da lagano dili na malagizo longo, abaho wike panziya kuulongozi wake."},{"book":"Kulawa","chapter":"40","verse":"4","text":"Abaho wingize imeza na wike viya vake uchanha yake. Vivija wingize kija ikingolobweda na uzike zitaa uchanha yake."},{"book":"Kulawa","chapter":"40","verse":"5","text":"Wike uupango wa zahabu wa kusomela ubani kuulongozi wa disanduku da lagano, abaho unanike dipanziya hana ulwivi lwa dihema da mting'hano."},{"book":"Kulawa","chapter":"40","verse":"6","text":"Wike uupango wa kulavila nhosa kuulongozi wa ulwivi lwa dihema da mting'hano."},{"book":"Kulawa","chapter":"40","verse":"7","text":"Wike dibakuli da shaba ya kiguzi hagati ya dihema da mting'hano na uupango wa kulavila nhosa na udimemeze mazi."},{"book":"Kulawa","chapter":"40","verse":"8","text":"Abaho uzungulusile luwa na wike panziya hana ulwivi lwake."},{"book":"Kulawa","chapter":"40","verse":"9","text":"“Abaho udilave kumwangu dihema hamoja na viya vake vose kwa kuvigidila gamavuta gang'alile, na hema na viya vake vong'ala."},{"book":"Kulawa","chapter":"40","verse":"10","text":"Abaho uulave kumwangu uupango wa kulavila nhosa hamoja na viya vake vose kwa kuvigidila gamavuta gang'alile na vose vong'ala."},{"book":"Kulawa","chapter":"40","verse":"11","text":"Vivija dibakuli da shaba ya kiguzi na mgimbo wake navo uvitendele kamba vivo."},{"book":"Kulawa","chapter":"40","verse":"12","text":"“Abaho umgale Haluni na wanage hana ulwivi lwa idihema da mting'hano, na uwakoshe kwa mazi"},{"book":"Kulawa","chapter":"40","verse":"13","text":"Abaho umvaze Haluni iviwalo ving'alile, umgidile mavuta gang'alile na umulave kumwangu, ili yanisang'hanile kamba mulava nhosa."},{"book":"Kulawa","chapter":"40","verse":"14","text":"Wagale wanage na uwavaze gaja gamakanzu."},{"book":"Kulawa","chapter":"40","verse":"15","text":"Abaho uwagidile mavuta kamba viumgidile tatao, ili na hewo vivija wanisang'hanile kamba walava nhosa. Wahawagidila mavuta hewo na ulelo wao okuwa walava nhosa siku zose.”"},{"book":"Kulawa","chapter":"40","verse":"16","text":"Musa katenda kila kinhu kamba Mndewa Imulungu viyamulagize."},{"book":"Kulawa","chapter":"40","verse":"17","text":"Avo mna isiku ya ichanduso ya mwezi wa ichanduso mna umwaka wa kabili toka walawe Misili, dihema da mting'hano dinuligwa."},{"book":"Kulawa","chapter":"40","verse":"18","text":"Musa viyadinule dihema keka vikalilo vake, kazinula zimbao, na keka zimango na kazisimika mhanda zake."},{"book":"Kulawa","chapter":"40","verse":"19","text":"Abaho katandika ingubiko ya dihema na keka ingubiko iyagwe uchanha yake, kamba Mndewa Imulungu viyamulagize."},{"book":"Kulawa","chapter":"40","verse":"20","text":"Abaho kasola vija ivibao vibili va mabwe kavigela mdisanduku da lagano. Kazigela zimango za kudipapila mvipete vake na keka ingubiko uchanha yake."},{"book":"Kulawa","chapter":"40","verse":"21","text":"Abaho kadika disanduku mgati ya dihema na kananika dipanziya. Kwa kutenda vivo kadigubika disanduku da lagano sikujoneke, kamba Mndewa Imulungu viyamulagize."},{"book":"Kulawa","chapter":"40","verse":"22","text":"Abaho Musa keka imeza mgati ya dihema da mting'hano, mwambu wa kasikazini kuulongozi wa dipanziya,"},{"book":"Kulawa","chapter":"40","verse":"23","text":"uchanha ya imeza keka gamagate galavigwe kwa Mndewa, kamba Mndewa Imulungu viyamulagize."},{"book":"Kulawa","chapter":"40","verse":"24","text":"Keka ikingolobweda mgati ya dihema da mting'hano mwambu wa kusini mwambu kwa mwambu na imeza."},{"book":"Kulawa","chapter":"40","verse":"25","text":"Mumo mgati kuulongozi wa Mndewa Imulungu kazibwinha zitaa kamba Mndewa Imulungu viyamulagize."},{"book":"Kulawa","chapter":"40","verse":"26","text":"Abaho Musa keka uja uupango wa zahabu wa kusomela ubani mgati ya dihema da mting'hano, kuulongozi wa dipanziya,"},{"book":"Kulawa","chapter":"40","verse":"27","text":"na kausoma ubani unung'hila goya uchanha yake kamba Mndewa Imulungu viyamulagize."},{"book":"Kulawa","chapter":"40","verse":"28","text":"Kananika panziya hana ulwivi lwa dihema da mting'hano,"},{"book":"Kulawa","chapter":"40","verse":"29","text":"keka aho behi ya ulwivi lwa dihema da mting'hano upango wa kulavila nhosa, uchanha yake keka nhosa ya kusoma moto na nhosa ya ndiya kamba Mndewa Imulungu viyamulagize."},{"book":"Kulawa","chapter":"40","verse":"30","text":"Abaho keka dibakuli da shaba ya kiguzi hagati ya dihema da mting'hano na uupango wa kulavila nhosa, na kadimemeza mazi."},{"book":"Kulawa","chapter":"40","verse":"31","text":"Musa na Haluni na wanage wose wasunha makono gao na magulu gao kulawa mdibakuli dijo,"},{"book":"Kulawa","chapter":"40","verse":"32","text":"kila viwengile mgati ya dihema da mting'hano hebu viwaukwesele uja uupango wa kulavila nhosa, watenda vivo kamba Mndewa Imulungu viyamulagize Musa."},{"book":"Kulawa","chapter":"40","verse":"33","text":"Kukimambukizo Musa keka uluwa kuzunguluka dihema da mting'hano na uupango wa kulavila nhosa, na kananika panziya hana ulwivi lwa uluwa. Avo Musa kaimambukiza sang'hano yose."},{"book":"Kulawa","chapter":"40","verse":"34","text":"Abaho wingu digubika dihema da mting'hano na ukulu wa Mndewa Imulungu umema mdihema jose."},{"book":"Kulawa","chapter":"40","verse":"35","text":"Musa hadahile kwingila mna dihema da mting'hano kwavija wingu dijo dikala dimile uchanha yake, na ukulu wa Mndewa Imulungu ukala umemile mdihema ajo."},{"book":"Kulawa","chapter":"40","verse":"36","text":"Waizilaeli hawacholile mwanza wowose mbaka tanhu wingu dijo vidisegesigwe uchanha ya dihema."},{"book":"Kulawa","chapter":"40","verse":"37","text":"Kamba wingu hadisegesigwe hawacholile kokose, wabeta mbaka wingu dijo vidisegesigwe."},{"book":"Kulawa","chapter":"40","verse":"38","text":"Mna imiyanza yao yose Waizilaeli wajona diwingu da Mndewa Imulungu dikala uchanha ya dihema da mting'hano imisi, na ikilo wona moto okwaka mdiwingu uchanha ya dihema."}]}