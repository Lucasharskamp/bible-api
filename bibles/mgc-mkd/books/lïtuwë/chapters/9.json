{"data":[{"book":"Lïtuwë","chapter":"9","verse":"1","text":"Mï kadra nani Sawolo nduwë yaza, kofo vo lö'böwë ga Yere. Mo ï'bë zi kyedre 'ba vo karase,"},{"book":"Lïtuwë","chapter":"9","verse":"2","text":"ako'jo hɔ mo kö'du waraga zi vo dagba bi 'ba mötuwë mati ëdïnnï mï Damasika. Mo o'dɔ nenye ga kö'du mo omba zi kïrï ehe koba mï Yerusalema vïdï kora mandere mbara ma omannï mï gërï 'ba Yere."},{"book":"Lïtuwë","chapter":"9","verse":"3","text":"Mati Sawolo ëdï ku kara zi tɔkɔ Damasika, bikanyi laka ta komorïyë truku'du ayanyi bi toko ta rɔ mo."},{"book":"Lïtuwë","chapter":"9","verse":"4","text":"Mo alëpï dakaŋo, owo gu iya zi mo henye, “Sawolo, Sawolo, kö'du a'di ëdï ma yaza?”"},{"book":"Lïtuwë","chapter":"9","verse":"5","text":"Sawolo ako'jo kö'du iya henye, “Yere yï 'bëyï ëyï?” Yere aya'ba dɔ mo iya henye, “Ma Yësu ra. Ma ra vïdï ma ëdï ayaza."},{"book":"Lïtuwë","chapter":"9","verse":"6","text":"Yaanya aba ënyï rïyë ehe ï'bë mï gawo kyedre ne, ani akayada zi yï a'di zi ko'dɔ.”"},{"book":"Lïtuwë","chapter":"9","verse":"7","text":"Vïdï kora mati ëdïnnï Sawolo aba, ɔrɔnnï ani kazi me'do. Zë owonnï gu, mora ongɔnnï vïdï maako dë."},{"book":"Lïtuwë","chapter":"9","verse":"8","text":"Sawolo ënyï rïyë ta akaŋo, ehe mati ayëhu komo nï, mo ɔ'bɔ dë zi wa maako kongɔ. Vïdï maako ra ïrï mo kala aba kɔkɔ mï Damasika,"},{"book":"Lïtuwë","chapter":"9","verse":"9","text":"ehe ko'do wota aba mo ɔ'bɔ dë zi bi kongɔ ehe onyo wa kpa dë, mandere wa kuwë."},{"book":"Lïtuwë","chapter":"9","verse":"10","text":"Vo lö'bö maako ru mo Ananiya alima mï Damasika. Yere ame'do zi mo tëmï rayada. Ananiya aya'ba dɔ mo iya nenye, “Yere, kinye mëdï.”"},{"book":"Lïtuwë","chapter":"9","verse":"11","text":"Yere iya zi mo henye, “Ënyï rïyë ehe ï'bë liŋɔ 'ba Yudasi da gërï mbïyï ne. Ëzë ɔkɔ ku ani, aki'ja kora maako ru Sawolo tëmï gawo 'ba Tasisi. Sawolo ëdï amötu,"},{"book":"Lïtuwë","chapter":"9","verse":"12","text":"ehe mo ongɔ rayada kora maako ru mo Ananiya ëdï atayi zi mo ehe ï'dï kala nï dɔ mo, here zi mo bi kongɔ löhu.”"},{"book":"Lïtuwë","chapter":"9","verse":"13","text":"Ananiya aya'ba dɔ mo iya henye, “Yere, vïdï kayo ayadannï zi ma, kö'du kyënyë mati kora nenye o'dɔ zi vïdï laka 'bëyï mï Yerusalema."},{"book":"Lïtuwë","chapter":"9","verse":"14","text":"Kinye mo ayi kalakonda aba kazi kyedree 'ba vo karase zi kïrï vïdï biya mati ëdïnnï ru yï ko'jo.”"},{"book":"Lïtuwë","chapter":"9","verse":"15","text":"Yere iya zi Ananiya henye, “Ï'bë, minzi mo ku zi ko'dɔ mo zi yada ru ma zi tu'dëë, yeree, ehe vïdï 'ba Yiserele."},{"book":"Lïtuwë","chapter":"9","verse":"16","text":"Ma na bi da ma ma kayada zi mo hala mo aki'ja riti ga kö'du ru ma.”"},{"book":"Lïtuwë","chapter":"9","verse":"17","text":"Ananiya ï'bë ehe ödu mï loko mati Sawolo ëdï lima 'dɔmo. Ananiya ï'dï kala nï dɔ mo ehe iya henye, “Öndu Sawolo, Yere Yësu ra utu ma. Mo ra kpa alaya zi yï da gërï tayi 'bëyï kinye ne. Mo omba yï zi bi kongɔ löhu, ehe zi koso ndɔ Lawo Laka aba.”"},{"book":"Lïtuwë","chapter":"9","verse":"18","text":"Truku'du wa maako kaa ɔkɔ kyenze alëpï ta komo Sawolo, ehe mo ɔ'bɔ bi kongɔ löhu. Mo ënyï rïyë abapatisi mo."},{"book":"Lïtuwë","chapter":"9","verse":"19","text":"Here mo onyo wa, rɔ mo akyigɔ."},{"book":"Lïtuwë","chapter":"9","verse":"20","text":"Kandi mo ï'bë mï bi 'ba mötuwë ayeto yëtï zi vïdï henye, Yësu ra Wisi 'ba Wïrï."},{"book":"Lïtuwë","chapter":"9","verse":"21","text":"Vïdï biya ma owonnï Sawolo, na rakaga ehe iyannï henye, “Anza dë kora nenye ra ëdï riti kï'dï zi vïdï ma alimannï mï Yerusalema, mati ëdïnnï amötu mï ru 'ba Yësu? Mo ayi dë kinye zi kïrï zë ehe koba zë zi kyedree 'ba vo karase?”"},{"book":"Lïtuwë","chapter":"9","verse":"22","text":"Sawolo ayëtï kö'du kyigɔ aba. Yude ma alimannï mï Damasika, mo o'dɔ zë na rakaga mati mo ayɔnzɔ zi yada zi zë Yësu ra Korisitɔ."},{"book":"Lïtuwë","chapter":"9","verse":"23","text":"Yaa kya zë maakowe o'dɔnnï mala zi Sawolo kofo,"},{"book":"Lïtuwë","chapter":"9","verse":"24","text":"mora mo i'ja. Mo ayɔlɔ zë ëdïnnï ga ha resi 'ba gawo ne kongɔ kadra ehe yɔndɔ aba zi mo kofo."},{"book":"Lïtuwë","chapter":"9","verse":"25","text":"Yɔndɔ maako aba, vo lö'böwë Sawolo izannï mo akaŋo mï baga kyedre ta da tëṛï."},{"book":"Lïtuwë","chapter":"9","verse":"26","text":"Mati Sawolo ɔkɔ mï Yerusalema, ayɔnzɔ zi rë nï drɔko vo lö'böwë ëtï. Mora zë biya na tere, ga kö'du zë omannï dë mo vo lö'bö ma tïnyö ra."},{"book":"Lïtuwë","chapter":"9","verse":"27","text":"Here Baranaba akɔnyi mo, oba mo zi vo lïtuwë. Mo ayada hala Sawolo ongɔ Yere, ehe hala Yere ame'do zi mo. Baranaba iya kpa henye, mati Sawolo ëdï mï Damasika, mo ame'do kazi tere mï ru 'ba Yësu."},{"book":"Lïtuwë","chapter":"9","verse":"28","text":"Sawolo alasi na dangölö vo lö'böwë ëtï mï Yerusalema, ehe ayada kö'du 'ba Yere zi vïdï biya."},{"book":"Lïtuwë","chapter":"9","verse":"29","text":"Mo 'duwï hë nnï wasa Yude ma ëdïnnï me'do mï ha 'ba Gïrïgï, ehe zë ombannï zi mo kofo."},{"book":"Lïtuwë","chapter":"9","verse":"30","text":"Mora vo lö'böwë i'jannï kö'du nenye, ehe obannï Sawolo zi Kasariya. Ani zë utunnï mo zi Tasisi."},{"book":"Lïtuwë","chapter":"9","verse":"31","text":"Here kanisa mï Yudiya, Galilaya, ehe Samariya yaanya aba ku mï kadra 'ba rakyëyï, ehe ayinnï na kyigɔ, ehe Lawo Laka akɔnyi zë zi tövu ehe zi tere Wïrï."},{"book":"Lïtuwë","chapter":"9","verse":"32","text":"Mati Petero ëdï alasi ta ga bi ne biya, mo ï'bë zi vo lö'bö lake ma alimannï mï gawo 'ba Liyida."},{"book":"Lïtuwë","chapter":"9","verse":"33","text":"Ani mo i'ja kora maako ru mo Anisi, mo na rakɔɔ, kɔɔ madɔmowota mï sora ɔ'bɔ dë zi lasi."},{"book":"Lïtuwë","chapter":"9","verse":"34","text":"Petero iya zi Anisi henye, “Yësu Korisitɔ akɔ'jɔ yï ku! Ënyï rïyë, ehe aköku agburuku 'bëyï ne.” Kandi mo ɔrɔ rïyë."},{"book":"Lïtuwë","chapter":"9","verse":"35","text":"Vïdï biya mï Liyida ehe Sarɔnɔ ongɔnnï Anisi, ayinnï na vo lö'böwë ga Yere."},{"book":"Lïtuwë","chapter":"9","verse":"36","text":"Mï Jɔpa mbara vo lö'bö maako, ëdï ru mo Tabita. Ru mo ha Gïrïgï aba Doroka. Mo ëdï 'duwï kö'du laka ko'dɔ zi vïdï ehe zi vo leriye."},{"book":"Lïtuwë","chapter":"9","verse":"37","text":"Mora mo alëpï na kɔɔ ehe oli. Zë akakannï rɔ mo, ï'dïnnï mo mï lokotɔrɔ."},{"book":"Lïtuwë","chapter":"9","verse":"38","text":"Jɔpa anza dë na kɔwɔ ta ra Liyida, ehe vo lö'böwë owonnï Petero ëdï ani. Zë utunnï vïdï kora rïyö zi kiya zi mo, “Akɔ, ayi ze aba kandi ëzë atɔ'bɔ!”"},{"book":"Lïtuwë","chapter":"9","verse":"39","text":"Kandi Petero ï'bënnï zë ëtï. Vïdï kora nee obannï Petero rïyë mï lokotɔrɔ. Mbara lu'bë kayo ëdïnnï ani akudu. Zë ayadannï zi mo bɔnge mati Doroka ëdï ako'dɔ mo gba na dïdï."},{"book":"Lïtuwë","chapter":"9","verse":"40","text":"Tapëtï Petero utu vïdï ku biya yaga ta loko, odrɔ da omo nï akaŋo, amötu. Here ofɔ rë nï zi yöku 'ba Doroka ehe iya henye, “Tabita, ënyï rïyë!” Mbara ne ayëhu komo nï. Mati ongɔ Petero, mo alima rïyë."},{"book":"Lïtuwë","chapter":"9","verse":"41","text":"Petero ïrï mo kala nï aba akɔnyi mo da ndï mo. Petero ako'jo mbara lu'bë nee ehe kya 'ba vo lö'bö laka maakowe, ayada zi zë Doroka ënyï ku na dïdï tëmï koli."},{"book":"Lïtuwë","chapter":"9","verse":"42","text":"Vïdï biya mï Jɔpa mati owonnï kö'du ma o'dɔ rë nï ne, ma kayo tëmï zë omannï mï Yere."},{"book":"Lïtuwë","chapter":"9","verse":"43","text":"Petero alima mï Jɔpa ko'do kayo aba mï liŋɔ 'ba kora maako ru mo Simona, vo wana kɔ'jɔ ra."}]}