{"data":[{"book":"Dɨboboniba","chapter":"10","verse":"1","text":"Ikiavɨra Itir God Moses mɨgɨa ghaze,"},{"book":"Dɨboboniba","chapter":"10","verse":"2","text":"“Ia silvan taba inigh, haman dav sueghɨva, sɨghar pumuningɨn ingarigh. Egh gɨn dughiar gumazamiziba uari akuvamim, o dughiar ia danganim ategh igharagh mangamimɨn, ia aning giviam."},{"book":"Dɨboboniba","chapter":"10","verse":"3","text":"Ia dughiar ruarimɨn sɨghamning uaghara aning givitɨ, gumazamiziba bar izɨ na bativamin Purirpenimɨn tiar akamɨn uari akufagh."},{"book":"Dɨboboniba","chapter":"10","verse":"4","text":"Ia sɨghar vamɨra givitɨ, Israelian anababar gumazir dapanibara izɨ nɨ ko uari akufagh."},{"book":"Dɨboboniba","chapter":"10","verse":"5","text":"Ia sɨghar vamɨra pamtemɨn dughiar otevimɨn a givitɨ, aruem anadi naghɨn itir anababa, dɨkavigh danganir me itim ategh mangam."},{"book":"Dɨboboniba","chapter":"10","verse":"6","text":"Ia namba 2ɨn dughiamɨn, sɨghar vamɨra pamtem dughiar otevimɨn a givitɨ, sautɨn amadaghan itir anababa dɨkavigh mangam. Sɨghar ararem otoghtɨ, me fogh suam, kar mangamin dughiam, egh dɨkavigh mangam."},{"book":"Dɨboboniba","chapter":"10","verse":"7","text":"Eghtɨ Israelia bar izɨ uari akuvamin dughiam bagh, ia dughiar bar ruarimɨn sɨghar pumuning giviam."},{"book":"Dɨboboniba","chapter":"10","verse":"8","text":"Aronɨn otaribara, me ofa gamir gumaziba, me sɨghamning giviamin ingangarim damuam. Ia ko ian ovavir borir gɨn otivamiba, ia sɨghamning giviamin arazir kamɨn gɨn mangɨ."},{"book":"Dɨboboniba","chapter":"10","verse":"9","text":"“Apaniba izɨ ian nguazimɨn ia mɨsoghsɨ damutɨ, ia faragh sɨgham givitɨ, gumaziba zuamɨra dɨkavigh mangɨ apaniba ko mɨsogham. Ia kamaghɨn damutɨ, kɨ Ikiavɨra Itir God, ian God, kɨ ia gɨnɨghnɨgh ian akuragh ian apaniba abɨraghtɨ ia deraghvɨra ikiam."},{"book":"Dɨboboniba","chapter":"10","verse":"10","text":"Egh uaghan, ia bar akueghamin dughiar ekiaba, kar ia Godɨn ziam famin dughiaba, ko iakɨnir igiaba otivir isaba, ko ian dughiar ekiar igharazibar, ia sɨgham givighɨva, uan ofan bar isia mɨghɨriba, ko God ko navir vamɨra ikiamin ofabar amuam. Eghtɨ kɨ ia gɨnɨghnɨgh ian akurvagham. Kɨ Ikiavɨra Itir God, ian God.”"},{"book":"Dɨboboniba","chapter":"10","verse":"11","text":"Israelian gumazamiziba Isip ategha azenan ize, ezɨ gɨn azenir namba 2 otozɨ, an iakɨnir namba 2ɨn aven, an aruer namba 20ɨn, ghuariam uan danganir Godɨn Purirpenim gisɨn itim ategha dɨkavigha zui. Purirpenir kam, me faragha Akar Dɨkɨrɨzir Gavgavim itir dagɨar akuamning a gatɨ."},{"book":"Dɨboboniba","chapter":"10","verse":"12","text":"Ezɨ Israelia kamaghɨn ganigha, dɨkavigha Sainain gumazamiziba puvatɨzir danganim ategha, ghuariamɨn gɨn ghuavɨra ikia ghua garima, Paranɨn gumazamiziba puvatɨzir danganimɨn ghuariam an tu."},{"book":"Dɨboboniba","chapter":"10","verse":"13","text":"Dughiar kam, a faragha zuir dughiar Ikiavɨra Itir God Moses mɨkemezɨ, Moses dɨkavigh mangasa Israelia mɨkemezɨ me dɨkavigha zui."},{"book":"Dɨboboniba","chapter":"10","verse":"14","text":"Egha me zuir dughiamɨn, me uan ikɨzibar uarigh arigha uan fleghbar suigha zui. Judan anabamɨn ikɨzir 3pla faragha zui. Ezɨ Aminadapɨn otarim Nason, a Judan anabamɨn gumazir dapanim, egha uaghan 3plan ikɨzir kabar gumazir dapanim."},{"book":"Dɨboboniba","chapter":"10","verse":"15","text":"Ezɨ Suarɨn otarim Netanel, a Isakarɨn anabamɨn gumazir dapanim."},{"book":"Dɨboboniba","chapter":"10","verse":"16","text":"Ezɨ Helonɨn otarim Eliap, a Sebulunɨn anabamɨn gumazir dapanim."},{"book":"Dɨboboniba","chapter":"10","verse":"17","text":"Ezɨ ofa gamir gumaziba Purirpenim ko an biziba adegha deraghavɨra da ike. Ezɨ Gersonɨn ikɨzimɨn adarasi, ko Merarin ikɨzimɨn adarasi, me Purirpenimɨn biziba atera faragha zuir Judan anabamɨn ikɨzir 3plan kabar gɨn zui."},{"book":"Dɨboboniba","chapter":"10","verse":"18","text":"Ezɨ men gɨn Rubenɨn anabamɨn ikɨzir 3plan adarazi me uan fleghɨn suiragha men gɨn zui. Sedeurɨn otarim Elisur, a 3plan ikɨzir kabar gumazir dapanim."},{"book":"Dɨboboniba","chapter":"10","verse":"19","text":"Ezɨ Surisadain otarim Selumiel, a Simeonɨn anabamɨn gumazir dapanim."},{"book":"Dɨboboniba","chapter":"10","verse":"20","text":"Ezɨ Duelɨn otarim Eliasap, a Gatɨn anabamɨn gumazir dapanim."},{"book":"Dɨboboniba","chapter":"10","verse":"21","text":"Ezɨ Livain anabamɨn Kohatɨn ikɨzimɨn adarasi, Anogoroghezir Danganimɨn biziba ko Bar Anogoroghezir Danganimɨn biziba atera men gɨn zui. Livaibar ikɨzir igharazimning faragha ghua danganir igiar me ikiamimɨn otivigha Purirpenim asaragha gɨfa. Ezɨ Kohatɨn ikɨzimɨn adarazi men gɨn ghua danganir igiar me ikiamimɨn otifi. Egha me bizir me ateriba isa ofa gamir gumazibagh anɨngizɨ, me da isa Godɨn Purirpenim garɨsi."},{"book":"Dɨboboniba","chapter":"10","verse":"22","text":"Ezɨ Efraimɨn anabamɨn ikɨzir 3pla, uan fleghɨn suiragha Kohatɨn ikɨzimɨn gɨn zui. Ezɨ Amihutɨn otarim Elisama, a 3plan ikɨzir kabar gumazir dapanim."},{"book":"Dɨboboniba","chapter":"10","verse":"23","text":"Ezɨ Pedasurɨn otarim Gamaliel, a Manasen anabamɨn gumazir dapanim."},{"book":"Dɨboboniba","chapter":"10","verse":"24","text":"Ezɨ Gideonin otarim Abidan, a Benjaminɨn anabamɨn gumazir dapanim."},{"book":"Dɨboboniba","chapter":"10","verse":"25","text":"Ezɨ bar gɨn, Danɨn anabamɨn ikɨzir 3pla, me uan fleghɨn suiragha zui. Ezɨ Amisadain otarim Ahieser, a 3plan ikɨzir kabar gumazir dapanim."},{"book":"Dɨboboniba","chapter":"10","verse":"26","text":"Ezɨ Okranɨn otarim Pagiel, an Aserɨn anabamɨn gumazir dapanim."},{"book":"Dɨboboniba","chapter":"10","verse":"27","text":"Ezɨ Enanɨn otarim Ahira, a Naptalin anabamɨn gumazir dapanim."},{"book":"Dɨboboniba","chapter":"10","verse":"28","text":"Dughiabar zurara, Israelia mangasa, me kamaghɨra uari afi."},{"book":"Dɨboboniba","chapter":"10","verse":"29","text":"Me mangasava amima, Moses uan amerem Hobap, a kantri Midianɨn gumazim Ruelɨn otarim, kamaghɨn a mɨgei, “E datɨrɨghɨn danganir aghuir mamɨn mangam. Kar, danganir Ikiavɨra Itir God fomɨra e danɨngasa akar dɨkɨrɨzim gamizim. Ga uaning, nɨ e ko mangam. Eghtɨ e deraghvɨra nɨn ganam. Bar guizbangɨra, Ikiavɨra Itir God e ko akam akɨra ghaze, a bar deraghvɨra e damuam.”"},{"book":"Dɨboboniba","chapter":"10","verse":"30","text":"Ezɨ Hobap a ikaragha ghaze, “Puvatɨ. Kɨ mangan aghua. Kɨ uamategh uan nguibam ko uan adarazi bagh mangam.”"},{"book":"Dɨboboniba","chapter":"10","verse":"31","text":"Ezɨ Moses kamaghɨn a mɨgei, “O nan amerem, nɨ e ataghɨraghan markɨ. Danganir Gumazamiziba puvatɨzir e ikiamin kaba, nɨ bar dagh fo. Kamaghɨn amizɨ, nɨ e ko mangɨ tuavim en akakagham."},{"book":"Dɨboboniba","chapter":"10","verse":"32","text":"Nɨ e ko izɨtɨ, Ikiavɨra Itir God e danɨngamin bizir aghuir manaba, e uaghan taba nɨ danɨngam.”"},{"book":"Dɨboboniba","chapter":"10","verse":"33","text":"Gumazamiziba dɨkavigha, Ikiavɨra Itir Godɨn mɨghsɨam ategha zuima, 3plan arueba gɨfa. Livaiba Ikiavɨra Itir Godɨn Akar Dɨkɨrɨzir Gavgavimɨn Boksiam atera faragha ghua, egha danganir me avughsamim bagha gari."},{"book":"Dɨboboniba","chapter":"10","verse":"34","text":"Me zuir aruebar, Ikiavɨra Itir Godɨn ghuariam zurara me gisɨn ikia zui."},{"book":"Dɨboboniba","chapter":"10","verse":"35","text":"Me Akar Dɨkɨrɨzir Gavgavimɨn Boksiam inigha mangasava amir dughiabar, Moses zurara kamaghɨn mɨgei, “O Ikiavɨra Itir God, nɨ dɨkavigh mangɨ uan apaniba ko mɨsogh me batokegh. Egh gumazir nɨ gifongezir puvatɨziba, nɨ me damightɨ, me tintinibar aregh.”"},{"book":"Dɨboboniba","chapter":"10","verse":"36","text":"Me avughsasa Akar Dɨkɨrɨzir Gavgavimɨn Boksiam arɨzir dughiabar, Moses zurara kamaghɨn mɨgei, “O Ikiavɨra Itir God, nɨ Israelian tausenɨn avɨrir pozim bagh uamategh izɨ.”"}]}