{"data":[{"book":"१ करिन्थिनः","chapter":"15","verse":"1","text":"हे भ्रातरः, यः सुसंवादो मया युष्मत्समीपे निवेदितो यूयञ्च यं गृहीतवन्त आश्रितवन्तश्च तं पुन र्युष्मान् विज्ञापयामि।"},{"book":"१ करिन्थिनः","chapter":"15","verse":"2","text":"युष्माकं विश्वासो यदि वितथो न भवेत् तर्हि सुसंवादयुक्तानि मम वाक्यानि स्मरतां युष्माकं तेन सुसंवादेन परित्राणं जायते।"},{"book":"१ करिन्थिनः","chapter":"15","verse":"3","text":"यतोऽहं यद् यत् ज्ञापितस्तदनुसारात् युष्मासु मुख्यां यां शिक्षां समार्पयं सेयं, शास्त्रानुसारात् ख्रीष्टोऽस्माकं पापमोचनार्थं प्राणान् त्यक्तवान्,"},{"book":"१ करिन्थिनः","chapter":"15","verse":"4","text":"श्मशाने स्थापितश्च तृतीयदिने शास्त्रानुसारात् पुनरुत्थापितः।"},{"book":"१ करिन्थिनः","chapter":"15","verse":"5","text":"स चाग्रे कैफै ततः परं द्वादशशिष्येभ्यो दर्शनं दत्तवान्।"},{"book":"१ करिन्थिनः","chapter":"15","verse":"6","text":"ततः परं पञ्चशताधिकसंख्यकेभ्यो भ्रातृभ्यो युगपद् दर्शनं दत्तवान् तेषां केचित् महानिद्रां गता बहुतराश्चाद्यापि वर्त्तन्ते।"},{"book":"१ करिन्थिनः","chapter":"15","verse":"7","text":"तदनन्तरं याकूबाय तत्पश्चात् सर्व्वेभ्यः प्रेरितेभ्यो दर्शनं दत्तवान्।"},{"book":"१ करिन्थिनः","chapter":"15","verse":"8","text":"सर्व्वशेषेऽकालजाततुल्यो योऽहं, सोऽहमपि तस्य दर्शनं प्राप्तवान्।"},{"book":"१ करिन्थिनः","chapter":"15","verse":"9","text":"ईश्वरस्य समितिं प्रति दौरात्म्याचरणाद् अहं प्रेरितनाम धर्त्तुम् अयोग्यस्तस्मात् प्रेरितानां मध्ये क्षुद्रतमश्चास्मि।"},{"book":"१ करिन्थिनः","chapter":"15","verse":"10","text":"यादृशोऽस्मि तादृश ईश्वरस्यानुग्रहेणैवास्मि; अपरं मां प्रति तस्यानुग्रहो निष्फलो नाभवत्, अन्येभ्यः सर्व्वेभ्यो मयाधिकः श्रमः कृतः, किन्तु स मया कृतस्तन्नहि मत्सहकारिणेश्वरस्यानुग्रहेणैव।"},{"book":"१ करिन्थिनः","chapter":"15","verse":"11","text":"अतएव मया भवेत् तै र्वा भवेत् अस्माभिस्तादृशी वार्त्ता घोष्यते सैव च युष्माभि र्विश्वासेन गृहीता।"},{"book":"१ करिन्थिनः","chapter":"15","verse":"12","text":"मृत्युदशातः ख्रीष्ट उत्थापित इति वार्त्ता यदि तमधि घोष्यते तर्हि मृतलोकानाम् उत्थिति र्नास्तीति वाग् युष्माकं मध्ये कैश्चित् कुतः कथ्यते?"},{"book":"१ करिन्थिनः","chapter":"15","verse":"13","text":"मृतानाम् उत्थिति र्यदि न भवेत् तर्हि ख्रीष्टोऽपि नोत्थापितः"},{"book":"१ करिन्थिनः","chapter":"15","verse":"14","text":"ख्रीष्टश्च यद्यनुत्थापितः स्यात् तर्ह्यस्माकं घोषणं वितथं युष्माकं विश्वासोऽपि वितथः।"},{"book":"१ करिन्थिनः","chapter":"15","verse":"15","text":"वयञ्चेश्वरस्य मृषासाक्षिणो भवामः, यतः ख्रीष्ट स्तेनोत्थापितः इति साक्ष्यम् अस्माभिरीश्वरमधि दत्तं किन्तु मृतानामुत्थिति र्यदि न भवेत् तर्हि स तेन नोत्थापितः।"},{"book":"१ करिन्थिनः","chapter":"15","verse":"16","text":"यतो मृतानामुत्थिति र्यति न भवेत् तर्हि ख्रीष्टोऽप्युत्थापितत्वं न गतः।"},{"book":"१ करिन्थिनः","chapter":"15","verse":"17","text":"ख्रीष्टस्य यद्यनुत्थापितः स्यात् तर्हि युष्माकं विश्वासो वितथः, यूयम् अद्यापि स्वपापेषु मग्नास्तिष्ठथ।"},{"book":"१ करिन्थिनः","chapter":"15","verse":"18","text":"अपरं ख्रीष्टाश्रिता ये मानवा महानिद्रां गतास्तेऽपि नाशं गताः।"},{"book":"१ करिन्थिनः","chapter":"15","verse":"19","text":"ख्रीष्टो यदि केवलमिहलोके ऽस्माकं प्रत्याशाभूमिः स्यात् तर्हि सर्व्वमर्त्येभ्यो वयमेव दुर्भाग्याः।"},{"book":"१ करिन्थिनः","chapter":"15","verse":"20","text":"इदानीं ख्रीष्टो मृत्युदशात उत्थापितो महानिद्रागतानां मध्ये प्रथमफलस्वरूपो जातश्च।"},{"book":"१ करिन्थिनः","chapter":"15","verse":"21","text":"यतो यद्वत् मानुषद्वारा मृत्युः प्रादुर्भूतस्तद्वत् मानुषद्वारा मृतानां पुनरुत्थितिरपि प्रदुर्भूता।"},{"book":"१ करिन्थिनः","chapter":"15","verse":"22","text":"आदमा यथा सर्व्वे मरणाधीना जातास्तथा ख्रीष्टेन सर्व्वे जीवयिष्यन्ते।"},{"book":"१ करिन्थिनः","chapter":"15","verse":"23","text":"किन्त्वेकैकेन जनेन निजे निजे पर्य्याय उत्थातव्यं प्रथमतः प्रथमजातफलस्वरूपेन ख्रीष्टेन, द्वितीयतस्तस्यागमनसमये ख्रीष्टस्य लोकैः।"},{"book":"१ करिन्थिनः","chapter":"15","verse":"24","text":"ततः परम् अन्तो भविष्यति तदानीं स सर्व्वं शासनम् अधिपतित्वं पराक्रमञ्च लुप्त्वा स्वपितरीश्वरे राजत्वं समर्पयिष्यति।"},{"book":"१ करिन्थिनः","chapter":"15","verse":"25","text":"यतः ख्रीष्टस्य रिपवः सर्व्वे यावत् तेन स्वपादयोरधो न निपातयिष्यन्ते तावत् तेनैव राजत्वं कर्त्तव्यं।"},{"book":"१ करिन्थिनः","chapter":"15","verse":"26","text":"तेन विजेतव्यो यः शेषरिपुः स मृत्युरेव।"},{"book":"१ करिन्थिनः","chapter":"15","verse":"27","text":"लिखितमास्ते सर्व्वाणि तस्य पादयो र्वशीकृतानि। किन्तु सर्व्वाण्येव तस्य वशीकृतानीत्युक्ते सति सर्व्वाणि येन तस्य वशीकृतानि स स्वयं तस्य वशीभूतो न जात इति व्यक्तं।"},{"book":"१ करिन्थिनः","chapter":"15","verse":"28","text":"सर्व्वेषु तस्य वशीभूतेषु सर्व्वाणि येन पुत्रस्य वशीकृतानि स्वयं पुत्रोऽपि तस्य वशीभूतो भविष्यति तत ईश्वरः सर्व्वेषु सर्व्व एव भविष्यति।"},{"book":"१ करिन्थिनः","chapter":"15","verse":"29","text":"अपरं परेतलोकानां विनिमयेन ये मज्ज्यन्ते तैः किं लप्स्यते? येषां परेतलोकानाम् उत्थितिः केनापि प्रकारेण न भविष्यति तेषां विनिमयेन कुतो मज्जनमपि तैरङ्गीक्रियते?"},{"book":"१ करिन्थिनः","chapter":"15","verse":"30","text":"वयमपि कुतः प्रतिदण्डं प्राणभीतिम् अङ्गीकुर्म्महे?"},{"book":"१ करिन्थिनः","chapter":"15","verse":"31","text":"अस्मत्प्रभुना यीशुख्रीष्टेन युष्मत्तो मम या श्लाघास्ते तस्याः शपथं कृत्वा कथयामि दिने दिनेऽहं मृत्युं गच्छामि।"},{"book":"१ करिन्थिनः","chapter":"15","verse":"32","text":"इफिषनगरे वन्यपशुभिः सार्द्धं यदि लौकिकभावात् मया युद्धं कृतं तर्हि तेन मम को लाभः? मृतानाम् उत्थिति र्यदि न भवेत् तर्हि, कुर्म्मो भोजनपानेऽद्य श्वस्तु मृत्यु र्भविष्यति।"},{"book":"१ करिन्थिनः","chapter":"15","verse":"33","text":"इत्यनेन धर्म्मात् मा भ्रंशध्वं। कुसंसर्गेण लोकानां सदाचारो विनश्यति।"},{"book":"१ करिन्थिनः","chapter":"15","verse":"34","text":"यूयं यथोचितं सचैतन्यास्तिष्ठत, पापं मा कुरुध्वं, यतो युष्माकं मध्य ईश्वरीयज्ञानहीनाः केऽपि विद्यन्ते युष्माकं त्रपायै मयेदं गद्यते।"},{"book":"१ करिन्थिनः","chapter":"15","verse":"35","text":"अपरं मृतलोकाः कथम् उत्थास्यन्ति? कीदृशं वा शरीरं लब्ध्वा पुनरेष्यन्तीति वाक्यं कश्चित् प्रक्ष्यति।"},{"book":"१ करिन्थिनः","chapter":"15","verse":"36","text":"हे अज्ञ त्वया यद् बीजम् उप्यते तद् यदि न म्रियेत तर्हि न जीवयिष्यते।"},{"book":"१ करिन्थिनः","chapter":"15","verse":"37","text":"यया मूर्त्त्या निर्गन्तव्यं सा त्वया नोप्यते किन्तु शुष्कं बीजमेव; तच्च गोधूमादीनां किमपि बीजं भवितुं शक्नोति।"},{"book":"१ करिन्थिनः","chapter":"15","verse":"38","text":"ईश्वरेणेव यथाभिलाषं तस्मै मूर्त्ति र्दीयते, एकैकस्मै बीजाय स्वा स्वा मूर्त्तिरेव दीयते।"},{"book":"१ करिन्थिनः","chapter":"15","verse":"39","text":"सर्व्वाणि पललानि नैकविधानि सन्ति, मनुष्यपशुपक्षिमत्स्यादीनां भिन्नरूपाणि पललानि सन्ति।"},{"book":"१ करिन्थिनः","chapter":"15","verse":"40","text":"अपरं स्वर्गीया मूर्त्तयः पार्थिवा मूर्त्तयश्च विद्यन्ते किन्तु स्वर्गीयानाम् एकरूपं तेजः पार्थिवानाञ्च तदन्यरूपं तेजोऽस्ति।"},{"book":"१ करिन्थिनः","chapter":"15","verse":"41","text":"सूर्य्यस्य तेज एकविधं चन्द्रस्य तेजस्तदन्यविधं ताराणाञ्च तेजोऽन्यविधं, ताराणां मध्येऽपि तेजसस्तारतम्यं विद्यते।"},{"book":"१ करिन्थिनः","chapter":"15","verse":"42","text":"तत्र लिखितमास्ते यथा, ‘आदिपुरुष आदम् जीवत्प्राणी बभूव,’ किन्त्वन्तिम आदम् (ख्रीष्टो) जीवनदायक आत्मा बभूव।"},{"book":"१ करिन्थिनः","chapter":"15","verse":"43","text":"यद् उप्यते तत् तुच्छं यच्चोत्थास्यति तद् गौरवान्वितं; यद् उप्यते तन्निर्ब्बलं यच्चोत्थास्यति तत् शक्तियुक्तं।"},{"book":"१ करिन्थिनः","chapter":"15","verse":"44","text":"यत् शरीरम् उप्यते तत् प्राणानां सद्म, यच्च शरीरम् उत्थास्यति तद् आत्मनः सद्म। प्राणसद्मस्वरूपं शरीरं विद्यते, आत्मसद्मस्वरूपमपि शरीरं विद्यते।"},{"book":"१ करिन्थिनः","chapter":"15","verse":"45","text":"तत्र लिखितमास्ते यथा, आदिपुरुष आदम् जीवत्प्राणी बभूव, किन्त्वन्तिम आदम् (ख्रीष्टो) जीवनदायक आत्मा बभूव।"},{"book":"१ करिन्थिनः","chapter":"15","verse":"46","text":"आत्मसद्म न प्रथमं किन्तु प्राणसद्मैव तत्पश्चाद् आत्मसद्म।"},{"book":"१ करिन्थिनः","chapter":"15","verse":"47","text":"आद्यः पुरुषे मृद उत्पन्नत्वात् मृण्मयो द्वितीयश्च पुरुषः स्वर्गाद् आगतः प्रभुः।"},{"book":"१ करिन्थिनः","chapter":"15","verse":"48","text":"मृण्मयो यादृश आसीत् मृण्मयाः सर्व्वे तादृशा भवन्ति स्वर्गीयश्च यादृशोऽस्ति स्वर्गीयाः सर्व्वे तादृशा भवन्ति।"},{"book":"१ करिन्थिनः","chapter":"15","verse":"49","text":"मृण्मयस्य रूपं यद्वद् अस्माभि र्धारितं तद्वत् स्वर्गीयस्य रूपमपि धारयिष्यते।"},{"book":"१ करिन्थिनः","chapter":"15","verse":"50","text":"हे भ्रातरः, युष्मान् प्रति व्याहरामि, ईश्वरस्य राज्ये रक्तमांसयोरधिकारो भवितुं न शक्नोति, अक्षयत्वे च क्षयस्याधिकारो न भविष्यति।"},{"book":"१ करिन्थिनः","chapter":"15","verse":"51","text":"पश्यताहं युष्मभ्यं निगूढां कथां निवेदयामि।"},{"book":"१ करिन्थिनः","chapter":"15","verse":"52","text":"सर्व्वैरस्माभि र्महानिद्रा न गमिष्यते किन्त्वन्तिमदिने तूर्य्यां वादितायाम् एकस्मिन् विपले निमिषैकमध्ये सर्व्वै रूपान्तरं गमिष्यते, यतस्तूरी वादिष्यते, मृतलोकाश्चाक्षयीभूता उत्थास्यन्ति वयञ्च रूपान्तरं गमिष्यामः।"},{"book":"१ करिन्थिनः","chapter":"15","verse":"53","text":"यतः क्षयणीयेनैतेन शरीरेणाक्षयत्वं परिहितव्यं, मरणाधीनेनैतेन देहेन चामरत्वं परिहितव्यं।"},{"book":"१ करिन्थिनः","chapter":"15","verse":"54","text":"एतस्मिन् क्षयणीये शरीरे ऽक्षयत्वं गते, एतस्मन् मरणाधीने देहे चामरत्वं गते शास्त्रे लिखितं वचनमिदं सेत्स्यति, यथा, जयेन ग्रस्यते मृत्युः।"},{"book":"१ करिन्थिनः","chapter":"15","verse":"55","text":"मृत्यो ते कण्टकं कुत्र परलोक जयः क्क ते॥"},{"book":"१ करिन्थिनः","chapter":"15","verse":"56","text":"मृत्योः कण्टकं पापमेव पापस्य च बलं व्यवस्था।"},{"book":"१ करिन्थिनः","chapter":"15","verse":"57","text":"ईश्वरश्च धन्यो भवतु यतः सोऽस्माकं प्रभुना यीशुख्रीष्टेनास्मान् जययुक्तान् विधापयति।"},{"book":"१ करिन्थिनः","chapter":"15","verse":"58","text":"अतो हे मम प्रियभ्रातरः; यूयं सुस्थिरा निश्चलाश्च भवत प्रभोः सेवायां युष्माकं परिश्रमो निष्फलो न भविष्यतीति ज्ञात्वा प्रभोः कार्य्ये सदा तत्परा भवत।"}]}