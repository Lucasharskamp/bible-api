{"data":[{"book":"Marko","chapter":"4","verse":"1","text":"Ɛberɛ a ɔgu so rekyerɛkyerɛ no, nnipadɔm sane bɛtwaa ne ho hyiaeɛ wɔ mpoano hɔ. Yei enti, ɔkɔtenaa kodoɔ mu, toaa ne nkyerɛkyerɛ no so."},{"book":"Marko","chapter":"4","verse":"2","text":"Na sɛdeɛ ɔyɛ daa no, ɔnam mmɛbuo so kasa kyerɛɛ wɔn. Baako a ɔkaeɛ ne sɛ,"},{"book":"Marko","chapter":"4","verse":"3","text":"“Ɛda bi, ogufoɔ bi kɔɔ nʼafuom kɔguu aba."},{"book":"Marko","chapter":"4","verse":"4","text":"Ɔgu so regu aba no, aba no bi guu kwankyɛn, maa nnomaa bɛsosɔɔ ne nyinaa diiɛ."},{"book":"Marko","chapter":"4","verse":"5","text":"Ebi nso kɔguu ɔbotan bi so. Nanso, dɔteɛ a ɛwɔ so no nnɔɔso."},{"book":"Marko","chapter":"4","verse":"6","text":"Ankyɛre na ɛfifiriiɛ, nanso ɛsiane sɛ dɔteɛ a ɛwɔ ɔbotan no so no nnɔɔso no enti, owia bɔɔ so no, ne nyinaa hyeeɛ."},{"book":"Marko","chapter":"4","verse":"7","text":"Aba no bi nso guu nkasɛɛ mu, maa nkasɛɛ no kyekyeree no enti antumi anso aba."},{"book":"Marko","chapter":"4","verse":"8","text":"Aba no bi nso guu asase pa mu, maa ebi nyini soo mmɔho aduasa, ebi aduosia, ɛnna afoforɔ nso mmɔho ɔha!”"},{"book":"Marko","chapter":"4","verse":"9","text":"Na Yesu kaa sɛ, “Ma deɛ ɔwɔ aso no ntie!”"},{"book":"Marko","chapter":"4","verse":"10","text":"Akyire no a ɛkaa ɔne dumienu no ne asuafoɔ afoforɔ bi no, wɔbisaa no sɛ, “Asɛm a wokaeɛ no, aseɛ ne sɛn?”"},{"book":"Marko","chapter":"4","verse":"11","text":"Ɔbuaa wɔn sɛ, “Mo deɛ, wɔada Onyankopɔn Ahennie ho ahintasɛm adi akyerɛ mo. Nanso, afoforɔ deɛ, wɔka no abɛbuo mu na ɛkyerɛ wɔn."},{"book":"Marko","chapter":"4","verse":"12","text":"Esiane saa nti,"},{"book":"Marko","chapter":"4","verse":"13","text":"“Na sɛ moante saa bɛ yi ase a, ɛbɛyɛ dɛn na moate mmɛ ahodoɔ a merebɛbuo no ase?"},{"book":"Marko","chapter":"4","verse":"14","text":"Ogufoɔ no gu aba a ɛyɛ asɛm no."},{"book":"Marko","chapter":"4","verse":"15","text":"Aba a ɛguu kwankyɛn no gyina hɔ ma wɔn a wɔte Onyankopɔn asɛm, nanso sɛ wɔte asɛm no a, ntɛm so, ɔbonsam ba wɔn nkyɛn, ma wɔn werɛ firi deɛ wɔate no nyinaa."},{"book":"Marko","chapter":"4","verse":"16","text":"Aba a ɛguu ɔbotan so no gyina hɔ ma nnipa a wɔde anigyeɛ tie asɛm no."},{"book":"Marko","chapter":"4","verse":"17","text":"Nanso, wɔte sɛ aba a afifiri foforɔ a ne nhini nkɔ fam. Ahyɛaseɛ no, wɔkɔ so fɛfɛɛfɛ, nanso sɛ ɛba sɛ asɛm no enti, ɔtaa anaa amanehunu bi to wɔn pɛ, na wɔapa aba."},{"book":"Marko","chapter":"4","verse":"18","text":"Aba a ɛguu nkasɛɛ mu no nso gyina hɔ ma nnipa a wɔte asɛmpa no,"},{"book":"Marko","chapter":"4","verse":"19","text":"nanso ɛnkyɛre koraa na ewiase yi mu afɛfɛdeɛ ne ahonyadeɛ ne ɔbra yi mu dadwene, nnaadaa ne nneɛma bi ho akɔnnɔ abɛhyɛ wɔn akoma mu. Yei enti, asɛm no ntumi nso aba biara."},{"book":"Marko","chapter":"4","verse":"20","text":"Aba a ɛguu asase pa mu no gyina hɔ ma wɔn a wɔte Onyankopɔn asɛm no, na wɔso aba bebree. Nnipa no bi so mmɔho aduasa. Ebi nso so aduosia, na afoforɔ nso so ɔha.”"},{"book":"Marko","chapter":"4","verse":"21","text":"Afei, Yesu bisaa wɔn sɛ, “Moahunu obi a ɔsɔ kanea na ɔde hyɛ mpa ase, anaasɛ ɔde ahina butu so? Dabi! Wɔde kanea si petee mu na ahyerɛn ma ɛho aba mfasoɔ."},{"book":"Marko","chapter":"4","verse":"22","text":"Deɛ ahinta biara no, wɔbɛda no adi, na deɛ wɔakata so biara no, wɔde bɛto dwa."},{"book":"Marko","chapter":"4","verse":"23","text":"Deɛ ɔwɔ aso a ɔbɛtie no, ma ɔntie!"},{"book":"Marko","chapter":"4","verse":"24","text":"“Monhwɛ yie wɔ deɛ mote no ho. Deɛ mote no, ɛno ara na wɔde bɛma mo, na aboro so mpo."},{"book":"Marko","chapter":"4","verse":"25","text":"Deɛ ɔwɔ biribi no, wɔbɛma no bi aka ho; deɛ ɔnni ahe bi no, kakraa a ɔwɔ no mpo, wɔbɛgye afiri ne nsam.”"},{"book":"Marko","chapter":"4","verse":"26","text":"Ɔkaa bio sɛ, “Sɛdeɛ Onyankopɔn Ahennie no teɛ nie: okuafoɔ bi gu aba wɔ asase bi so."},{"book":"Marko","chapter":"4","verse":"27","text":"Awia ne anadwo, sɛ ɔda o, sɛ ɔnyane o, aba no fefɛ a ɔnnim sɛdeɛ ɛyɛeɛ a ɛnyiniiɛ."},{"book":"Marko","chapter":"4","verse":"28","text":"Asase no ankasa bɔ nʼaduane, dua no na ɛdi kan, afei ɛpɛsɛ na abɔ, ama aba no anyini."},{"book":"Marko","chapter":"4","verse":"29","text":"Sɛ aba no nyini wie a, okuafoɔ no fa ne dadeɛ kɔtwa, ɛfiri sɛ otwa berɛ aduru.”"},{"book":"Marko","chapter":"4","verse":"30","text":"Ɔsane kaa sɛ, “Ɛdeɛn ho na yɛde Ɔsoro Ahennie no bɛto, anaa abɛbusɛm bɛn na yɛde bɛkyerɛkyerɛ mu?"},{"book":"Marko","chapter":"4","verse":"31","text":"Ɛte sɛ onyina aba, a ɛyɛ ketewaa wɔ aba a wodua nyinaa mu."},{"book":"Marko","chapter":"4","verse":"32","text":"Na sɛ wodua a ɛnyini yɛ kɛseɛ sene nnua a aka no nyinaa, ɛyiyi mman akɛseɛ ma ewiem nnomaa bɛsisi ne nwunu mu.”"},{"book":"Marko","chapter":"4","verse":"33","text":"Mmɛbuo a ɛtete sɛ yeinom na Yesu de kaa asɛm no kyerɛɛ wɔn, sɛdeɛ wɔbɛtumi ate aseɛ."},{"book":"Marko","chapter":"4","verse":"34","text":"Ɔnam mmɛbuo so na ɔkasa kyerɛɛ wɔn a wɔbɛtiee no no nyinaa, na sɛ ɛka ɔne nʼasuafoɔ no nko a, ɔkyerɛ wɔn ne nyinaa ase."},{"book":"Marko","chapter":"4","verse":"35","text":"Ɛduruu anwummerɛ no, Yesu ka kyerɛɛ nʼasuafoɔ no sɛ, “Momma yɛntwa nkɔ asuogya nohoa.”"},{"book":"Marko","chapter":"4","verse":"36","text":"Ɔkaa saa no, wɔgyaa nnipadɔm no wɔ hɔ, na ɔne wɔn kɔeɛ a akodoɔ foforɔ di wɔn akyi."},{"book":"Marko","chapter":"4","verse":"37","text":"Prɛko pɛ, ahum kɛseɛ bi tuiɛ, maa asorɔkye bu bɛkataa kodoɔ no so, ma ɛyɛɛ sɛ ɛremem."},{"book":"Marko","chapter":"4","verse":"38","text":"Saa ɛberɛ no, na Yesu wɔ kodoɔ no to de ne ti ato sumiiɛ so ada. Asuafoɔ no de ahopopoɔ ne nteateamu kɔnyanee no kaa sɛ, “Ɔkyerɛkyerɛfoɔ, yɛreyɛ amem yi, ɛmfa wo ho?”"},{"book":"Marko","chapter":"4","verse":"39","text":"Ɔsɔre teateaa mframa no ka kyerɛɛ ɛpo no sɛ, “Yɛ dinn!” Mframa no gyaeeɛ, na ɛpo no yɛɛ dinn!"},{"book":"Marko","chapter":"4","verse":"40","text":"Yesu bisaa wɔn sɛ, “Adɛn na moyɛ ahufoɔ sei? Adɛn, monnye me nni anaa?”"},{"book":"Marko","chapter":"4","verse":"41","text":"Na wɔn ho dwirii wɔn yie, bisabisaa wɔn ho wɔn ho sɛ, “Onipa bɛn ni a mframa ne ɛpo mpo tie no yi?”"}]}