{"data":[{"book":"Kumbukumbu","chapter":"3","verse":"1","text":"“Maabaho chihinduka, chihita kwa kusondelela nzila yoihita Bashani, Ogu mfalume wa Bashani kasegela na wanhu wake wose muladi kuitowa na cheye uko Edilei."},{"book":"Kumbukumbu","chapter":"3","verse":"2","text":"Mbali Mndewa Mulungu kanilongela, ‘Sekeumdumbe iyo, nizatenda mumuhume yeye na wanhu wake wose na isi yake yose. Mtendeleni fana viya vimumtendele Sihoni mfalume wa Waamoli, yakalile Heshiboni.’"},{"book":"Kumbukumbu","chapter":"3","verse":"3","text":"“Basi Mndewa Mulungu katenda chiwahume Ogu mfalume wa Bashani na wanhu wake, chiwakoma wose, hasigale hata munhu imwe yawe mgima."},{"book":"Kumbukumbu","chapter":"3","verse":"4","text":"Lusita ulo chisola mabululu yake yose, hata bululu dimwe hadisigale. Mabululu yayo yakala malongo sita, isi yose ya Aligobu yoitawaligwe na Ogu mfalume wa Bashani."},{"book":"Kumbukumbu","chapter":"3","verse":"5","text":"Mabululu yayo yose yakala na mhongono nhali zikalile na nyivi ng'hulu na mhalalingwe. Iviya kukala na vibululu vingi vikalile vabule mhongono."},{"book":"Kumbukumbu","chapter":"3","verse":"6","text":"Chinanga vinhu vose na mabululu yose, iviya chiwakoma walume na wanaake na wana fana viya vichitendile muna yamabululu ya Sihoni mfalume wa Heshiboni."},{"book":"Kumbukumbu","chapter":"3","verse":"7","text":"Mbali chisola wanyama wose na chila chinhu muna yamabululu yawo."},{"book":"Kumbukumbu","chapter":"3","verse":"8","text":"“Lusita ulo chisola isi iyo ya wafalume waidi wa Waamoli wakalile wokala kuumwambu wa lwanda lwa Yoludani, kulawa kudikolongo da Alinoni mbaka kumulima wa Helimoni.”"},{"book":"Kumbukumbu","chapter":"3","verse":"9","text":"Wasidoni woutanga mulima uwo Silioni, Waamoli woutanga Senili."},{"book":"Kumbukumbu","chapter":"3","verse":"10","text":"Musa kagendelela kulonga, “Chisola mabululu yose ya Ogu mfalume wa Bashani na zisi zili kuna ditambalale da kumulima, mkowa wa Gileadi na Bashani mbaka Saleka na Edilei.”"},{"book":"Kumbukumbu","chapter":"3","verse":"11","text":"Ogu mfalume wa Bashani niiyo yasigale muhala mwa Walefai. Komwa jake doditendigwe kwa zuma, dikala na utali wa mita nne na ugalamu wa mita mbili, fana viya viili ningo zizoweleke. Komwa ijo ding'hali dauko kuna dibululu doditangigwa Laba, dili da Waamoni."},{"book":"Kumbukumbu","chapter":"3","verse":"12","text":"Musa kalonga, “Vichiisolile isi iyo, niweng'ha makabila ya Lubeni na Gadi kwandusila kasikazi mwa Aloeli habehi na kolongo da Alinoni na nusu ya hanhu ha milima ya Gileadi, hamwe na mabululu yake."},{"book":"Kumbukumbu","chapter":"3","verse":"13","text":"Maabaho niweng'ha nusu ya kabila diya da Manase hanhu hasigale ha Gileadi, hamwe na Bashani yose yoitawaligwa na Ogu, yani isi yose ya Aligobu.”"},{"book":"Kumbukumbu","chapter":"3","verse":"14","text":"Yaili kulawa muna dikabila da Manase, kasola isi yose ya Aligobu, yani Bashani, mbaka kuna imhaka ya Wageshuli na Wamaaka. Mabululu yose kayeng'ha zina jake na mbaka diyelo yamanyika mabululu ya Hawosi Yaili."},{"book":"Kumbukumbu","chapter":"3","verse":"15","text":"Musa kagendelela kulonga, “Uko Gileadi niweng'ha wanhu wa welesi wa Makili wa kabila da Manase."},{"book":"Kumbukumbu","chapter":"3","verse":"16","text":"Wanhu wa makabila ya Lubeni na Gadi niweng'ha isi kulawa Gileadi mbaka kolongo da Alinoni. Mhaka yawo ya ubanzi wa kusi ikala hagati ya lwanda, ubanzi wa kasikazi ikala lwanda lwa Yaboki, loluhakana na isi ya Waamoni."},{"book":"Kumbukumbu","chapter":"3","verse":"17","text":"Ubanzi wa uswelo wa zuwa isi yawo yenela mbaka lwanda lwa Yoludani, ubanzi wa kasikazi lamba da Galilaya, ubanzi wa kusi Bahali ya Alaba, niiyo Bahali ya Munyu, mbaka mahumuluko ya Pisiga, ubanzi wa ulawilo wa zuwa."},{"book":"Kumbukumbu","chapter":"3","verse":"18","text":"“Lusita luja niweng'ha malagilizo yano wanhu wa kabila da Lubeni na kabila da ulawilo wa zuwa da Manase na kabila da Gadi, ‘Mndewa Mulungu, Mulungu wenu, kamwing'hani isi iyo yose iwe yenu. Mweye womudaha kuitowa ng'hondo muwalongolele na silaha wakaya wayenu Waisilaili kuloka ulwanda lwa Yoludani."},{"book":"Kumbukumbu","chapter":"3","verse":"19","text":"Wake zenu na wanenu na wanyama wenu, novimanya muna wanyama wengi, wezasigala muna yamabululu yonimwing'hileni."},{"book":"Kumbukumbu","chapter":"3","verse":"20","text":"Watazeni wakaya wayenu Waisilaili mbaka Mndewa Mulungu vondayawatende wakale hanhu hawo na kuhumula fana mweye, nawo waisole isi yawo iyoweng'ha Mndewa Mulungu uko kuumwambu wa lwanda lwa Yoludani. Maabaho mwizabwela kuna isi yonimwing'hileni iwe yenu.’"},{"book":"Kumbukumbu","chapter":"3","verse":"21","text":"Maabaho nimulongela Yoshua, ‘Weye kuwona kwa meso yako mbuli zino Mndewa Mulungu, Mulungu wenu ziyawatendele wafalume wano waidi, Sihoni na Ogu. Yeye kezawatendela ivo ivo wafalume wa zisi zose zondamufosele."},{"book":"Kumbukumbu","chapter":"3","verse":"22","text":"Sekemuwadumbe, kwaviya Mndewa Mulungu, Mulungu wenu kezaitowa kwa ichimu chenu.’"},{"book":"Kumbukumbu","chapter":"3","verse":"23","text":"“Lusita luja nimulamba Mndewa Mulungu, nilonga,"},{"book":"Kumbukumbu","chapter":"3","verse":"24","text":"‘Weye Mndewa Mulungu novimanya kuwa kwandusa kunilagusa niye msang'hani wako ukulu wako na udahi wako. Kwaviya kuna mulungu yelihi uko kuulanga hebu hano hana iisi yodaha kutenda mbuli ng'hulu na za mwazanyo fana zoutendile weye?"},{"book":"Kumbukumbu","chapter":"3","verse":"25","text":"Nokulamba niloke ulwanda lwa Yoludani, niiwone isi iyo inogile ya uswelo wa zuwa wa Yoludani, isi inogile ya kunogeza ya milima, hamwe na milima ya Lebanoni.’"},{"book":"Kumbukumbu","chapter":"3","verse":"26","text":"“Mbali Mndewa Mulungu kaniwonela ludoko kwa ichimu chenu. Kalema kunitegeleza na kanilongela, ‘Yofaya! Sekeulonge kaidi mbuli ino."},{"book":"Kumbukumbu","chapter":"3","verse":"27","text":"Kwela mbaka kuna inhembeti ya mulima wa Pisiga, lola goya ubanzi wa uswelo wa zuwa na kasikazi na kusi na ulawilo wa zuwa. Kwizaiwona isi iyo mbali weye hwizaloka lwanda lwa Yoludani."},{"book":"Kumbukumbu","chapter":"3","verse":"28","text":"Mbali mulagilize Yoshua, umgume moyo na umgangamize, kwaviya yeye niiyo yondayawalangulize wanhu wano kuisola isi youiwona.’"},{"book":"Kumbukumbu","chapter":"3","verse":"29","text":"“Ivo chisigala kuna dibawe dodiilola na bululu da Besi Peoli.”"}]}