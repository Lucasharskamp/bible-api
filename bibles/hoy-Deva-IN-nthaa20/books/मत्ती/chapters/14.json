{"data":[{"book":"मत्ती","chapter":"14","verse":"1","text":"आ समय दा चौथाई द्याश इन राजा हेरोदेस यीशु उन बारा दा चर्चा केळदुन,"},{"book":"मत्ती","chapter":"14","verse":"2","text":"अदिक तान सेवकगोळ से अंदुन, “ईव यूहन्ना बपतिस्मा कोळावाळा हुन! आव सोत्‍तुर दा टु जित्‍ता आग्यान, इदुरसाटी आऊन से सामर्थ्य नव क्याल्सा प्रगट आगताव.”"},{"book":"मत्ती","chapter":"14","verse":"3","text":"यतिकी हेरोदेस राजा तान वार्ट फिलिप्पुस उन हिंग्स हेरोदियास इन कारण, बपतिस्मा कोळावाळा यूहन्ना अक हुडुकु कटसुसदुन अदिक जयलखाना दा हाक्‍क बुट्टुन."},{"book":"मत्ती","chapter":"14","verse":"4","text":"यतिकी यूहन्ना आऊन से अंदिदुन कि तान स्यांळ्द वार्ट उन हिंग्स उक ईटोद नीन साठी उचित हैलेच."},{"book":"मत्ती","chapter":"14","verse":"5","text":"इदुरसाटी आव आऊक कोंद बुळोद चाहासोन, पर लॉकुर से अंजतोगोन यतिकी आंदुर बपतिस्मा कोळावाळा यूहन्ना अक भविष्यवक्ता मान्सतोगोर."},{"book":"मत्ती","chapter":"14","verse":"6","text":"लेकीन याग हेरोदेस उन जनम दिन बत्‍त, रा हेरोदियास इनोर पोर हाब्ब दा तान नाच तोर्सकु हेरोदेस उक खुश माळदुर."},{"book":"मत्ती","chapter":"14","verse":"7","text":"ईदुर मा आव किर्‍या तिनकु वचन कोट्टुन, “जो येनारा नी नानी बेळ्या, ना नीनी कोळाईन.”"},{"book":"मत्ती","chapter":"14","verse":"8","text":"आक तान मोय इन भळकुसदुर देल ईद अंदुर, “यूहन्ना बपतिस्मा कोळावाळा अन्द ताल्ला टाटी दा ईटकु ईगल्या नानी ईल तंदकोळ.”"},{"book":"मत्ती","chapter":"14","verse":"9","text":"राजा दुखी आदुन, लेकीन तान किर्‍या अन, अदिक सांगुळ कुरावाळेर कारण, आग्या कोट्टुन कि जो ई पोर अंदुर अद कोटकु आगुल."},{"book":"मत्ती","chapter":"14","verse":"10","text":"अदिक आव जयलखाना दा लॉकुरी कळुकु यूहन्ना अन्द ताल्ला कळसुस बुट्टुन;"},{"book":"मत्ती","chapter":"14","verse":"11","text":"अदिक आऊन ताल्ला टाटी दा तनकु आत अदिक पोर इक कोटकु आत, अदरी आक तान मोय इन हात्‍ती ओतुर."},{"book":"मत्ती","chapter":"14","verse":"12","text":"आग यूहन्ना नोर चेलागोळ बंदुर अदिक आऊन लाश इक ओतकु नळ्सदुर, अदिक होगकु यीशु उक ईद समाचार कोट्टुर."},{"book":"मत्ती","chapter":"14","verse":"13","text":"याग यीशु यूहन्ना अन बारा दा केळदुन, रा आव ड्वांगा मा येरकु अल टु यातोदारा सुनसान जागा अक, आबना दा होटोदुन. लॉकुर ईद केळकु नगर-नगर टु पैदल अच आऊन हिंद आगेदुर."},{"book":"मत्ती","chapter":"14","verse":"14","text":"यीशु होटकु ऊंद धोळ्द भीळ नोळदुन अदिक आंदुर मा तरस तिंदुन, अदिक आंदुर्द बिमार मंळसागोळी चंगा माळदुन."},{"book":"मत्ती","chapter":"14","verse":"15","text":"याग द्याव आत रा आऊन चेलागोळ आऊन हात्‍ती बंदकु अंदुर, “ईद सुनसान जागा आद अदिक समय आगेग्याद; लॉकुरी विदा माळकु अन कि आंदुर मोहल्लागोळ दा होगकु तान साठी ऊमोद कोमुल.”"},{"book":"मत्ती","chapter":"14","verse":"16","text":"पर यीशु आंदुर से अंदुन, “आंदुर्द होगोद जरूरी हैलेच! नीव अच इंदरी तिनली कोळी.”"},{"book":"मत्ती","chapter":"14","verse":"17","text":"आंदुर आऊन से अंदुर, “ईल नाम हात्‍ती अईद रोट्टी अदिक येढ्ढ मेनगोळी बिटकु मात्‍त येनु हैलेच.”"},{"book":"मत्ती","chapter":"14","verse":"18","text":"यीशु अंदुन, “अवरी नान हात्‍ती ईल तरी.”"},{"book":"मत्ती","chapter":"14","verse":"19","text":"आग यीशु लॉकुरी काड्डा मा कुरली हेळदुन, अदिक आ अईद रोट्टीगोळी अदिक येढ्ढ मेनगोळी हुळदुन; अदिक स्वर्ग दी नोळकु धन्यवाद माळदुन अदिक रोट्टीगोळी मुरू मुरूकु चेलागोळी कोट्टुन, अदिक चेलागोळ लॉकुरी कोट्टुर."},{"book":"मत्ती","chapter":"14","verse":"20","text":"याग सप्पा लॉकुर तिनकु संतुष्ट आगेदुर, रा चेलागोळ मिक्‍कु तुकळागोळ दा टु तुमकु हन्नेळ फुट्टीगोळी नेगदुर."},{"book":"मत्ती","chapter":"14","verse":"21","text":"अदिक तिनावाळेर आर्तेर अदिक चिकोरगोळी बिटकु, अईद हजार मंळसागोळ हात्‍तीपास ईरोर."},{"book":"मत्ती","chapter":"14","verse":"22","text":"आग आव तुरन्त तान चेलागोळी ड्वांगा मा येरोरसाटी मजबुर माळदुन कि आंदुर आऊन से पयला आप्पाटी होटोगुल, आगासताका आव लॉकुरी सार माळ्यान."},{"book":"मत्ती","chapter":"14","verse":"23","text":"यीशु लॉकुरी सार माळकु, प्रार्थना माळली अलग पहाळ मा होटोदुन; अदिक द्यावगा आव अल आबना ईरोन."},{"book":"मत्ती","chapter":"14","verse":"24","text":"आ समय ड्वांगा किनारा टु दुर ईरोद अदिक झील इन न्याड्या दा नीर इन लयर देल लयरगोळ देल ईत्‍त आत्‍त आलगाळोद, यतिकी आँधी ड्वांगा अन्द ऊलट ईरोद."},{"book":"मत्ती","chapter":"14","verse":"25","text":"अदिक यीशु हुंजकुका अन मुर टु आर मुरा अन दरम्यान झील मा नळुतेला आंदुर हात्‍ती बंदुन."},{"book":"मत्ती","chapter":"14","verse":"26","text":"चेला आऊक झील मा नळुतेला नोळकु घबरूसेदुर. अदिक अनली कुरतुर, “ईव भूत हुन!” अदिक अंज्क इन मारा देल चिल्ळास कुरतुर."},{"book":"मत्ती","chapter":"14","verse":"27","text":"आग यीशु तुरन्त आंदुर से मातगोळी माळदुन अदिक अंदुन, “हिम्मत ईटी! ना हुईन, अंजबाळी!”"},{"book":"मत्ती","chapter":"14","verse":"28","text":"पतरस आऊक उत्‍तर कोट्टुन, “हे प्रभु, अगर नीच हुय, रा नानी तान हात्‍ती नीर मा नळुकु बरोद आग्या कोळ.”"},{"book":"मत्ती","chapter":"14","verse":"29","text":"आव अंदुन, “बा!” आग पतरस ड्वांगा मा टु ईळुकु यीशु उन हात्‍ती होगली नीर मा नळुली कुरतुन."},{"book":"मत्ती","chapter":"14","verse":"30","text":"पर हवा अक नोळकु अंजेदुन, अदिक याग मुळ्कली कुरतुन रा चिळ्लासकु अंदुन, “हे प्रभु, नानी ऊळ्स!”"},{"book":"मत्ती","chapter":"14","verse":"31","text":"यीशु तुरन्त कय वाढ़ुस्कु आऊक हुडुकोंडुन अदिक आऊन से अंदुन, “हे अल्पविश्वासी, नी येती शंका माळ्द?”"},{"book":"मत्ती","chapter":"14","verse":"32","text":"याग आंदुर ड्वांगा मा येरदुर, रा हवा रूकसेत."},{"book":"मत्ती","chapter":"14","verse":"33","text":"ईदुर मा आंदुर जो ड्वांगा मा ईरोर, आऊक दण्डवत माळकु अंदुर, “खराखुरा, नी परमेश्वर उन पार हुय.”"},{"book":"मत्ती","chapter":"14","verse":"34","text":"आंदुर आप्पाटी ईळुकु गन्नेसरत इन भूमी मा पोहचुसदुर."},{"book":"मत्ती","chapter":"14","verse":"35","text":"अलेर लॉकुर आऊक अर्त कोंडुर अदिक आस-पास इन पुरा प्रदेश दा समाचार कळुदुर, अदिक सब बिमार मंळसागोळी आऊन हात्‍ती तंदुर,"},{"book":"मत्ती","chapter":"14","verse":"36","text":"अदिक आऊन से विनती माळली कुरतुर कि आव आंदरी तान कपळा अन्द पल्लाक अच मुट गोळुल; अदिक यास मुंदुर आऊक मुटदुर, आंदुर चंगा आगेदुर."}]}