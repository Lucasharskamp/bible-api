{"data":[{"book":"Numbers","chapter":"14","verse":"1","text":"Di boo dogomaalia nia daangada gu tangitangi i di nadau boo nadau lodo."},{"book":"Numbers","chapter":"14","verse":"2","text":"Digaula guu tamu a Moses mo Aaron, e helekai boloo, “Tadau mmade i lodo Egypt la koia e humalia i tadau mmade i lodo di anggowaa deenei!"},{"book":"Numbers","chapter":"14","verse":"3","text":"Dimaadua e lahi gidaadou gi lodo tenua deelaa eiaha? Gidaadou ga mmade hua i lodo tauwa, gei tadau lodo mo tadau dama gaa kumi i tauwa. Maa nei bolo gidaadou gaa hula gi Egypt, koia e humalia!”"},{"book":"Numbers","chapter":"14","verse":"4","text":"Digaula ga daamada ga leelee i nadau mehanga, ga helekai boloo, “Gidaadou ga hilihili tadau dagi e lahi gidaadou gi Egypt.”"},{"book":"Numbers","chapter":"14","verse":"5","text":"Moses mo Aaron ga dogoduli gi lala i hongo di gelegele i mua tagabuli damana digau Israel."},{"book":"Numbers","chapter":"14","verse":"6","text":"Nia daangada hagadina dogolua ala ne hula gi tenua deelaa, go Joshua tama a Nun mo Caleb tama a Jephunneh, ga hahaahi nau gahu i di nau manawa gee."},{"book":"Numbers","chapter":"14","verse":"7","text":"Meemaa ga helekai gi digaula, “Tenua dela ne hagadina, la tenua humalia huoloo."},{"book":"Numbers","chapter":"14","verse":"8","text":"Maa Dimaadua ga hila mai gi gidaadou, gei Mee gaa dagi gidaadou gi lodo tenua humalia deelaa, ga gaamai gi gidaadou tenua tomo ge logo ono meegai."},{"book":"Numbers","chapter":"14","verse":"9","text":"Goodou hudee hai baahi ang gi Dimaadua, ge hudee mmaadagu i digau tenua deelaa. Ma e hai hua ngoohia go tadau haga magedaa digaula, idimaa, Dimaadua e madalia gidaadou. Mee gu hagahuaidu nadau balu god, ala e abaaba digaula. Goodou hudee mmaadagu.”14.9 Hebrews 3.16"},{"book":"Numbers","chapter":"14","verse":"10","text":"Malaa, digau dogologo guu hai di nadau hai belee dilidili meemaa gi nia hadu gii mmade. Di madagoaa hua deelaa, gei di madamada o Dimaadua gu gila mai i hongo di Hale laa deelaa."},{"book":"Numbers","chapter":"14","verse":"11","text":"Dimaadua ga helekai gi Moses, “Dehee di waalooloo o digau aanei i di nadau haga balumee Au? Gu waalooloo behee di nadau dee hiihai e hagadonu Au, ma e aha maa Au ne hai agu mogobuna logowaahee i mua nadau golomada?"},{"book":"Numbers","chapter":"14","verse":"12","text":"Au ga hagaduadua digaula gi tau magi damana e daaligi digaula. Gei goe, Au gaa hai goe tamana ni tenua koia e aamua gi nonua, ge koia e dogologowaahee i digaula.”"},{"book":"Numbers","chapter":"14","verse":"13","text":"Moses ga helekai gi Dimaadua, “Goe ne daa mai gi daha digau aanei mo Egypt gi o mogobuna. Digau Egypt ma ga longono dau mee dela ne hai ang gi au daangada aanei,14.13 Exodus 32.11-14"},{"book":"Numbers","chapter":"14","verse":"14","text":"gei digaula ga hagi anga gi digau ala e noho i tenua deenei. Nia daangada aanei la gu longono ginaadou bolo Goe, Meenei Dimaadua, le e madalia gimaadou, i dau hai dela e hanaga hagammaa i mua madau golomada i di madagoaa dau baahi gololangi dela ma gaa noho i madau mua i nia laangi, be dau hai labelaa dela e hana i madau mua i di waduu gololangi i di aa, ge i di waduu ahi i di boo."},{"book":"Numbers","chapter":"14","verse":"15","text":"Malaa, Goe ma ga daaligi au daangada aanei huogodoo, gei digau tenua deenei ga longono ga helekai boloo,"},{"book":"Numbers","chapter":"14","verse":"16","text":"‘Dimaadua la deai ono mogobuna ai, belee wanga gi ana daangada tenua a Mee dela ne hagababa ang gi digaula, deelaa di mee ne hidi ai ei Mee ga daaligi digaula i lodo di anggowaa.’"},{"book":"Numbers","chapter":"14","verse":"17","text":"Meenei Dimaadua, Goe la gi haga modongoohia aga nia mahi o mogobuna, heia dau mee dela ne hagababa mai gi gimaadou i au helekai aanei,"},{"book":"Numbers","chapter":"14","verse":"18","text":"‘Go Au go Dimaadua, Au e manawa hila gi lala, e dumaalia, gei e aloho hua beelaa. Au e dumaalia ang gi nia huaidu mo di hai baahi o nia daangada, gei Au ga hagaduadua nia dama mo nadau dama gaa dae loo gi di tolu mo di haa adu dangada i nia huaidu o nadau damana.’14.18 Exodus 20.5-6; 34.6-7; Deuteronomy 5.9-10; 7.9-10"},{"book":"Numbers","chapter":"14","verse":"19","text":"Goe manawa dumaalia anga, gei dumaalia ang gi nia huaidu o digau aanei, be di hai o do aloho aamua dee odi, gadoo be dau hai dela guu hai ang gi digaula mai i di nadau hagatanga mai i Egypt.”14.19 Exodus 32.11-14"},{"book":"Numbers","chapter":"14","verse":"20","text":"Dimaadua ga helekai, “Au gu dumaalia ang gi digaula, be dau hai dela ne dangi mai."},{"book":"Numbers","chapter":"14","verse":"21","text":"Gei Au e hagamodu i dogu ingoo mo ogu madamada dela e haga honu henuailala, boloo:"},{"book":"Numbers","chapter":"14","verse":"22","text":"Deai dahi dangada i mehanga digau aanei e mee di ulu gi lodo tenua deenei ai. Ma e aha maa digaula guu mmada gi ogu mogobuna mo ogu madamada ala ne hai i lodo Egypt mo lodo di anggowaa, gei digaula gu hai baahi mai gi di Au haga logowaahee, ge hagalee hagalongo mai gi di Au."},{"book":"Numbers","chapter":"14","verse":"23","text":"Digaula hagalee loo e ulu gi lodo tenua deenei dela gu hagababa ko Au ang gi nadau damana mmaadua. Deai dahi dangada i ginaadou ala ne haga balumee Au, e ulu gi lodo ai.14.23 Hebrews 3.18"},{"book":"Numbers","chapter":"14","verse":"24","text":"Dagu dangada hai hegau go Caleb dela ne haga modongoohia aga dana hagadilinga mouli gee mo di manawa dahi mai gi di Au, deenei dagu mee gaa lahi a mee gi lodo tenua dela ne hagadina go mee, gei dono madawaawa ga hai mee gi tenua deelaa.14.24 Joshua 14.9-12"},{"book":"Numbers","chapter":"14","verse":"25","text":"Digau Amalek mo digau Canaan e noho dolomeenei i nia gowaa baba, malaa, daiaa gei goodou ga hagatanga gaa huli gi muli laa lodo di anggowaa gi di Malua o Aqaba14.25 Di ingoo di tai deenei i nnelekai Hebrew go Yam Suph dono hadinga bolo di Tai o nia Aalek.”"},{"book":"Numbers","chapter":"14","verse":"26","text":"Dimaadua ga helekai gi Moses mo Aaron,"},{"book":"Numbers","chapter":"14","verse":"27","text":"“Dehee di waalooloo o digau dogologo huaidu aanei i di nadau hai tamu Au? Au guu buhi i dagu hagalongolongo gi nadau helekai hai baahi."},{"book":"Numbers","chapter":"14","verse":"28","text":"Wanga ina agu helekai gi digaula aanei boloo, ‘Au gu hagamodu i dogu ingoo bolo Au gaa hai adu gi goodou go tagadilinga la hua dela gu longono e Au mai i godou baahi. Ko Au go Dimaadua dela e helehelekai."},{"book":"Numbers","chapter":"14","verse":"29","text":"Goodou gaa mmade, gei godou huaidina la ga modoho i lodo di anggowaa deenei, idimaa i di godou helekai hai baahi mai gi di Au. Deai dahi dangada i goodou e madua nia ngadau e madalua gaa huli gi nua e ulu gi lodo tenua deelaa ai.14.29 Hebrews 3.17"},{"book":"Numbers","chapter":"14","verse":"30","text":"Au gu hagamodudahi ogu lodo bolo Au ga haga noho goodou i tenua deelaa, gei deai dahi dangada i goodou e ulu ai, dela hua go Caleb mo Joshua."},{"book":"Numbers","chapter":"14","verse":"31","text":"Goodou gu helehelekai bolo godou dama gaa kumi i tauwa, aanei go digaula ala ga haga ulu ko Au gi lodo tenua dela guu bae go goodou gi daha. Digaula ga hai mee gi tenua deelaa."},{"book":"Numbers","chapter":"14","verse":"32","text":"Gei goodou, goodou e hai loo gii mmade i lodo di anggowaa deenei."},{"book":"Numbers","chapter":"14","verse":"33","text":"Godou dama la gaa hai nia hagaloohi siibi, ga heehee i lodo di anggowaa i nia ngadau e mada haa, deelaa di hui ni di godou de hagalongo, gaa dae loo gi goodou huogodoo ma gaa mmade.14.33 Nnegau 7.36"},{"book":"Numbers","chapter":"14","verse":"34","text":"Goodou gaa kae di hagaduadua i godou huaidu i lodo nia ngadau e mada haa, di ngadau e dahi ang gi di laangi e dahi i nia laangi mada haa ala ne hagadina ai tenua deelaa go goodou, bolo gi modongoohia ai goodou di hai o dagu hai baahi adu gi goodou."},{"book":"Numbers","chapter":"14","verse":"35","text":"Au e hagamodu bolo Au gaa hai di mee deenei ang gi digau huaidu huogodoo ala e buni bolo ginaadou e hai baahi mai gi di Au. Goodou huogodoo la gaa mmade i lodo di anggowaa deenei, ko Au go Dimaadua dela e helehelekai.’”"},{"book":"Numbers","chapter":"14","verse":"36","text":"Nia daane a Moses ala ne hagau belee hagadina tenua deelaa, la ne lloomoi gaa hai nadau helekai tilikai, deelaa ne hidi ai digau Israel gu hai tamu Dimaadua mo di hai baahi ang gi Mee."},{"book":"Numbers","chapter":"14","verse":"37","text":"Gei Dimaadua ga daaligi digau hagau aanei gi di magi gii mmade."},{"book":"Numbers","chapter":"14","verse":"38","text":"Mai digau hagadina e madangaholu maa lua aalaa, aalaa hua go Caleb mo Joshua ala ne dubu, digi mmade."},{"book":"Numbers","chapter":"14","verse":"39","text":"Di madagoaa Moses ne haga modongoohia ang gi digau Israel nia helekai a Dimaadua aanei, gei digaula gu daamada gu manawa gee huoloo."},{"book":"Numbers","chapter":"14","verse":"40","text":"Ga hooaga heniheni loo dono daiaa, digaula gaa hula belee hai henua gi di gowaa gonduu, ga helekai, “Gidaadou gaa hula gi di gowaa Dimaadua ne hagababa mai gi gidaadou. Gidaadou gu iloo bolo gidaadou la gu ihala.”"},{"book":"Numbers","chapter":"14","verse":"41","text":"Moses ga helekai, “Ma di aha dela e de hagalongo ai goodou gi Dimaadua dolomeenei? Goodou hagalee maaloo!"},{"book":"Numbers","chapter":"14","verse":"42","text":"Goodou hudee hula, idimaa, Dimaadua hagalee madalia goodou. Goodou ga haga magedaa go godou hagadaumee."},{"book":"Numbers","chapter":"14","verse":"43","text":"Goodou ma ga heebagi gi digau Amalek mo digau Canaan, goodou gaa mmade. Idimaa goodou gu huli gi daha mo Dimaadua, deenei gaa hidi ai ei Mee ga hagalee madalia goodou.”"},{"book":"Numbers","chapter":"14","verse":"44","text":"Digaula gu hula hua gi hongo tenua gonduu, ma e aha maa Tebedebe o di Hagababa Dimaadua mo Moses digi hagatanga gi daha mo lodo di waahale laa deelaa."},{"book":"Numbers","chapter":"14","verse":"45","text":"Malaa, digau Amalek mo digau Canaan ala nogo noho i tenua gonduu deelaa, guu hula gu heebagi gi digaula, gu haga magedaa digaula, gu waluwalu digaula gaa dae loo gi Hormah."}]}