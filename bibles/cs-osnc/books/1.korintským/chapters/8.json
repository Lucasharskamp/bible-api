{"data":[{"book":"1. Korintským","chapter":"8","verse":"1-3","text":"Tázali jste se také, zda křesťan smí jíst maso ze zvířat obětovaných při pohanských obřadech. Jsme zajedno v tom, že každý z nás má o Bohu a jeho vůli nějaké poznání. Pouhé vědomosti a vytříbený úsudek však často vedou jen k domýšlivosti. Kdo nehledá nic jiného než vědění a poznatky, jedná v podstatě sobecky. Láska však směřuje k druhému člověku, buduje vzájemné vztahy."},{"book":"1. Korintským","chapter":"8","verse":"4","text":"Pokud jde o maso obětované z pohanských obětí, víme, že Bůh je jenom jeden, a modly tudíž naprosto nic neznamenají."},{"book":"1. Korintským","chapter":"8","verse":"5","text":"Jestli se jim také říká „bůh“ – a takových „bůžků“ je celá řada, to na věci nic nemění."},{"book":"1. Korintským","chapter":"8","verse":"6","text":"My známe jednoho Boha, našeho Otce, od něhož všechno pochází a jemuž patříme i my. A máme jen jediného Pána, Ježíše Krista, který dal život všemu – a také nám."},{"book":"1. Korintským","chapter":"8","verse":"7","text":"Ne všichni však dospěli k tomuto poznání. Někteří nedávno sami uctívali modly, a proto v tomto mase dosud cítí příchuť modloslužby. Svědomí ovlivňované ještě pohanskou minulostí, jim to pak ovšem vyčítá."},{"book":"1. Korintským","chapter":"8","verse":"8","text":"Je pravda, že jídlo nám u Boha ceny nedodá ani neubere, nic jím nezískáme ani neztratíme."},{"book":"1. Korintským","chapter":"8","verse":"9","text":"Ale musíte být opatrní, aby se váš svobodný postoj nestal příčinou poklesku jiných, slabších."},{"book":"1. Korintským","chapter":"8","verse":"10","text":"Když tě totiž někdo vidí dělat něco, co sám pokládá za nesprávné, může být tvým příkladem sveden dělat totéž – proti hlasu svého vlastního svědomí!"},{"book":"1. Korintským","chapter":"8","verse":"11","text":"A tak se tvé poznání může stát neštěstím pro tvého slabšího bratra, za kterého Kristus zemřel."},{"book":"1. Korintským","chapter":"8","verse":"12","text":"Připravovat takto bratrovo svědomí o klid a vyvolávat v něm konflikt je proto nejen nelaskavé vůči bratrovi, ale urážlivé i vůči Kristu."},{"book":"1. Korintským","chapter":"8","verse":"13","text":"Jestliže by tedy moje jídlo mělo být příčinou bratrova pádu, raději se toho jídla zřeknu, než bych bratrovi ublížil."}]}