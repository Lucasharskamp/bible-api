{"data":[{"book":"Yɛtɛ sɔtɔɛ","chapter":"3","verse":"1","text":"Munsa bitanyi Yetiro nan nu na Madiyan sɛrɛxɛdubɛ ra. Munsa naxa Yetiro xa xurusee xanin wula i yire makuye, han a sa Ala xa geya Xorebe li."},{"book":"Yɛtɛ sɔtɔɛ","chapter":"3","verse":"2","text":"Mɛnni Alatala xa malekɛ naxa mini a ma wuri bili lanmadi ma, naxan radɛxɛxi. Munsa naxa a mato, tɛ nu na na wuri bili ma, kɔnɔ wuri bili mu ganxi."},{"book":"Yɛtɛ sɔtɔɛ","chapter":"3","verse":"3","text":"Munsa naxa a fala a yɛtɛ ma, «N xa n makɔrɛ yi kaabanako ra, n xa a kolon munfe ra wuri bili lanma mu ganxi.»"},{"book":"Yɛtɛ sɔtɔɛ","chapter":"3","verse":"4","text":"Alatala to Munsa to a makɔrɔxi wuri bili ra alako a xa a igbɛ, a naxa a xili kelife na wuri bili ma, «Munsa, Munsa!» Munsa naxa a ratin, «N tan nan ya.»"},{"book":"Yɛtɛ sɔtɔɛ","chapter":"3","verse":"5","text":"Ala naxa a masen a bɛ, «I naxa i makɔrɛ be ra. Sankirie ba, barima i tixi yire sɛniyɛnxi nan ma.»"},{"book":"Yɛtɛ sɔtɔɛ","chapter":"3","verse":"6","text":"A man naxa a masen, «I baba Marigi Ala na n tan na, Iburahima, Isiyaga, nun Yaxuba Marigi Ala.» Munsa to na mɛ, a naxa a yatagi makoto, barima a nu gaaxuxi Ala matofe ra."},{"book":"Yɛtɛ sɔtɔɛ","chapter":"3","verse":"7","text":"Alatala man naxa yi masenyi ti Munsa bɛ, «N bara n ma ɲama xa tɔɔrɛ to Misira bɔxi ma. N bara e wa xui mɛ e xa konyiya kui. N ɲɛngi saxi e xa tɔɔrɛ xɔn ma."},{"book":"Yɛtɛ sɔtɔɛ","chapter":"3","verse":"8","text":"N goroxi na nan ma, n xa fa e bade Misirakae yi ra, n xa e raso bɔxi fanyi ma, lude gbegbe na dɛnnaxɛ. Xiɲɛ nun kumi gbo naa, Kanaankae, Xitikae, Amorikae, Perisikae, Hiwikae nun Yebusukae xɔnyi."},{"book":"Yɛtɛ sɔtɔɛ","chapter":"3","verse":"9","text":"Yakɔsi Isirayilakae wa xui bara n li. N man bara ɲaxankatɛ to Misirakae naxan dɔxɔfe e ma."},{"book":"Yɛtɛ sɔtɔɛ","chapter":"3","verse":"10","text":"Siga, n bara i xɛɛ Firawuna xɔn, i xa n ma ɲama Isirayila ramini Misira.»"},{"book":"Yɛtɛ sɔtɔɛ","chapter":"3","verse":"11","text":"Munsa naxa a fala Ala bɛ, «Mixi mɔɔli mundun na n tan na, n xa siga Firawuna ma Isirayilakae raminife ra Misira?»"},{"book":"Yɛtɛ sɔtɔɛ","chapter":"3","verse":"12","text":"Ala naxa a yaabi, «Won birin na a ra. I na gɛ ɲama raminide Misira bɔxi ma, wo fama n batude yi geya nan fari. Na findima tɔnxuma ra, fa a fala, n tan yati nan i xɛɛxi.»"},{"book":"Yɛtɛ sɔtɔɛ","chapter":"3","verse":"13","text":"Munsa naxa a fala Ala bɛ, «N na sa a fala Isirayilakae bɛ, ‹Wo benbae Marigi Ala nan n xɛɛxi wo ma,› e fa sa n maxɔrin i xili ma, n yaabi mundun fima e ma?»"},{"book":"Yɛtɛ sɔtɔɛ","chapter":"3","verse":"14","text":"Ala naxa a masen Munsa bɛ, «N na ‹naxan na› na. I xa Isirayilakae yaabi, ‹Ala naxan na, a bara n xɛɛ wo ma.›»"},{"book":"Yɛtɛ sɔtɔɛ","chapter":"3","verse":"15","text":"Ala man naxa a masen Munsa bɛ, «I fama wɔyɛnde yi ki nɛ Isirayilakae bɛ, ‹Wo benba Iburahima, Isiyaga, nun Yaxuba Marigi Alatala, Ala naxan na, na nan n xɛɛxi wo ma.› N xili nan na ki abadan, n wama mixi birin xa n xili na ki nɛ tɛmui birin."},{"book":"Yɛtɛ sɔtɔɛ","chapter":"3","verse":"16","text":"Sa Isirayila kuntigie malan, i a fala e bɛ, ‹Wo benba Iburahima, Isiyaga, nun Yaxuba Marigi Alatala bara mini n ma. A bara a masen n bɛ, «N bara fe to e naxan dɔxɔfe wo ma Misira."},{"book":"Yɛtɛ sɔtɔɛ","chapter":"3","verse":"17","text":"N bara natɛ tongo wo raminife ra Misira wo xa tɔɔrɛ kui. N xa wo xanin Kanaankae, Xitikae, Amorikae, Perisikae, Hiwikae, nun Yebusukae xɔnyi, xiɲɛ nun kumi xɛlɛma dɛnnaxɛ.»›»"},{"book":"Yɛtɛ sɔtɔɛ","chapter":"3","verse":"18","text":"«Isirayila kuntigie na gɛ i xui ramɛde, wo sigama nɛ Misira mangɛ yire a falafe ra, ‹Isirayilakae Marigi Alatala bara fa muxu fɔxɔ ra. I xa muxu sago sa muxu xa fɛɛɲɛn saxan ɲɛrɛ raba gbengberenyi ma, alako muxu xa sɛrɛxɛe ba muxu Marigi Alatala bɛ.›"},{"book":"Yɛtɛ sɔtɔɛ","chapter":"3","verse":"19","text":"N a kolon Misira mangɛ mu tinma wo lude wo xa siga, xa n mu n sɛnbɛ masen a bɛ."},{"book":"Yɛtɛ sɔtɔɛ","chapter":"3","verse":"20","text":"Na kui n fe magaaxuxie rabama nɛ Misirakae ra, n e tɔɔrɔ kaabanakoe ra. Na dangi xanbi, e xa mangɛ tinma nɛ wo xa siga."},{"book":"Yɛtɛ sɔtɔɛ","chapter":"3","verse":"21","text":"N man a ragirima nɛ Misirakae xa wo ki, alako wo naxa siga wo bɛlɛxɛ igeli ra."},{"book":"Yɛtɛ sɔtɔɛ","chapter":"3","verse":"22","text":"Isirayila ginɛ birin xa e dɔxɔboore Misirakae makula yirabase gbeti nun xɛɛma daaxie ra, a nun sosee, wo naxee soma wo xa die ma. Na kui wo harige bama nɛ Misirakae yi ra.»"}]}