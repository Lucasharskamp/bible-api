{"data":[{"book":"Jovu","chapter":"6","verse":"1","text":"Elifasi'ma anagema hutegeno Jopu'a amanage huno kenona hunte'ne."},{"book":"Jovu","chapter":"6","verse":"2","text":"Hagi nasuzampima mani'noa zamofo kna'ane hazenke zani'amofo kna'anema sigerire'ma erinte'za kazasina,"},{"book":"Jovu","chapter":"6","verse":"3","text":"maka hagerinkenafi kaseparamimofo kna'a agateresine. E'inama hu'nea zankura nagra nagesa antahi so'e osu ame'ama hu'na rama'a kea hu'noe."},{"book":"Jovu","chapter":"6","verse":"4","text":"Na'ankure Hihamu'ane Anumzamo'a keve nahetrege'na masenogeno ana keveraminte'ma fre'nea avuatga zamo'a nazeri haviza nehie. Ana nehigeno nazeri koro'ma hu'zantamima Anumzamo'ma huntegeno e'nea zamo'a navuga emanimpi huneno nazeri korora nehie."},{"book":"Jovu","chapter":"6","verse":"5","text":"Hagi afi donki afu'mo'zane bulimakao afu'mo'za trazama me'nege'zama nene'za krafa nosaze."},{"book":"Jovu","chapter":"6","verse":"6","text":"Hagi hagema ontegeno'ma hagama osu ne'zana vahe'mo'za amnea negahazafi? Nama amu'amofo efeke'amo'a haga hugahifi?"},{"book":"Jovu","chapter":"6","verse":"7","text":"Nagra e'inahu' ne'zama avako'ma hu'zankura navresra nehie. E'inahu ne'zama nenogeno'a, amuti nagesa nehige'na ana nezama ne'zankura tusi nagonete."},{"book":"Jovu","chapter":"6","verse":"8","text":"E'igu Anumzamo'a nunamuni'a nentahino, nagesama nentahua zana hunantesiegu nave'nesie."},{"book":"Jovu","chapter":"6","verse":"9","text":"Anumzamo'a nare hapati'nige'na fruresina knare nehigeno, Anumzamo'a azana rusuteno nahege'na fruresina knare hisine."},{"book":"Jovu","chapter":"6","verse":"10","text":"Knazampi mani'ne'na natagura nehuanagi, nazeri knare hugahie. Na'ankure knazampima mani'ne'na Ruotge'ma Hu'nemofona kea huhavizana huonte'noe."},{"book":"Jovu","chapter":"6","verse":"11","text":"Hankave'ni'a omne'neanki'na hanaveti'na mani'ne'na ama ananknazana eri'na ovugosue. Akohena mani'ne'na ama ana knafima ufre hankaveni'a omnetfa hie."},{"book":"Jovu","chapter":"6","verse":"12","text":"Hanavenimo'a havegna huno hanavenentake higeno, navufgamo'a bronsimo'ma hiaza hu'nefi?"},{"book":"Jovu","chapter":"6","verse":"13","text":"Hagi nagra'a naza hugara nosugeno, ama ana knazama agatere kankmuna omnetfa hie."},{"book":"Jovu","chapter":"6","verse":"14","text":"Hagi Hihamu'ane Anumzamofoma korora hunontesnia vahe'mo'agi, rone'amo'ma knafima mani'nenigeno'a knare avu'ava huntegahie."},{"book":"Jovu","chapter":"6","verse":"15","text":"Hagi nenafugatma tamagra, hagegema hu'nea tinkagomupi ko'ma rigeno tusi tima hageno eteno, ko'ma rusegeno'ma ame huno'ma taneankna vahe mani'naze."},{"book":"Jovu","chapter":"6","verse":"16","text":"Hagi zagemo'ma aisima teze'ze higenoma, tima hageno'ma eviankna vahe mani'naze."},{"book":"Jovu","chapter":"6","verse":"17","text":"Hianagi ana timo'a ra zagema regeno'a neranegeno, tusi amuhoma higeno'a, tima eneviretira taneno hagege nehie."},{"book":"Jovu","chapter":"6","verse":"18","text":"Hagi fenozama zagorema netraza vahe'mo'za (Karivani) hagege ka'ma kokampima enevu'za tinku'ma zamavesige'zama umani fru hu'zama tima nenaku'ma hazana, timo'a tanenege'za tinkura huge'za fri'naze."},{"book":"Jovu","chapter":"6","verse":"19","text":"Hagi Tema kumateti fenozama zagore'ma netraza vahe'mo'zama enevu'za ana krahopima tinku'ma kazana tina omnene. Hagi Siba kumateti vahe'mo'zanena enevu'za ana tina negahune hu'za amuhara hu'nazanagi onke'naze."},{"book":"Jovu","chapter":"6","verse":"20","text":"Hagi zamagra ana tina enevifi hu'zama ome kazana ana timo'a tanegeno, ana tima negahunema hu'za amuha'ma hu'za e'naza zamo'a amnezankna hu'ne."},{"book":"Jovu","chapter":"6","verse":"21","text":"Hagi menina tamagoana timoma taneaza huta naza hugara osaze. Na'ankure nagri'ma eme nagazana, tusi knaza eri'na mani'nogeta, tusi tamagogogu nehaze."},{"book":"Jovu","chapter":"6","verse":"22","text":"Nagra mago'mokagura hu'na nagri nagi erinka muse'za amio hu'na huge, magomokagura hu'na fenonka'afintira mago'azana erinka knazampintira atesinka navro hu'na hu'nofi?"},{"book":"Jovu","chapter":"6","verse":"23","text":"Hagi ha' vahe'nimofo zamazampintira nagu'vazio hu'na huge, kefo vahetmimofo zamazampintira nagu'vazio hu'na mago'mokagura osu'noe."},{"book":"Jovu","chapter":"6","verse":"24","text":"Hagi akoheno'ma mani'zana rempi hunaminke'na kea osu' akohe'na mani'neno. Hagi havizama hu'ne'nua zana naveri hiho."},{"book":"Jovu","chapter":"6","verse":"25","text":"Tamage nanekema hu'zamo'a tusi katagrigahie. Hianagi keha'ma rezamo'a, nanknare'za erifore hugahie?"},{"book":"Jovu","chapter":"6","verse":"26","text":"Tamagrama tamagesa antahi'zana, tagrama huna ke antahino amage antegahie huta nehuta, knazampima mani'ne'na nazama huzanku'ma nehakoa vahe'mo'na nanekea eri amne hazageno zahoknara nehio?"},{"book":"Jovu","chapter":"6","verse":"27","text":"Ana nehutma satu zokago reta negeta, megusa mofavreramine, ronetaminena zagore zamatregahaze."},{"book":"Jovu","chapter":"6","verse":"28","text":"Hianagi menina muse nehuta kama nageho, tamagri tamavufina nagra havige nehufi?"},{"book":"Jovu","chapter":"6","verse":"29","text":"Tamagra havigea huta kumi hune huta nazeri haviza hu kea osiho. Na'ankure nagra mago hazenkea osu'noe."},{"book":"Jovu","chapter":"6","verse":"30","text":"Tamagrama tamagesama antahi'zana, nagra havige nehufi? Nagra fatgo zane knare zanena ke'na antahi'na osugahufi?"}]}