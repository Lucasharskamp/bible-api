{"data":[{"book":"Abbootii Murtii","chapter":"3","verse":"1","text":"Saboonni Waaqayyo Israaʼeloota waraana Kanaʼaan keessatti deemsifame kam iyyuu irratti hirmaatanii hin beekin hunda qoruuf jedhee idduma isaan turanitti hambise kanneenii dha;"},{"book":"Abbootii Murtii","chapter":"3","verse":"2","text":"innis akka Israaʼeloonni kanaan dura waraana keessatti hirmaatanii hin beekin muuxannoo argataniif waan kana godhe;"},{"book":"Abbootii Murtii","chapter":"3","verse":"3","text":"kanneen utuu hin baʼin achumatti hafanis: bulchitoota Filisxeemotaa shanan, Kanaʼaanota hunda, Siidoonotaa fi Hiiwota Tulluu Baʼaal Hermoonii jalqabanii hamma balbala Hamaatitti gaarran Libaanoon gubbaa jiraatanii dha."},{"book":"Abbootii Murtii","chapter":"3","verse":"4","text":"Isaan kunneen warra Israaʼeloonni ajaja Waaqayyoo kan inni karaa Museetiin abbootii isaaniif kennee ture sana eeguu fi eeguu baachuu isaanii ittiin qoramanii ilaalamaniif hambifamanii dha."},{"book":"Abbootii Murtii","chapter":"3","verse":"5","text":"Kanaafuu Israaʼeloonni Kanaʼaanota, Heetota, Amoorota, Feerzota, Hiiwotaa fi Yebuusota gidduu jiraatan."},{"book":"Abbootii Murtii","chapter":"3","verse":"6","text":"Isaanis intallan jaraa fuudhan; intallan ofii isaanii immoo ilmaan isaaniitti heerumsiisan; waaqota isaaniis ni waaqeffatan."},{"book":"Abbootii Murtii","chapter":"3","verse":"7","text":"Israaʼeloonni fuula Waaqayyoo duratti waan hamaa hojjetan; Waaqayyo Waaqa isaanii irraanfatanii Baʼaalii fi Asheeraa waaqeffatan."},{"book":"Abbootii Murtii","chapter":"3","verse":"8","text":"Aariin Waaqayyo Israaʼelootatti bobaʼe; kanaafuu mootii Phaadaan Arraam Kuushan-Rishaataayimitti dabarsee isaan gurgure; Israaʼeloonnis waggaa saddeeti isa jalatti bulan."},{"book":"Abbootii Murtii","chapter":"3","verse":"9","text":"Waaqayyo garuu yeroo isaan gara isaatti iyyatanitti nama isaan furu tokko jechuunis obboleessa Kaaleb quxisuu, Otniiʼeel ilma Qenaz sana akka inni isaan furuuf kaaseef."},{"book":"Abbootii Murtii","chapter":"3","verse":"10","text":"Hafuurri Waaqayyoo isa irra buʼe; kanaafuu inni abbaa murtii Israaʼelootaa taʼee duulaaf baʼe. Waaqayyos Kuushan-Rishaataayim mooticha Phaadaan Arraam sana dabarsee harka Onniiʼelitti kenne; innis isa moʼate."},{"book":"Abbootii Murtii","chapter":"3","verse":"11","text":"Kanaafuu biyyi sun hamma Otniiʼeel ilmi Qenaz duʼutti waggaa afurtama nagaa argate."},{"book":"Abbootii Murtii","chapter":"3","verse":"12","text":"Ammas Israaʼeloonni fuula Waaqayyoo duratti waan hamaa hojjetan; sababii isaan waan hamaa kana hojjetaniif Waaqayyo akka Egloon mootiin Moʼaab harka isaa isaanitti cimsuuf dabarsee isaan kenne."},{"book":"Abbootii Murtii","chapter":"3","verse":"13","text":"Innis Amoonotaa fi Amaaleqoota walitti qabatee Israaʼeloota waraane; isaanis Magaalaa Meexxii qabatan."},{"book":"Abbootii Murtii","chapter":"3","verse":"14","text":"Israaʼeloonni waggaa kudha saddeet Egloon mootii Moʼaab jalatti bulan."},{"book":"Abbootii Murtii","chapter":"3","verse":"15","text":"Israaʼeloonni ammas gara Waaqayyootti iyyatan; innis nama isaan furu tokko jechuunis Eehuud nama harka bitaachaa, ilma Geeraa sana gosa Beniyaam keessaa isaanii kaase. Israaʼeloonnis akka inni Egloon mootii Moʼaab sanaaf gibira geessu Naaʼodin ergan."},{"book":"Abbootii Murtii","chapter":"3","verse":"16","text":"Eehuudis goraadee gama lamaan qara qabu kan meetira walakkaa dheeratu tolfatee uffata isaa jalaan tafa mirgaatti hidhate."},{"book":"Abbootii Murtii","chapter":"3","verse":"17","text":"Gibira sana Egloon mooticha Moʼaab namicha akka malee furdaa ture sanaaf dhiʼeesse."},{"book":"Abbootii Murtii","chapter":"3","verse":"18","text":"Naaʼod erga gibira sana dhiʼeessee booddee namoota baataniifii dhufan geggeesse."},{"book":"Abbootii Murtii","chapter":"3","verse":"19","text":"Inni garuu iddoo dhagaan baafamu kan Gilgaal biratti argamu bira gaʼee duubatti deebiʼuudhaan, “Yaa mootii ani waan dhoksaatti sitti himu tokko qaba” jedhe."},{"book":"Abbootii Murtii","chapter":"3","verse":"20","text":"Utuu mootichi kutaa mana isaa iddoo qabbanaaʼaa tokko kophaa isaa taaʼee jiruu Eehuud itti dhiʼaatee, “Ani ergaa Waaqa biraa siif ergame qaba” jedheen. Egloonis teessoo isaa irraa ol kaʼe;"},{"book":"Abbootii Murtii","chapter":"3","verse":"21","text":"Eehuud harka isaa bitaa diriirsee tafa mirga isaa irraa goraadee luqqifatee garaa mootichaa keessa fullaase."},{"book":"Abbootii Murtii","chapter":"3","verse":"22","text":"Qabannoon isaas utuu hin hafin garaa seenee sibiilli isaa duubaan baʼe. Naaʼod goraadicha garaa mootichaa keessaa hin buqqifne; moorris goraadee sana haguugee ture."},{"book":"Abbootii Murtii","chapter":"3","verse":"23","text":"Ergasiis Eehuud Egloonitti balbala cufee karaa borootiin baʼee qajeele."},{"book":"Abbootii Murtii","chapter":"3","verse":"24","text":"Erga Eehuud deemee booddee tajaajiltoonni mootichaa dhufan; balbala kutaa mana ol aanuus akkuma inni cufamee jirutti argan. Isaanis, “Tarii inni mana boolii gad taaʼee jira taʼa” jedhan."},{"book":"Abbootii Murtii","chapter":"3","verse":"25","text":"Hamma dadhabanittis eegan; garuu waan inni utuu balbala hin banin tureef furtuu fudhatanii balbala banan. Kunoo gooftaan isaanii duʼee lafa irra diriiree ture."},{"book":"Abbootii Murtii","chapter":"3","verse":"26","text":"Utuma isaan dhaabatanii eegaa jiranuu Eehuud fagaatee deeme. Karaa lafa dhagaan itti soofamuutiin darbee gara Seʼiiraatti baqate."},{"book":"Abbootii Murtii","chapter":"3","verse":"27","text":"Innis yommuu achi gaʼetti biyya gaaraa Efreem keessatti malakata afuufe; Israaʼeloonnis hooggantummaa isaatiin biyya gaaraa sana irraa isa wajjin gad buʼan."},{"book":"Abbootii Murtii","chapter":"3","verse":"28","text":"Eehuudis, “Diina keessan Moʼaabin Waaqayyo dabarsee harka keessanitti isinii kenneeraatii na duukaa buʼaa!” jedheen. Isaanis malkaa Yordaanos kan gara Moʼaabitti geessu sana qabatanii nama tokko illee achiin darbuu dhowwan."},{"book":"Abbootii Murtii","chapter":"3","verse":"29","text":"Yeroo sanatti Moʼaabota hundi isaanii jajjaboo fi humna qabeeyyii taʼan kuma kudhan fixan; namni tokko iyyuu isaan jalaa hin baane."},{"book":"Abbootii Murtii","chapter":"3","verse":"30","text":"Gaafa sana Moʼaab harka Israaʼelitti galfamte; biyyattiinis waggaa saddeettamaaf nagaa argatte."},{"book":"Abbootii Murtii","chapter":"3","verse":"31","text":"Eehuuditti aanee Shamgaar ilmi Anaat kaʼe; innis ulee ittiin qotiyyoo tuttuqaniin Filisxeemota dhibba jaʼa fixe. Akkasiinis Israaʼeloota baraare."}]}