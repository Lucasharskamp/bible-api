{"data":[{"book":"Rapar Mar Chik","chapter":"10","verse":"1","text":"E kindeno Jehova Nyasaye nowachona niya, “Paa kite ariyo machal gi mane okwongo ka, mondo ibi ira e got kendo ilos Sanduk bao."},{"book":"Rapar Mar Chik","chapter":"10","verse":"2","text":"Abiro ndiko e kitego weche mane ni e kite mopa mokwongo mane itoyo, eka iketgi e sandugno.”"},{"book":"Rapar Mar Chik","chapter":"10","verse":"3","text":"Omiyo ne aloso Sandug Muma gi yiend siala, mine apayo kite ariyo machal gi mane okwongo ka, eka ne adhi e got gi kite ariyogo katingʼo e lweta."},{"book":"Rapar Mar Chik","chapter":"10","verse":"4","text":"Jehova Nyasaye ne ondiko e kite mopagi weche mane ondikoe mokwongo, mane gin Chike Apar, mane owuoyogo kodu e got gi ei mach, e chiengʼ chokruok maler. Bangʼe Jehova Nyasaye nomiyagi."},{"book":"Rapar Mar Chik","chapter":"10","verse":"5","text":"Eka ne alor kaa e got mi aketo kite mopa mag chikego e sanduku mane aseloso mana kaka Jehova Nyasaye ne osechiko kendo gin kanyo nyaka chil kawuono."},{"book":"Rapar Mar Chik","chapter":"10","verse":"6","text":"(Jo-Israel nowuotho koa e sokni mag Jaakan nyaka Mosera; kanyo ema ne Harun othoe mi oike kendo Eliazar wuode nokawo tichne kaka jadolo."},{"book":"Rapar Mar Chik","chapter":"10","verse":"7","text":"Koa kanyo ne giwuotho ka gidhi Gudgoda ma gichopo nyaka Jotbatha, piny aore."},{"book":"Rapar Mar Chik","chapter":"10","verse":"8","text":"E kindeno Jehova Nyasaye ne oketo tenge oganda joka Lawi mondo otingʼ Sandug Muma mar singruok mar Jehova Nyasaye, mondo omi gichungʼ e nyim Jehova Nyasaye ka gitiyo tijene kendo ka gigwedho e nying Jehova Nyasaye nyaka chil kawuono."},{"book":"Rapar Mar Chik","chapter":"10","verse":"9","text":"Mano ema omiyo joka Lawi ok yud pokgi e kind jowetegi; nimar Jehova Nyasaye e pokgi mana kaka Jehova Nyasaye ma Nyasachu nowachonegi.)"},{"book":"Rapar Mar Chik","chapter":"10","verse":"10","text":"Koro ne asebet e got kuom ndalo piero angʼwen odiechiengʼ gotieno mana kaka ne atimo mokwongo mi Jehova Nyasaye ne ochako owinja kendo ok ne en dwarone mondo otieku."},{"book":"Rapar Mar Chik","chapter":"10","verse":"11","text":"Jehova Nyasaye ne owachona niya, “Dhiyo mondo itelne ji e yo mondo ukaw piny mane asesingora ni kweregi ni anamigi.”"},{"book":"Rapar Mar Chik","chapter":"10","verse":"12","text":"To koro sani, yaye Israel, en angʼo ma Jehova Nyasaye ma Nyasachu dwaro makmana miye luor kendo wuotho e yorene kendo hero tiyone gi chunyu duto kod ngimau duto."},{"book":"Rapar Mar Chik","chapter":"10","verse":"13","text":"Bende Jehova Nyasaye dwaro ni mondo urit buchene gi chikene ma amiyou kawuononi mondo okonyu."},{"book":"Rapar Mar Chik","chapter":"10","verse":"14","text":"Jehova Nyasaye ma Nyasachu e wuon polo kata polo man malo manade kaachiel gi piny kod gik moko duto manie iye."},{"book":"Rapar Mar Chik","chapter":"10","verse":"15","text":"Kata kamano Jehova Nyasaye norito kwereu nimar noherogi mi bangʼe noyiero mana un, nyikwagi e dier ogendini mamoko duto mondo ubed joge mana kaka pod un nyaka chil kawuono."},{"book":"Rapar Mar Chik","chapter":"10","verse":"16","text":"Chunyu mondo oter nyangu, kendo weuru wich teko."},{"book":"Rapar Mar Chik","chapter":"10","verse":"17","text":"Nimar Jehova Nyasaye ma Nyasachu en Nyasach nyiseche kendo Ruoth mar ruodhi; Nyasaye maduongʼ malich kendo ratego, ma ok dew wangʼ ngʼato kata kawo asoya."},{"book":"Rapar Mar Chik","chapter":"10","verse":"18","text":"Orito nyithind kiye kod mon ma chwogi otho kendo ohero jodak komiyogi chiemo kod lewni."},{"book":"Rapar Mar Chik","chapter":"10","verse":"19","text":"Nyaka uher jodak manie dieru nimar un bende ne un jodak e piny Misri."},{"book":"Rapar Mar Chik","chapter":"10","verse":"20","text":"Luoruru Jehova Nyasaye ma Nyasachu kendo utine. Rituru adiera mare ka ukwongʼoru e nyinge."},{"book":"Rapar Mar Chik","chapter":"10","verse":"21","text":"En ema nyaka umiye pak, nimar en Nyasachu ma osetimo timbe madongo kendo malich ma useneno gi wengeu."},{"book":"Rapar Mar Chik","chapter":"10","verse":"22","text":"Kwereu duto mane odhi e piny Misri noromo ji piero abiriyo, to koro Jehova Nyasaye ma Nyasachu osemiyo unyaa mangʼeny mana ka sulwe manie kor polo."}]}