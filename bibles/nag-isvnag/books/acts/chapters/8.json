{"data":[{"book":"Acts","chapter":"8","verse":"1","text":"Saul bhi Stephen ke morai dibole monjur korise, aru etu dinte Jerusalem te thaka girja te bisi dukh digdar ahise; aru sob biswasi khan Judea aru Samaria te alag-alag jai jaise, khali apostle khan he thakise."},{"book":"Acts","chapter":"8","verse":"2","text":"Biswasi manu khan pora Stephen laga gaw uthai loijai kene kobor dise, aru manu khan mon dukh korise."},{"book":"Acts","chapter":"8","verse":"3","text":"Kintu Saul girja khan ke biya kori bole kosis kori thakise; aru ghor-ghor te jai kene, mota aru maiki sobke dhori kene bondhi ghor te hali dise."},{"book":"Acts","chapter":"8","verse":"4","text":"Aru jun biswasi alag phale jai jaisele taikhan ja-a jaga sob te khushi laga khobor prochar kori thakise."},{"book":"Acts","chapter":"8","verse":"5","text":"Titia Philip Samaria sheher te jai kene manu khan ke Khrista laga kotha prochar kori dise."},{"book":"Acts","chapter":"8","verse":"6","text":"Aru Philip ki kotha prochar korise, taikhan mon dikene hunise, aru tai kori diya asurit kaam khan dikhise."},{"book":"Acts","chapter":"8","verse":"7","text":"Bisi manu bhitor te dusto atma khan thakise, aru eitu khan taikhan pora ulai jaise, jor pora hala kori kene. Bisi manu jothor aru lengra khan bhi changai paise."},{"book":"Acts","chapter":"8","verse":"8","text":"Aru etu sheher manu khan bisi khushi korise."},{"book":"Acts","chapter":"8","verse":"9","text":"Kintu ta te Simon koi kene ekjon manu thakise, tai jadu montor kori kene Samaria manu khan ke asurit kori dise, aru tai nijorke ekjon dangor manu ase koi thake."},{"book":"Acts","chapter":"8","verse":"10","text":"Aru sob Samaria manu chutu pora dangor tak tai laga kotha bhal pora huni thakise aru koise, “Etu manu logote Isor laga takot ase.”"},{"book":"Acts","chapter":"8","verse":"11","text":"Tai laga kotha manu khan hune, kelemane bisi homoi pora tai jadu montor kori kene manu khan ke asurit kaam dikhai thakise, etu karone taikhan tai laga kotha mani thakise."},{"book":"Acts","chapter":"8","verse":"12","text":"Kintu jitia taikhan Philip ke biswas korise, aru tai Isor laga rajyo kotha aru Jisu Khrista laga naam ke prochar korise, bisi mota aru maiki khan baptizma loise."},{"book":"Acts","chapter":"8","verse":"13","text":"Titia Simon nijor bhi biswas korise, aru tai baptizma loi kene Philip logote thaki jaise, aru jitia asurit kaam khan kora dikhise, tai bisi khushi paise."},{"book":"Acts","chapter":"8","verse":"14","text":"Jitia Jerusalem te thaka apostle khan Samaria pora Isor kotha loise koi kene hunise, taikhan nimite Peter aru John ke pathaise."},{"book":"Acts","chapter":"8","verse":"15","text":"Jitia Peter aru John ta te punchise, taikhan nimite prathana korise, taikhan Pobitro Atma pabo nimite."},{"book":"Acts","chapter":"8","verse":"16","text":"Kelemane Pobitro Atma taikhan logote aha nai, kintu taikhan Probhu Jisu naam pora khali baptizma he loi kene thaka karone."},{"book":"Acts","chapter":"8","verse":"17","text":"Titia Peter aru John taikhan uporte hath rakhi kene prathana kori dise, aru taikhan Pobitro Atma paise."},{"book":"Acts","chapter":"8","verse":"18","text":"Aru jitia Simon dikhise apostle khan manu laga uporte hath rakhile Pobitro Atma pai ase, tai apostle khan ke poisa dibole bisarise."},{"book":"Acts","chapter":"8","verse":"19","text":"Titia tai koise, “Moike bhi etu adhikar dibi, ta te moi jun uporte hath rakhibo tai Pobitro Atma pabo.”"},{"book":"Acts","chapter":"8","verse":"20","text":"Kintu Peter taike koise, tumi laga poisa tumi logote khotom hoi jabo, kelemane tumi Isor laga bordan poisa pora kini bole bhabi ase."},{"book":"Acts","chapter":"8","verse":"21","text":"Tumi laga yate eku bhag aru hisa nai, kelemane Probhu usorte tumi laga mon thik nohoi."},{"book":"Acts","chapter":"8","verse":"22","text":"Etu nimite mon ghura bhi aru biya bhabona pora ulabi, aru Probhu usorte prathana koribi, titia Tai pora tumi laga letera mon aru biya bhabona pora maph kori dibo pare."},{"book":"Acts","chapter":"8","verse":"23","text":"Kelemane moi dikhi ase tumi laga biya bhabona aru paap pora bandi thaka mon to.”"},{"book":"Acts","chapter":"8","verse":"24","text":"Titia Simon koise, “Probhu logot moi nimite prathana kori dibi, apuni pora ki koise etu moi uporte nahibole nimite.”"},{"book":"Acts","chapter":"8","verse":"25","text":"Jitia taikhan Isor kotha koi dise aru sakhi korise, Peter aru John wapas Jerusalem te jaise, aru Samaria manu laga bosti khan te jai kene Isor laga kotha prochar korise."},{"book":"Acts","chapter":"8","verse":"26","text":"Titia Probhu laga sorgodoth Philip logote kotha korise, aru koise, “Uthibi aru dakshin laga rasta jun to Jerusalem hoi kene Gaza te jai ta te jabi.”- Etu rasta balu laga jaga pora jai."},{"book":"Acts","chapter":"8","verse":"27","text":"Titia tai uthi kene jaise. Aru ta te Ethiopia laga ekjon hijira manu thakise, tai ekjon dangor adhikar chola manu thakise, tai Candace, Ethiopia laga rani laga dhun sampoti sa-a manu asele, aru tai mohima kori bole Jerusalem te jai thakise."},{"book":"Acts","chapter":"8","verse":"28","text":"Aru tai laga ghora gaari te bohi kene wapas ghor te jai thakise, aru Isaiah bhabobadi laga kitab porhi thakise."},{"book":"Acts","chapter":"8","verse":"29","text":"Titia Atma pora Philip ke koise, “Jai kene ghora gari usorte bohibi.”"},{"book":"Acts","chapter":"8","verse":"30","text":"Titia Philip tai usorte polaikene jaise, aru Tai Isaiah bhabobadi laga kitab porhi thaka hunise, aru koise, “Tumi ki porhi ase etu bujhi pai ase?”"},{"book":"Acts","chapter":"8","verse":"31","text":"Titia tai koise, “Moi kineka janibo, jitia tak moike kunba pora nashikai?” Titia tai Philip ke ghora gari te bohi bole matise."},{"book":"Acts","chapter":"8","verse":"32","text":"Etiya jun to kitab Ethiopia manu pora porhi thakise etu eneka thakise,"},{"book":"Acts","chapter":"8","verse":"33","text":"Tai laga bisar sorom khilai dikene Tai usor pora loi jaise."},{"book":"Acts","chapter":"8","verse":"34","text":"Titia hijira pora Philip ke hudise, “Moi apuni ke anurodh kori ase, kun bhabobadi laga kotha koi ase, tai nijor laga koi ase, na dusra manu laga kotha koi ase?”"},{"book":"Acts","chapter":"8","verse":"35","text":"Titia Philip tai mukh khuli se, aru Isor kotha pora shuru kori kene, Jisu laga kotha taike prochar korise."},{"book":"Acts","chapter":"8","verse":"36","text":"Taikhan rasta te jai thaka homoi te pani thaka jagah ponchise, titia hijira pora koise, “Sabi, yate pani ase, moike baptizma lobole nimite ki pora rukhai ase?’”"},{"book":"Acts","chapter":"8","verse":"37","text":"Titia Philip pora koise, “Jodi tumi mon pora biswas kore, baptizma lobo pare.” Titia tai koise, “Moi biswas kore Jisu Khrista Isor laga chokra ase koi kene.”"},{"book":"Acts","chapter":"8","verse":"38","text":"Titia tai ghora gari ke rukhibole hukum dise. Aru Philip aru hijira duijon panite namikene jaise, aru Philip pora taike baptizma dise."},{"book":"Acts","chapter":"8","verse":"39","text":"Jitia taikhan pani pora ulai ahise, Probhu laga Atma pora Philip ke loi jaise, titia hijira taike aru dikha nai, kintu tai bisi khushi pora jai jaise."},{"book":"Acts","chapter":"8","verse":"40","text":"Kintu Philip to Azotus te ahise, aru pura jagate tai jaise, jitia tak tai Caesarea puncha nai, tai sob sheher khan te jai kene Isor laga kotha prochar korise."}]}