{"data":[{"book":"1 कुरिन्थियों","chapter":"10","verse":"1","text":"ओ साथी विश्वासियो, आऊँ चाऊँआ कि तुसे लोक तिना गल्ला खे याद करो कि आसा रे सब बाप-दादे बादल़ो ते थाले थे और सब के सब समुद्रो रे बीचा ते पार ऊईगे"},{"book":"1 कुरिन्थियों","chapter":"10","verse":"2","text":"आसे ये बोली सकूँए कि जिंयाँ आसे प्रभु यीशुए रे विश्वासी ऊणे खे बपतिस्मा लया तिंयाँ ई तिने लोके बी बादल़ो रे और समुद्रो रे मूसे रा बपतिस्मा लया।"},{"book":"1 कुरिन्थियों","chapter":"10","verse":"3","text":"और सबी एक ई आत्मिक रोटी खाई।"},{"book":"1 कुरिन्थियों","chapter":"10","verse":"4","text":"और सबी एक ई आत्मिक पाणी पिया, कऊँकि सेयो तेसा आत्मिक चट्टानी ते पियो थे, जो तिना साथे-साथे चलो थी और से चट्टान मसीह था।"},{"book":"1 कुरिन्थियों","chapter":"10","verse":"5","text":"पर परमेशर तिना बीचा ते कई जणेया ते खुश नि ऊआ, इजी री बजअ ते सेयो सुनसाण जगा रे मरी गे।"},{"book":"1 कुरिन्थियों","chapter":"10","verse":"6","text":"यो सब गल्ला आसा खे चेतावणी ए कि जेड़ा आसा रे बाप-दादेया लाल़च कित्तेया, तेड़ा आसे बुरी चीजा रा लाल़च नि करुँ"},{"book":"1 कुरिन्थियों","chapter":"10","verse":"7","text":"और ना तुसे मूर्तिया खे पूजणे वाल़े बणो, जेड़ा कि तिना बीचा ते कई जणे बणी गे थे, जेड़ा पवित्र शास्त्रो लिखी राखेया, “लोक खाणे-पीणे बैठे और खेलणे-कूदणे ऊठे।”"},{"book":"1 कुरिन्थियों","chapter":"10","verse":"8","text":"ना आसे व्याभिचार करुँ, जेड़ा तिना बीचा ते कई जणे कित्तेया, और एकी दिनो रे तेई हजार लोक मरी गे।"},{"book":"1 कुरिन्थियों","chapter":"10","verse":"9","text":"ना ई आसा खे प्रभु परखणा चाईयो, जेड़ा तिना बीचा ते कई जणे कित्तेया और सापो रे जरिए नाश कित्ते।"},{"book":"1 कुरिन्थियों","chapter":"10","verse":"10","text":"ना ई तुसे कुड़कुड़ाओ, जिंयाँ तिना बीचा ते कई जणे कुड़कुड़ाए और नाश करने वाल़े स्वर्गदूतो रे जरिए नाश कित्ते"},{"book":"1 कुरिन्थियों","chapter":"10","verse":"11","text":"पर तिना पाँदे बीती रिया सेयो सारिया गल्ला चिह्न थिया और सेयो आसा री चेतावणिया खे लिखी राखिया जो दुनिया रे आखरी बखतो रे रओए।"},{"book":"1 कुरिन्थियों","chapter":"10","verse":"12","text":"इजी री खातर जो ये समजोआ कि आऊँ विश्वासो रे मजबूत ए, से चौकस रओ। केथी एड़ा नि ओ कि रूड़ी जाओ।"},{"book":"1 कुरिन्थियों","chapter":"10","verse":"13","text":"तुसे केसी एड़ी परीक्षा रे नि पड़े, जो मांणूआ रे सईणे ते बारे ओ। पर परमेशर विश्वासो जोगा ए और तेस तुसे सामर्था ते बारे परीक्षा रे नि पड़ने देणे, बल्कि परीक्षा साथे-साथे तिजी ते बचणे री बाट बी परमेशरो तुसा खे देणी, ताकि तुसे सईन करी सको।"},{"book":"1 कुरिन्थियों","chapter":"10","verse":"14","text":"इजी बजअ ते ओ मेरे साथी विश्वासियो, मूर्तिपूजा ते बचे रे रओ।"},{"book":"1 कुरिन्थियों","chapter":"10","verse":"15","text":"आऊँ अक्लमंद जाणी की तुसा खे बोलूँआ तिजी रे बारे रे सोचो कि से ठीक ए कि नि।"},{"book":"1 कुरिन्थियों","chapter":"10","verse":"16","text":"से धन्यवादो रा कटोरा, जेस पाँदे आसे धन्यवाद करुँए, क्या आसा खे मसीह रे खूनो दे साजेदार नि बणांदा? से रोटी जो आसे तोड़ुएं, क्या आसा खे मसीह रे शरीरो दे साजेदार नि बणांदा?"},{"book":"1 कुरिन्थियों","chapter":"10","verse":"17","text":"कऊँकि एक ई रोटी ए, तो आसे बी जो बऊत ए, एक शरीर ए, कऊँकि आसे सब तेसा एक ई रोटिया रे इस्सेदार ओऊँए।"},{"book":"1 कुरिन्थियों","chapter":"10","verse":"18","text":"जो शरीरो ते तो इस्राएली ए, तिना री रवाजा खे देखो। जेबे सेयो लोक बेदिया पाँदे चढ़ाई री बलिया खे खाओए तो सेयो परमेशरो री आराधना रे इस्सेदार बणी जाओए। ईंयां ई जो लोक मूर्तिया पाँदे चढ़ाई राखी रोटी खाओए तो सेयो मूर्तिया री पूजा रे बी इस्सा लओए।"},{"book":"1 कुरिन्थियों","chapter":"10","verse":"19","text":"फेर मेरे बोलणे रा क्या मतलब ए? क्या ये कि मूर्तिया रे आगे कित्तेया रा बलिदान कुछ आए, या मूर्ति कुछ आए? ना।"},{"book":"1 कुरिन्थियों","chapter":"10","verse":"20","text":"बल्कि ये कि दूजी जाति जो मूर्तिया खे बलिदान करोई, से परमेशरो खे निए, पर दुष्टात्मा खे बलिदान करोए और आऊँ नि चांदा कि तुसे दुष्टात्मा रे सहभागी ओ।"},{"book":"1 कुरिन्थियों","chapter":"10","verse":"21","text":"तुसे प्रभुए रे कटोरे और दुष्टात्मा रे कटोरे, दूँईं ते नि पी सकदे। तुसे प्रभुए री मेज और दुष्टात्मा री मेज, दूँईं रे साजे नि ऊई सकदे।"},{"book":"1 कुरिन्थियों","chapter":"10","verse":"22","text":"जे तुसे लोक एड़ा करोए तो पक्का ई प्रभुए खे रोष दलाऊँए। याद राखो कि तुसे प्रभुए ते बढ़ी की तागतबर निए?"},{"book":"1 कुरिन्थियों","chapter":"10","verse":"23","text":"जे तुसा बीचा ते कोई ये बोलो, “माखे सब कुछ करने री जाज़त ए” पर सब कुछ तुसा खे ठीक निया। तुसे बोलोए, “माखे सब कुछ करने री जाज़त ए,” पर सब कुछ फाईदे रा निए।"},{"book":"1 कुरिन्थियों","chapter":"10","verse":"24","text":"कोई आपणी ई पलाईया खे नि टोल़ो, बल्कि ओरी री बी।"},{"book":"1 कुरिन्थियों","chapter":"10","verse":"25","text":"जो कुछ कसाईया रे गे बिकोआ, से खाओ और विवेको री बजअ ते कुछ नि पूछो।"},{"book":"1 कुरिन्थियों","chapter":"10","verse":"26","text":"पवित्र शास्त्र बोलोआ, “कऊँकि तरती और तरतिया रे जो कुछ बी ए सब कुछ प्रभुए रा ईए।”"},{"book":"1 कुरिन्थियों","chapter":"10","verse":"27","text":"जे अविश्वासिया बीचा ते कोई तुसा खे निऊँदा देओ और तुसे जाणा चाओए, तो जो कुछ तुसा सामणे राखेया जाओआ सेई खाओ और विवेको री बजअ ते कुछ नि पूछो।"},{"book":"1 कुरिन्थियों","chapter":"10","verse":"28","text":"पर जे कोई तुसा खे बोलो कि ये तो मूर्तिया खे बलि कित्ती री चीज ए, तो तेस बताणे वाल़े री बजअ ते और विवेको री बजअ ते नि खाओ।"},{"book":"1 कुरिन्थियों","chapter":"10","verse":"29","text":"मेरा मतलब, तुसा रे आपणे विवेको ते निए पर दूजे मांणूए रे विवेको ते ए। मेरी आजादी कऊँ केसी दूजे मांणूए री बजअ ते परखी जाओ।"},{"book":"1 कुरिन्थियों","chapter":"10","verse":"30","text":"जे आऊँ धन्यवादो री प्रार्थना करी की रोटिया रे साजा ओऊँआ, तो मां पाँदे दोष कऊँ लगाया जाओआ। जेतेखे मैं परमेशरो रा धन्यवाद करी राखेया।"},{"book":"1 कुरिन्थियों","chapter":"10","verse":"31","text":"तो तुसे चाए खाओ, चाए पियो, चाए जो कुछ करो, सब कुछ परमेशरो री महिमा खे करो।"},{"book":"1 कुरिन्थियों","chapter":"10","verse":"32","text":"तुसे ना तो यहूदी और ना दूजी जातिया खे और ना ई परमेशरो री मण्डल़िया खे ठोकरा री बजअ बणो।"},{"book":"1 कुरिन्थियों","chapter":"10","verse":"33","text":"आऊँ बी सबी गल्ला रे सबी खे खुश राखणे री कोशिश करूँआ और आँऊ आपणे पले नि, पर ओरी रे पले रा त्यान राखूँआ ताकि सेयो उद्धार पाओ।"}]}