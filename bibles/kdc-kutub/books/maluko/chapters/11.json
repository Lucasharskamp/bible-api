{"data":[{"book":"Maluko","chapter":"11","verse":"1","text":"Viwavikile behi na Yelusalemu, habehi na mabuga ga Betifage na Betania kuna Ulugongo lwa Mizeituni, Yesu kawatuma wanahina zake wabili wamulongolele."},{"book":"Maluko","chapter":"11","verse":"2","text":"Kawalongela, “Gendeni kuna ikijiji kili kuulongozi wenu, mwahengila momvika mwana wa kihongwe kafungigwa, nayo yang'hali hanakweligwa na munhu. Mfunguleni mumgale hano."},{"book":"Maluko","chapter":"11","verse":"3","text":"Munhu yoyose yahawauza habali motenda avo, mulongeleni Mndewa komulonda, nayo kombweza sambi baha.”"},{"book":"Maluko","chapter":"11","verse":"4","text":"Wanahina waja wachola wamvika mwana wa kihongwe kafungigwa hana ulwivi lwa ng'anda uilola na nzila. Viwakalile omfungula,"},{"book":"Maluko","chapter":"11","verse":"5","text":"wanhu wemile aho wawauza, “Motenda choni, habali momfungula ikihongwe?”"},{"book":"Maluko","chapter":"11","verse":"6","text":"Wawedika kamba Yesu viyawalongele, wanhu waja wawaleka wachole."},{"book":"Maluko","chapter":"11","verse":"7","text":"Wamgala imwana wa ikihongwe kwa Yesu, watandika viwalo vao mumgongo wa ikihongwe, Yesu kakwela uchanha."},{"book":"Maluko","chapter":"11","verse":"8","text":"Wanhu wengi wanzanza viwalo vao mnzila, na wayagwe wabena mibunho wayanzanza mnzila."},{"book":"Maluko","chapter":"11","verse":"9","text":"Wanhu wakalile kuchugu na kuulongozi wa Yesu wakemelela, “Imulungu yatogolwe! Mndewa Imulungu yamtambikile ayo yokwiza kwa twaga jake!"},{"book":"Maluko","chapter":"11","verse":"10","text":"Imulungu yautambikile undewa ukwiza wa mndewa Daudi, muhenga wetu! Imulungu yeli uchanha ng'hani yatogolwe!”"},{"book":"Maluko","chapter":"11","verse":"11","text":"Yesu kavika Yelusalemu, kachola kuna Ing'anda ya Imulungu, kawegesela kuno na kuno. Lakini kwavija zuwa dikala dihongile, Yesu kachola Betania na wanahina zake longo na wabili."},{"book":"Maluko","chapter":"11","verse":"12","text":"Imitondo yake, viwakalile osegela Betania, Yesu kakala na nzala."},{"book":"Maluko","chapter":"11","verse":"13","text":"Kwa kutali Yesu kajona biki da mtini dikalile na mijani mingi, avo kadicholela yalole kamba kodaha kupata tunda jojose lakini viyavikile aho honile tunda jojose, ila majani gaiyeka, kwavija haukalile msimu wa kulela."},{"book":"Maluko","chapter":"11","verse":"14","text":"Yesu kadilongela biki da mtini, “Munhu sikuyaje tunda jojose kumwako kabili!”"},{"book":"Maluko","chapter":"11","verse":"15","text":"Viwavikile Yelusalemu, Yesu kachola kuna Ing'anda ya Imulungu. Kasonga kuwawinga wanhu wose wakalile ogula na kuchuuza vinhu. Kazibidula meza za wanhu wakalile ovunja sente na vigoda va wanhu wakalile ochuuza njiwa."},{"book":"Maluko","chapter":"11","verse":"16","text":"Kawagomesa sikuwasole kinhu chochose kubitila kuna Ing'anda ya Imulungu."},{"book":"Maluko","chapter":"11","verse":"17","text":"Abaho kawafundiza, “Yandikigwa mna Gamaandiko Gang'alile, ‘Ng'anda yangu yokuwa kae ya kupulila kwa wanhu wa isi zose.’ Lakini mweye moitenda mhango ya wabavi!”"},{"book":"Maluko","chapter":"11","verse":"18","text":"Wakulu wa walava nhosa na wafundiza Malagizo ga Musa viwahulike vivo, wasonga kuzahila nzila ya kumkoma Yesu, lakini wamdumba, kwavija lunhu lwa wanhu lukanganya mafundizo gake."},{"book":"Maluko","chapter":"11","verse":"19","text":"Viivikile ichungulo, Yesu na wanahina zake wasegela kudibuga."},{"book":"Maluko","chapter":"11","verse":"20","text":"Imitootondo yake, viwakalile obita mnzila wajona biki dija da mtini dinyala gogodaa!"},{"book":"Maluko","chapter":"11","verse":"21","text":"Petulo kakumbuka kija kilawilile, kamulongela Yesu, “Mfundiza, lola, dibiki da mtini diudiduwile dinyala!”"},{"book":"Maluko","chapter":"11","verse":"22","text":"Yesu kawedika, “Mumtogole Imulungu."},{"book":"Maluko","chapter":"11","verse":"23","text":"Nowalongela ukweli, munhu yoyose yahakilongela kigongo kino, Ng'oka ukayase mbahali na hakona shaka muumoyo wake lakini kotogola kiyolonga cholawilila, na Imulungu komtendela."},{"book":"Maluko","chapter":"11","verse":"24","text":"Avo nowalongeleni, mwahampula Imulungu kinhu chochose, togoleni kamba mubokela, mogweleligwa chochose chonda mupule."},{"book":"Maluko","chapter":"11","verse":"25","text":"Mwahampula Imulungu geleni kumgongo nzambi ziwawatendele wanhu, ili Tataenu yeli kuulanga nayo yazigele kumgongo nzambi zenu zimutendile."},{"book":"Maluko","chapter":"11","verse":"26","text":"Kamba hamuzigela kumgongo nzambi za wanhu ziwawatendele, na Tataenu yeli kuulanga honda yazigele kumgongo bule nzambi zenu zimutendile.”"},{"book":"Maluko","chapter":"11","verse":"27","text":"Wavika kabili Yelusalemu, Yesu viyakalile kogenda kuna Ing'anda ya Imulungu, wakulu wa walava nhosa na wafundiza Malagizo ga Musa na wavele wamcholela,"},{"book":"Maluko","chapter":"11","verse":"28","text":"wamuuza, “Vino kotenda gano gose kwa udahi gani? Nani yakugwelele udahi wa kutenda gano?”"},{"book":"Maluko","chapter":"11","verse":"29","text":"Yesu kawedika, “Na niye nowauza mbuli imoja, mwahanidika, baho nowalongeleni notenda gano kwa udahi gani."},{"book":"Maluko","chapter":"11","verse":"30","text":"Nongeleni, udahi wa Yohana wa kubatiza ulawa kwa Imulungu hebu kwa wanhu?”"},{"book":"Maluko","chapter":"11","verse":"31","text":"Wasonga kuilongela, “Twahalonga, ‘Ulawa kwa Imulungu,’ kotuuza, ‘Habali hamumtogole Yohana?’"},{"book":"Maluko","chapter":"11","verse":"32","text":"Lakini twahalonga, ‘Ulawa kwa wanhu,’” wawadumba wanhu, kwavija wanhu wamtogola Yohana kamba mtula ndagu wa Imulungu."},{"book":"Maluko","chapter":"11","verse":"33","text":"Avo wamwidika, “Siye hatujuwile.”"}]}