{"data":[{"book":"Luke","chapter":"8","verse":"1","text":"Aru eneka hoise, Jisu alag-alag sheher aru bosti te Isor laga rajyo laga kotha prochar kori kene jai thakise, aru Tai logote baroh jon chela khan bhi thakise,"},{"book":"Luke","chapter":"8","verse":"2","text":"aru kunba mahila khan bhi thakise jun khan dusto atma pora changai paise aru bemar pora bhal hoise. Mary, kunke Magdalene mate, jun laga gaw pora sat-ta bhoot khedaise;"},{"book":"Luke","chapter":"8","verse":"3","text":"aru Joanna, Chuza laga maiki, Herod raja laga imandar,aru Susanna; aru dusra manu khan kun Isor laga kaam nimite taikhan logote ki ase etu di thakise."},{"book":"Luke","chapter":"8","verse":"4","text":"Aru jitia bisi dangor manu laga bhir joma hoi thakise aru manu khan alag-alag nogor pora ahise, Jisu dristanto pora taikhan ke koise:"},{"book":"Luke","chapter":"8","verse":"5","text":"“Ekjon kheti kora manu bijon hissi bole jaise. Aru jitia tai bijon halise, kunba rasta te girise, aru theng pora chipai dise, aru akas te chiriya thaka khan pora khai dise."},{"book":"Luke","chapter":"8","verse":"6","text":"Aru kunba bijon pathor uporte girise, aru jitia dangor hoise, etu sukhi jaise, kelemane pathor uporte bisi patla mati thakise."},{"book":"Luke","chapter":"8","verse":"7","text":"Aru kunba bijon to kata majote girise, aru dangor bhi hoise, hoilebi kata pora dabai dise."},{"book":"Luke","chapter":"8","verse":"8","text":"Kintu kunba bijon to bhal matite girise, aru jitia etu dangor hoise, bisi dhan dhurise. “Etu kowa pichete, Tai awaj uthaikene koise, “Kun manu logot huni bole khan ase, tai huni lobi.”"},{"book":"Luke","chapter":"8","verse":"9","text":"Titia chela khan Taike hudise, “Etu dristanto laga ki motlob ase?”"},{"book":"Luke","chapter":"8","verse":"10","text":"Tai koise, “Tumikhan ke Isor he sorgo laga rajyo janibole dise, kintu dusra manu ke Moi dristanto pora koi, utu karone taikhan sai thakile bhi nadikha aru hunile bhi bujhi bole napare8.10 Mat. 4:11; Isa. 6:9-10..’"},{"book":"Luke","chapter":"8","verse":"11","text":"Etiya dristanto laga motlob eneka ase: bijon to Isor laga kotha ase."},{"book":"Luke","chapter":"8","verse":"12","text":"Rasta te gira bijon laga motlob kunba khan kotha hunise, kintu bhoot ahi kene mon pora bijon ke chingi loijai, etu pora taikhan biswas nokorile aru roikhya napabo."},{"book":"Luke","chapter":"8","verse":"13","text":"Aru pathor uporte bijon gira to kunba Isor laga kotha khushi pora hunise. Kintu tai laga jor to bhitor te jabo napare, aru olop homoi nimite biswas kore, aru porikha aha homoi te giri jai."},{"book":"Luke","chapter":"8","verse":"14","text":"Aru kata bhitor te gira bijon ase jun khan kotha hune, kintu duniya pora tani loi, dhun sampoti, rong tamash aru lalaj pora bandhi jai aru uthibole napare."},{"book":"Luke","chapter":"8","verse":"15","text":"Kintu bhal matite gira bijon khan taikhan ase kunkhan mon dikena Isor kotha ke hunise aru monte rakhise, aru thik pora dhuri rakhise aru pichete bhal guti dhore."},{"book":"Luke","chapter":"8","verse":"16","text":"Kun manu bhi saaki jolai kene bisna nichete narakhe. Kintu etu ke uporte rakhe, aru sob manu etu laga puhor dikhi bole pai."},{"book":"Luke","chapter":"8","verse":"17","text":"Eku bostu lukai kene rakhibo na paribo, kele koile puhor pora sob bostu dikhai dibo."},{"book":"Luke","chapter":"8","verse":"18","text":"Etu karone ki hune ase, jun manu logot bisi ase, tai arubi bisi pabo, aru kun manu logot komti ase, tai logote ki ase etu bhi loijabo.”"},{"book":"Luke","chapter":"8","verse":"19","text":"Pichete Jisu laga ama aru bhai khan Jisu usorte ahise, kintu taikhan Jisu thaka usorte jabo para nai kelemane manu laga bhir dangor thakise."},{"book":"Luke","chapter":"8","verse":"20","text":"Jisu ke manu khan khobor dise, “Apuni laga ama aru bhai khan bahar te rukhi ase, Apnike lok kori bole rukhi ase.”"},{"book":"Luke","chapter":"8","verse":"21","text":"Kintu Jisu Khrista taikhan ke jowab dise, “Ami laga ama aru bhai eitu khan ase jun manu Isor kotha hune aru kore.”"},{"book":"Luke","chapter":"8","verse":"22","text":"Etu ek din eneka hoise, Tai chela khan logote ekta naw te uthise, aru taikhan ke koise, “Ahibi amikhan nodi laga dusra phale jabo.” Aru taikhan bohi kene jaise."},{"book":"Luke","chapter":"8","verse":"23","text":"Naw te jai thaka homoi te Tai ghumai jaise. Etu homoi te dangor andhi ahise. Taikhan laga naw panite gushi bole shuru hoise aru taikhan moribo bhabi thakise."},{"book":"Luke","chapter":"8","verse":"24","text":"Taikhan Jisu ke uthaise aru koise, “Probhu! Probhu! Moi khan sob mori bole ase!” Kintu Tai uthikena hawa pani ke hukum korise, aru bisi shanti hoi jaise."},{"book":"Luke","chapter":"8","verse":"25","text":"Jisu taikhan ke koise, “Tumikhan laga biswas to kot te ase?” Aru taikhan bhoi pora asurit hoi kene majote ke koise, “Etu kun ase, Tai hawa aru pani ke hukum dise, aru taikhan manise?”"},{"book":"Luke","chapter":"8","verse":"26","text":"Pichete taikhan nodi paar kori kene Gerasenes, Galilee nodi usorte jaise."},{"book":"Luke","chapter":"8","verse":"27","text":"Aru jitia Jisu matite namise, ekjon manu bisi bhoot pora dhora sheher pora ahi kene Jisu ke lok paise. Bisi din pora tai gaw te kapra nalagai kene, ghor te bhi thakibo napari kene, koboristan te he thaki asele."},{"book":"Luke","chapter":"8","verse":"28","text":"Aru jitia tai Jisu ke dikhise, tai jor pora kandise, aru Tai age te girise aru jor pora hala kori kene koise, “Apuni moi logot ki kaam ase, Jisu, jinda Isor laga Putro? Moi anurodh kori ase, moike dukh nadibi.”"},{"book":"Luke","chapter":"8","verse":"29","text":"Jisu he dusto atma ke etu manu pora ulai jabole hukum dise. Bisi bar itu manu ke morai dibo nisena korise, loha laga rusi pora bandhi kene thakile bhi, manu khan pora bandhi rakhile bhi, sob rusi khan bhangai kene taike bhoot pora jongol te loijai thake."},{"book":"Luke","chapter":"8","verse":"30","text":"Titia Jisu pora taike hudise, “Tumi laga naam ki ase?” Tai jowab dise, “Legion,” kelemane bisi bhoot khan tai bhitor te thakise."},{"book":"Luke","chapter":"8","verse":"31","text":"Aru taikhan ke mora manu thaka jagate jabole hukum nadibi koi kene Taike anurodh korise."},{"book":"Luke","chapter":"8","verse":"32","text":"Aru etu usorte gahori khan tilla kinar te dana khai thakise, etu pora biya atma khan gahori bhitor te jabole nimite anurodh korise. Jisu pora eneka hobole dise."},{"book":"Luke","chapter":"8","verse":"33","text":"Aru bhoot khan manu pora ulaikene gahori bhitor te ghumai jaise, aru gahori sob pahar nichete giri kene mori jaise."},{"book":"Luke","chapter":"8","verse":"34","text":"Gahori pala manu khan etu dikhi kene sheher te polaikene khobor dise."},{"book":"Luke","chapter":"8","verse":"35","text":"Aru manu khan ki hoise etu sabole ahise, aru jun laga gaw pora biya atma ulai jaise, taike Jisu laga theng usorte bohi thaka dikhise, sapha kapra lagase aru bhal hoise aru etu saikene manu khan bhoi lagise."},{"book":"Luke","chapter":"8","verse":"36","text":"Aru jitia taikhan dikhise kineka bisi bhoot pora dhora manu to bhal hoise, taikhan pora jai kene itu laga khobor sobke dise."},{"book":"Luke","chapter":"8","verse":"37","text":"Aru Gerasenes laga sob manu khan bhoi lagi kene Jisu ke etu jaga pora jai jabole koise. Etu pichete, Tai naw te bohi kene wapas jai jaise."},{"book":"Luke","chapter":"8","verse":"38","text":"Jun manu pora biya atma khan ulaikene jaise, tai Jisu logote jabole anurodh korise, kintu Jisu pora taike wapas pathai kene koise,"},{"book":"Luke","chapter":"8","verse":"39","text":"“Tumi nijor ghor te jabi aru Isor ki kori dise etu jai kene koi dibi.” Tai pichete tai ghor te jaise, sob sheher te Jisu pora tai nimite ki kori dise etu prochar kori dise."},{"book":"Luke","chapter":"8","verse":"40","text":"Jitia Jisu ahise, sob manu khan taike salam korise, kelemane taikhan Taike rukhi thakise."},{"book":"Luke","chapter":"8","verse":"41","text":"Aru ta te ekjon manu thakise tai laga naam Jairus asele, tai mondoli laga cholawta thakise. Tai Jisu laga theng te giri jaise, aru Jisu ke tai laga ghor te ahibole anurodh korise."},{"book":"Luke","chapter":"8","verse":"42","text":"Tai laga ekjon baroh saal chukri mori bole asele aru jitia tai rasta te jai thakise, bisi manu khan tai logote joma hoi jaise."},{"book":"Luke","chapter":"8","verse":"43","text":"Ekjon mahila baroh saal pora khun jai thakise, tai dawai diya manu logote sob taka poisa kharcha korise, kintu kun bhi taike bhal kori bole pora nai."},{"book":"Luke","chapter":"8","verse":"44","text":"Tai piche pora jai kene manu majot pora Jisu laga kapra chuise, aru etu loge-loge te tai laga khun jai thaka rukhi jaise."},{"book":"Luke","chapter":"8","verse":"45","text":"Titia Jisu koise, “Kun pora Moike chuise?” Jitia sob manu chup thakise, Peter koise, “Probhu, bisi manu khan ahi kene Apuni ke chui ase.”"},{"book":"Luke","chapter":"8","verse":"46","text":"Kintu Jisu he koise, “Kunba Moike chuise, Moi jani ase, Moi pora hokti ulai jaise.”"},{"book":"Luke","chapter":"8","verse":"47","text":"Jitia mahila to luka bole napara hoise, tai bhoi pora kapi kene Jisu usorte girise. Sob manu usorte tai koi dise ki nimite tai Jisu ke choise, aru kineka tai ekbar pora bhal hoise."},{"book":"Luke","chapter":"8","verse":"48","text":"Jisu pora taike koise, “Swali, tumi laga biswas pora tumi bhal hoise. Shanti pora jabi.”"},{"book":"Luke","chapter":"8","verse":"49","text":"Aru Tai kotha koi thaka homoi te, synagogue laga kunba cholawta ghor pora ahise, aru koise, “Tumi laga swali to mori jaise. Sikhai diya manu ke aru dukh nadibi.”"},{"book":"Luke","chapter":"8","verse":"50","text":"Kintu jitia Jisu etu hunise, Tai eneka taike koise, “Bhoi na koribi; khali biswas koribi, aru tai changai hoi jabo.”"},{"book":"Luke","chapter":"8","verse":"51","text":"Aru jitia tai ghor te ahise, Tai kunke bhi bhitor te ahibole diya nai, khali Peter, John aru James, aru bacha laga ama aru baba ke he ahibole dise."},{"book":"Luke","chapter":"8","verse":"52","text":"Aru sob manu monte dukh kori kene tai nimite kandi thakise, “Nakandibi, tai mora nai, kintu ghumai ase.”"},{"book":"Luke","chapter":"8","verse":"53","text":"Kintu taikhan Taike hasi dise, swali to morise bhabikena."},{"book":"Luke","chapter":"8","verse":"54","text":"Kintu Jisu, tai laga hath to dhorise aru matikena koise, “Bacha, uthibi!”"},{"book":"Luke","chapter":"8","verse":"55","text":"Titia tai laga atma wapas ahise aru tai uthikena kiba khabole mangise."},{"book":"Luke","chapter":"8","verse":"56","text":"Tai laga ama aru baba asurit lagise, kintu Jisu pora taikhan ke ki hoise etu kunke bhi nakobi eneka koise."}]}