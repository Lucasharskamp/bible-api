{"data":[{"book":"PHILIPPIANS","chapter":"1","verse":"1","text":"A nau Paul, maaua ma Timothy ni tama e heheuna maa Jesus Christ.1.1 Acts 16.12"},{"book":"PHILIPPIANS","chapter":"1","verse":"2","text":"Nau e taku maa TeAtua taatou Tamana, ma TeAriki Jesus Christ ki roorosi hakaraaoi ki kootou ki nnoho laaoi kootou."},{"book":"PHILIPPIANS","chapter":"1","verse":"3","text":"Nau maraa e taratara hiahia i taku Atua i te kau saaita nau e maanatu ki kootou;"},{"book":"PHILIPPIANS","chapter":"1","verse":"4","text":"aa i te kau saaita nau e taku maa kootou raa, nau e taku ka hiahia"},{"book":"PHILIPPIANS","chapter":"1","verse":"5","text":"i te ara kootou ni tokonaki mai kiaa nau i aku hakaea te Lono Taukareka, kaamata mai iloo i te aso mua no tae mai ki te ssao nei."},{"book":"PHILIPPIANS","chapter":"1","verse":"6","text":"Nau e iloa hakaraaoi iloo maa TeAtua, Ttama ni kaamata te heheuna taukareka iloto naa ora kootou, ma ki heheuna peenaa i kootou ki ttonu hakaoti naa ora kootou i te aso Jesus Christ ma ki ahemai."},{"book":"PHILIPPIANS","chapter":"1","verse":"7","text":"Kootou e takkoto peenaa iloto taku hatumanava, teenaa e hanotonu koi ma te llee taku manava i kootou. I te aa i kootou ni tokonaki hakapaa mai kiaa nau i te heuna TeAtua ni kaumai kiaa nau i te saaita nei, i aa nau e moe iloto te hare karapusi nei aa i taku saaita hoki ni taka i haho ka hakaea te hakamaaoni te Lono Taukareka ki illoa hakaraaoi naa tama e lotu."},{"book":"PHILIPPIANS","chapter":"1","verse":"8","text":"TeAtua e iloa iaa nau, aa e lavaa te taratara atu maa nau e taratara maaoni, teenaa i taku saaita e taratara ma te llee taku manava i kootou nei raa, teenaa se tiputipu e au i te manava Jesus Christ tana tino."},{"book":"PHILIPPIANS","chapter":"1","verse":"9","text":"Nau e taku peelaa maa te manava laaoi kootou i telaa tama ki tipu ake lokoi, teenaa ki illoa maaoni kootou i te tiputipu e tonu aa ki hakamattoni kootou i naa vana kootou e hai."},{"book":"PHILIPPIANS","chapter":"1","verse":"10","text":"Teenaa ki ilotia kootou te tiputipu teelaa e taukareka. Aa i te aso Christ ma ki ahemai raa, naa ora kootou ma ki mataffua aa kootou ma ki see hai sara."},{"book":"PHILIPPIANS","chapter":"1","verse":"11","text":"Naa ora kootou ma ki kaatoa ki naa tiputtipu e ttonu maaoni teelaa Jesus Christ soko Ia e lavaa te kauatu. Naa vana nei e ssura ki hakanau te henua i te haimahi TeAtua."},{"book":"PHILIPPIANS","chapter":"1","verse":"12","text":"Aku taaina ma aku kave nei, nau e hiihai maa kootou ki illoa maa te lopo tama ni usuhia ka oomai no illoa hakaraaoi iloo i te Lono Taukareka i laatou ni kkite i naa vana ni ssura iaa nau."},{"book":"PHILIPPIANS","chapter":"1","verse":"13","text":"I te saaita nei raa, naa wasi katoo i te hare karapusi nei ma aaraa tama hakkaatoa i te kina nei ku illoa maa nau e tauhia i te hare karapusi nei i aa nau se tama e heheuna maa Christ.1.13 Acts 28.30"},{"book":"PHILIPPIANS","chapter":"1","verse":"14","text":"Aa i aa nau e moe i te hare karapusi nei raa, te mahi ana naa taaina ma naa kave taatou ku ffuri no taaohi hakaraaoi iloo ki naa hakataakoto laatou i TeAriki. Teenaa te see ppore laatou naa e tipu ake lokoi i naa saaita laatou e hakaea naa taratara TeAtua."},{"book":"PHILIPPIANS","chapter":"1","verse":"15","text":"Ni maaoni, aaraa tama i laatou ni hakaea naa tiputipu Christ i laatou e manava hakallika iaa nau, aa naa tama naa e mee koi ma ki hakatauttau laatou ma aaraa tama. Aaraa tama iaa e hakaea ma te hakataakoto e tonu maaoni."},{"book":"PHILIPPIANS","chapter":"1","verse":"16","text":"Naa tama naa e hakaea te Lono Taukareka raa ma te manava laaoi, i laatou e illoa maa TeAtua ni kaumai te heuna nei ki hakaea nau te hakamaaoni te Lono Taukareka."},{"book":"PHILIPPIANS","chapter":"1","verse":"17","text":"Aaraa tama iaa see hakaea naa tiputipu Christ ma te hakataakoto e tonu. Naa tama naa e hakaea are ma naa manava kailallao, e fiffai koi maa te lopo haaeo ki ssura iaa nau i taku saaita e moe iloto te hare karapusi nei."},{"book":"PHILIPPIANS","chapter":"1","verse":"18","text":"See hai vana e sara! Nau e hiahia koi i te tiputipu naa. Niaaina maa e tarataraina maa te hakataakoto e tonu aa seai maa see tonu, te tiputipu Christ koi ki tarataraina ki te henua. Nau ma ki taka koi ka hiahia,"},{"book":"PHILIPPIANS","chapter":"1","verse":"19","text":"i te aa i aa nau e iloa maa nau ma ki hakasaoria, teenaa i kootou e taku peenaa i aa nau aa i TeAitu Jesus Christ e tokonaki kiaa nau."},{"book":"PHILIPPIANS","chapter":"1","verse":"20","text":"Nau e noho hakaraaoi iloo ka mmata ki see napa nau i aku vana e mee nei, teenaa i te ssao nei aa i naa saaita katoo, nau ki seai iloo ki ppore te tarataraina a nau naa tiputipu Christ. Teenaa, niaaina maa nau koi ora aa seai maa nau ku oti te mate, Christ ma ki hakanauria i aku vana katoo e mee."},{"book":"PHILIPPIANS","chapter":"1","verse":"21","text":"I te aa, Christ naa ko taku ora. Aa ki mee nau e mate, te mee naa e taukareka iaa."},{"book":"PHILIPPIANS","chapter":"1","verse":"22","text":"Tevana iaa ki mee maa nau koi noho rooroa ake i te maarama nei raa, teenaa e mee maa nau ma ki mee te lopo heuna e taukalleka maa Christ. Teenei nau raa ku see iloa maa te tiputipu hea teelaa e taukareka."},{"book":"PHILIPPIANS","chapter":"1","verse":"23","text":"Nau ku see iloa i aku hurihuri i naa hakataakoto e lua nei. Nau e hiihai iloo ma ki tiiake nau te ora i te maarama nei, ki hano nau no noho ma Christ, i teenaa te mee e taukareka iloo iaa nau;"},{"book":"PHILIPPIANS","chapter":"1","verse":"24","text":"tevana iaa i te vasi ki lavaa nau te tokonaki ki kootou raa, e taukareka maa nau ki noho rooroa ake i te maarama nei."},{"book":"PHILIPPIANS","chapter":"1","verse":"25","text":"Nau e iloa hakaraaoi iloo i te mee nei, teenaa nau ma ki noho rooroa ake iloo i te maarama nei. Nau ma ki noho ake iloo ma kootou, ki hakattipu ake naa manava kootou ki fiaffia kootou."},{"book":"PHILIPPIANS","chapter":"1","verse":"26","text":"Teenaa, i taku saaita ma ki ahe atu hoki ki kootou raa, kootou ma ki hai ahu iaa nau, i te aa i naa ora kootou e hakapaa ma Jesus Christ."},{"book":"PHILIPPIANS","chapter":"1","verse":"27","text":"Te mee hakamaatua raa, teenaa te tiputipu naa ora kootou ki hanotonu ma i naa kauatu naa taratara te Lono Taukareka Jesus Christ raa ki tautari kootou. Aa ki mee nau e lavaa te hanatu no mmata i kootou raa, nau ma ki iloa maa kootou e tuu mmau ma te hakataakoto tokotasi, aa maa kootou e heheuna hakapaa ki illoa hakaraaoi iloo te henua i te Lono Taukareka."},{"book":"PHILIPPIANS","chapter":"1","verse":"28","text":"Kootou see mattaku i naa tama teelaa e hakatauttau ma kootou; kootou ki seai iloo ki ppore. Naa tama naa ma ki kkite maa laatou see ttae ki kootou, i teelaa ko TeAtua raa e tokonaki ki kootou ki haimahi kootou i aruna laatou."},{"book":"PHILIPPIANS","chapter":"1","verse":"29","text":"I te aa, i TeAtua ni hiihai maa kootou ki haia kootou naa heuna Christ, see mee maa kootou e illoa koi iaa Ia; kootou e hakallono isu hoki i kootou e tautari kiaa Ia."},{"book":"PHILIPPIANS","chapter":"1","verse":"30","text":"Teenei taatou ku llave hakapaa i naa haaeo nei. Teenei ko naa haaeo koi ni kkite kootou e hai mai ma nau imua, aa teenei koi llono kootou i aku hai i te saaita nei.1.30 Acts 16.19-40"}]}