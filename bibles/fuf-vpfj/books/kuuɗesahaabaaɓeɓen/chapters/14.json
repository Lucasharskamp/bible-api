{"data":[{"book":"KUUƊE SAHAABAAƁE ƁEN","chapter":"14","verse":"1","text":"Ɓay Puulusa e Barnabaasi hewtii Ikoniim, ɓe naatiri ka juulirde Yahuudiyankeeɓe ɓen. Noone no ɓe yewtiri non waɗi haa Yahuudiyankeeɓe ɗuuɗuɓe e *Gereekiyankeeɓe gomɗini."},{"book":"KUUƊE SAHAABAAƁE ƁEN","chapter":"14","verse":"2","text":"Kono Yahuudiyankeeɓe ɓe gomɗinaali ɗun ɓen ƴuuni ɓe wonaa Yahuudiyanke ɓen fii yo ɓen waɗu gomɗinɓe ɓen bone."},{"book":"KUUƊE SAHAABAAƁE ƁEN","chapter":"14","verse":"3","text":"Kono laatii, ɓe woni Ikoniim ko neeɓi, tawi hiɓe yewtiraynoo pellital fii Joomiraaɗo on, on Seeditantooɗo daaluyee mun sulfu on, himo newnannoo ɓe waɗirgol juuɗe maɓɓe ɗen maandeeji e kaawakeeji moƴƴi yi'otooɗi."},{"book":"KUUƊE SAHAABAAƁE ƁEN","chapter":"14","verse":"4","text":"Onsay yimɓe saare nden senditii, woɓɓe wontidi e Yahuudiyankeeɓe ɓen, woɓɓe kadi wontidi e *sahaabaaɓe ɓen."},{"book":"KUUƊE SAHAABAAƁE ƁEN","chapter":"14","verse":"5-6","text":"Ɓay Puulusa e Barnabaasi humpitike wonde Yahuudiyankeeɓe ɓen e ɓe wonaa Yahuudiyanke ɓen wondude e yeesooɓe maɓɓe ɓen immanike ɓe e feragol ɓe kaaƴe, ɓe tawi yo ɓe yahu, ɓe fattoyoo e ɗee ca'e jeyaaɗe e ndii leydi wi'eteendi Likayonii, ɗun ko Listaara e Derbata, e ca'e heeduɗe ɗon ɗen,"},{"book":"KUUƊE SAHAABAAƁE ƁEN","chapter":"14","verse":"7","text":"ɓe woni e waajagol ton fii Kibaaru Moƴƴo on."},{"book":"KUUƊE SAHAABAAƁE ƁEN","chapter":"14","verse":"8","text":"Tawi maaya-koyɗeejo no Listaara ɗon, heɓidaaɗo e boofoyaagal, mo yahaali haa hande,"},{"book":"KUUƊE SAHAABAAƁE ƁEN","chapter":"14","verse":"9","text":"tawi on no heɗii ko Puulusa yewtaynoo kon. Puulusa tenƴini mo, ndaari tawi himo mari gomɗinal sellinayngal mo."},{"book":"KUUƊE SAHAABAAƁE ƁEN","chapter":"14","verse":"10","text":"Onsay kanko Puulusa o ewnii, o wi'i: «Immo daroɗaa e hoore koyɗe maa ɗen!» Tun o hawtii nde wootere, o nangi jindugol."},{"book":"KUUƊE SAHAABAAƁE ƁEN","chapter":"14","verse":"11","text":"Ɓay ɓe yi'ii kon ko Puulusa waɗi, jamaa on ewnii e haala Likayonii, ɓe wi'i: «Allaaɓe ɓe mbaadi neɗɗanke tippike e men!»"},{"book":"KUUƊE SAHAABAAƁE ƁEN","chapter":"14","verse":"12","text":"Ɓe inni Barnabaasi Zafsa, Puulusa kaɲun Hermiisi, ɓay ko kanko joginoo kongol ngol."},{"book":"KUUƊE SAHAABAAƁE ƁEN","chapter":"14","verse":"13","text":"Onsay oo waɗoowo sadakaaji fii nduu allaaru maɓɓe wi'eteendu Zafsa, wondu ka yeeso saare, addi ga'i e *meetelli telen ka dambuɗe saare, tawi kanko e jamaa on hiɓe woniri waɗangol Puulusa e Barnabaasi sadaka."},{"book":"KUUƊE SAHAABAAƁE ƁEN","chapter":"14","verse":"14","text":"Ɓay sahaabaaɓe ɓen nanii ɗun, ɗun ko Barnabaasi e Puulusa, ɓe seeki dolokkaaji maɓɓe ɗin, ɓe wubbi, ɓe ukkitoyii e hakkunde jamaa on e hoore hiɓe sonkana yimɓe ɓen, wi'a:"},{"book":"KUUƊE SAHAABAAƁE ƁEN","chapter":"14","verse":"15","text":"«Ko honɗun waɗanton ɗun? Menen kadi ko men yimɓe wano mo'on! Meɗen waajorde on wa Kibaaru Moƴƴo fii ittugol on e ɗii piiji mehi, ruttoɗon e Alla Wuuruɗo on, on Taguɗo kammu e leydi e baharu e kala ko woni e mun."},{"book":"KUUƊE SAHAABAAƁE ƁEN","chapter":"14","verse":"16","text":"E ɗii jamaanuuji feƴƴuɗi, o accuno leƴƴi ɗin fow jokki faaleeji mun,"},{"book":"KUUƊE SAHAABAAƁE ƁEN","chapter":"14","verse":"17","text":"e hoore o accaali seeditorgol moƴƴere nde o waɗata nden, ɗun ko yeɗugol on ndiyan saaƴoojan iwrude ka kammu e saa'iiji moƴƴooji fii demal, e timminangol on neemaaji e hebbingol ɓerɗe mon ɗen welo-welo.»"},{"book":"KUUƊE SAHAABAAƁE ƁEN","chapter":"14","verse":"18","text":"Fii kala ɓe yewtirii non, ko karahan ɓe waawiri haɗirde ɓen yimɓe waɗangol ɓe sadakaaji."},{"book":"KUUƊE SAHAABAAƁE ƁEN","chapter":"14","verse":"19","text":"Onsay Yahuudiyankeeɓe iwri Antiyoosi-Pisidii e Ikoniim, ɓe murtini jamaa on, ɓe hawtiti, ɓe fiɗi Puulusa kaaƴe haa ɓe sikki o maayii, ɓe daasi mo, ɓe naɓi ka ɓaawo saare."},{"book":"KUUƊE SAHAABAAƁE ƁEN","chapter":"14","verse":"20","text":"Kono taalibaaɓe ɓen hundi mo, o immii, o naatiti ka saare. Bimbi nden ɲande kanko Puulusa e Barnabaasi ɓe yahi Derbata."},{"book":"KUUƊE SAHAABAAƁE ƁEN","chapter":"14","verse":"21","text":"Ɓay Puulusa e Barnabaasi waajike fii Kibaaru Moƴƴo on e nden saare haa ɓe heɓii taalibaaɓe ɗuuɗuɓe, onsay ɓe yiltitii e ɗee ca'e ɗoo, ɗun ko Listaara e Ikoniim e Antiyoosi-Pisidii."},{"book":"KUUƊE SAHAABAAƁE ƁEN","chapter":"14","verse":"22","text":"Ɓe wallitii taalibaaɓe ɓen fii tiiɗingol ɓerɗe maɓɓe ɗen, ɓe wakkilini ɓe e duumagol e gomɗinal ngal, ɓe wi'i ɓe: «Ko e nder tampereeji buy naateten ka *laamu Alla!»"},{"book":"KUUƊE SAHAABAAƁE ƁEN","chapter":"14","verse":"23","text":"Ɓe toɗɗanii *moftal kala ko wonana ɗun ardotooɓe. Ɓay ɓe gaynii hoorude toroo, ɓe halfini ɓe Joomiraaɗo mo ɓe gomɗini on."},{"book":"KUUƊE SAHAABAAƁE ƁEN","chapter":"14","verse":"24","text":"Ɓawto ɗun, ɓe taƴitoyi ngal diiwal Pisidii, ɓe yahi Pamfilii."},{"book":"KUUƊE SAHAABAAƁE ƁEN","chapter":"14","verse":"25","text":"Ɓay ɓe waajike fii daaluyee Alla on ka saare Pergii, onsay ɓe yahi Atalii."},{"book":"KUUƊE SAHAABAAƁE ƁEN","chapter":"14","verse":"26","text":"Ɓe bakii ɗon e laana fii yiltitagol Antiyoosi-Sirii, ka ɓe ƴettanoo ɗon ɓe halfinaa sulfu Alla on fii ɗee golle ɗe ɓe ari e laatinde ɗoo."},{"book":"KUUƊE SAHAABAAƁE ƁEN","chapter":"14","verse":"27","text":"Ɓay ɓe hewtii, ɓe mottindiri moftal ngal, ɓe fillitanii ɓe ko Alla waɗini ɓe kon fow, e ko honno o udditirani ɓe wonaa Yahuudiyanke ɓen dambugal gomɗinal ngal."},{"book":"KUUƊE SAHAABAAƁE ƁEN","chapter":"14","verse":"28","text":"Onsay ɓe wontidi e taalibaaɓe ɓen ɗon ko neeɓi."}]}