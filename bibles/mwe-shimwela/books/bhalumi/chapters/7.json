{"data":[{"book":"Bhalumi","chapter":"7","verse":"1","text":"Ashaapwanga, ngunabheleketa na mmanganyanji nkujimanyanga shalia ja a Musha, nkakumumanyanga kuti shalia jinakuntagwala mundu ali jwankoto?"},{"book":"Bhalumi","chapter":"7","verse":"2","text":"Tujile malinga bhakongwe bhalombilwe, bhanatabhwa na shalia mobha gowe ga gumi gwa ambuje bhabho, ikabheje ambuje mundu bhala bhawaga, shalia jikakwaatabha kabhili bhakongwebho."},{"book":"Bhalumi","chapter":"7","verse":"3","text":"Bhai monaga ambuje mundu bhali bhabhakoto, nilombwa na bhalume bhana, gwenego utwai, ikabheje bhalumebho bhawaga, bhakaatabhwa na shalia. Nkali bhalombwaga na bhalume bhana pangali utwai."},{"book":"Bhalumi","chapter":"7","verse":"4","text":"Na malinga mmanganyanji ashaapwanga, nkali mmanganyanji nshikujiwilanga shalia, kwa shiilu sha a Kilishitu nkupinga mmanganje bha bhene bhayushile bhala, nkupinga twaatendele a Nnungu indu ya mmbone."},{"book":"Bhalumi","chapter":"7","verse":"5","text":"Pabha, putwaliji nndamo ja kagulila indu ya nshiilu, ilokoli ya yambi guipundile kwa ligongo lya shalia, ilitenda liengo mwiilu yetu nikutupeleshela ku shiwo."},{"book":"Bhalumi","chapter":"7","verse":"6","text":"Ikabheje nnaino tugopwelwe nshalia, tuiwilile yatutabhaga ila, nkupinga tukombole ndamo ja ambi ja tumishila ya Mbumu, nngabha malinga bhukala putwatumishilaga shalia jijandishwe."},{"book":"Bhalumi","chapter":"7","verse":"7","text":"Bhai, tujile bhuli? Shaliaji ni yambi? Ng'oo! Pabha gwangali shalia nganaimanye yambi shili bhuli, nganakumanye kulokolila kaliji shalia jikanalugule, “Nnalokolile yangali ya mmbone.”"},{"book":"Bhalumi","chapter":"7","verse":"8","text":"Ikabheje yambi guikwete mashili ligongo lya amuli, gushitendile kila ilokoli nkati jangu. Pabha yambi gwangali shalia, iwile."},{"book":"Bhalumi","chapter":"7","verse":"9","text":"Numbe nne punaliji najwankoto gwangali shalia, ikabhe jikaishejepe shalia jila, yambi guiyushile na nne gung'wile."},{"book":"Bhalumi","chapter":"7","verse":"10","text":"Nne gumweni kuti, shalia jatumbilile kupeleshela gumi jila, jishipeleshela shiwo."},{"book":"Bhalumi","chapter":"7","verse":"11","text":"Pabha yambi shikakoleje mashili kwa ligongo lya shalia jila, gushindembile nimulaga."},{"book":"Bhalumi","chapter":"7","verse":"12","text":"Bhai shalia ja a Musha ni ja ukonjelo, na amuli jila, ni ja ukonjelo, na ja mmbone, na ja aki."},{"book":"Bhalumi","chapter":"7","verse":"13","text":"Bhai bhuli! Gene gali ga mmbone gala, nne nigabhone ga shiwo? Ng'oo! Ikabheje nkupinga shambi shibhoneshe ukoto kuti ni yambi, shialaya shiwo nkati jangu, kwa pitila lya mmbone lila, nkupinga kwa amuli jila, yambi ipunde nyata kaje."},{"book":"Bhalumi","chapter":"7","verse":"14","text":"Pabha tumumanyi kuti shalia ja a Musha shiumilo shakwe ni indu ikopoka Mmbumu jwa a Nnungu, ikabheje nne namundu jwa kagulila indu ya nshiilu, njiushwa muutumwa gwa yambi."},{"book":"Bhalumi","chapter":"7","verse":"15","text":"Pabha ngakushimanya shingutenda, shingupinga tenda shila, ngaatenda, ikabhe shingaapinga shila ni shingutenda."},{"book":"Bhalumi","chapter":"7","verse":"16","text":"Bhai monaga ngunakunda kuti shingutenda nngabha sha mmbone malinga shinatumbilile tenda, penepo ngunakunda kuti, shalia jila ni jammbone."},{"book":"Bhalumi","chapter":"7","verse":"17","text":"Bhai, nngabha nne namwene ngutenda shenesho, ikabhe yambi itama nkati jangu."},{"book":"Bhalumi","chapter":"7","verse":"18","text":"Pabha nimumanyi kuti, nkati jangu yani nshiilu shangu, shikaatama shindu sha mmbone. Numbe kupinga kutenda indu ya mmbone ngulipinga, ikabheje kutenda ngunalepela."},{"book":"Bhalumi","chapter":"7","verse":"19","text":"Pabha shene sha mmbone shingushipinga, ngaatenda, ikabheje shene shangali sha mmbone shingakushipinga ni shingutenda."},{"book":"Bhalumi","chapter":"7","verse":"20","text":"Bhai monaga shingakushipinga shila ni shingutenda, nngabha nne namwene ngutenda, ikabhe ni yambi itemi nkati jangu ila."},{"book":"Bhalumi","chapter":"7","verse":"21","text":"Bhai nijimanyi jene kweliji, pungupinga tenda shindu sha mmbone, shipali sha nyata shinguagula tenda."},{"book":"Bhalumi","chapter":"7","verse":"22","text":"Pabha ngunakwiinonyela shalia ja a Nnungu muntima gwangu."},{"book":"Bhalumi","chapter":"7","verse":"23","text":"Ikabheje nshiilu shangu ngunakujibhona shalia jina jinakomana na shalia ja lunda lwangu, nindenda ntumwa jwa shalia ja yambi, jitemi nshiilu shangu jila."},{"book":"Bhalumi","chapter":"7","verse":"24","text":"Nankulaga nangali malanga nne! Gani shandapule na shiilu sha shiwoshi?"},{"book":"Bhalumi","chapter":"7","verse":"25","text":"Ngunakwaatendela eja a Nnungu, pabha ngunatapulwa na a Yeshu Kilishitu bhakulungwa bhetu!"}]}