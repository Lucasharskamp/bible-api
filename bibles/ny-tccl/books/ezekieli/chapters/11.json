{"data":[{"book":"Ezekieli","chapter":"11","verse":"1","text":"Pamenepo Mzimu wa Mulungu unandinyamula ndi kubwera nane ku chipata cha kummawa cha Nyumba ya Yehova. Kumeneko pa khomo la chipata panali anthu 25, ndipo ndinaona pakati pawo atsogoleri awa: Yaazaniya mwana wa Azuri ndi Pelatiya mwana wa Benaya."},{"book":"Ezekieli","chapter":"11","verse":"2","text":"Yehova anandiwuza kuti, “Iwe mwana wa munthu, awa ndi anthu amene akukonza zoyipa ndi kupereka malangizo oyipa mu mzindamo."},{"book":"Ezekieli","chapter":"11","verse":"3","text":"Iwo amawuza anthu kuti, ‘Nthawi sinafike yoti timange Nyumba? Mzindawu uli ngati mʼphika umene uli pa moto ndipo ife tili ngati nyama mu mʼphikamo."},{"book":"Ezekieli","chapter":"11","verse":"4","text":"Choncho iwe mwana wa munthu, unenere mowadzudzula. Nenera ndithu.’ ”"},{"book":"Ezekieli","chapter":"11","verse":"5","text":"Ndipo Mzimu wa Yehova unandigwera ndipo unandiwuza kuti, “Unene kuti zimene akunena Yehova ndi izi. Iye akuti. ‘Izi ndi zimene mukunena, Inu Aisraeli, koma Ine ndikudziwa zimene zili mu mtima mwanu.’"},{"book":"Ezekieli","chapter":"11","verse":"6","text":"Mwapha anthu ambiri mu mzinda muno ndipo mwadzaza misewu yake ndi mitembo."},{"book":"Ezekieli","chapter":"11","verse":"7","text":"“Nʼchifukwa chake Ambuye Yehova akuti, ‘Mitembo imene mwayiponya mʼmisewuyo ndiyo nyama ndipo mzinda uno ndiwo mʼphika, koma Ine ndidzakuthamangitsanimo."},{"book":"Ezekieli","chapter":"11","verse":"8","text":"Inu mumaopa lupanga, koma lupangalo ndi limene ndidzakubweretsereni, akutero Ambuye."},{"book":"Ezekieli","chapter":"11","verse":"9","text":"Ine ndidzakuthamangitsani mu mzinda ndipo ndidzakuperekani mʼdzanja la alendo kuti akulangeni."},{"book":"Ezekieli","chapter":"11","verse":"10","text":"Mudzaphedwa ndi lupanga ndipo ndidzakulangani mpaka kumalire a Israeli. Pamenepo mudzadziwa kuti Ine ndine Yehova."},{"book":"Ezekieli","chapter":"11","verse":"11","text":"Mzinda uno sudzakhala ngati mʼphika wokutetezani ndipo simudzakhalanso ngati nyama ya mʼmenemo. Ndidzakulangani mpaka kumalire a Israeli."},{"book":"Ezekieli","chapter":"11","verse":"12","text":"Ndipo inu mudzadziwa kuti Ine ndine Yehova. Inu simunatsatire malangizo anga kapena kusunga malamulo anga koma mwakhala mukutsata zochita za mitundu ina ya anthu imene yakuzungulirani.’ ”"},{"book":"Ezekieli","chapter":"11","verse":"13","text":"Tsono pamene ndinkanenera, Pelatiya mwana wa Benaya anafa. Pomwepo ndinadzigwetsa pansi chafufumimba ndipo ndinafuwula ndi mawu aakulu kuti “Mayo, Ambuye Yehova! Kodi mudzawatheratu Aisraeli onse otsala?”"},{"book":"Ezekieli","chapter":"11","verse":"14","text":"Yehova anayankhula nane kuti,"},{"book":"Ezekieli","chapter":"11","verse":"15","text":"“Anthu okhala ku Yerusalemu akuwanena abale ako, anthu a ku ukapolo, onse a banja la Israeli, kuti, ‘Anthu onse amene anatengedwa ukapolo ali kutali ndi Yehova. Dziko lanu Yehova anatipatsa kuti likhale lathulathu.’ ”"},{"book":"Ezekieli","chapter":"11","verse":"16","text":"“Nʼchifukwa chake nena kwa anzako a ku ukapolo kuti, ‘Ambuye Yehova akuti: Ine ndinawatumiza kutali pakati pa anthu a mitundu ina. Ndinawabalalitsa ku mayiko ambiri. Komabe ndakhala ndikuwasunga ku mayiko kumene anapitako!’"},{"book":"Ezekieli","chapter":"11","verse":"17","text":"“Nʼchifukwa chake uwawuze zimene Ine Ambuye Yehova ndikunena kuti, Ndidzawasonkhanitsa kuchokera kwa anthu a mitundu inayo ndi kuwasonkhanitsira pamodzi kuchokera ku mayiko kumene ndinawabalalitsirako. Pambuyo pake ndidzawapatsa dziko la Israeli."},{"book":"Ezekieli","chapter":"11","verse":"18","text":"“Akadzalowa mʼdzikomo adzachotsa mafano awo onse oyipa ndi onyansa."},{"book":"Ezekieli","chapter":"11","verse":"19","text":"Ndidzawapatsa mtima watsopano ndipo ndidzayika mzimu watsopano mwa iwo. Ndidzachotsa mtima wowuma ngati mwala mwa iwo, ndipo ndidzawapatsa mtima wofewa ngati mnofu."},{"book":"Ezekieli","chapter":"11","verse":"20","text":"Motero adzatsata malamulo anga ndipo adzasunga mosamala malamulo anga. Adzakhala anthu anga, ndipo Ine ndidzakhala Mulungu wawo."},{"book":"Ezekieli","chapter":"11","verse":"21","text":"Koma kunena za amene akupembedza mafano oyipa ndi onyansa, ndidzawalanga chifukwa cha zimene achita. Ndikutero Ine Ambuye Yehova.”"},{"book":"Ezekieli","chapter":"11","verse":"22","text":"Tsono akerubi aja anatambasula mapiko awo kuyamba kuwuluka, mikombero ili mʼmbali mwawo. Ulemerero wa Mulungu wa Israeli unali pamwamba pawo."},{"book":"Ezekieli","chapter":"11","verse":"23","text":"Ulemerero wa Yehova unakwera ndi kusiya mzindawo ndipo unakayima pa phiri cha kummawa kwake kwa mzindawo."},{"book":"Ezekieli","chapter":"11","verse":"24","text":"Pambuyo pake Mzimu wa Mulungu unandinyamula ndi kukandifikitsa. Zimenezi zinkachitika mʼmasomphenya monga mmene Mzimu wa Mulungu unkandionetsera."},{"book":"Ezekieli","chapter":"11","verse":"25","text":"Ndipo ndinafotokozera akapolowo zonse zimene Yehova anandionetsa."}]}