{"data":[{"book":"Amsāl","chapter":"24","verse":"1","text":"Sharīroṅ se hasad na kar, na un se sohbat rakhne kī ārzū rakh,"},{"book":"Amsāl","chapter":"24","verse":"2","text":"kyoṅki un kā dil zulm karne par tulā rahtā hai, un ke hoṅṭ dūsroṅ ko dukh pahuṅchāte haiṅ."},{"book":"Amsāl","chapter":"24","verse":"3","text":"Hikmat ghar ko tāmīr kartī, samajh use mazbūt buniyād par khaṛā kar detī,"},{"book":"Amsāl","chapter":"24","verse":"4","text":"aur ilm-o-irfān us ke kamroṅ ko beshqīmat aur manmohan chīzoṅ se bhar detā hai."},{"book":"Amsāl","chapter":"24","verse":"5","text":"Dānishmand ko tāqat hāsil hotī aur ilm rakhne wāle kī quwwat baṛhtī rahtī hai,"},{"book":"Amsāl","chapter":"24","verse":"6","text":"kyoṅki jang karne ke lie hidāyat aur fatah pāne ke lie muta'addid mushīroṅ kī zarūrat hotī hai."},{"book":"Amsāl","chapter":"24","verse":"7","text":"Hikmat itnī buland-o-bālā hai ki ahmaq use pā nahīṅ saktā. Jab buzurg shahr ke darwāze meṅ faislā karne ke lie jamā hote haiṅ to wuh kuchh nahīṅ kah saktā."},{"book":"Amsāl","chapter":"24","verse":"8","text":"Bure mansūbe bāndhne wālā sāzishī kahlātā hai."},{"book":"Amsāl","chapter":"24","verse":"9","text":"Ahmaq kī chālākiyāṅ gunāh haiṅ, aur log tānāzan se ghin khāte haiṅ."},{"book":"Amsāl","chapter":"24","verse":"10","text":"Agar tū musībat ke din himmat hār kar ḍhīlā ho jāe to terī tāqat jātī rahegī."},{"book":"Amsāl","chapter":"24","verse":"11","text":"Jinheṅ maut ke hawāle kiyā jā rahā hai unheṅ chhuṛā, jo qasāī kī taraf ḍagmagāte hue jā rahe haiṅ unheṅ rok de."},{"book":"Amsāl","chapter":"24","verse":"12","text":"Shāyad tū kahe, “Hameṅ to is ke bāre meṅ ilm nahīṅ thā.” Lekin yaqīn jān, jo dil kī jāṅch-paṛtāl kartā hai wuh bāt samajhtā hai, jo terī jān kī dekh-bhāl kartā hai use mālūm hai. Wuh insān ko us ke āmāl kā badlā detā hai."},{"book":"Amsāl","chapter":"24","verse":"13","text":"Mere beṭe, shahd khā kyoṅki wuh achchhā hai, chhatte kā ḳhālis shahd mīṭhā hai."},{"book":"Amsāl","chapter":"24","verse":"14","text":"Jān le ki hikmat isī tarah terī jān ke lie mīṭhī hai. Agar tū use pāe to terī ummīd jātī nahīṅ rahegī balki terā mustaqbil achchhā hogā."},{"book":"Amsāl","chapter":"24","verse":"15","text":"Ai bedīn, rāstbāz ke ghar kī tāk lagāe mat baiṭhnā, us kī rihāishgāh tabāh na kar."},{"book":"Amsāl","chapter":"24","verse":"16","text":"Kyoṅki go rāstbāz sāt bār gir jāe to bhī har bār dubārā uṭh khaṛā hogā jabki bedīn ek bār ṭhokar khā kar musībat meṅ phaṅsā rahegā."},{"book":"Amsāl","chapter":"24","verse":"17","text":"Agar terā dushman gir jāe to ḳhush na ho, agar wuh ṭhokar khāe to terā dil jashn na manāe."},{"book":"Amsāl","chapter":"24","verse":"18","text":"Aisā na ho ki Rab yih dekh kar terā rawaiyā pasand na kare aur apnā ġhussā dushman par utārne se bāz āe."},{"book":"Amsāl","chapter":"24","verse":"19","text":"Badkāroṅ ko dekh kar mushta'il na ho jā, bedīnoṅ ke bāis kuṛhtā na rah."},{"book":"Amsāl","chapter":"24","verse":"20","text":"Kyoṅki sharīroṅ kā koī mustaqbil nahīṅ, bedīnoṅ kā charāġh bujh jāegā."},{"book":"Amsāl","chapter":"24","verse":"21","text":"Mere beṭe, Rab aur bādshāh kā ḳhauf mān, aur sarkashoṅ meṅ sharīk na ho."},{"book":"Amsāl","chapter":"24","verse":"22","text":"Kyoṅki achānak hī un par āfat āegī, kisī ko patā hī nahīṅ chalegā jab donoṅ un par hamlā karke unheṅ tabāh kar deṅge."},{"book":"Amsāl","chapter":"24","verse":"23","text":"Zail meṅ dānishmandoṅ kī mazīd kahāwateṅ qalamband haiṅ."},{"book":"Amsāl","chapter":"24","verse":"24","text":"Jo qusūrwār se kahe, “Tū bequsūr hai” us par qaumeṅ lānat bhejeṅgī, us kī sarzanish ummateṅ kareṅgī."},{"book":"Amsāl","chapter":"24","verse":"25","text":"Lekin jo qusūrwār ko mujrim ṭhahrāe wuh ḳhushhāl hogā, use kasrat kī barkat milegī."},{"book":"Amsāl","chapter":"24","verse":"26","text":"Sachchā jawāb dost ke bose kī mānind hai."},{"book":"Amsāl","chapter":"24","verse":"27","text":"Pahle bāhar kā kām mukammal karke apne khetoṅ ko taiyār kar, phir hī apnā ghar tāmīr kar."},{"book":"Amsāl","chapter":"24","verse":"28","text":"Bilāwajah apne paṛosī ke ḳhilāf gawāhī mat de. Yā kyā tū apne hoṅṭoṅ se dhokā denā chāhtā hai?"},{"book":"Amsāl","chapter":"24","verse":"29","text":"Mat kahnā, “Jis tarah us ne mere sāth kiyā usī tarah maiṅ us ke sāth karūṅga, maiṅ us ke har fel kā munāsib jawāb dūṅgā.”"},{"book":"Amsāl","chapter":"24","verse":"30","text":"Ek din maiṅ sust aur nāsamajh ādmī ke khet aur angūr ke bāġh meṅ se guzarā."},{"book":"Amsāl","chapter":"24","verse":"31","text":"Har jagah kāṅṭedār jhāṛiyāṅ phailī huī thīṅ, ḳhudrau paude pūrī zamīn par chhā gae the. Us kī chārdīwārī bhī gir gaī thī."},{"book":"Amsāl","chapter":"24","verse":"32","text":"Yih dekh kar maiṅ ne dil se dhyān diyā aur sabaq sīkh liyā,"},{"book":"Amsāl","chapter":"24","verse":"33","text":"agar tū kahe, “Mujhe thoṛī der sone de, thoṛī der ūṅghne de, thoṛī der hāth par hāth dhare baiṭhne de tāki maiṅ ārām kar sakūṅ”"},{"book":"Amsāl","chapter":"24","verse":"34","text":"to ḳhabardār, jald hī ġhurbat rāhzan kī tarah tujh par āegī, muflisī hathiyār se lais ḍākū kī tarah tujh par ā paṛegī."}]}