{"data":[{"book":"Luk","chapter":"22","verse":"1","text":"Kəsata ka Cəcom cətɔnɔŋkəl lebin nkɛ aŋwe «Pak» mɔ kənalɔtərnɛ."},{"book":"Luk","chapter":"22","verse":"2","text":"Aloŋnɛ apɔŋ kɔ atəksɛ sariyɛ s'aSuyif ŋayɛfɛ kətɛn ntɛ ŋaŋyɔ a ŋadif Yesu mɔ, mba ŋacnesɛ afum."},{"book":"Luk","chapter":"22","verse":"3","text":"Kɔ Sentani səmbɛrɛ Yudas, nwɛ ancwe «Wəka Keriyot» mɔ, nwɛ anclɔm acɛpsɛ a Yesu wəco kɔ mɛrəŋ dacɔ mɔ."},{"book":"Luk","chapter":"22","verse":"4","text":"Kɔ Yudas ɔŋkɔ ŋanenɛnɛ kɔ aloŋnɛ apɔŋ kɔ abɛ aŋɛ ŋancbum kəlɔ kəpɔŋ ka Kanu mɔ, tɔkɔ pəmar pəbɛr Yesu ŋa dəwaca mɔ."},{"book":"Luk","chapter":"22","verse":"5","text":"Kɔ pəmbɔt ŋa, kɔ ŋantəŋnɛ kəsɔŋ kɔ pəsam."},{"book":"Luk","chapter":"22","verse":"6","text":"Kɔ Yudas owosɛ. K'ɛyɛfɛ oŋ kətɛn tɔyɔ ntɛ ɔŋyɔ a pəbɛr Yesu ŋa dəwaca ta afum ŋancərɛ ti mɔ."},{"book":"Luk","chapter":"22","verse":"7","text":"Kɔ dɔsɔk da kəsata ka Cəcom cətɔnɔŋkəl lebin dɛmbəp ndɛ pəmar padif aŋkesiya ŋoloŋnɛ mɔ."},{"book":"Luk","chapter":"22","verse":"8","text":"Kɔ Yesu osom Piyɛr kɔ Isaŋ, pəcloku ŋa: «Nəkɔ nəlompəsɛ su yeri ya Pak, ntɛ tɔŋsɔŋɛ səde sədi yi mɔ.»"},{"book":"Luk","chapter":"22","verse":"9","text":"Kɔ ŋayif Yesu: «Deke məfaŋ a səlompəs yi-ɛ?»"},{"book":"Luk","chapter":"22","verse":"10","text":"Kɔ Yesu oloku ŋa: «Kɔ nəndena nəcbɛrɛ dare disrɛ-ɛ, nəŋkɔbəpɛnɛ kɔ wərkun wəlɔma pəsarɛ apampɛ ŋa domun. Nəcəmɛ kɔ darəŋ haŋ nde kəlɔ kəŋkɔ ɔŋkɔbɛrɛ mɔ."},{"book":"Luk","chapter":"22","verse":"11","text":"Nəloku wəka kəlɔ kaŋkɔ: ‹Wətəksɛ osom su a səder səyif'əm: Deke dəkəlɔ deyi ndɛ indedi yeri ya Pak kɔ acɛpsɛ em darəŋ-ɛ?›"},{"book":"Luk","chapter":"22","verse":"12","text":"Endekɔmentər nu kəlɔ darenc, dəkəlɔ dɔpɔŋ palompəs di belbel. Dəndo kəfo kaŋkɔ kɔ nəŋkɔlompəs yeri ya Pak."},{"book":"Luk","chapter":"22","verse":"13","text":"Kɔ acɛpsɛ ɔn darəŋ ŋaŋkɔ ŋabəp ca fəp pəmɔ tɔkɔ Yesu ɛnaloku ŋa ti mɔ, kɔ ŋalompəs yeri ya Pak."},{"book":"Luk","chapter":"22","verse":"14","text":"Ntɛ tɛm tɛmbəp mɔ, kɔ Yesu ɛndɛ dɛmɛsa kədi yeri kɔ Asom ɔn."},{"book":"Luk","chapter":"22","verse":"15","text":"Kɔ Yesu oloku: «Pəmbas im kədi yeri ya Pak yayɛ kɔ nəna, a idetɔrɔ."},{"book":"Luk","chapter":"22","verse":"16","text":"Bawo iclok'un, ifɔsɔdi yi, haŋ tɛm ntɛ teta yi tendekɔlarɛ nde akip ŋa dɛbɛ da Kanu dəntɔf mɔ.»"},{"book":"Luk","chapter":"22","verse":"17","text":"Kɔ Yesu ɛlɛk tɔmbəl, k'eyif Kanu barka, k'oloku: «Nəlɛk tɔmbəl tantɛ, nəyerɛnɛ pedisrɛ pa pi,"},{"book":"Luk","chapter":"22","verse":"18","text":"bawo iclok'un, ifɔsɔmun pokom pa aŋgbɔŋkəlɔ ŋa wɛn haŋ dɛbɛ da Kanu deder.»"},{"book":"Luk","chapter":"22","verse":"19","text":"Kɔ tɛyɛfɛ day, kɔ Yesu ɛlɛk kəcom, ntɛ elip kəyif Kanu barka22.19 «kəkor-koru Kanu» kɔ pəyɔnɛ fɛ ti-ɛ, «kəyif Kanu nəwali teta kəcom» mɔ, k'entepi ki, k'ɔsɔŋəs ŋa pəcloku: «Dis dem dɔ dandɛ, ndɛ asɔŋɛ tetonu mɔ. Tede tɔyɔnɛ nu tɛcɛm-cɛmn'em.»"},{"book":"Luk","chapter":"22","verse":"20","text":"Ntɛ ŋalip kədi yeri mɔ, k'ɛlɛk sɔ tɔmbəl, k'ɔsɔŋəs ŋa, pəcloku: «Tɔmbəl tantɛ tɔyɔnɛ kəcaŋəs ka danapa dofu kɔ Kanu. Wɛn wawɛ weyi tɔmbəl tantɛ disrɛ mɔ, wɔyɔnɛ mecir mem mmɛ aloŋɛ tetonu mɔ."},{"book":"Luk","chapter":"22","verse":"21","text":"Ti disrɛ, fum nwɛ endebɛr im aterɛnɛ em dəwaca mɔ, ɛndɛ nnɔ amɛsa ŋaŋɛ kɔ ina."},{"book":"Luk","chapter":"22","verse":"22","text":"Wan ka Wərkun endefi, pəmɔ tɔkɔ ancaŋəs ti mɔ, mba pəlɛc peyi fum wəkakɔ endebɛr kɔ aterɛnɛ ɔn dəwaca mɔ.»"},{"book":"Luk","chapter":"22","verse":"23","text":"Kɔ acɛpsɛ a Yesu darəŋ ŋayɛfɛ kəyiftɛnɛ dənda, an'eyi su dacɔ nwɛ endebɛr kɔ aterɛnɛ ɔn dəwaca mɔ?"},{"book":"Luk","chapter":"22","verse":"24","text":"Kɔ kəgbɛkəlɛnɛ kəpɔŋ kəyɛfɛ acɛpsɛ a Yesu darəŋ dacɔ, teta kəcərɛ ka nwɛ encepər ŋa dacɔ fəp mɔ."},{"book":"Luk","chapter":"22","verse":"25","text":"Kɔ Yesu oloku ŋa: «Abɛ a tɔf ŋayi afum aŋan kəroŋ pəmɔ mariki mmɛ mɔŋkɔtɛnɛ kətam nnɔ ŋayi mɔ. Abɛ akakɔ ŋacwenɛ «Ayɔ mes mɔtɔt»."},{"book":"Luk","chapter":"22","verse":"26","text":"Bafɔ tin tayi tɔ kɔ nəna! Mba mɛnɛ nwɛ encepər'un fəp mɔ, pəyi pəmɔ nwɛ ɛfɛtɛ nu dacɔ fəp mɔ. Nwɛ ɔyɔnɛ wəbɛ mɔ, pəyi pəmɔ wəcar."},{"book":"Luk","chapter":"22","verse":"27","text":"Bawo, nwɛ encepər nu mɔ ɔyɔnɛ, nwɛ ɛndɛ dɛmɛsa mɔ ba, ka nwɛ ɛŋkɛrɛ kɔ yeri dənda mɔ? Bafɔ nwɛ ɛndɛ dɛmɛsa mɔ ɔfɔ? Kɔ ina, iyi nu dacɔ, pəmɔ nwɛ ɛŋkɛrɛ nu yeri dɛmɛsa mɔ.»"},{"book":"Luk","chapter":"22","verse":"28","text":"«Nən'ɛnasiməs kɔ ina tɛm ntɛ inayi pəcuca disrɛ mɔ."},{"book":"Luk","chapter":"22","verse":"29","text":"It'ɔsɔŋɛ ntɛ isɔŋ nu dɛbɛ pəmɔ ntɛ papa kem ɛnasɔŋ im di mɔ:"},{"book":"Luk","chapter":"22","verse":"30","text":"Ntɛ tɔŋsɔŋɛ nədi yeri, nəmun amɛsa ŋem kəroŋ nde akip ŋa dɛbɛ dem dəntɔf mɔ. Nəndɛ səcɔm sa abɛ kəroŋ, nəboc kiti ka cəsuŋka wəco kɔ mɛrəŋ ca Yisrayel."},{"book":"Luk","chapter":"22","verse":"31","text":"Kɔ Yesu oloku Simɔŋ Piyɛr: «Simɔŋ, Simɔŋ! Məkɛmbərnɛ! Sentani səntola kədɛs-dɛs'un dəsifitɛ pəmɔ kəcom."},{"book":"Luk","chapter":"22","verse":"32","text":"Mba intolan'am, ntɛ tɔŋsɔŋɛ ta abəkəc ŋɛkafəl'am22.32 «ta abəkəc ŋɛkafəl'am,» kɔ pəyɔnɛ fɛ ti-ɛ, «ta kəlaŋ kam kəsolɛ» mɔ. Kɔ məndeder'im-ɛ, məyeŋkəs bəkəc ya awɛnc'əm aŋa.»"},{"book":"Luk","chapter":"22","verse":"33","text":"Kɔ Piyɛr oloku kɔ: «Mariki, iwosɛ kəkɔ dəbili, kɔ pəyɔnɛ fɛ ti-ɛ, ifi kɔ məna.»"},{"book":"Luk","chapter":"22","verse":"34","text":"Mba kɔ Yesu oloku kɔ: «Piyɛr, iclok'əm, məndebaŋɛnɛ mɔkɔ kətɔcər'em kəmaas a kicipi kəccam.»"},{"book":"Luk","chapter":"22","verse":"35","text":"Kɔ Yesu eyif ŋa: «Ntɛ incsom'un ta iŋsɔŋ'un pəsam, ta iŋsɔŋ'un alɔba ŋɛbɛrɛ yamos, ta iŋsɔŋ'un cɔfta cəbɛrnɛ mɔ, paka penayi yi dacɔ mpɛ nənatɔ-sɔtɔ mɔ ba?» Kɔ acɛpsɛ ɔn darəŋ ŋaloku: «Ala! Ali pin pɛnayi fɛ.»"},{"book":"Luk","chapter":"22","verse":"36","text":"Kɔ Yesu oloku ŋa: «Ndɛkəl mes mɛsəkpɛ! Məna nwɛ məŋyɔ pəsam mɔ, məlɛkɛnɛ pi. Məna nwɛ məŋyɔ alɔba ŋɛbɛrɛ yamos mɔ, məlɛkɛnɛ ŋi, kɔ məna nwɛ məntɔyɔ dakma mɔ, məcaməs yamos yam, məway din!"},{"book":"Luk","chapter":"22","verse":"37","text":"Bawo, iclok'un: Mɛnɛ tɔkɔ ancic mɔ tɛlarɛ nnɔ iyi mɔ: ‹Analɔm kɔ calbante dacɔ.› Ntɛ tɔyɔnɛ temi mɔ, tɔmbɔlɛ fɛ sɔ kəlip.»"},{"book":"Luk","chapter":"22","verse":"38","text":"Kɔ acɛpsɛ ɔn darəŋ ŋaloku kɔ: «Wəbɛ məbaŋ sakma nsɛ mɛrəŋ.» Kɔ Yesu oloku ŋa: «Pəntəŋnɛ tantɛ.»"},{"book":"Luk","chapter":"22","verse":"39","text":"Pəmɔ tɔkɔ ɔncyɔ ti mɔ, Yesu endewur k'ɔŋkɔ nde tɔrɔ ta Olif. K'acɛpsɛ ɔn darəŋ ŋancɛpsɛ kɔ."},{"book":"Luk","chapter":"22","verse":"40","text":"Ntɛ ŋambəp kəfo kaŋkɔ mɔ, k'oloku ŋa: «Nətola Kanu ta nəsaknɛ nəbɛrɛ kəwakəs disrɛ.»"},{"book":"Luk","chapter":"22","verse":"41","text":"K'ɔmbɔlɛ ŋa, pəmɔ kələm ka tasar katin, k'ɛncəp suwu, k'ontola Kanu,"},{"book":"Luk","chapter":"22","verse":"42","text":"pəcloku: «Papa kɔ məwosɛ-ɛ, məbɔlɛn'em tɔmbəl pa kətɔrəs pampɛ. Ti disrɛ, ta tɛfaŋ tem teyi, mba tam teyi.»"},{"book":"Luk","chapter":"22","verse":"43","text":"Kɔ mɛlɛkɛ mɔlɔma mowurər kɔ kəyɛfɛ darenc, kədeyeŋkəs kɔ abəkəc."},{"book":"Luk","chapter":"22","verse":"44","text":"K'abəkəc ŋɛlɛcɛ-lɛcɛ kɔ, k'ɛyɛfɛ kəlok-lokər Kanu, k'abəkəc ŋɛmpɛ kɔ, kɔ kawonɛ kɔn kəyi pəmɔ ntɛ mocul ma mecir mendetɛmpɛnɛ dəntɔf mɔ."},{"book":"Luk","chapter":"22","verse":"45","text":"Kɔ Yesu ɛsak sɔ kətola Kanu kəŋkɔ ɛnayi mɔ, k'ɔŋkɔ pəbəp acɛpsɛ ɔn darəŋ ŋadirɛnɛ bəkəc yɛrɛnc."},{"book":"Luk","chapter":"22","verse":"46","text":"Kɔ Yesu eyif ŋa: «Ta ake tɔ nəndirɛnɛ-ɛ? Nəyɛfɛ, nətola Kanu ta nəsaknɛ nəbɛrɛ kəwakəs disrɛ!»"},{"book":"Luk","chapter":"22","verse":"47","text":"Yesu ɛnalip fɛ kəlok-loku kɔ kənay k'afum kənder, fum wəkɔ ancwe Yudas, nwɛ ɛnayi acɛpsɛ a Yesu darəŋ aŋɛ wəco kɔ mɛrəŋ dacɔ mɔ, pəyi ŋa kiriŋ. K'ɔlɔtərnɛ Yesu kəkɔcup kɔ."},{"book":"Luk","chapter":"22","verse":"48","text":"Kɔ Yesu eyif kɔ: «Yudas, kəcup kɔ məndelɛkɛ Wan ka Wərkun məbɛr kɔ ater ɔn dəwaca ba?»"},{"book":"Luk","chapter":"22","verse":"49","text":"Ntɛ asol a Yesu ŋanəŋk tatɔkɔ tɛnakɔcepər mɔ, kɔ ŋayif Yesu: «Wəbɛ, səntam kəsutnɛnɛ sakma sosu ba?»"},{"book":"Luk","chapter":"22","verse":"50","text":"Kɔ fum wəkin acɛpsɛ a Yesu darəŋ dacɔ, ɛncɛp wəcar ka wəloŋnɛ wəpɔŋ aləŋəs ŋa kəca kətɔt, k'oncopu ŋi."},{"book":"Luk","chapter":"22","verse":"51","text":"Kɔ Yesu ɛyac ŋa pəcloku: «Nəce tatɔkɔ!» K'oŋgbuŋɛnɛ aləŋəs ŋa fum wəkakɔ, k'ɛntamnɛ."},{"book":"Luk","chapter":"22","verse":"52","text":"Kɔ Yesu oloku aloŋnɛ apɔŋ, abɛ a abum a kəlɔ kəpɔŋ ka Kanu kɔ abeki a dɔtɔf aŋɛ ŋanader kəsumpər kɔ mɔ: «Nənder nətɔmpər sakma kɔ tɔk, pəmɔ ntɛ nənder kəsumpər kalbante mɔ."},{"book":"Luk","chapter":"22","verse":"53","text":"Dɔsɔk o dɔsɔk sən'encyi nde kəlɔ kəpɔŋ ka Kanu kɔ nəna, mba nənasumpər f'em. Ndɛkəl oŋ, tɛm tonu tɛbəp, kɔ kətam ka kubump.»"},{"book":"Luk","chapter":"22","verse":"54","text":"Ntɛ ŋalip kəsumpər Yesu mɔ, kɔ ŋaŋkekərɛ kɔ nde kəlɔ ka wəkiriŋ ka aloŋnɛ. Mba Piyɛr pəcmɔmən ti pəbɔlɛ."},{"book":"Luk","chapter":"22","verse":"55","text":"K'amot nɛnc abaŋka dacɔ k'andɛ di kəsək. Kɔ Piyɛr ɛndɛ ŋa dacɔ."},{"book":"Luk","chapter":"22","verse":"56","text":"Ntɛ wəcar wəran wəlɔma ɛnəŋk kɔ pəndɛ ŋa dacɔ nɛnc kiriŋ mɔ, k'oloku: «Ŋa ŋayina kɔ fum wəkawɛ.»"},{"book":"Luk","chapter":"22","verse":"57","text":"Kɔ Piyɛr ɛŋgbɛkəl wəran nwɛ, pəcloku: «Wəran, incərɛ fɛ fum wəkawɛ!»"},{"book":"Luk","chapter":"22","verse":"58","text":"Pəwon fɛ kɔ wəlɔma ɛnəŋk kɔ, k'oloku: «Məna sɔ akin ayi ŋɔ nəyɔnɛ.» Kɔ Piyɛr oloku wərkun nwɛ: «Ala! Bafɔ akin ayi ŋɔ səyɔnɛ.»"},{"book":"Luk","chapter":"22","verse":"59","text":"Kɔ dec din dɛncɛpər mɔ, kɔ fum wəlɔma ɛŋgbəc kəloku: «Fum wəkawɛ oŋwurɛnɛ kənayi kɔ nkɔn, bawo wəKalile ɔfɔ.»"},{"book":"Luk","chapter":"22","verse":"60","text":"Kɔ Piyɛr oloku: «Məna, ina incərɛ fɛ tantɛ məŋkɛrɛ kəloku mɔ.» Ŋayi kəlok-loku kɔ kicipi kəncam."},{"book":"Luk","chapter":"22","verse":"61","text":"Kɔ Mariki ɛŋkafəlɛ k'ɛŋgbətnɛ Piyɛr. Kɔ Piyɛr ɛncɛm-cɛmnɛ toloku tɔkɔ Mariki Yesu ɛnaloku kɔ mɔ: «Məndegbɛkəl kətɔcər'em kəmaas a kicipi kəccam.»"},{"book":"Luk","chapter":"22","verse":"62","text":"Kɔ Piyɛr owur nde dabaŋka, k'ɔŋkɔ pəbok belbel."},{"book":"Luk","chapter":"22","verse":"63","text":"Arkun aŋɛ ŋancbum Yesu mɔ ŋafani kɔ, ŋacsut kɔ."},{"book":"Luk","chapter":"22","verse":"64","text":"Ŋackump kɔ kəro, a ŋacyifət kɔ ntɛ: «Awa Sayibɛ, məloku su an'osut əm-ɛ?»"},{"book":"Luk","chapter":"22","verse":"65","text":"Kɔ ŋales-les kɔ moloku mɔlɔməs mɛlarəm."},{"book":"Luk","chapter":"22","verse":"66","text":"Ntɛ dec dɔsɔk mɔ, kɔ abeki a dɔtɔf, aloŋnɛ apɔŋ, k'atəksɛ sariyɛ s'aSuyif ŋambəpəsɛnɛ. Kɔ ŋaŋkekərɛ Yesu nde aboc kiti aSuyif ŋayi mɔ."},{"book":"Luk","chapter":"22","verse":"67","text":"Kɔ ŋayif kɔ: «Kɔ pəyɔnɛ a mən'ɔyɔnɛ Krist-ɛ, məloku su ti.» Kɔ Yesu oloku ŋa: «K'iloku nu ti-ɛ, nəfɔlaŋ ti,"},{"book":"Luk","chapter":"22","verse":"68","text":"k'iyif nu sɔ moloku-ɛ, nəfɔluks'em mi."},{"book":"Luk","chapter":"22","verse":"69","text":"Kəyɛfɛ ndɛkəl, Wan ka Wərkun endekɔndɛ Kanu kəsək, fənɔntər fɔn dəntɔf.»"},{"book":"Luk","chapter":"22","verse":"70","text":"Kɔ afum fəp ŋambaŋɛnɛ: «Mən'ɔyɔnɛ oŋ Wan ka Kanu ba?» K'oloku ŋa: «Nən'oloku ti: Nkɔn iyɔnɛ.»"},{"book":"Luk","chapter":"22","verse":"71","text":"Kɔ ŋaloku: «Sede səre s'afaŋ sɔ kəcəŋkəl-ɛ? Səna yati, sən'enenɛ kɔ ti dəkusu.»"}]}