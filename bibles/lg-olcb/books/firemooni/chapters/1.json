{"data":[{"book":"Firemooni","chapter":"1","verse":"1","text":"Pawulo, omusibe wa Kristo Yesu, n’owooluganda Timoseewo, tuwandiikira ggwe Firemooni, mukozi munnaffe omwagalwa,"},{"book":"Firemooni","chapter":"1","verse":"2","text":"ne Apofiya mwannyinaffe, ne Alukipo mulwanyi munnaffe, n’Ekkanisa yonna ekuŋŋaanira mu nnyumba yo."},{"book":"Firemooni","chapter":"1","verse":"3","text":"Ekisa n’emirembe ebiva eri Katonda Kitaffe ne Mukama waffe Yesu Kristo bibeerenga nammwe."},{"book":"Firemooni","chapter":"1","verse":"4","text":"Bulijjo bwe mba nga nkusabira neebaza Katonda,"},{"book":"Firemooni","chapter":"1","verse":"5","text":"kubanga buli kiseera mpulira nga bw’olina okwagala n’okukkiriza eri Mukama waffe Yesu n’eri abatukuvu bonna."},{"book":"Firemooni","chapter":"1","verse":"6","text":"Nsaba nti nga bw’ogenda otegeeza abantu okukkiriza kwo, nabo kubanyweze mu bulamu bwabwe, nga bategeerera ddala ebirungi byonna ebiri mu ffe ku bwa Kristo."},{"book":"Firemooni","chapter":"1","verse":"7","text":"Nsanyuka nnyo era ne nziramu amaanyi olw’okwagala kwo, kubanga emitima gy’abatukuvu giziddwa buggya ku lulwo owooluganda."},{"book":"Firemooni","chapter":"1","verse":"8","text":"Noolwekyo newaakubadde era, nga nnina obuvumu mu Kristo, nga nandisobodde okukulagira okukola ekyo ky’osaanira okukola,"},{"book":"Firemooni","chapter":"1","verse":"9","text":"naye okwagala kwange gy’oli kumpaliriza okukusaba obusabi, nze, Pawulo, kaakano akaddiye, era ali mu kkomera olwa Kristo Yesu;"},{"book":"Firemooni","chapter":"1","verse":"10","text":"nkwegayirira ku bikwata ku mwana wange Onesimo gwe nayamba okukkiriza Mukama waffe nga ndi mu njegere, mu busibe,"},{"book":"Firemooni","chapter":"1","verse":"11","text":"Onesimo oyo, gye buvuddeko ataali wa mugaso gy’oli, naye kaakano nga wa mugaso nnyo gye tuli ffembi,"},{"book":"Firemooni","chapter":"1","verse":"12","text":"gwe naaweereza gy’oli nga n’omutima gwange gujjirako,"},{"book":"Firemooni","chapter":"1","verse":"13","text":"oyo gwe nandyagadde okwesigaliza, ampeereze nga ndi mu busibe olw’enjiri, mu kifo kyo mwe wandibadde onnyambira,"},{"book":"Firemooni","chapter":"1","verse":"14","text":"naye ne saagala kukikola nga tonzikirizza. Saagala okole eky’ekisa olwokubanga oteekwa, wabula kikole lwa kweyagalira."},{"book":"Firemooni","chapter":"1","verse":"15","text":"Kiyinzika okuba nga Onesimo yakwawukanako okumala akaseera, oluvannyuma alyoke abeere naawe ebbanga lyonna,"},{"book":"Firemooni","chapter":"1","verse":"16","text":"nga takyali muddu buddu, naye ng’asingako awo, ng’afuuse owooluganda omwagalwa ennyo, na ddala gye ndi. Kaakano ajja kubeera wa mugaso nnyo gy’oli mu mubiri ne mu Mukama waffe."},{"book":"Firemooni","chapter":"1","verse":"17","text":"Obanga ddala ndi munno, mwanirize mu ngeri y’emu nga bwe wandinnyanirizza singa nze mbadde nzize."},{"book":"Firemooni","chapter":"1","verse":"18","text":"Obanga waliwo ekintu ekibi kye yakukola, oba ekintu ky’omubanja, kimbalirweko."},{"book":"Firemooni","chapter":"1","verse":"19","text":"Kino nkiwandiika mu mukono gwange nze, Pawulo, nti ndikusasula. Sijja kukugamba nti olina ebbanja lyange."},{"book":"Firemooni","chapter":"1","verse":"20","text":"Munnange owooluganda, nkolera ekikolwa kino ekiraga okwagala, omutima gwange guddemu amaanyi mu Kristo."},{"book":"Firemooni","chapter":"1","verse":"21","text":"Nkuwandiikidde ebbaluwa eno nga neesigira ddala nga kye nkusaba ojja kukikola n’okusingawo!"},{"book":"Firemooni","chapter":"1","verse":"22","text":"Nninayo n’ekirala kye nkusaba; nkusaba ontegekere we ndisula, kubanga nnina essuubi, nga Katonda okusaba kwammwe ajja kukuddamu anzikirize nkomewo gye muli."},{"book":"Firemooni","chapter":"1","verse":"23","text":"Epafula, musibe munnange olw’okubuulira Enjiri ya Kristo Yesu, abalamusizza."},{"book":"Firemooni","chapter":"1","verse":"24","text":"Ne bakozi bannange bano: Makko, ne Alisutaluuko, ne Dema, ne Lukka nabo babalamusizza."},{"book":"Firemooni","chapter":"1","verse":"25","text":"Ekisa kya Mukama waffe Yesu Kristo kibeerenga n’omwoyo gwammwe."}]}