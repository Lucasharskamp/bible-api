{"data":[{"book":"Jenesis","chapter":"22","verse":"1","text":"Hagi mago'a kafua agateretegeno Anumzamo'a Abrahamuna reheno kenaku anage hu'ne, Abrahamuo higeno, ama mani'noe huno Abrahamu'a hu'ne."},{"book":"Jenesis","chapter":"22","verse":"2","text":"Anumzamo'a anage huno asami'ne, Magoke mofavre, kavesi kavesi hunentana mofavrea Aisakina avrenka Morea moparega vuo, Nagrama kaverisua agonare anantega agrira ome ahenka tevefi Kresramana vuo."},{"book":"Jenesis","chapter":"22","verse":"3","text":"Higeno amenantera Abrahamu'a otino donki afura azeri retro nehuno, Kresramana vu tevea ape huno krevare'are enerino, tare eri'za vahe'ane mofavre'a Aisakine zamavareno, Anumzamo asmi'nea kotega vu'naze."},{"book":"Jenesis","chapter":"22","verse":"4","text":"Tare zagegna agateregeno, anante knarera Abrahamu'a nevuno kesga huno anama asmi'nea kokana ke'ne."},{"book":"Jenesis","chapter":"22","verse":"5","text":"Agra eri'za vahetrema'agura amanage hu'ne, Amare donki afura anteta mani'neke'na nagrane ne'ni'ane anturega vuta Anumzamofona mono ome hunteteta ete egahu'e."},{"book":"Jenesis","chapter":"22","verse":"6","text":"Abrahamu'a Kresramana vu teve erino Aisaki kofinenteno, agra'a hugre tevene, kazine erige'ne vu'na'e. Zanagra kantega nevu'ne,"},{"book":"Jenesis","chapter":"22","verse":"7","text":"Aisaki'a anage huno nefana antahige'ne, Nenfao, higeno Abrahamu huno, voe, higeno, Hugre tevene, kre tevene eri'noe. Hagi inantegati Kresramana vu lama afura erigahu'e? Huno Aisaki'a antahige'ne."},{"book":"Jenesis","chapter":"22","verse":"8","text":"Higeno Abrahamu'a kenona huno, Anumzamo Kresramanavu lama afura tamigahie, huno higeke vu'na'e."},{"book":"Jenesis","chapter":"22","verse":"9","text":"Anumzamo'ma asami'nea kaziga unehanati'ne, Abrahamu'a have erino ita tro huno teve hanavazine. Ana huteno nemofo, Aisakina agare azante nofi anakinteteno, ana ita agofetu azeri sga humasente'ne."},{"book":"Jenesis","chapter":"22","verse":"10","text":"Abrahamu'a kazima'a erino Aisakina kazi refriku nehigeno,"},{"book":"Jenesis","chapter":"22","verse":"11","text":"monafinkati Ra Anumzamofo ankeromo kezatino, Abrahamuo! Abrahamuo! Higeno Abrahamu'a huno, Ama mani'noe."},{"book":"Jenesis","chapter":"22","verse":"12","text":"Higeno ankeromo'a huno, Mofavremofo avufgarera kazana onto, mago'zana huonto. Menima kagri'ma kagentoana Nagrite kamentinti nehunka, Anumzamofonku kore nehane. Na'ankure Nagri'ma nami'zantera magoke mofavreka'a aze'orinane."},{"book":"Jenesis","chapter":"22","verse":"13","text":"Higeno Abrahamu'a kesga huno osi zafa titipafi ve rama afumo pazive'afi rusi hu'negeno ke'ne. Ana ve rama afu ome azerino mofavre'amofo nona'a aheno tevefi kre fananehu ofa hu'ne."},{"book":"Jenesis","chapter":"22","verse":"14","text":"Abrahamu'a ana agonagura Ra Anumzamo tamigahie huno agi'a ante'ne. Hankino eno menima mani'nona knafinena, Ra Anumzamofo agonare tamigahie hu'za nehaze."},{"book":"Jenesis","chapter":"22","verse":"15","text":"Ra Anumzamofo ankeromo monafinkati Abrahamunku mago'ene kezatino,"},{"book":"Jenesis","chapter":"22","verse":"16","text":"Anage hu'ne, Nagrani'a Ra Anumzamo'na hankavenentake ke nehue, na'ankure ke'nia erizafa nehunka ne'mofavreka'a, magoke ne'mofavrea azeorinane."},{"book":"Jenesis","chapter":"22","verse":"17","text":"Nagra asomu huneganta'nena kagri kagehe'impintira fore huhakare hu'za monafinka hanafi ene hagerinkenafi kasepankna nehanage'za, ha' vahe'zmi ranra kumara eri nafa'a hugahaze."},{"book":"Jenesis","chapter":"22","verse":"18","text":"Na'ankure kagri kagehe'impinti mika kokankoka vahe'mo'za asomura erigahaze. Na'ankure nagri ke'mofo avaririnanku anara hugahue."},{"book":"Jenesis","chapter":"22","verse":"19","text":"Anage hutegeno, Abrahamu'ene Aisakikea eri'za ne'trentega ake'za, maka'mo'za kuma zamirega Berseba vu'naze. Abrahamu'a anante Berseba rama'a kna mani'ne."},{"book":"Jenesis","chapter":"22","verse":"20","text":"Hagi mago'a kna evutege'za, Abrahamuna eme asamiza, Negafu Nahori nenaro Milka'a mago'a ne'mofavre'zaga kasezmante'ne hu'za eme asami'naze."},{"book":"Jenesis","chapter":"22","verse":"21","text":"Ana mofavremokizmi zamagi'a, Uzi'a pusa nere, Buzi'a agri negna'e, magora Kemuelikino Aramu nefa'e."},{"book":"Jenesis","chapter":"22","verse":"22","text":"Hagi mago'a mofavre nagara Keseti'e, Hazori'e Pildasi'e, Judlafi'e, Betueli'e."},{"book":"Jenesis","chapter":"22","verse":"23","text":"Hagi Betueli'a Rebeka nefa'e. Milka'a, Nahorintetira 8'a ne'mofavre zaga zamante'ne. Nahori'a Abrahamuna nefu'e."},{"book":"Jenesis","chapter":"22","verse":"24","text":"Hanki Nahorina mago kazokzo eri'za a'mofo agi'a Reumakino, Nahorintetira Teba anteno, Gahamu anteno, Tahasi anteno, Makakizmi zamante'ne."}]}