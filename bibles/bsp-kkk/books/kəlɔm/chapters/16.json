{"data":[{"book":"Kəlɔm","chapter":"16","verse":"1","text":"Kore wan ka Yicahar, wansɔ ka Kehat wəka kusuŋka ka Lewy, kɔ Dataŋ kɔ Abiram awut a Eliyab, kɔ Ɔŋ wan ka Pelet aka kusuŋka ka Ruben,"},{"book":"Kəlɔm","chapter":"16","verse":"2","text":"ŋancəmɛ Musa dɛbəkəc, kɔ afum masar mɛrəŋ kɔ wəco kəcamət (250) aka Yisrayel ŋasol kɔ ŋa. Arkun aka mewe mɔpɔŋ ŋɔ ŋanayɔnɛ kəloŋkanɛ kaŋkɔ."},{"book":"Kəlɔm","chapter":"16","verse":"3","text":"Kɔ ŋaŋmɛpnɛ Musa kɔ Aruna, kɔ ŋalok-lokǝr ŋa: «Tantɛ tɛntəŋnɛ su oŋ! Afum a kəloŋkanɛ ka Yisrayel fəp, ampusɛ ŋa MARIKI, kɔ MARIKI eyi ŋa dacɔ. Ta ake tɔ nəndotnɛ nnɔ kəloŋkanɛ ka MARIKI kəyi mɔ-ɛ?»"},{"book":"Kəlɔm","chapter":"16","verse":"4","text":"Ntɛ Musa ɛnane moloku mamɔkɔ kɔ mɔyɔ kɔ kǝnesɛ mɔ, k'ɛntɛmpɛnɛ dəntɔf, k'ɛncəpɛ MARIKI tobu."},{"book":"Kəlɔm","chapter":"16","verse":"5","text":"K'oloku Kore kɔ kəloŋkanɛ kɔn fəp: «Alna bətbət MARIKI endenasɔŋɛ kəcərɛ nwɛ ɔyɔnɛ wəkɔn, nwɛ encemp, nwɛ ɛntam kəlɔtərnɛ kɔ mɔ, ɛŋsak wəkɔ ɛyɛk-yɛk mɔ pəlɔtərnɛ nde eyi mɔ."},{"book":"Kəlɔm","chapter":"16","verse":"6","text":"Nəyɔ ntɛ, mǝna Kore kɔ kəloŋkanɛ kam fəp, nəlɛk map mɔcɔfɛ suray."},{"book":"Kəlɔm","chapter":"16","verse":"7","text":"Alna nəbɛr mi meken kɔ suray fɔr ya MARIKI kiriŋ. Wərkun nwɛ MARIKI endeyɛk-yɛk mɔ, nkɔn ampusɛ kɔ. Nəna nəŋgbəf im, Yuruya ya Lewy!»"},{"book":"Kəlɔm","chapter":"16","verse":"8","text":"Kɔ Musa oloku Kore: «Nəcəŋkəl, ilɛtsɛnɛ nu awut-sɔ a Lewy!"},{"book":"Kəlɔm","chapter":"16","verse":"9","text":"Tɛntəŋnɛ fɛ nu ntɛ Kanu ka Yisrayel kəyɛk-yɛk nu taciŋa kəloŋkanɛ ka aka Yisrayel dacɔ, kɔ owosɛ nəna kəlɔtərnɛ, nətɔmpər yɛbəc yɔn nde dǝkiyi dosoku teta kəloŋkanɛ ka Yisrayel mɔ?"},{"book":"Kəlɔm","chapter":"16","verse":"10","text":"MARIKI owosɛ məna Kore kɔ awɛnc əm aŋa aLewy fəp kəlɔtərnɛ kɔ, kɔ nəŋwe sɔ kəyɔnɛ ka aloŋnɛ!"},{"book":"Kəlɔm","chapter":"16","verse":"11","text":"Ti tɔsɔŋɛ ntɛ məna kɔ kəloŋkanɛ ka afum fəp nəyeŋkər MARIKI səbomp mɔ! Anɔ Aruna ɔyɔnɛ-ɛ, ntɛ nəndecəmɛ kɔ dɛbəkəc mɔ?»"},{"book":"Kəlɔm","chapter":"16","verse":"12","text":"Kɔ Musa osom fum wəlɔma kəkɔwe Dataŋ kɔ Abiram awut a Eliyab. Mba kɔ ŋaloku: «Səfɔpɛ!"},{"book":"Kəlɔm","chapter":"16","verse":"13","text":"Pəntəŋnɛ f'am ntɛ məmpɛnɛ su kəyɛfɛ atɔf ŋoboŋu dalɛ k’awop mɔ, mədedif su nnɔ dətɛgbərɛ? Kɔ məfaŋ sɔ kəsɔŋnɛ dɛbɛ?"},{"book":"Kəlɔm","chapter":"16","verse":"14","text":"Ala! Bafɔ atɔf ŋoboŋu dalɛ k’awop ŋɔ məŋkɛrɛ su. Məyer fɛ su dalɛ kɔ ŋgbɔŋkəlɔ ya wɛn yɔyɔnɛ yosu! Məcɛm-cɛmnɛ a atɔnəŋk ŋɔ səyɔnɛ ba? Səfati, sǝfɔder!»"},{"book":"Kəlɔm","chapter":"16","verse":"15","text":"Kɔ pəntɛlɛ Musa pəpɔŋ, k'oloku MARIKI: «Ta məbaŋ yoloŋnɛ yaŋan! Paka o paka intabaŋər fɛ ŋa, ali sɔfale, ali katin intayɔ fɛ wəkin tes tɛlɛc.»"},{"book":"Kəlɔm","chapter":"16","verse":"16","text":"Kɔ Musa oloku Kore: «Məna kɔ kəloŋkanɛ kam fəp, nəkɔ alna MARIKI fɔr kiriŋ kɔ Aruna."},{"book":"Kəlɔm","chapter":"16","verse":"17","text":"Nwɛ o nwɛ pətɔmpərɛnɛ tap pəbɛr pi suray, pəkɔ pəmentər pi MARIKI. Ti tɔŋkɔsɔŋ map masar mɛrəŋ wəco kəcamət (250). Məna kɔ Aruna nəna sɔ nəkenɛnɛ map monu.»"},{"book":"Kəlɔm","chapter":"16","verse":"18","text":"Dɔckɔsɔk Kore kɔ kǝloŋkanɛ kɔn ŋalɛk nwɛ o nwɛ tap tɔn, kɔ ŋambɛr mi meken, kɔ ŋandeŋər suray takəroŋ kɔ ŋaŋkɔ dəkəbɛrɛ da aŋgbancan ŋɛbəpɛnɛ kɔ Kanu, kɔ Musa kɔ Aruna."},{"book":"Kəlɔm","chapter":"16","verse":"19","text":"Kɔ Kore oloŋka kəloŋkanɛ kɔn fəp nde dəkəbɛrɛ da aŋgbancan ŋɛbəpɛnɛ kɔ Kanu, k’eŋgbiŋǝr ŋa nnɔ Musa kɔ Aruna ŋayi mɔ."},{"book":"Kəlɔm","chapter":"16","verse":"20","text":"Kɔ MARIKI oloku Musa kɔ Aruna:"},{"book":"Kəlɔm","chapter":"16","verse":"21","text":"«Nəgbɛynɛ kəloŋkanɛ k'afum akaŋɛ imələk ŋa katina!»"},{"book":"Kəlɔm","chapter":"16","verse":"22","text":"Mba Musa kɔ Aruna ŋancəp mobu dəntɔf kɔ ŋantola Kanu ŋacyif: «O Kanu, məna nwɛ məsɔŋ kəŋesəm yeyi wəyeŋ ya doru fəp mɔ! Fum wəkin enciy'am, pəndetɛl'am nnɔ kəloŋkanɛ k'afum fəp kəyi mɔ ba?»"},{"book":"Kəlɔm","chapter":"16","verse":"23","text":"Kɔ MARIKI oloku Musa:"},{"book":"Kəlɔm","chapter":"16","verse":"24","text":"«Məloku kəloŋkanɛ ka afum a Yisrayel: Nəbɔlɛnɛ cǝbal ca Kore, Dataŋ kɔ Abiram nde ŋandɛ mɔ!»"},{"book":"Kəlɔm","chapter":"16","verse":"25","text":"Kɔ Musa ɛyɛfɛ k'ɔŋkɔ pəbəp Dataŋ kɔ Abiram, abeki a Yisrayel ŋacəmɛ kɔ darəŋ."},{"book":"Kəlɔm","chapter":"16","verse":"26","text":"Kɔ Musa oloku kəloŋkanɛ ka afum a Yisrayel: «Ilɛtsɛnɛ nu nəbɔlɛ cəbal ca afum alɛc bəkəc akaŋɛ, ta nəgbuŋɛnɛ sɔ daka ndɛ o ndɛ dɔyɔnɛ daŋan mɔ, ta tɔsɔŋɛ nədefinɛ teta kiciya kəŋan.»"},{"book":"Kəlɔm","chapter":"16","verse":"27","text":"Kɔ aka Yisrayel ŋambɔlɛ cəbal ca Kore, Dataŋ kɔ Abiram."},{"book":"Kəlɔm","chapter":"16","verse":"28","text":"Kɔ Musa oloku: «Tantɛ tendesɔŋɛ nu kəcərɛ a MARIKI osom im kədeyɔ mamɛ fəp. Ali tes ifɔlɛkərnɛ kəyɔ inasərka."},{"book":"Kəlɔm","chapter":"16","verse":"29","text":"Kɔ afum akaŋɛ ŋafi pəmɔ tɔkɔ afum alpəs ŋaŋfi mɔ, ta ŋafinɛ pəwɛy-wɛy-ɛ, bafɔ MARIKI osom im."},{"book":"Kəlɔm","chapter":"16","verse":"30","text":"Mba kɔ MARIKI ɔyɔ tes tɛwɛy-wɛy, kɔ antɔf ŋɛwani kusu ŋemer afum akaŋɛ kɔ daka daŋan, ŋayi wəyeŋ a ŋackɔ dabiya-ɛ, tɔŋsɔŋɛ nu kəcərɛ a afum akaŋɛ ŋafani MARIKI.»"},{"book":"Kəlɔm","chapter":"16","verse":"31","text":"Musa endelip moloku mɔn kɔ antɔf ŋɛŋgbɛrɛ ŋa dəntɔf."},{"book":"Kəlɔm","chapter":"16","verse":"32","text":"Kɔ antɔf ŋɛwani kusu, kɔ ŋemer Dataŋ, Abiram, afum aŋan, asol a Kore fəp kɔ daka daŋan."},{"book":"Kəlɔm","chapter":"16","verse":"33","text":"Kɔ ŋantor dabiya ŋayi wəyeŋ, ŋa kɔ daka ndɛ dɔyɔnɛ daŋan mɔ. Kɔ antɔf ŋɛmət ŋa, kɔ ŋaməlkɛ kəloŋkanɛ ka aka Yisrayel dacɔ."},{"book":"Kəlɔm","chapter":"16","verse":"34","text":"Aka Yisrayel aŋɛ ŋanayi ŋa kəsək mɔ fəp, ŋayɛksɛ ntɛ afum aŋɛ ŋanckulɛ-kulɛ mɔ, ŋacloku: «Ta antɔf ŋemer su!»"},{"book":"Kəlɔm","chapter":"16","verse":"35","text":"Gbəncana babɔkɔ kɔ MARIKI owurɛ nɛnc, kɔ dɔncɔf arkun masar mɛrəŋ kɔ wəco kəcamət (250) aŋɛ pənatɔmar kəcɔf suray mɔ."}]}