{"data":[{"book":"Ezekiel","chapter":"20","verse":"1","text":"Tarik apar dwe mar abich e higa mar abiriyo, jodong Israel moko nobiro ira mondo openj wach kuom Jehova Nyasaye mine girito mondo giwinj tiend wachno."},{"book":"Ezekiel","chapter":"20","verse":"2","text":"Eka wach Jehova Nyasaye nobirona kama:"},{"book":"Ezekiel","chapter":"20","verse":"3","text":"Wuod dhano, wuo gi jodong Israel kendo iwachnegi ni ma e gima Jehova Nyasaye Manyalo Gik Moko Duto wacho, Bende unyalo biro ira adier mondo upenja wach? Akwongʼora gi nyinga awuon ni ok abi yienu upenja wach, Jehova Nyasaye Manyalo Gik Moko Duto osewacho."},{"book":"Ezekiel","chapter":"20","verse":"4","text":"Donge ibiro ngʼadonegi bura? Donge ibiro ngʼadonegi bura, wuod dhano? Ka en kamano, to mi gingʼe timbe mamono mag kweregi"},{"book":"Ezekiel","chapter":"20","verse":"5","text":"kendo iwachnegi ni ma e gima Jehova Nyasaye Manyalo Gik Moko Duto wacho: E odiechiengʼ mane ayieroe Israel, ne asingora ni dhood joka Jakobo kendo ne afwenyoranegi e piny Misri. Ne asingoranegi ka awachonegi niya, “An e Jehova Nyasaye ma Nyasachu.”"},{"book":"Ezekiel","chapter":"20","verse":"6","text":"Chiengʼno ne asingoranegi ni anagolgi e piny Misri mi atergi e piny mane asemanyo mi ayudonegi, ma en piny mopongʼ gi chak kod mor kich kendo piny maber moloyo pinje duto."},{"book":"Ezekiel","chapter":"20","verse":"7","text":"Kendo ne awachonegi niya, “Neuru ni ngʼato ka ngʼato kuomu owito kido manono ma usechomo wengeu kuomgi kendo kik udok mogak kuom lamo nyiseche manono mag Misri. An e Jehova Nyasaye ma Nyasachu.”"},{"book":"Ezekiel","chapter":"20","verse":"8","text":"To ne gingʼanyona kendo negitamore winja; ne ok giwito kido manono mane gisechomo wengegi kuome kagilamo, bende ne ok giweyo nyiseche manono mag jo-Misri. Omiyo ne awacho ni abiro olo mirimba mager kuomgi ka aketo mirimba kuomgi e piny Misri."},{"book":"Ezekiel","chapter":"20","verse":"9","text":"To nikech nyinga, ne atimo gima ne nyalo miyo kik yanye e nyim ogendini mane gidak e diergi, kendo mane ongʼeyo ni ne asefwenyora ni jo-Israel kane agologi e piny Misri."},{"book":"Ezekiel","chapter":"20","verse":"10","text":"Kuom mano ne agologi e piny Misri mi akelogi e piny motimo ongoro."},{"book":"Ezekiel","chapter":"20","verse":"11","text":"Ne amiyogi buchena kendo ne amiyo gingʼeyo chikena, nikech ngʼat marito buchena gi chikena ema biro bedo mangima."},{"book":"Ezekiel","chapter":"20","verse":"12","text":"Bende ne amiyogi Sabato maga kaka ranyisi e kinda kodgi, mondo omi gingʼe ni an Jehova Nyasaye ema ne amiyo gibedo maler."},{"book":"Ezekiel","chapter":"20","verse":"13","text":"Kata kamano, jo-Israel nongʼanyona e thim. Ne ok giluwo buchena, kendo ne gidagi rito chikena. Ne ok girito chikena kata obedo ni chikego miyo gibedo mangima ok girito Sabato maga. Omiyo ne awacho ni abiro olo mirimba kuomgi kendo abiro tiekogi e thim."},{"book":"Ezekiel","chapter":"20","verse":"14","text":"To nikech nyinga, ne atimo gimane nyalo miyo kik yanye e nyim ogendini mane oneno ka agologi e diergi."},{"book":"Ezekiel","chapter":"20","verse":"15","text":"Bende ne asingoranegi e thim nine ok abi kelogi nyaka e piny mane asemiyogi, ma en piny mopongʼ gi chak kod mor kich, kendo en piny maber moloyo pinje duto"},{"book":"Ezekiel","chapter":"20","verse":"16","text":"nikech ne gidagi luwo chikena gi buchena kendo ne ok girito Sabato maga. Ne ok atimo kamano nikech chunjegi ne otwere kuom nyisechegi manono."},{"book":"Ezekiel","chapter":"20","verse":"17","text":"To kata kamano ne akechogi kendo ne ok anegogi kata tiekogi chuth e thim."},{"book":"Ezekiel","chapter":"20","verse":"18","text":"Ne awachone nyithindgi e thim niya, “Weuru luwo puonj mane wuoneu oketo kata rito chike mag-gi, kendo kik udwanyru gi nyisechegi manono."},{"book":"Ezekiel","chapter":"20","verse":"19","text":"An Jehova Nyasaye ma Nyasachu; luwuru buchena kendo rituru chikena maber."},{"book":"Ezekiel","chapter":"20","verse":"20","text":"Rituru Sabato maga e yo maler, mondo gibedi ranyisi e kinda kodu. Eka unungʼe ni An e Jehova Nyasaye ma Nyasachu.”"},{"book":"Ezekiel","chapter":"20","verse":"21","text":"To nyithindogo nongʼanyona kama: Ne ok giluwo buchena, ne ok girito chikena, kata obedo ni ngʼat moritogi bedo mangima, kendo ne ok girito Sabato maga. Omiyo ne awacho ni ne abiro olo mirimba kuomgi kendo tiekogi e thim."},{"book":"Ezekiel","chapter":"20","verse":"22","text":"To ne angʼwononegi ma ok atimo kamano mondo nyinga kik kethre e kind ogendini mane oneno kagolo jo-Israel e piny Misri."},{"book":"Ezekiel","chapter":"20","verse":"23","text":"Ne asingoranegi e thim kakwongʼora ni abiro keyogi e dier ogendini e piny ngima,"},{"book":"Ezekiel","chapter":"20","verse":"24","text":"nikech ne ok girito chikena gi buchena kendo ne ok girito Sabato maga, ka chunygi osiko kagombo nyiseche manono mag kweregi."},{"book":"Ezekiel","chapter":"20","verse":"25","text":"Ne aweyogi bende mondo oritgi gi buche maricho kendo e bwo chike mane ok nyal rito ngimagi."},{"book":"Ezekiel","chapter":"20","verse":"26","text":"Ne aweyogi thuolo mondo chiwo mane gigolo omi gidok mogak; ma en misango mar nyithindgi duto makayo, mondo omi kihondko omakgi eka gingʼe ni An e Jehova Nyasaye!"},{"book":"Ezekiel","chapter":"20","verse":"27","text":"“Kuom mano, wuod dhano, wuo gi Israel kendo iwachnegi ni, ‘Ma e gima Jehova Nyasaye Manyalo Gik Moko Duto wacho: Ma e yo machielo ma kwereu noweyago kayanya:"},{"book":"Ezekiel","chapter":"20","verse":"28","text":"Kane akelogi e piny mane asingora ni anamigi, to kane gineno wi thur moro amora gi yien moloth to negitimo misenginigi kanyo, kendo negigolo chiwo mag-gi mane ochiewo mirimba, kendo ne giwangʼo ubani madungʼ tik mangʼwe ngʼar kendo gipuko misangogi miolo piny."},{"book":"Ezekiel","chapter":"20","verse":"29","text":"Eka nawacho nigi ni: Withur musiko kudhiye ni to nangʼo?’ ” Kanyo pod iluongo ni Bama nyaka chil kawuono."},{"book":"Ezekiel","chapter":"20","verse":"30","text":"Kuom mano, wachne dhood Israel kama: Ma e gima Jehova Nyasaye Manyalo Gik Moko Duto wacho: Un bende ubiro dwanyoru kaka kwereu notimo ka gilamo nyisechegi manono?"},{"book":"Ezekiel","chapter":"20","verse":"31","text":"Ka uchiwo mich kendo uchiwo yawuotu kaka misango miwangʼo e mach, to mano nyiso ni pod udwanyoru mana gi nyisecheu manono nyaka kawuono. Bende dayienu mondo upenja wach adier, yaye dhood Israel? Akwongʼora gi nyinga awuon, an Jehova Nyasaye Manyalo Gik Moko Duto ni ok abi yienu upenja wach."},{"book":"Ezekiel","chapter":"20","verse":"32","text":"Ka uparo ni udwaro chalo gi ogendini mamoko, kata ka dhoudi moa e pinje mamoko malamo gik mopa ma gin bao kod kidi, to mano ok bi timore."},{"book":"Ezekiel","chapter":"20","verse":"33","text":"Akwongʼora gi nyinga awuon, an Jehova Nyasaye Manyalo Gik Moko Duto ni abiro tiyou gi tekona duto gi mirimba mager."},{"book":"Ezekiel","chapter":"20","verse":"34","text":"Abiro golou gi tekona duto gi mirimba mager e dier ogendini ka ua e pinje duto mosekeue."},{"book":"Ezekiel","chapter":"20","verse":"35","text":"Abiro terou e thim mag ogendini kendo kuno ema anangʼadnue bura e wangʼu kuneno."},{"book":"Ezekiel","chapter":"20","verse":"36","text":"Kaka ne ayalo kwereu e thim mar piny Misri, e kaka abiro yalou, Jehova Nyasaye Manyalo Gik Moko Duto osewacho."},{"book":"Ezekiel","chapter":"20","verse":"37","text":"Abiro kwanou achiel achiel ka un e bwo lochna, kendo abiro miyo ubed joma orito singruokna."},{"book":"Ezekiel","chapter":"20","verse":"38","text":"Abiro pogou gi joma osiko kedo koda kendo ngʼanyona, kata obedo ni abiro gologi oko e piny ma gidake sani, to ok ginidonj e piny Israel. Eka unungʼe ni An e Jehova Nyasaye."},{"book":"Ezekiel","chapter":"20","verse":"39","text":"“To in, yaye dhood Israel, ma e gima Jehova Nyasaye Manyalo Gik Moko Duto wacho: Dhiuru uti ne nyisecheu, un duto ngʼato gi ngʼato! To gikone ni ubiro luora kendo ok unumi nyinga maler kethre kuom chiwo mich ni nyisecheu manono."},{"book":"Ezekiel","chapter":"20","verse":"40","text":"Jehova Nyasaye Manyalo Gik Moko Duto wacho niya: Ewi goda maler, ma en got mabor mar Israel, kendo e piny nogono, dhood Israel duto kar rombgi biro tiyonae, kendo kanyo ema anarwakgie. Kanyo ema anadwarie chiwo mau kod mich mau mabeyo moloyo, kaachiel gi misengni mau duto maler."},{"book":"Ezekiel","chapter":"20","verse":"41","text":"Abiro rwakou kaka ubani madungʼ tik mangʼwe ngʼar ka anagolu ua e dier ogendini kendo ka anachoku ua e pinje ma osekeue, kendo ananyisranu kaka ngʼama ler e dieru ka ogendini neno gi wengegi."},{"book":"Ezekiel","chapter":"20","verse":"42","text":"Eka unungʼe ni An e Jehova Nyasaye, ka anaduogu e piny Israel, piny mane asingora kakwongʼora ni anami kwereu."},{"book":"Ezekiel","chapter":"20","verse":"43","text":"Kanyo ema unuparie timbeu kod yoreu duto ma usedwanyorugo, kendo ok unubed mamor gi timbe mamono duto musetimo."},{"book":"Ezekiel","chapter":"20","verse":"44","text":"Unungʼe ni An e Jehova Nyasaye, ka anati e dieru nikech nyinga, to ok nikech yoreu maricho kod timbeu mobam, yaye dhood Israel, Jehova Nyasaye Manyalo Gik Moko Duto osewacho.”"},{"book":"Ezekiel","chapter":"20","verse":"45","text":"Wach Jehova Nyasaye nobirona kama:"},{"book":"Ezekiel","chapter":"20","verse":"46","text":"Wuod dhano, chom wangʼi yo milambo; yal wach kuom jo-milambo kendo ikor wach kuom bungu manie piny milambo."},{"book":"Ezekiel","chapter":"20","verse":"47","text":"Wach ni bungu man yo milambo kama: Winj wach Jehova Nyasaye. Ma e gima Jehova Nyasaye Manyalo Gik Moko Duto wacho: Achiegni moko mach kuomi, kendo obiro tieko yiendegi duto, manumu kaachiel gi motwo. Mach mabebni ok nonegi, kendo ji duto kochakore milambo nyaka nyandwat, majni norew wengegi."},{"book":"Ezekiel","chapter":"20","verse":"48","text":"Ji duto none ni an Jehova Nyasaye ema asemoko majno, kendo ok notho."},{"book":"Ezekiel","chapter":"20","verse":"49","text":"Eka nawacho niya, “Yaye Jehova Nyasaye Manyalo Gik Moko Duto, giwuoyo kuoma kagiwacho ni, ‘Donge owuoyonwa mana gi ngeche?’ ”"}]}