{"data":[{"book":"Yohana","chapter":"5","verse":"1","text":"Payamasile yeleyo, Che Yesu ŵakwesile kwaula ku Yelusalemu ku chindimba cha Ŵayahudi,"},{"book":"Yohana","chapter":"5","verse":"2","text":"Ni ku Yelusalemu ko, pachiŵandi nnango wekulungwa waukuŵilanjikwa nnango wa ngondolo, kwaliji ni litanda lyalikuŵilanjikwa Mchiebulania Betisasa lyalili ni mapenu nsano."},{"book":"Yohana","chapter":"5","verse":"3","text":"Ŵakulwala ŵajinji ŵagonaga mmapenu mo, kwaliji ni ŵangalola ni ŵakulemala ni ŵakutatala."},{"book":"Yohana","chapter":"5","verse":"4","text":"Ŵalolelaga meesi gatinganyikwe, pakuŵa kapali katema katumetume jwa kwinani jwa Ambuje ŵatuluchilaga mmeesi ni kugatinganya. Jwakulwala jwalijose juŵaliji jwaandanda kwinjila mmeesi gagatinganyikwe, ŵalamile ulwele uliwose walinawo."},{"book":"Yohana","chapter":"5","verse":"5","text":"Pelepo paliji ni mundu jumo juŵatatele yaka makumi gatatu kupambula nsano ni itatu."},{"book":"Yohana","chapter":"5","verse":"6","text":"Che Yesu paŵambweni mundu jula ali agonile pepala ni kwimanyilila kuti ali jwakulwala moŵa gamajinji, ŵambusisye, “Ana nkusaka kulama?”"},{"book":"Yohana","chapter":"5","verse":"7","text":"Jwakulwala jo ŵajanjile, “Ambuje, uneji nganingola jwakunyinjisya mu litanda katema meesi pagakutinganyikwa. Pingulinga kwinjila, mundu jwine akuunongolela kwinjila.”"},{"book":"Yohana","chapter":"5","verse":"8","text":"Nipele Che Yesu ŵansalile, “Njimuche, njigale ugono wenu njaule.”"},{"book":"Yohana","chapter":"5","verse":"9","text":"Papopo pepo mundu jo ŵalamile, ŵajigele ugono wakwe ni kwaula."},{"book":"Yohana","chapter":"5","verse":"10","text":"Nipele achakulu ŵa Ŵayahudi ŵansalile mundu jwalamile jo, “Lelo jino lili Lyuŵa lya Kupumulila ni malajisyo ga Akunnungu gaŵapele che Musa gakukanya kunyakula ugono wenu.”"},{"book":"Yohana","chapter":"5","verse":"11","text":"Nambo mundu jo ŵaajanjile ŵanyawo, “Mundu jwanamisye jula andanjile, ‘Njigale ugono wenu, njaule.’ ”"},{"book":"Yohana","chapter":"5","verse":"12","text":"Ŵanyawo ŵambusisye, “Ana ŵaani ansalile njigale ugono wenu njaule?”"},{"book":"Yohana","chapter":"5","verse":"13","text":"Nambo mundu juŵalamiswe jula nganammanyilila Che Yesu kuti ali ŵaani, pakuŵa pepala paliji ni mpingo wekulungwa wa ŵandu ni Che Yesu ŵatyosile pepala."},{"book":"Yohana","chapter":"5","verse":"14","text":"Kanyuma Che Yesu ŵansimene mundu juŵannamisye jula pa Nyuumba ja Akunnungu, ni ŵansalile, “Mpilikane sambano nnamile, kasintenda sooni sambi, chinaiche kunsimana chindu chakusakala kupunda achichi.”"},{"book":"Yohana","chapter":"5","verse":"15","text":"Mundu jula ŵajawile kukwasalila achakulu ŵa Ŵayahudi kuti Che Yesu ni juŵalamisye."},{"book":"Yohana","chapter":"5","verse":"16","text":"Pakuŵa Che Yesu ŵatendekenye yeleyo pa Lyuŵa lya Kupumulila, Ŵayahudi ŵatandite kunchima."},{"book":"Yohana","chapter":"5","verse":"17","text":"Nambo Che Yesu ŵaasalile, “Atati ŵangu akupanganya masengo moŵa gose ni uneji ngugapanganya iyoyo peyo.”"},{"book":"Yohana","chapter":"5","verse":"18","text":"Kwa ligongo lyo, achakulu ŵa Ŵayahudi ŵapundile kusosasosa litala lyakwaulaga Che Yesu ngaŵa ligongo lyakutema malajisyo ga Lyuŵa lya Kupumulila pe, nambo pakuŵa alitesile kuti Akunnungu ali Atatigwe ni kulitenda chisau ni Akunnungu."},{"book":"Yohana","chapter":"5","verse":"19","text":"Che Yesu ŵaasalile, “Ngunsalila isyene, Mwana ngakukombola kupanganya chachilichose jikape. Mwana akukombola kupanganya achilape chakuchiwona alinkupanganya Atati. Pakuŵa achila chaakuchipanganya Atati Mwana nombejo akupanganya ilaila peila."},{"book":"Yohana","chapter":"5","verse":"20","text":"Atati akunnonyela Mwana ni kunlosya indu yose yakupanganya nsyene. Sooni chiŵalosye indu yekulungwa kupunda ayiyi, ni ŵanyamwe chinsimonje."},{"book":"Yohana","chapter":"5","verse":"21","text":"Mpela ila Atati iyakuti pakwasyusya ŵawile ni kwapa umi, iyoyo peyo ni Mwana akwapa umi aŵala ŵakwasaka."},{"book":"Yohana","chapter":"5","verse":"22","text":"Atati ngakunlamula mundu jwalijose, nambo ampele Mwanagwe ukombole wose wakwalamula ŵandu,"},{"book":"Yohana","chapter":"5","verse":"23","text":"kuti ŵandu wose anchimbichisye Mwana mpela yakuti pakwachimbichisya Atati. Mundu jwalijose jwangakunchimbichisya Mwana ngakunchimbichisya Atati juŵantumile.”"},{"book":"Yohana","chapter":"5","verse":"24","text":"“Ngunsalila isyene, jwakulipikanila liloŵe lyangu ni kwakulupilila ŵandumile une ŵala, jwelejo akwete umi wa moŵa gose pangali mbesi. Nombejo ngaalamulikwa ng'oo, pakuŵa amasile kukopoka muchiwa ni kwinjila mu umi."},{"book":"Yohana","chapter":"5","verse":"25","text":"Ngunsalila isyene, chikaiche katema ni sambano kaiche chanti ŵandu ŵawile chalipilikane liloŵe lya Mwana jwa Akunnungu nombe ŵandu ŵachalipilikane wo chakole umi."},{"book":"Yohana","chapter":"5","verse":"26","text":"Mpela ila Atati yatite kuŵa ndande ja umi, iyoyo peyo ampele Mwana kuŵa ndande ja umi."},{"book":"Yohana","chapter":"5","verse":"27","text":"Sooni ampele Mwana ukombole wa kulamula ligongo jwelejo ali Mwana jwa Mundu."},{"book":"Yohana","chapter":"5","verse":"28","text":"Nkachisimonga achichi pakuŵa chikaiche katema chati ŵandu wose ŵaali kumalembe chalipilikane liloŵe lyao,"},{"book":"Yohana","chapter":"5","verse":"29","text":"nombe chasyuche, aŵala ŵaŵatendekenye yambone chasyuche ni kupata umi ni aŵala ŵaŵatendekenye yangalumbana chasyuche ni kulamulikwa.”"},{"book":"Yohana","chapter":"5","verse":"30","text":"“Uneji jikape ngangukombola kuchitendekanya chindu kwa ukombole wangu nansyene. Ngulamula mpela inguti pakupilikana kutyochela kwa Atati, ni kulamula kwangu kuli kwa usyene pakuŵa ngangupanganya ingusaka nansyene, nambo yambone paujo pao ŵandumile une ŵala."},{"book":"Yohana","chapter":"5","verse":"31","text":"“Naliŵalangaga nansyene umboni wangu uli wa unami."},{"book":"Yohana","chapter":"5","verse":"32","text":"Nambo apali jwine jwakusala umboni pa une, noneji ngumanyilila kuti yose yakusala nkati uneji ili isyene."},{"book":"Yohana","chapter":"5","verse":"33","text":"Ŵanyamwe mwalajisye ŵantenga ku che Yohana Ŵakubatisya, ni umboni wasasile nkati une uli usyene."},{"book":"Yohana","chapter":"5","verse":"34","text":"Ngaŵa kuti uneji nguukulupilila umboni wa ŵandu, nambo ngusala yelei kuti ŵanyamwe nkulupuswe."},{"book":"Yohana","chapter":"5","verse":"35","text":"Che Yohana ŵaliji mpela lumuli lulwakolelaga ni kulanguchisya, ni ŵanyamwe mwaliji chile kusengwa ni lilanguka lyakwe kwa katema pe."},{"book":"Yohana","chapter":"5","verse":"36","text":"Nambo uneji ngwete umboni kukwangu wauli wekulungwa kupunda u che Yohana. Pakuŵa masengo gingugapanganya gaambele Atati malichisye ni gagakulosya pangasisika kuti Atati ni ŵandumile."},{"book":"Yohana","chapter":"5","verse":"37","text":"Atati uŵandumile, iyoyo akusala umboni nkati une. Ŵanyamwe nganimme kulipilikana liloŵe lyao atamuno kukulola ku meeso kwao,"},{"book":"Yohana","chapter":"5","verse":"38","text":"ni liloŵe lyao ngalikutama nkati mwenu, pakuŵa nganimunkulupilila ajula juŵamtumile."},{"book":"Yohana","chapter":"5","verse":"39","text":"Nkugasosasosa Malembelo ga Akunnungu nchiganisyaga kuti mu gelego chimpate umi wa moŵa gose pangali mbesi. Ni Malembelo ga Akunnungu go gakuŵalanga umboni nkati une!"},{"book":"Yohana","chapter":"5","verse":"40","text":"Ni ŵanyamwe ngankusaka kwika kukwangu kuti nkole umi wa moŵa gose pangali mbesi."},{"book":"Yohana","chapter":"5","verse":"41","text":"“Ngangusosa kuchimbichikwa ni ŵandu."},{"book":"Yohana","chapter":"5","verse":"42","text":"Nambo ngummanyilila ŵanyamwe kuti nganinkola unonyelo wa Akunnungu mmitima jenu."},{"book":"Yohana","chapter":"5","verse":"43","text":"Uneji iiche kwa ulamusi wa Atati ŵangu, ni ŵanyamwe nganimungulupilila. Aikaga mundu jwine kwa ulamusi wakwe nsyene, chimunkulupilile."},{"book":"Yohana","chapter":"5","verse":"44","text":"Ana chinkombole chinauli kungulupilila iŵaga ŵanyamwe nkusaka kulapikwa kutyochela kwa achinjenu nambo nkukana kulapikwa kwakukutyochela kwa Akunnungu ŵaali jikape?"},{"book":"Yohana","chapter":"5","verse":"45","text":"Nkaganisyaga kuti uneji chinambechetele kwa Atati. Che Musa junkunlolela ŵanyamwe ni juchambechetele kwa Atati."},{"book":"Yohana","chapter":"5","verse":"46","text":"Nkankulupilile che Musa nkaangulupilile ni une ŵakwe pakuŵa che Musa ŵalembile ngani syangu."},{"book":"Yohana","chapter":"5","verse":"47","text":"Nambo iŵaga ngankugakulupilila gaŵagalembile che Musa gala, sano chinkombole chinauli kugakulupilila ginguŵecheta?”"}]}