{"data":[{"book":"Numbers","chapter":"10","verse":"1","text":"Dimaadua ga helekai gi Moses,"},{"book":"Numbers","chapter":"10","verse":"2","text":"“Heia nia buu ‘trumpet’ e lua ne tugi gi nia silber belee gahigahi nia daangada gi di gowaa e dahi ge gi haga iloo di madagoaa e hagatanga ai nia daangada."},{"book":"Numbers","chapter":"10","verse":"3","text":"Nia lee ili hagalloo mai nia buu ‘trumpet’ e lua aalaa ma ga ili, nia daangada huogodoo la gi dagabuli mai gi doo gili i di bontai di Hale laa dela e noho iei Au."},{"book":"Numbers","chapter":"10","verse":"4","text":"Maa di buu ‘trumpet’ hua e dahi dela ma ga ili, ge di maa go nia dagi la hua o nia madahaanau llauehe la gi dagabuli mai gi doo gili."},{"book":"Numbers","chapter":"10","verse":"5","text":"Nia lee ili hagapodo ma gaa hai, gei nia madawaawa e noho i bahi i dua di waa hale laa gi haga maanege gi daha."},{"book":"Numbers","chapter":"10","verse":"6","text":"Nia lee ili hagapodo ma gaa hai hagalua, gei nia madawaawa i bahi i ngaaga ga hagatanga gi daha. Nia ili podo le e hai dono hadinga bolo e daamada nia daangada gi hagatanga e hula."},{"book":"Numbers","chapter":"10","verse":"7","text":"Nia ili lloo le e hai dono hadinga bolo e hagadagabuli nia daangada huogodoo gi di gowaa e dahi."},{"book":"Numbers","chapter":"10","verse":"8","text":"Nia labaa le e ili go nia dama daane Aaron, ala go digau hai mee dabu."},{"book":"Numbers","chapter":"10","verse":"9","text":"Di madagoaa tauwa i hongo godou henua, gei goodou e abaaba goodou i godou hagadaumee ala gu heebagi adu, ili hia di buu ‘trumpet’ e hagailoo tauwa. Au, go Yihowah go di godou God, ga hagamaamaa goodou, ga benebene goodou gi daha mo godou hagadaumee."},{"book":"Numbers","chapter":"10","verse":"10","text":"Di madagoaa tenetene labelaa — i di godou Budu o di Malama Hoou mo godou daumaha ala i golo — goodou e ili nia buu ‘trumpet’ i godou hai tigidaumaha dudu mo tigidaumaha hagadaubuni. Gei Au ga hagamaamaa goodou. Au go Yihowah go di godou God.”"},{"book":"Numbers","chapter":"10","verse":"11","text":"Di madalua laangi o di lua malama, di lua ngadau i muli di hagatanga nia daangada i Egypt, di gololangi i hongo di Hale laa Dimaadua ga hagatanga gi nua,"},{"book":"Numbers","chapter":"10","verse":"12","text":"gei digau Israel ga daamada di nadau hula gi daha mo di Anggowaa o Sinai. Di gololangi gaa hana gaa noho i lodo di Anggowaa o Paran."},{"book":"Numbers","chapter":"10","verse":"13","text":"Digaula ga daamada gaa hula be nnelekai Dimaadua mai Moses."},{"book":"Numbers","chapter":"10","verse":"14","text":"Nia madagoaa e hagamenege digaula, gei digaula e hula hua i lodo di hagadau dela gu haganoho matagidagi. Digau ala i lala tagallebe o di buini damana dela e dagi go di madawaawa Judah le e daamada e hula matagidagi i dama buini, e dagi go Nahshon, tama daane Amminadab."},{"book":"Numbers","chapter":"10","verse":"15","text":"Nethanel tama daane Zuar e dagi di madawaawa Issachar,"},{"book":"Numbers","chapter":"10","verse":"16","text":"Eliab tama daane Helon e dagi di madawaawa Zebulun."},{"book":"Numbers","chapter":"10","verse":"17","text":"Nomuli, di Hale laa gaa dugu gi lala, gei nia madahaanau llauehe o Gershon mo Merari, ala e kae di Hale laa, ga daamada gaa hula."},{"book":"Numbers","chapter":"10","verse":"18","text":"Nomuli, digau ala i lala tagallebe o di buini damana dela e dagi go di madawaawa Reuben ga daamada gaa hula i dama buini, e dagi go Elizur tama daane Shedeur."},{"book":"Numbers","chapter":"10","verse":"19","text":"Shelumiel tama daane Zurishaddai e dagi di madawaawa Simeon."},{"book":"Numbers","chapter":"10","verse":"20","text":"Eliasaph tama daane Deuel e dagi di madawaawa Gad."},{"book":"Numbers","chapter":"10","verse":"21","text":"Nomuli, di madahaanau o Kohath o di madawaawa Levi ga daamada gaa hula, e aamo nia goloo daumaha haga madagu. Digaula ma gaa dau adu, ge di Hale laa la guu lawa di haga duu aga labelaa."},{"book":"Numbers","chapter":"10","verse":"22","text":"Nomuli, digau ala i lala tagallebe o di buini damana dela e dagi go di madawaawa Ephraim ga daamada gaa hula i dama buini, e dagi go Elishama tama daane Ammihud."},{"book":"Numbers","chapter":"10","verse":"23","text":"Gamaliel tama daane Pedahzur e dagi di madawaawa Manasseh."},{"book":"Numbers","chapter":"10","verse":"24","text":"Gei Abidan tama daane Gideoni e dagi di madawaawa Benjamin."},{"book":"Numbers","chapter":"10","verse":"25","text":"Hagamuliagina, digau ala i lala tagallebe di buini damana dela e dagi go di madawaawa Dan ga daamada gaa hula i dama buini, i muli nia buini huogodoo, e dagi go Ahiezer tama daane Ammishaddai."},{"book":"Numbers","chapter":"10","verse":"26","text":"Pagiel tama daane Ochran e dagi di madawaawa Asher."},{"book":"Numbers","chapter":"10","verse":"27","text":"Ahira tama daane Enan e dagi di madawaawa Naphtali."},{"book":"Numbers","chapter":"10","verse":"28","text":"Deenei di hai o di haele ang gi nia buini dagidahi, i nia madagoaa o digau Israel ma ga oho nadau hale laa gaa hula."},{"book":"Numbers","chapter":"10","verse":"29","text":"Moses ga helekai gi tuaahina o dono lodo go Hobab, tama daane a Jethro, tangada Midian, “Gimaadou bolo ga daamada gaa hula gi tenua Dimaadua ne helekai ai bolo e gaamai gi gimaadou. Mee guu hai dana hagababa bolo e hai Israel gi maluagina, malaa, hanimoi dalia gimaadou, gei gimaadou ga haga humalia goe.”"},{"book":"Numbers","chapter":"10","verse":"30","text":"Hobab ga helekai, “Deeai, au e hana gi muli gi dogu henua.”"},{"book":"Numbers","chapter":"10","verse":"31","text":"Moses ga helekai, “Dumaalia hudee diagia gimaadou. Goe e iloo nia gowaa ala humalia belee noho iei gimaadou i di anggowaa, gei goe e mee di hai tangada hagamaamaa ni gimaadou."},{"book":"Numbers","chapter":"10","verse":"32","text":"Maa goe gaa hana i madau muli, gidaadou ga hai mee ngaadahi gi nia maluagina ala ma ga gaamai go Dimaadua gi gimaadou.”"},{"book":"Numbers","chapter":"10","verse":"33","text":"Digau Israel ga hagatanga mai i di gonduu dabu go Sinai, gei digaula gaa hula i nia laangi e dolu. Tebedebe o di Hagababa Dimaadua le e kae i mua i nia madagoaa huogodoo, e halahala di nadau gowaa e hagamolooloo ai."},{"book":"Numbers","chapter":"10","verse":"34","text":"Nadau hagatanga mai gi daha mo nia gowaa huogodoo ala nogo hagamolooloo ai, gei di baahi gololangi Dimaadua i nadau nua i di aa."},{"book":"Numbers","chapter":"10","verse":"35","text":"Nia madagoaa huogodoo Tebedebe o di Hagababa la ga haga ngalua, gei Moses ga helekai, “Meenei Dimaadua, Goe duu gi nua. Haga maaheu ina gi daha o hagadaumee. Heia digau ala e hagadugina e ginaadou Goe gi lellele gi daha mo oo mua.”10.35 Pisalem 68.1"},{"book":"Numbers","chapter":"10","verse":"36","text":"Tebedebe deelaa ma gaa noho, gei Moses ga helekai, “Meenei Dimaadua, Goe hanimoi malaa gi lodo di madawaawa Israel deenei, gu dogologowaahee e deemee di dau.”"}]}