{"data":[{"book":"Yohana","chapter":"17","verse":"1","text":"Yesu eze abinde ukulonga yano niyo akaula kulanga na kulonga, “Tate udya lupisi ubula, Mtogole mwanao ulehe yehe naye akutogole."},{"book":"Yohana","chapter":"17","verse":"2","text":"Kwaviya nakumwink'ha mwanao udahi mwa want'hu wose, vileke awenk'he ugima wa ulo na ulo wadya wose umwink'hile."},{"book":"Yohana","chapter":"17","verse":"3","text":"Na ugima wa ulo na ulo ni uno, kukumanya wenye we ekedu Mnungu wa kindedi hamwenga na Yesu Kilisito umsigile."},{"book":"Yohana","chapter":"17","verse":"4","text":"Miye hikutogola hano he isi, naho hiibindiliza idya ndima unink'hile niidamanye."},{"book":"Yohana","chapter":"17","verse":"5","text":"Haluse Tate, unink'he ukulu udya nandile nao aho isi ikei kuumbigwa."},{"book":"Yohana","chapter":"17","verse":"6","text":"“Hikutenda umanyike kwa wadya want'hu unink'hile kulawa kwe isi, nawanda want'hu wako ni weye wanink'ha wande want'hu wangu nawo wauzumila ulosi wako."},{"book":"Yohana","chapter":"17","verse":"7","text":"Haluse wamanya kugamba kila kiya unink'hile kilawa kwako."},{"book":"Yohana","chapter":"17","verse":"8","text":"Miye hiwenk'ha udya ulosi unink'hile, woho nao wauhokela naho wamanya kindedi kugamba ulawa kwako hamwenga na kuzumila kugamba kindedi hilawa kwako naho weye niye unisigile."},{"book":"Yohana","chapter":"17","verse":"9","text":"“Nawalombelezela woho, hikuilombelezela isi mna nawalombelezela wadya unink'hile, Kwaviya ni wako."},{"book":"Yohana","chapter":"17","verse":"10","text":"Yose nnanayo ni yako, naho ya kwako ni ya kwangu, naho ukulu yangu wonekana kwa wadya unink'hile."},{"book":"Yohana","chapter":"17","verse":"11","text":"Naho ivi haluse neza kwako, himuli mwe isi mna woho wamwe isi, Tate msuntilwa kwa udahi dizina dyako unink'hile, naungisa uwaike wande kint'hu kimwenga enga viya sue kili umwenga."},{"book":"Yohana","chapter":"17","verse":"12","text":"Viya nendile hamwenga nao nahiwaika vedi kwa udahi we dizina dyako unink'hile. Miye nahiwaamila naho hahali hata yumwenga mwe woho agile, mna ni yudya mwana agile uleke Mawandiko Akukile ukelavilize."},{"book":"Yohana","chapter":"17","verse":"13","text":"Mna ivi haluse neza kwako, mna hilonga mbuli izi mwe isi vileke washiliki hamwenga na miye ikinyemi nnanacho."},{"book":"Yohana","chapter":"17","verse":"14","text":"Miye hiwenk'ha ulosi wako naho want'hu wa isi niyo wawaihiwa Kwaviya woho hiyo wa isi enga viya miye name hiyo wa isi."},{"book":"Yohana","chapter":"17","verse":"15","text":"Hikulombeza uwahause kulawa mwe isi, mna nalombeza uwahonye na yudya Mwavu."},{"book":"Yohana","chapter":"17","verse":"16","text":"Woho hiyo wa mwe isi enga viya miye."},{"book":"Yohana","chapter":"17","verse":"17","text":"Waike wande wakukizwe mwe kindedi, ulosi wako ni kindedi."},{"book":"Yohana","chapter":"17","verse":"18","text":"Enga viya unisigile miye mwe isi, miye name nawasigila woho mwe isi."},{"book":"Yohana","chapter":"17","verse":"19","text":"Naho kwa mbuli ya woho miye mwenye nakeika nikukizwe vileke woho nawo wande wakukizwe mwe kindedi."},{"book":"Yohana","chapter":"17","verse":"20","text":"“Hikuwalombezela woho du mna Nawalombeza hata woho wakunga wahuwile kwa ulosi wao."},{"book":"Yohana","chapter":"17","verse":"21","text":"Nalombeza vileke wose wande kint'hu kimwenga. Tate, Nalombeza wande mndani mwetu enga viya weye undile mndani mwangu name mndani mwako. Nalombeza wande kint'hu kimwenga uleke want'hu wa mwe isi wahuwile kugamba weye niye unisigile."},{"book":"Yohana","chapter":"17","verse":"22","text":"Miye hiwenk'ha ukulu udya unink'hile miye vileke wande kint'hu kimwenga enga viya suwe kili umwenga."},{"book":"Yohana","chapter":"17","verse":"23","text":"Miye ninde mndani mwawe nawe mndani mwangu, nalombeza wakint'hizwe kunda kint'hu kimwenga, vileke isi imanye kugamba weye nakunisigila. Naho wawaunga woho enga viya ukuniunga miye."},{"book":"Yohana","chapter":"17","verse":"24","text":"“Tate naunga wadya unink'hile wande hamwenga na miye hadya huunga nili, vileke wauone udya ukulu wangu unink'hile Kwaviya nakuniunga kukongela viya isi ikei kuumbigwa."},{"book":"Yohana","chapter":"17","verse":"25","text":"Tate ywedi, isi haikukumanya, mna miye hikumanya. Wano nao wakumanya kugamba weye niye unisigile."},{"book":"Yohana","chapter":"17","verse":"26","text":"Hikutenda umanyike kwawe naho nenigendeele kukutenda ivo, vileke lukunde wandile nao kwangu unde mndani mwawe name ninde mndani mwawe.”"}]}