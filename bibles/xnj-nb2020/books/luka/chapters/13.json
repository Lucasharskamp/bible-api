{"data":[{"book":"Luka","chapter":"13","verse":"1","text":"Lukumbi lwenulo vandu nunuyo, vabweli kumjovela Yesu, mambu ga vandu va ku Galilaya, vevakomiwa na Pilatu, lukumbi vihinja mifuya yavi ndava ya luteta."},{"book":"Luka","chapter":"13","verse":"2","text":"Yesu akavayangula, “Ndava Vagalilaya vala vevakomiwi kwa njila yila mwihololela kuvya Vagalilaya vala, vambudili Chapanga kuliku Vagalilaya vangi, hati gavakolili mambu genago?"},{"book":"Luka","chapter":"13","verse":"3","text":"Chakaka nikuvajovela, lepi, changamuwuyila Chapanga winu, na nyenye yati mwifwa."},{"book":"Luka","chapter":"13","verse":"4","text":"Amala, kumi na nane vala, vevagwiliwi na mnala kuchijiji cha ku Siloamu, vafwili, ndi mwiholalela kuvya venavo, vahokili kuliku vandu voha vevatama ku Yelusalemu?"},{"book":"Luka","chapter":"13","verse":"5","text":"Chakaka nikuvajovela, lepi, nambu na nyenye changamuwuyila Chapanga, na nyenye mewawa yati mwifwa.”"},{"book":"Luka","chapter":"13","verse":"6","text":"Kangi Yesu akavajovela luhumu ulu, “Mundu mmonga avi na mkongo wa mtini mumgunda waki wa mizabubu, mundu mwenuyo akahamba kuyava matunda mumkongo wula, nambu apatili lepi."},{"book":"Luka","chapter":"13","verse":"7","text":"Ndi akamjovela mhenga lihengu wa mgunda, ‘Lola! Mumiyaka yidatu nakalibwela kuyava matunda mumkongo uwu wa mtini, nambu kawaka chindu chenigana. Hinu uhudumula! Ndava kyani ulalisa mgunda wangu?’"},{"book":"Luka","chapter":"13","verse":"8","text":"Nambu mhenga lihengu akamyangula, Bambu, ‘Tiuleka kavili namwaka, na nene yati niukulugila na kusopalela mabuli."},{"book":"Luka","chapter":"13","verse":"9","text":"Ngati upambiki matunda kumwaka chabwina, ngati nakupambika, ndi udumulayi.’ ”"},{"book":"Luka","chapter":"13","verse":"10","text":"Ligono limonga la Kupumulila, Yesu avi mukuwula munyumba ya kukonganekela Vayawudi."},{"book":"Luka","chapter":"13","verse":"11","text":"Pavi na mdala mmonga mweavi na mzuka, mwealwalayi lukumbi lwa miyaka kumi na nane, mdala mwenuyo avi na chipindi ndi nakuhotola kuyima."},{"book":"Luka","chapter":"13","verse":"12","text":"Yesu peamuweni akamkemela na kumjovela, “Mau, ulekekiswi utamu waku!”"},{"book":"Luka","chapter":"13","verse":"13","text":"Yesu akamuvikila mawoko mdala yula na bahapo higa yaki yikagoloseka, na akatumbula akamlumbalila Chapanga."},{"book":"Luka","chapter":"13","verse":"14","text":"Mkulu wa nyumba ya kukonganekela Vayawudi akayoma, ndava Yesu amulamisi mdala yula, Ligono la Kupumulila. Ndi akavajovela vandu vavavi penapo, “Muvi nagu magono sita gakuhenga mahengu. Hinu mubwela magono genago kulamisiwa utamu winu, nambu lepi kulamiswa Ligono la Kupumulila!”"},{"book":"Luka","chapter":"13","verse":"15","text":"Nambu Bambu akamyangula, “Vahomela nyenye! Yani mweavi pagati yinu mwangawopola ng'ombi yaki amala lipunda laki muchivaya na kuyipeleka kunywiha manji Ligono la Kupumulila."},{"book":"Luka","chapter":"13","verse":"16","text":"Mdala yula avi wa chiveleku cha Ibulahimu, nambu Setani amkungili miyaka kumi na nane wu, chabwina lepi kumdindulila vifungu vyaki Ligono la Kupumulila?”"},{"book":"Luka","chapter":"13","verse":"17","text":"Yesu peamali kujova genago, makoko gaki vakoli soni, nambu vandu vangi voha vakaheka kwa mambu gakukangasa gahengili."},{"book":"Luka","chapter":"13","verse":"18","text":"Yesu akavakota, “Unkosi wa Chapanga uwanangini na kiki? Wu, nikuwanangisa na kyani?"},{"book":"Luka","chapter":"13","verse":"19","text":"Ngati mbeyu ya mkongo wa haladali yeyitoliwi na mundu mmonga na kuhilalila mumgunda waki. Yikamela na kuvya mkongo, na videge vikajenga hisakanilu mumambanda gaki.”"},{"book":"Luka","chapter":"13","verse":"20","text":"Yesu akakota kavili, “Unkosi wa Chapanga nikuwanangisa na kyani?"},{"book":"Luka","chapter":"13","verse":"21","text":"Ngati ngemeku laatoli mdala mmonga na kuhangisana na uhembe madebe gavili na woha watutumwiki.”"},{"book":"Luka","chapter":"13","verse":"22","text":"Yesu paayendelela na lugendu lwaki kuhamba ku Yelusalemu apitayi mumiji na muhijiji, kuni avawulayi vandu."},{"book":"Luka","chapter":"13","verse":"23","text":"Mundu mmonga akamkota Yesu, “Bambu, wu, vandu vevisanguliwa ngavamahele?”"},{"book":"Luka","chapter":"13","verse":"24","text":"Yesu akavajovela, “Mukangamala neju kuyingila mumlyangu udebedebe, muni nikuvajovela vandu vamahele yati vilinga kuyingila nambu nakuhotola."},{"book":"Luka","chapter":"13","verse":"25","text":"Lukumbi lubwela lwa mkolo nyumba kuyima na kudinda mlyangu. Ndi penapo yati muyima kuvala na kutumbula kuhodesa mlyangu kwa kujova, ‘Bambu utidindulilayi mlyangu!’ Nambu mwene yati akuvayangula, ‘Nakuvamanya nyenye wala nakumanya kwemwihuma!’"},{"book":"Luka","chapter":"13","verse":"26","text":"Na nyenye yati mwitumbula kumjovela, ‘Tete ndi vala vetalili na kunywelela na veve, mewa veve watiwulili hotohoto muhijiji yitu!’"},{"book":"Luka","chapter":"13","verse":"27","text":"Nambu mwene yati ijova, ‘Nakuvamanya nyenye wala kwemwihuma. Muwuka palongolo yangu, mwavoha nyenye vahenga gahakau!’"},{"book":"Luka","chapter":"13","verse":"28","text":"Ndi yati mwivembeneka na kuyaga minu, lukumbi pemkuvalola Ibulahimu na Izaki na Yakobo na vamlota voha va Chapanga vavi Muunkosi wa Chapanga, nambu nyenye muvi kuvala!"},{"book":"Luka","chapter":"13","verse":"29","text":"Vandu yati vibwela kuhuma pandi zoha za mulima, na kulya pamonga Muunkosi wa Chapanga."},{"book":"Luka","chapter":"13","verse":"30","text":"Ndi vala vevavi va mwishu yati vivya va kutumbula na vala vevavi va kutumbula yati vivya va mwishu.”"},{"book":"Luka","chapter":"13","verse":"31","text":"Lukumbi lwenulo Vafalisayu vangi vamhambili Yesu na kumjovela, “Uwuka penapa uhamba pandu pangi muni Nkosi Helodi igana kukukoma.”"},{"book":"Luka","chapter":"13","verse":"32","text":"Yesu akavayangula, “Muhamba mukamjovela lihogo, ‘Lelu na chilau nivinga mizuka na kuvalamisa vatamu na pamalau yati nimalakisa lihengu langu.’"},{"book":"Luka","chapter":"13","verse":"33","text":"Nambu yikunigana niyendelela na lugendu lwangu, lelu na chilau na pamalau, muni yihotoleka lepi mlota wa Chapanga, kukomiwa kuvala ya Yelusalemu.”"},{"book":"Luka","chapter":"13","verse":"34","text":"“Wa Yelusalemu! Veve Yelusalemu! Mweukuvakoma vamlota va Chapanga, vevatumwili kwaku. Kwa kuvatova na maganga. Pamahele niganili kuvahegelesa vana vaku pamonga ngati nguku, cheyiyuvatila tuvana twaki mumagwaba, nambu mwaganili lepi."},{"book":"Luka","chapter":"13","verse":"35","text":"Lola! Nyenye yati mulekewa muji winu. Na nene nikuvajovela yati nakunilola kavili mbaka lukumbi pa mwijova, Amotisiwa mweibwela kwa uhotola wa Bambu.”"}]}