{"data":[{"book":"Yohani","chapter":"21","verse":"1","text":"Pagamaliki genago, Yesu akavahumila kavili vawuliwa vaki pamuhana ya nyanja Tibelia. Avahumili naha,"},{"book":"Yohani","chapter":"21","verse":"2","text":"Simoni Petili, Tomasi mweikemewa Mapaha, na Natanyeli mkolonjinji wa Kana ya ku Galilaya, vana vavili va Zebedayo na vawuliwa vaki vangi vavili, vakavya voha pamonga."},{"book":"Yohani","chapter":"21","verse":"3","text":"Simoni Petili akavajovela, “Nihamba kulova somba.”"},{"book":"Yohani","chapter":"21","verse":"4","text":"Hamba kucha, Yesu ayimili kumwambu ya nyanja, nambu vawuliwa vamanyili lepi kuvya avi Yesu."},{"book":"Yohani","chapter":"21","verse":"5","text":"Yesu akavakota, “Vankozi, mupatili lepi somba?”"},{"book":"Yohani","chapter":"21","verse":"6","text":"Yesu akavajovela, “Muhelesa ngwanda upandi wa kulyela wa watu na nyenye yati mwipata somba.” Ndi vakazihelesa ngwanda, nambu hinu nakuhotola kuhuta kavili ndava ya somba zamahele."},{"book":"Yohani","chapter":"21","verse":"7","text":"Kangi muwuliwa yula, Yesu mweamganili neju, akamjovela Petili, “Ndi Bambu!” Simoni Petili peayuwini kuvya ndi Bambu, akajikunga nyula yaki ya kuvala muni ahulili, akajitaga mumanji."},{"book":"Yohani","chapter":"21","verse":"8","text":"Nambu vawuliwa vangi vala vabwelili kumbwani na watu kuni vihuta ngwanda zezimemili somba, vavi lepi kutali na pandumba, ndi vavi utali wa mita miya yimonga kuhuma mu mkingisa."},{"book":"Yohani","chapter":"21","verse":"9","text":"Pavahikili pandumba wauwene motu wa makalakala, wiyaka, na panani yaki pavikiwi somba na libumunda."},{"book":"Yohani","chapter":"21","verse":"10","text":"Yesu akavajovela, “Mgava somba zingi mleta penapa zemlovili.”"},{"book":"Yohani","chapter":"21","verse":"11","text":"Simoni Petili akayingila muwatu, akahuta mbaka kundumba ngwanda yila yeyimemili somba zivaha miya yimonga na makumi mhanu na zidatu. Pamonga wamemili somba zamahele, nambu ngwanda yadawiki lepi."},{"book":"Yohani","chapter":"21","verse":"12","text":"Yesu akavajovela “Mbwela mlawuka.” Kawaka hati mmonga wavi. Mwealingili kumkota. “Veve ndi wayani,” Vammanyili kuvya Bambu."},{"book":"Yohani","chapter":"21","verse":"13","text":"Yesu akabwela, akatola, libumunda akavapela, akakita mewawa na somba zila."},{"book":"Yohani","chapter":"21","verse":"14","text":"Yeniyi yavi mala ya datu Yesu kuvahumila vawuliwa vaki peamali kuyuka."},{"book":"Yohani","chapter":"21","verse":"15","text":"Pevamali kulya, Yesu akamkota Simoni Petili, “Simoni mwana wa Yohani! Wu, ukunigana nene kuliku ava?”"},{"book":"Yohani","chapter":"21","verse":"16","text":"Kavili akamjovela, “Simoni mwana wa Yohani! Wu, ukunigana?”"},{"book":"Yohani","chapter":"21","verse":"17","text":"Yesu akamkota mala ya datu, “Simoni mwana wa Yohani! Wu, ukunigana?”"},{"book":"Yohani","chapter":"21","verse":"18","text":"Chakaka nikukujovela, pawavi msongolo wayovalili kujitendelekeha wamwene na kuhamba kwewigana. Nambu pawivya mgogolo wiyinula mawoko gaku, mundu yungi ndi yati akukunga na kuhamba kwe wangagana kuhamba.”"},{"book":"Yohani","chapter":"21","verse":"19","text":"Yesu ajovili genago, kulangisa namuna Petili cheifwa na kumpela ukulu Chapanga. Kangi akamjovela Petili, “Nilanda.”"},{"book":"Yohani","chapter":"21","verse":"20","text":"Petili akang'anamuka, amuwene muwuliwa yula mweaganiwi na Yesu, akumlanda mweneuyo ndi yula mweatamili papipi neju na Yesu lukumbi pevalyayi na kumkota, “Bambu ndi yani mweakukung'anamukila?”"},{"book":"Yohani","chapter":"21","verse":"21","text":"Hinu, Petili peamuwene mwenuyo, akamkota Yesu, “Bambu, mundu uyu chikumuhumila kyani?”"},{"book":"Yohani","chapter":"21","verse":"22","text":"Yesu akayangula, “Ngati nigana asigalila mbaka penibwela, chikuvala kyani? Veve unilanda nene.”"},{"book":"Yohani","chapter":"21","verse":"23","text":"Malovi ago, gadandasiki pagati ya valongo vevakumsadika Kilisitu kuvya muwuliwa mwenuyo yati ifwa lepi. Nambu Yesu amjovili lepi muwuliwa yula ifwa lepi, nambu ajovili, “Ngati nigana asigalila mbaka panibwela yikukuvala kyani?”"},{"book":"Yohani","chapter":"21","verse":"24","text":"Mwenuyu ndi muwuliwa, mwealoli mambu ago na kugayandika. Tete timanyili ajovili chakaka."},{"book":"Yohani","chapter":"21","verse":"25","text":"Gavi mambu gangi gamahele geagahengili Yesu. Ngati goha ngagiyandikwayi, niholela hati mulima woha nakuvya pandu pa kuvika hitabu yeyiyandikwi. Ena."}]}