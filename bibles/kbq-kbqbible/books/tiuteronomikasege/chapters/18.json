{"data":[{"book":"Tiuteronomi Kasege","chapter":"18","verse":"1","text":"Hagi maka Israeli ma mopama erisantimaharesafintira Livae pristi naga'mo'za mago mopa erisanti oharegahaze. Hagi tamagrama Ra Anumzamofonte'ma ofama eritama esaza ne'za nene'za manigahaze."},{"book":"Tiuteronomi Kasege","chapter":"18","verse":"2","text":"Hagi zamafuhe'zama mopama eri santima haresafintira zamagra mopa e'origahaze. Na'ankure Ra Anumzamo'ma huhampri zmante'nea kante zamagra Agri pristi eri'za vahe mani'nenageno, Agra'a kegava huzamantegahie."},{"book":"Tiuteronomi Kasege","chapter":"18","verse":"3","text":"Hagi amanahu hutma pristi vahera ne'zana zamigahaze. Bulimakao afuro, sipisipi afu'ma ahetma kresramna vanuta, azona'ane, tarega ameragema'ane agupa'anena pristi vahe zamigahaze."},{"book":"Tiuteronomi Kasege","chapter":"18","verse":"4","text":"Hagi ese'ma hamaresaza witio, wainio, olivi masaveno, ese'ma haresaza sipisipi azokara pristi vahe erita eme zamigahaze."},{"book":"Tiuteronomi Kasege","chapter":"18","verse":"5","text":"Na'ankure Ra Anumzana tamagri Anumzamo'a tamagripintira Livae naga'nofi'mofo huhampri zmante'neanki'za, maka knafina oti'za Agri eri'zana eri vava hu'za vugahaze."},{"book":"Tiuteronomi Kasege","chapter":"18","verse":"6","text":"Hagi Israeli agu'afima ina kumapima Livae ne'mo'ma mani'nesia kuma'ma atreno agra avesite'ma Ra Anumzamo'ma mono hunanteho huno'ma hu'nenia kumatera amne umani'neno,"},{"book":"Tiuteronomi Kasege","chapter":"18","verse":"7","text":"ruga'a Livae afuhe'zama nehazaza huno Ra Anumzana Anumzama'amofo avuga Agri eri'zana erigahie."},{"book":"Tiuteronomi Kasege","chapter":"18","verse":"8","text":"Hagi nefa fenozama zagore'ma atreno erinia zagoa eri'ne'nianagi, ofama hanaza ne'zana ruga'a pristi vahe'enena mago avamente refko huno erigahie."},{"book":"Tiuteronomi Kasege","chapter":"18","verse":"9","text":"Ra Anumzana tamagri Anumzamo'ma neramamia mopafima vanutma, ana mopafi vahetmimo'zama kasrino hi'mnama vu'nea avu'ava zama nehaza avu'avara ovaririho."},{"book":"Tiuteronomi Kasege","chapter":"18","verse":"10","text":"Hagi amu'nontmifintira magomo'e huno ne'afi, mofa'a aheno ofagna huno kresramna ovino. Havi kasnampa kema hu'zampi, avu'ataga zampi, zagoma re'zampi, fri vahe'ene keagama hu'zane,"},{"book":"Tiuteronomi Kasege","chapter":"18","verse":"11","text":"mago'a zampima huvazino kaguvaza fore hugahiema huno'ma hu'zampi, fri vahe hankro'enema keaga hu'zampi, havi avamu'eneno, ko vahe'enena keaga osutfa hiho."},{"book":"Tiuteronomi Kasege","chapter":"18","verse":"12","text":"Iza'o ana avu'ava'zama hanimo'a Ra Anumzamofontera kasrino hi'mnage avu'ava hugahie. Na'ankure e'ina hi'mnage avu'ava zanku, Ra Anumzana tamagri Anumzamo'a ana mopafi vahera zamahenati atregahie."},{"book":"Tiuteronomi Kasege","chapter":"18","verse":"13","text":"Hianagi Ra Anumzana tamagri Anumzamofo avurera e'inahu avu'ava'zana osuta, agru huta maniho."},{"book":"Tiuteronomi Kasege","chapter":"18","verse":"14","text":"Na'ankure anama omeri'naza mopafima mani'naza vahe'mo'za, zamagra havi avamu'ene nanekea nehu'za, havi kasnampa vahe'mokizmi ke nentahiza vahe mani'naze. Hianagi Ra Anumzana tamagri Anumzamo'a e'inahura osiho hu'ne."},{"book":"Tiuteronomi Kasege","chapter":"18","verse":"15","text":"Hagi Ra Anumzana tamagri Anumzamo'a tamagri amu'nompinti mago nagri kna kasnampa ne' azeri otigahianki, ke'a antahiho. (Aposolo 3:22, 7:37)"},{"book":"Tiuteronomi Kasege","chapter":"18","verse":"16","text":"Na'ankure Sainai agonamofo agafima ome atruma haza zupa Ra Anumzana tamagri Anumzamofonkura amanage hu'naze, tagra fri'nunki kagerura ru'enena nontahita, mago'anena teve anefaka'a onke'nune huta hu'naze."},{"book":"Tiuteronomi Kasege","chapter":"18","verse":"17","text":"Anante Ra Anumzamo'a amanage huno nasami'ne, zamagra tamage nehaze."},{"book":"Tiuteronomi Kasege","chapter":"18","verse":"18","text":"Hagi zamagripinti mago kagri kna kasnampa ne, Nagra azeri oti'na naneke'ni'a huo hu'nama hanua nanekege huama huno tamasamigahie."},{"book":"Tiuteronomi Kasege","chapter":"18","verse":"19","text":"Ana'ma asami'nua nanekema nehinama mago vahe'mo'ma ke'ama ontahina, Nagra e'i ana vahera kegahue."},{"book":"Tiuteronomi Kasege","chapter":"18","verse":"20","text":"Hianagi iza'o Nagri nagifi havige kasanampa vahe fore huge, havi anumzantmimofo agifi kasnampa vahe'ma fore'ma hania vahera zamahe friho."},{"book":"Tiuteronomi Kasege","chapter":"18","verse":"21","text":"Hagi antahintahi tmifima tamagra anage hutma antahigahaze, inankna huta, e'i Anumzamofo kasnampa vaheki, havige kasanampa vaheki huta antahigahune?"},{"book":"Tiuteronomi Kasege","chapter":"18","verse":"22","text":"Mago kasnampa ne'mo'ma mago'za fore hugahie huno hinkeno, ana zama fore'ma osina, e'i nanekea Anumzamo'a osu'neanki kasnampa ne'mo'a agra agesafinti kea hugahianki, korora osiho."}]}