{"data":[{"book":"1 Timoti","chapter":"6","verse":"1","text":"Vavanda voha viganikiwa kuvatopesa neju vakulu vavi muni kukoto kuvya na vandu vevakuliliga liina la Chapanga na mawuliwu gitu."},{"book":"1 Timoti","chapter":"6","verse":"2","text":"Vavanda ndi vakulu vavi ndi vakilisitu vakoto kuvavevesa muni ndi valongo vavi mu Kilisitu. Pahala paki, viganikiwa hati kuvahengela bwina neju, muni venavo vipata chiyonjokesu chivaha kuhuma mulihengu levikita vavanda avo, ndava muni vasadika vevakuvagana."},{"book":"1 Timoti","chapter":"6","verse":"3","text":"Mundu yoyoha mweiwula chimumbele na mambu aga, na mwangayidakila malovi ga chakaka ga Bambu witu Yesu Kilisitu na mawuliwu ga kutama mukumganisa Chapanga,"},{"book":"1 Timoti","chapter":"6","verse":"4","text":"mwenuyo amemili kumeka na ndi amanyi lepi chindu chochoha. Ndi mundu mweigana ndindani na kutovana kwa malovi gawaka, na chenicho chileta wihu na ngondo na maligu na mnogo uhakau,"},{"book":"1 Timoti","chapter":"6","verse":"5","text":"na ndindani zangali mwishu kuhuma kwa vandu vangali luhala, na vangali uchakaka kangi. Viholalela kumhengela Chapanga ndi njila ya kupata vindu vyamahele."},{"book":"1 Timoti","chapter":"6","verse":"6","text":"Chakaka kumhengela Chapanga yikumkita mundu avya na vindu vyamahele neju, ngati ikola na vindu vyeavili navyu."},{"book":"1 Timoti","chapter":"6","verse":"7","text":"Muni taletili lepi chindu chochoha pamulima apa, mewa tivya nakutola chindu chochoha."},{"book":"1 Timoti","chapter":"6","verse":"8","text":"Hunu ndi, ngati tivii na chakulya na nyula, genago gakutikola."},{"book":"1 Timoti","chapter":"6","verse":"9","text":"Nambu vala vevigana kuvya na vindu vyamahele vigwa mukulingiwa, na kuyonjwa mulikoka la mnogo wamahele wa chiyimu, weukuvahuta mbaka mukuhakala na kuhalabika."},{"book":"1 Timoti","chapter":"6","verse":"10","text":"Muni kugana neju mashonga ndi kutumbula uhakau woha. Vandu vamahele vinogela neju kupata mashonga hati kung'ahika kutali na sadika, na kujihoma mumitima wavi kwa ungolongondi uvaha."},{"book":"1 Timoti","chapter":"6","verse":"11","text":"Nambu veve wamundu wa Chapanga, jivika kutali na mambu ago. Londa kuvya mbwina palongolo ya Chapanga na kutama wumi wa kumuhengela mwene mewawa uvya na sadika na uganu na ulindila na ungolongondi."},{"book":"1 Timoti","chapter":"6","verse":"12","text":"Tova ngondo yila yabwina ya sadika, muni upata njombi ya wumi wa magono goha, muni genago ndi gawakemeliwi na Chapanga, pewajovili wamwene ukumyidikila Kilisitu palongolo ya vandu vamahele."},{"book":"1 Timoti","chapter":"6","verse":"13","text":"Palongolo ya Chapanga mweakuvipela vindu vyoha wumi, na palongolo ya Kilisitu Yesu mweavajovili vandu vangi mambu ga chakaka palongolo ya Ponsio Pilatu,"},{"book":"1 Timoti","chapter":"6","verse":"14","text":"nikulagiza ukamula mihilu yaku na kuyilanda kwa uchakaka mbaka ligono lila la leiwuya Bambu witu Yesu Kilisitu."},{"book":"1 Timoti","chapter":"6","verse":"15","text":"Kuwuya kwaki kukitika lukumbi lwaluganikiwa waupangiwi na Chapanga mwene mweilumbiwa na mweilongosa, Nkosi wa vankosi, na Bambu wa mabambu."},{"book":"1 Timoti","chapter":"6","verse":"16","text":"Mwene ndu ihotola kutama magono goha gangali mwishu na ihotola kutama mu lumuli lwangahegelewa na mundu. Kawaka mundu mweamuwene amala mweihotola kumlola. Kwaki kuvya kutopeswa na uhotola wa magono goha gangali mwishu! Ena."},{"book":"1 Timoti","chapter":"6","verse":"17","text":"Valagiza vandu vevavili na vindu vyamahele magono aga, vakotoka kumeka, vakotoka kuhuvalila vindu vyangahuvalila, ndi vamuhuvalila Chapanga, mweakutipela vindu vyoha tivisangalukila ngati mashonga."},{"book":"1 Timoti","chapter":"6","verse":"18","text":"Valagiza vakita gabwina, vavyai na vindu vyamahele mukukita gabwina, vavya na mtima wabwina muni vajitendekili kuvapela vangi vindu vyavi."},{"book":"1 Timoti","chapter":"6","verse":"19","text":"Mukukita chenicho yati vakujivikila mkingisa kwa kugotola vindu vyamahele muwumi weubwela ndi wumi wa chakaka ndi ngati mundu mweakujilundikila vindu vyamahele kwa wumi wa palongolo."},{"book":"1 Timoti","chapter":"6","verse":"20","text":"Timoti, vika bwina gala goha gewagotoliwi. Jivika kutali na majovesano ga pamulima na ng'omo ya chihomela ndava ya chila vandu vangi vakuchikemela “Umanya.”"},{"book":"1 Timoti","chapter":"6","verse":"21","text":"Muni vandu vangi vimeka ndava ya kuvya na umanya wenuwo, na kuyagisa sadika."}]}