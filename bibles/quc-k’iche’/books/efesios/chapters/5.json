{"data":[{"book":"Efesios","chapter":"5","verse":"1","text":"Xaq jeriꞌ chiwesaj uwach ri unoꞌjibꞌal ri Dios, jer chixnoꞌjin utz laj taq alkꞌwaꞌlaxelabꞌ."},{"book":"Efesios","chapter":"5","verse":"2","text":"Chikꞌaslebꞌej jun kꞌaslemal rech loqꞌanik, jetaq ri xubꞌan ri Cristo, xujuloqꞌaj xuqujeꞌ xujach ri ukꞌaslemal jeꞌ jas jun kꞌokꞌ laj sipanik cho ri Dios."},{"book":"Efesios","chapter":"5","verse":"3","text":"Xaq jeriꞌ man kibꞌan ta bꞌa mak kukꞌ taq ixoqibꞌ xuqujeꞌ kukꞌ taq achyabꞌ, man kixjiqꞌjat ta xuqujeꞌ, man kibꞌan ta jastaq ri man e chꞌajchꞌoj taj, rumal chi man kataqiꞌ ta chike ri winaq ri uchaꞌom ri Dios."},{"book":"Efesios","chapter":"5","verse":"4","text":"Xuqujeꞌ mibꞌij itzel taq tzij, tzijitzatik ri man kꞌo ta choqꞌaqꞌ che, qꞌolobꞌal taq tzij, xuqujeꞌ tzij ri kawach kel kubꞌij. Xane are chixtyoxinoq."},{"book":"Efesios","chapter":"5","verse":"5","text":"Rumal cher maj jun winaq ri kakꞌarkꞌatik, xuqujeꞌ kuqꞌijilaꞌj itzel taq jastaq ri man are ta Dios, ri bꞌanal mak kukꞌ taq achyabꞌ, ixoqibꞌ, karechabꞌej ri ajawarem rech ri Cristo xuqujeꞌ ri rajawarem ri Dios."},{"book":"Efesios","chapter":"5","verse":"6","text":"Mixsubꞌutaj bꞌa rukꞌ taq ri tzijonem ri maj kupatanij, rumal chi rukꞌ waꞌ we jastaq riꞌ kape ri qꞌatoj tzij rech ri Dios pa kiwiꞌ ri man keniman taj."},{"book":"Efesios","chapter":"5","verse":"7","text":"Xaq jeriꞌ man kibꞌan ta iwachiꞌl chike."},{"book":"Efesios","chapter":"5","verse":"8","text":"Rumal kꞌu cher ix qꞌequꞌmal kanoq ix nabꞌe, kamik kꞌut ix ralkꞌwaꞌl ri tunal, je bꞌa chixnoꞌjinoq jetaq ri ralkꞌwaꞌl ri tunal."},{"book":"Efesios","chapter":"5","verse":"9","text":"Ri uwachinik ri tunal are ri utzilal, ri sukꞌal xuqujeꞌ ri qas tzij."},{"book":"Efesios","chapter":"5","verse":"10","text":"Qas chiwila bꞌa jas ri karaj ri Ajawxel."},{"book":"Efesios","chapter":"5","verse":"11","text":"Man kijunamaj ta bꞌa ikꞌuꞌx kukꞌ ri winaq ri kakibꞌan jastaq rech ri qꞌequꞌmal, xane chiꞌtzujuj."},{"book":"Efesios","chapter":"5","verse":"12","text":"Rumal chi kꞌixibꞌal ubꞌixik ronojel ri kakibꞌan chaꞌwal ri winaq ri man keniman taj."},{"book":"Efesios","chapter":"5","verse":"13","text":"Xa kꞌu ronojel ri kutunaj ri tunal, kaqꞌalajin na."},{"book":"Efesios","chapter":"5","verse":"14","text":"Rumal are ri tunal kakꞌutuw ronojel ri jastaq, rumal riꞌ kubꞌij ri tzꞌibꞌatalik: Chatwaꞌjiloq at ri katwar chikixoꞌl ri kaminaqibꞌ, katutunaj ri Cristo."},{"book":"Efesios","chapter":"5","verse":"15","text":"Rumal riꞌ qas chiwila na ri kixnoꞌjinik, qas chichomaj na jas ri kibꞌano, man je ta ri kixnoꞌjin kon. Xane jer chixnoꞌjin winaq ri kꞌo iwetaꞌmabꞌal."},{"book":"Efesios","chapter":"5","verse":"16","text":"Utz chibꞌana chukojik ri qꞌotaj rumal cher kepe na qꞌij ri man e utz taj."},{"book":"Efesios","chapter":"5","verse":"17","text":"Xaq jeriꞌ, man je ta kixnoꞌjin ri winaq ri maj ketaꞌmabꞌal xane chichꞌobꞌo rij ri urayibꞌal ukꞌuꞌx ri Dios chiꞌwe."},{"book":"Efesios","chapter":"5","verse":"18","text":"Man kixqꞌabꞌar taj rukꞌ jastaq ri kaqꞌabꞌarisanik, rumal xaq kixukonarisaj, xane are chixnoj che ri Uxlabꞌixel."},{"book":"Efesios","chapter":"5","verse":"19","text":"Chitaqchiꞌj iwibꞌ rukꞌ ri Salmos, xuqujeꞌ rukꞌ ronojel uwach bꞌix. Chixbꞌixonoq xuqujeꞌ chixqꞌijilaꞌn che ri Ajawxel rukꞌ ronojel iwanimaꞌ."},{"book":"Efesios","chapter":"5","verse":"20","text":"Amaqꞌel chixtyoxin che ri Dios Tataxel che ronojel ri jastaq, pa ri ubꞌiꞌ ri Ajawxel Jesucristo."},{"book":"Efesios","chapter":"5","verse":"21","text":"Chinimaj iwibꞌ rumal nim kiwil ri Cristo."},{"book":"Efesios","chapter":"5","verse":"22","text":"Iꞌxoqilom chiꞌnimaj ri iwachajilal jeꞌ jas ri kibꞌan chunimaxik ri Ajawxel."},{"book":"Efesios","chapter":"5","verse":"23","text":"Rumal chi are ri achajilom jolomaj rech ri rixoqil, jetaq ri Cristo are jolomaj xuqujeꞌ xukol ri komontyox, rumal cher are utyoꞌjal."},{"book":"Efesios","chapter":"5","verse":"24","text":"Jeꞌ jas ri komontyox kunimaj ri Cristo, je xuqujeꞌ ri iꞌxoqilom rajawaxik kakinimaj ronojel ri kakibꞌij ri kachajilal chike."},{"book":"Efesios","chapter":"5","verse":"25","text":"Aꞌchajilom, chiꞌloqꞌaj ri iwixoqilal, jeꞌ jas ri xubꞌan ri Cristo xuloqꞌaj ri komontyox xuqujeꞌ xujach ribꞌ cho ri ripbꞌal rumal rech"},{"book":"Efesios","chapter":"5","verse":"26","text":"rech xutyoxirisaj, xuchꞌajchꞌobꞌej are xuchꞌajo rukꞌ jaꞌ, rumal ri utzij."},{"book":"Efesios","chapter":"5","verse":"27","text":"Rech xujach ribꞌ chibꞌil ribꞌ jun komontyox kachuplinik, maj chꞌuluj che, xuqujeꞌ man qꞌuchuꞌch taj, xane tyox xuqujeꞌ chꞌajchꞌoj."},{"book":"Efesios","chapter":"5","verse":"28","text":"Ri achajilom xuqujeꞌ rajawaxik kuloqꞌaj ri rixoqil jeꞌ jas ri utyoꞌjal. Xapachin ri kuloqꞌaj ribꞌ kuloqꞌaj xuqujeꞌ ri rixoqil."},{"book":"Efesios","chapter":"5","verse":"29","text":"Rumal maj jun retzelam uwach ri utyoꞌjal, xane kutzuqu xuqujeꞌ kuchajij jeꞌ jas ri kubꞌan ri Cristo che ri komontyox."},{"book":"Efesios","chapter":"5","verse":"30","text":"Rumal chi uj utyoꞌjal ri Cristo."},{"book":"Efesios","chapter":"5","verse":"31","text":"Rumal riꞌ, ri achi kuꞌya kan ri utat ri unan, kuꞌx jun rukꞌ ri rixoqil, xaq jeriꞌ ri e kebꞌ winaq kuꞌx xa jun tyoꞌjal.5:31 Génesis 2:24."},{"book":"Efesios","chapter":"5","verse":"32","text":"Chi riꞌ kaqil wi chi sibꞌalaj nim waꞌ we uchomanik loq ri Dios, are waꞌ ri kinchomaj in chirij ri Cristo xuqujeꞌ ri komontyox."},{"book":"Efesios","chapter":"5","verse":"33","text":"Pune jeriꞌ pa jujunal bꞌa chiꞌwe chiloqꞌaj ri iwixoqil jeꞌ jas ri kibꞌan chuloqꞌaxik iwibꞌ ix, xuqujeꞌ ri ixoqilom chunimaj ri achajilom."}]}