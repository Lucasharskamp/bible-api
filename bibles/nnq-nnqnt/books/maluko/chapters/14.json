{"data":[{"book":"Maluko","chapter":"14","verse":"1","text":"Gakaigala machoba mabena kuika Mpapala gwa Pasaka na Mikate jangajela kimela. Akakung'i akolongwa na akaboli ba Malagilo ga Musa bapalanga ndela ja kumpukila Yesu kwa chili na bankome."},{"book":"Maluko","chapter":"14","verse":"2","text":"Nambu ngabalenga, “Tukampukije mangobu ga mpapala, bandu bakaikangaje kutendanga kijonga.”"},{"book":"Maluko","chapter":"14","verse":"3","text":"Yesu akiba ku Betania kachakwe Simoni, ojwakiba juna maloi. Apakiba akalya chakulya, ngabaika amama bamwe abakiba na chupa cha alabasta china mauta gina kunungila muno ga nalido gina bei ngolongwa. Ngakajula chupa chenie, ngannyitila Yesu mauta genia umutwe."},{"book":"Maluko","chapter":"14","verse":"4","text":"Bandu bange abakibanga penia ngabachimwa nu kulengelana, “Kwa nike kugatunia mauta gangano!"},{"book":"Maluko","chapter":"14","verse":"5","text":"Kabi gauchigwe ku bei ngolongwa, nu kwela kunnepa nkamu maengo kwa yaka itatu, nu uloi gwene kape akaocho!” Ngabakalapila amama benia."},{"book":"Maluko","chapter":"14","verse":"6","text":"Nambu Yesu ngabalengela, “Malekange! Mboni machumbuya? Batei chwapi ni kile chambone kwango."},{"book":"Maluko","chapter":"14","verse":"7","text":"Akaocho mmilingite nabo kila machoba, na kingobu chachoa echimpala, nhwechi kajangata angweto. Nambu mmeje kila machoba na nanenga."},{"book":"Maluko","chapter":"14","verse":"8","text":"Jwombe ateile apaotwile, aupakie mmele gwango mauta kumbanganila kwa machiko."},{"book":"Maluko","chapter":"14","verse":"9","text":"Nannengelanga kweli kutenda, padunia poa pupakutangachigwa Nhwalo Gwambone, kitendwa chenje chibatei amama aba kibakulongaligwa kakombake benia.”"},{"book":"Maluko","chapter":"14","verse":"10","text":"Kubokapenia Yuda Isikalioti, jumwe kati ja akinapunji komi na abena, ngajenda kwa akakung'i akolongwa ibe anng'aluke Yesu kwabe."},{"book":"Maluko","chapter":"14","verse":"11","text":"Akakung'i akolo ngabaalalila apabajoa nhwalo gwenio, nu kulagila kumpe uloi jwenio. Penia Yuda ngabe akapala ndela ju kunng'aluka Yesu."},{"book":"Maluko","chapter":"14","verse":"12","text":"Lichoba lya kutumbula kwa Mpapala gwa Mikate janga jela kimela, lichoba lya mwana limbelele jwa Pasaka kuchinjigwa, akinapunji bakwe ngabankonyanga Yesu, “Mpala tumpanganile ko Mpapala gwa Pasaka?”"},{"book":"Maluko","chapter":"14","verse":"13","text":"Penia Yesu ngabakinga akabele kati ja akinapunji bakwe ngabalengela, “Nnyendange kunnyini, na mankongana na mundu jumwe ojwapotwi kibega cha mache. Mankengamange,"},{"book":"Maluko","chapter":"14","verse":"14","text":"mpaka munyumba ejapakujingi, makannengele nkola nyumba, ‘Aboli balenga, chumbi chako echimbakulele mpapala gwa Pasaka pamwe na akinapunji bango?’"},{"book":"Maluko","chapter":"14","verse":"15","text":"Na jwenio mannayanga chumbi kikolongwa kugolofa, echikipanganigwe kijomoligwe, mpangania mwenio.”"},{"book":"Maluko","chapter":"14","verse":"16","text":"Akinapunji ngababokanga, ngabajenda kunnyini, ngibikikole kila kilebe tela andi Yesu apabalengalinge, ngabapangania mpapala gwa Pasaka."},{"book":"Maluko","chapter":"14","verse":"17","text":"Apiika kimuyo, Yesu ngaika pamwe na akinapunji bakwe komi na abena."},{"book":"Maluko","chapter":"14","verse":"18","text":"Apabakibanga bakalyaga, Yesu ngalenga, “Nannengelanga mangweto kutenda jumwe kati jinu apakung'aluka, jumwe kati jinu ojwalye pamwe nanenga.”"},{"book":"Maluko","chapter":"14","verse":"19","text":"Akinapunji ngabaechuka ngabatumbu kunkonya Yesu, jumwe jumwe, “Bo, nenga?”"},{"book":"Maluko","chapter":"14","verse":"20","text":"Yesu ngabajanga, “Nga mundu jumwe kati jinu mangweto komi na abena, ojwalela nkate pamwe na nenga muntungati."},{"book":"Maluko","chapter":"14","verse":"21","text":"Mwana jwa Mundu mawa andi pagalenga Majandiko Gachwapi nhwalo gwa jwenio, nambu, kulaga mundu jwenio ojwapakunng'aluka Mwana jwa Mundu! Yakabi mbaya kwa mundu jwenio anda akabelwikije!”"},{"book":"Maluko","chapter":"14","verse":"22","text":"Apabakiba bakalyaganga, Yesu ngatola nkate, ngalumba, ngaumetula na kapaganga akinapunji bakwe, nukulenga, “Ntolange, gongo mmele gwango.”"},{"book":"Maluko","chapter":"14","verse":"23","text":"Kubokapenia ngatola kikombe, nganng'ongolela Nnoongo, ngabapaganga, na boa ngabanyweganga mukikombe chenie."},{"book":"Maluko","chapter":"14","verse":"24","text":"Yesu ngalenga, “Jenje nga myai jango ejijitika kwa bandu ndu, myai jango ejichalakicha lilagano lya Nnoongo."},{"book":"Maluko","chapter":"14","verse":"25","text":"Nannengelanga kweli, nyweje kabele divai mpaka lichoba elimbakunywe divai nhyono ku Kingwana cha Nnoongo.”"},{"book":"Maluko","chapter":"14","verse":"26","text":"Kuboka pu kujemba nhwambo, ngabajenda kukitombi cha Mizeituni."},{"book":"Maluko","chapter":"14","verse":"27","text":"Yesu ngabalengela akinapunji bakwe, “Mmoa mwenga mpakutilanga na kuneka ne jika, gambu Majandiko galenga, ‘Nnoongo mankoma nchungi, na mambelele goa magapwilikana.’"},{"book":"Maluko","chapter":"14","verse":"28","text":"Nambu kuboka pu kuyoka kwango, mbakunnongalela ku Galilaya.”"},{"book":"Maluko","chapter":"14","verse":"29","text":"Petulo ngajanga, “Ata ikabi boa bannekangite, ne nannekaje!”"},{"book":"Maluko","chapter":"14","verse":"30","text":"Yesu ngannenge Petulo, “Nannenge kweli kutenda tango nkokoloko nu kubekaje pabena kilo, mpakungana patatu kutenda umanyije nenga.”"},{"book":"Maluko","chapter":"14","verse":"31","text":"Nambu Petulo ngajendeke kulenga, “Nengaje yenie, ati nakapaligwe kuwe pamwe na mwenga!”"},{"book":"Maluko","chapter":"14","verse":"32","text":"Ngabaikanga paali apakemigwa Getisemani, na Yesu ngabalenge akinapunji bakwe, “Ntamange pamba mangobu ne nakagongalela.”"},{"book":"Maluko","chapter":"14","verse":"33","text":"Ngantola Petulo na Yakobo na Yohana. Ngabe na mbwele na ngaechuka muno,"},{"book":"Maluko","chapter":"14","verse":"34","text":"ngabalenge, “Mbi na kuechuka muno umwojo papipi nu kuwe. Ntamange pamba na nkelukiange.”"},{"book":"Maluko","chapter":"14","verse":"35","text":"Ngajenda nnongi kachoko, ngakileke pae manguku, ngagongalela Nnoongo kutenda, anda iwechikine, akapeteje mangobu genia ga kupotekigwa."},{"book":"Maluko","chapter":"14","verse":"36","text":"Ngagongalela, “Awabango, kwinu kila kilebe kuwechekana. Umokeye kikombe chenje chukupotekigwa. Nambu ikabe anda apambalaje, nambu pampala mwenga.”"},{"book":"Maluko","chapter":"14","verse":"37","text":"Kubokapenia ngababuji akinapunji bakwe akatatu bala, ngabakole bagochilinge. Ngannenge Petulo, “Simoni, bo, nng'ochile? Nhwotwije ukelukia ata kingobu chimwe?”"},{"book":"Maluko","chapter":"14","verse":"38","text":"Penia ngabalengela, “Nkelukiange na kugongalela kupala makalondoigwaje. Mwojo utenda kupala, nambu mmele ulegalike.”"},{"book":"Maluko","chapter":"14","verse":"39","text":"Ngajenda kugongale kabele, ngabuji malobe ugaga."},{"book":"Maluko","chapter":"14","verse":"40","text":"Penia ngabuja kabele, ngabakolelanga bagochalinge. Mio gabe gakiba na lugono. Bamanyangiteje chukunnyanga."},{"book":"Maluko","chapter":"14","verse":"41","text":"Apabuja mala ja patatu ngabalengela, “Mmilingite tango makagolokanga nu kupomolela? Itochite! Kingobu kiike! Nnole, Mwana jwa Mundu ngoe bankamuya kwa bandu akabaja."},{"book":"Maluko","chapter":"14","verse":"42","text":"Nnyinukange tujende. Atendakuika ojwapakung'aluka.”"},{"book":"Maluko","chapter":"14","verse":"43","text":"Yesu apakiba tango akalongela kingobu Yuda, jumwe kati ja akinapunji bakwe apaika. Ngaika pamwe nankengeni nkolongwa gwa manjolinjoli pamwe na mapanga na imbonga, na ngankamuya kwa akakung'i akolongwa, na akaboli ba Malagilo ga Musa, na akananhota."},{"book":"Maluko","chapter":"14","verse":"44","text":"Mundu ojwapala kunng'aluka Yesu, akiba tayali aulaite kiingi nkengeni gwenio kulenga, “Mundu ojumbakunkumbatila ngajwenio. Mampukilange na mammekange pulenda.”"},{"book":"Maluko","chapter":"14","verse":"45","text":"Kingobutu Yuda apaika, ngannyendele Yesu nu kulenga, “Aboli!” Penia ngankumbatila."},{"book":"Maluko","chapter":"14","verse":"46","text":"Kuyene ngabampukilanga Yesu nu kummekanga mumakakala."},{"book":"Maluko","chapter":"14","verse":"47","text":"Nambu jumwe ojwajemita penia pamwe na Yesu ngaucholomola upanga gwakwe nu kumputa mmanda jwa Nkung'i Nkolongwa, nganhweketa lichikilo."},{"book":"Maluko","chapter":"14","verse":"48","text":"Penia Yesu ngabalenge, “Bo, mboni nhwikalinge na mapanga na imbonga kumbukila nenga, anda ne napoki?"},{"book":"Maluko","chapter":"14","verse":"49","text":"Kila lichoba nakiba pamwe namangweto nakammolanga ku Nyumba ja Nnoongo, na wala umbukilingije. Nambu Majandiko Gachwapi galenganile.”"},{"book":"Maluko","chapter":"14","verse":"50","text":"Penia akinapunji boa ngabanneka nu kutila."},{"book":"Maluko","chapter":"14","verse":"51","text":"Pakiba na kakombo jumwe ojwakiba akankengama Yesu akiba akwindite lutando. Ngabajiganga kumpukila,"},{"book":"Maluko","chapter":"14","verse":"52","text":"nambu jwombe ngapokonyoka, ngaluleka lutando lola, ngabutuka makengele."},{"book":"Maluko","chapter":"14","verse":"53","text":"Penia Yesu ngabantola mpaka ku nyumba ja Nkung'i Nkolongwa, penia bakiba na akakung'i akolongwa boa, ikinanhota na akaboli ba Malagilo ga Musa bakibanga bakonganinge."},{"book":"Maluko","chapter":"14","verse":"54","text":"Petulo ngabe kutaali akankengama Yesu, ngajingi mu uwa ja nyumba ja Nkung'i Nkolongwa. Ngatama pamwe na akalendei, akajota mwoto."},{"book":"Maluko","chapter":"14","verse":"55","text":"Akakung'i Akolongwa na Libalacha lyoa ngabapalanga uchaili gu kuntakiana Yesu kupala akomigwe, nambu bapatangitije."},{"book":"Maluko","chapter":"14","verse":"56","text":"Bandu ndu ngabapianga uchaili guwangi ku Yesu, nambu uchaili gwabe ujeketeligweje."},{"book":"Maluko","chapter":"14","verse":"57","text":"Kubokapenia bandu bange ngabajema kulenga uchaili guwangi ku Yesu,"},{"book":"Maluko","chapter":"14","verse":"58","text":"“Ngutunnyoa mundu ojo apalenga, ‘Mbakubomola Nyumba ja Nnoongo ejichengigwe na bandu, nu kuchenga jenge kwa machoba matatu jangachengigwa na bandu.’ ”"},{"book":"Maluko","chapter":"14","verse":"59","text":"Nambu ata angweto, uyo, uchaili gwabe ujeketeligwije."},{"book":"Maluko","chapter":"14","verse":"60","text":"Nkung'i Nkolongwa ngajema nnongi jabe boa nu kunkonya Yesu, “Bo nnyanguje kwa bandu bamba abantakiana mwenga?”"},{"book":"Maluko","chapter":"14","verse":"61","text":"Nambu Yesu ngatama nu alongije ata lilobe limwe. Nkung'i Nkolongwa ngankonya kabele, “Bo, mwenga nga Kilisto Nkomboi Mwana ojwapambuligwe na Nnoongo juna Kibumo?”"},{"book":"Maluko","chapter":"14","verse":"62","text":"Yesu ngajanga, “Nenga, nga jwenio, kabe mamammona Mwana jwa Mundu atamite kingonu cha kalelo cha Angwana Bina Makakala na akaika mumaunde ga kumbengu!”"},{"book":"Maluko","chapter":"14","verse":"63","text":"Penia Nkung'i Nkolongwa ngapapula lutando lwakwe kulaya lilaka lyakwe, ngalenga, “Tupaije akachaili!"},{"book":"Maluko","chapter":"14","verse":"64","text":"Nnyoaninge apantukana Nnoongo. Mangweto nhwachangabo?”"},{"book":"Maluko","chapter":"14","verse":"65","text":"Bange kati jabe ngabatumbu kunhuni mata Yesu, ngabanhwiba kumio, ngabamputa. Nu kunnengela, “Nnondole nga beneke abamputite!” Ati akalendei ngabantolanga, ngabamputanga makopi."},{"book":"Maluko","chapter":"14","verse":"66","text":"Petulo akiba tango pae kuua, mmanda jumwe munkege jwa Nkung'i Nkolongwa ngaika."},{"book":"Maluko","chapter":"14","verse":"67","text":"Apammona Petulo akajota mwoto, ngannolekea, ngannengela, “Ati mwenga uyo makiba pamwe na Yesu jwa ku Nazaleti.”"},{"book":"Maluko","chapter":"14","verse":"68","text":"Nambu Petulo ngakana. “Numanyije, ati echinnongela mbi kikimanyaje!” Kubokapenia Petulo ngajenda panja kuua. Penia nkokoloko ngabeka."},{"book":"Maluko","chapter":"14","verse":"69","text":"Mmanda munkege jola apammona kabele Petulo, ngatumbu kabele kalenge bandu abakibanga bajemangite penia, “Mundu jonjo nga jumwe kati jabe!”"},{"book":"Maluko","chapter":"14","verse":"70","text":"Nambu Petulo ngakana kabele."},{"book":"Maluko","chapter":"14","verse":"71","text":"Nambu Petulo ngalenga, “Napila yenie kutenda nenga kweli! Nnoongo awechite kunhukumu ne anda nenga uwangi! Numanyi mundu ojunnongela minhalo jakwe!”"},{"book":"Maluko","chapter":"14","verse":"72","text":"Penia nkokoloko ngabeka kabele, na Petulo ngakombokela Yesu apannengile, “Tango nkokoloko nukubekaje, mpakungana patatu kutenda umanyije ne.” Petulo ngakilikitila nu kuguta."}]}