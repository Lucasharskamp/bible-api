{"data":[{"book":"ରୋମିୟ","chapter":"5","verse":"1","text":"ଇଲେଇ ବିସ୍‍ବାସ୍‍ତାନ୍ ମାଡ୍‌ ମାପୁରୁଦି ଆଗ୍‍ଡ଼ି ଦାର୍ମୁଦିକାର୍‍ ଆତିମାନିକା ମାରି ପ୍ରବୁ ଜିସୁ କ୍ରିସ୍ତଦି ଉଣ୍ତିଙ୍ଗ୍‌ ମାପୁରୁଦି ୱାଲେ ମା ସାନ୍ତି ପୋଇତିମାନିକା ।"},{"book":"ରୋମିୟ","chapter":"5","verse":"2","text":"ଆୟା ଜିସୁ ମା ବିସ୍‍ବାସ୍‍ ଉଣ୍ତିଙ୍ଗ୍‌ ଇଲେଇ ମା ଜିବନ୍‍ତୁ ମାପୁରୁଦି ଦୟାଦୁ ମାନାଟ୍ । ଆଦେଙ୍ଗ୍‌ ମାପୁରୁଦି ଗୌରବ୍‍ତୁ ମିସାଦେଙ୍ଗ୍‍ ଆସା ମାଙ୍ଗିଁ ୱେଡ଼ିକାଦାନ୍‌ ଇଟ୍‍ତାମାନାତ୍‍ ।"},{"book":"ରୋମିୟ","chapter":"5","verse":"3","text":"ୱିଜୁ ରକମ୍‍ତି ଦୁକ୍‍ କାସ୍ଟୁଦୁ ବା ମାଡ୍‌ ୱେଡ଼ିକା କିଜିନିକା, ଇରିଙ୍ଗ୍‌ ତରବର୍‍ ଆଏଣ୍ତା କାସ୍ଟୁ ବଗାନି ମାଣାନ୍‌ ମନ୍‍ତୁ ସାସ୍‌ ୱାନାତ୍ ।"},{"book":"ରୋମିୟ","chapter":"5","verse":"4","text":"ସାସ୍‍ତାନ୍‍ ବପୁଦି ଗୁଣ୍‍ ମାରି ବପୁଦି ନେଗି ଗୁଣ୍‍ତାନ୍‍ ଆସା ୱାନାତ୍ ।"},{"book":"ରୋମିୟ","chapter":"5","verse":"5","text":"ଆସା ମାଙ୍ଗିଁ ନିରାସ୍‍ ଆଦେଙ୍ଗ୍‌ ସିଏତ୍‍, ଇରିଙ୍ଗ୍‌ ମାପୁରୁ ମାଙ୍ଗିଁ ପବିତ୍ର ଆତ୍ମା ସିଜି ମା ଜିବନ୍‍ତୁ ୱାନି ଜିବନ୍‍ନୋନିକା ବର୍ତି କିତା ସିତାମାନାନ୍‌ ।"},{"book":"ରୋମିୟ","chapter":"5","verse":"6","text":"ମାଡ୍‌ ନିରାସ୍‌ ମାର୍‌ଇୱାଲେ ମାପୁରୁଦି ତିଆର୍‍କିତି ସମୟ୍‍ତୁ କ୍ରିସ୍ତ ପାପି ଲୋକା ଉଣ୍ତିଙ୍ଗ୍‍ ସାତାନ୍‍ ।"},{"book":"ରୋମିୟ","chapter":"5","verse":"7","text":"ଦାର୍ମୁଲୋକା ଉଣ୍ତିଙ୍ଗ୍‌ ଆଇକାନ୍‍ ଏନ୍‌ ନିଜେଦି ଜିବନ୍‌ ସିଦେଙ୍ଗ୍‍ ବଦା କିଏନ୍‌ । ଆନାତ୍‌ ଆମା ନେଗି ଲୋକା ଉଣ୍ତିଙ୍ଗ୍‍ଁ ସାଦେଙ୍ଗ୍‍ ତିଆର୍‍ ଆନାନ୍‍ ।"},{"book":"ରୋମିୟ","chapter":"5","verse":"8","text":"ମାତର୍‌ ମାଡ୍‌ ପାପି ମାରିଇୱାଲେ କ୍ରିସ୍ତ ମା ଉଣ୍ତିଙ୍ଗ୍‌ ନିଜେଦି ଜିବନ୍‌ ସିତାନ୍‌ । ତେନେ ମାଣାନ୍‌ ମାପୁରୁ ମାଙ୍ଗିଁ ଏସା ଜିବନ୍‍ନୋନାନ୍‍, ଆକା ୱାନ୍‌ ତର୍‍ତାମାନାନ୍‍ ।"},{"book":"ରୋମିୟ","chapter":"5","verse":"9","text":"କ୍ରିସ୍ତଦି ଜିବନ୍‌ ସିନିମାଣାନ୍‍ ମାପୁରୁ ମାଙ୍ଗିଁ ଦାର୍ମୁଦିକାର୍‍ ୱାଜା ଆସ୍‍ତାମାନାନ୍‍ । ଆତିଙ୍ଗ୍‌ ମାପୁରୁଦି ରିସାଦାନ୍‍ ମାଙ୍ଗିଁ ରକିୟା କିଦେଙ୍ଗ୍‍ଁ କ୍ରିସ୍ତ ଏସା ନାଣ୍ତ ମନ୍‍ସିନିକାନ୍‍ ଆଏନ୍‍ ।"},{"book":"ରୋମିୟ","chapter":"5","verse":"10","text":"ମାଡ୍‌ ମାପୁରୁଦି ସାତ୍ରୁ ମାରି ୱାଲେ ୱାନି ମାରିସି ମା ଉଣ୍ତିଙ୍ଗ୍‌ ଜିବନ୍‌ ସିତାନ୍‌, ତାନି ମାଣାନ୍‌ ମାପୁରୁଦି ୱାଲେ ମା ମିସାନିକା ଆତାତ୍‍ । ମାପୁରୁଦି ୱାଲେ ମିସାତି ୱେନ୍‌କା ଇଲେଇ କ୍ରିସ୍ତଦି ଜିବନ୍‍ତାନ୍‍ ରକିୟା ପୟ୍‍ଦେଙ୍ଗ୍‍ଁ ଇଜି ମାଡ୍ ଏସା ନାଣ୍ତ ସୁଜୋଗ ପୟ୍‍ଇକା ?"},{"book":"ରୋମିୟ","chapter":"5","verse":"11","text":"କେବଲ ଆକାନେ ସିଲେ, ପ୍ରବୁ ଜିସୁ କ୍ରିସ୍ତଦି ମାଣାନ୍‌ ମାପୁରୁ ଏମେ ୱିଜୁ ପାଣି କିତାମାନାନ୍‌, ଆୟାଉଣ୍ତିଙ୍ଗ୍‌ ମା ଜିବନ୍‌ ୱେଡ଼ିକାଦି ପୁରା ଆତାମାନାତ୍‌ । ଆୟା ଜିସୁ ମାପୁରୁଦି ୱାଲେ ମା ମିସାନିକା କିତାମାନାନ୍ ।"},{"book":"ରୋମିୟ","chapter":"5","verse":"12","text":"ଏସ୍ତିୱାଲେ ଅରେନ୍‍ୱାନି ମାଣାନ୍‌ ଦୁନିଆଦୁ ପାପ୍‍ ୱାତାତ୍‍ ମାରି ପାପ୍‍ତାନ୍‍ ସାନିକା ୱାତାତ୍‍ । ୱିଜେରେ ପାପ୍‍ କିତାର୍‍ଆକା ସାନିକା ୱିଜୁ ଲୋକା ଜାତିଦିଙ୍ଗ୍‍ ୱାତାତ୍‍ ।"},{"book":"ରୋମିୟ","chapter":"5","verse":"13","text":"ନିୟମ୍‍ ସିନି ଆଗ୍‍ଡ଼ିରାନ୍‍ ଦୁନିଆଦୁ ପାପ୍‍ ମାର୍ହାତ୍‌; ମାତର୍‌ ନିୟମ୍‍ ସିଲି ୱାଲେ ପାପ୍‍ତି ଇସାବ୍‌ ଆଏଜି ମାର୍ହାତ୍‌ ।"},{"book":"ରୋମିୟ","chapter":"5","verse":"14","text":"ଆଦମ୍‍ତି ୱେଡ଼ାଦାନ୍‍ ମୋସାଦି ୱେଡ଼ା ସାନ୍ଦି ଏନ୍‌ ଆଦମ୍‍ତି ୱାଜା ମାଟା ମାନାଏଜି ପାପ୍‍ କିଏତି ମାରିଙ୍ଗ୍‍ଁ ବା, ୱିଜେରେ ସାନି ଆଡ୍‍ଗି ମାର୍ହାର୍‌ । ଆମାୱାନିଦି ୱାନିକା ମାର୍ହାତ୍‌, ଆଦମ ୱାନି ଉନ୍‍ଣ୍ତ୍ରି ନିଡ଼ିଗାୱାଜା;"},{"book":"ରୋମିୟ","chapter":"5","verse":"15","text":"ମାତର୍‌ ଇୟା ରିଏରି ଲୋଇ ନାଣ୍ତ ୱେର୍‍ଏ ମାନାତ୍‌ । ଆଦମ୍‍ତି ପାପ୍‍ ନି ମାପୁରୁଦି ଇସାବ୍‌ସିଲି ଦାନ୍‍ତି ବପୁ ସାମାନ୍‍ ସିଲେ । ଅରେନ୍‍ ଲୋକ୍‍ତି ପାପ୍‍ ଉଣ୍ତିଙ୍ଗ୍‍ଁ ନାଣ୍ତ ଲୋକ ସାତାର୍‍ । ମାତର୍‌ ମାପୁରୁ ୱାନି ପେରି ଦୟାଦାନ୍‍, ମାରି ଅରେନ୍‍ ଲୋକ୍‍, ପ୍ରବୁ ଜିସୁ କ୍ରିସ୍ତଦି ମାଣାନ୍‌ ଲୋକା ଉଣ୍ତିଙ୍ଗ୍‌ ଏମେ ଦାନ୍‍ତି ନିୟମ୍‍ କିତାନ୍‍, ଆକା ନାଣ୍ତ ବପୁ ।"},{"book":"ରୋମିୟ","chapter":"5","verse":"16","text":"ଅରେନ୍‍ ଲୋକ୍‍ତି ପାପ୍‍ ଉଣ୍ତିଙ୍ଗ୍‍ଁ ଲୋକୁ ବିଚାର୍‍ତି ଆଗ୍‌ଡ଼ି ଆଜି ଦସି ଆତାର୍‌; ମାତର୍‌ ଗାଦି ଲୋକା ନାଣ୍ତ ପାପ୍‍ ଆତିଙ୍ଗ୍‌ବା ମାରି କେମା ପୟ୍‍ଦେଙ୍ଗ୍‍ଁ ଇଜି ଇନି ଜଗ୍‌ ସିଲିତିଙ୍ଗ୍‌ ବା, ମାପୁରୁ ଆୟା ଦାନ ଉଣ୍ତିଙ୍ଗ୍‍ଁ, ଇଲେଇ ଲୋକୁ ଦସ୍‍ସିଲିକାର୍‍ ଇଜି ୱେଙ୍ଗ୍‍ଁଦେଙ୍ଗ୍‍ଁ ଆଟ୍‍ନାନ୍‍ ।"},{"book":"ରୋମିୟ","chapter":"5","verse":"17","text":"ମାରିବା ଅରେନ୍‍ ଲୋକ୍‍ତି ପାପ୍‍ ଉଣ୍ତିଙ୍ଗ୍‍ଁ, ସାନି ସାସନ୍‍ କିନିକା ୱାତାତ୍‍; ମାତର୍‌ ମାରି ଅରେନ୍‍ ଅର୍ତାତ୍‍ ଜିସୁ କ୍ରିସ୍ତ ଆମାକା କିତାମାନାନ୍‌, ଆକା ଏସା ପେରିକା । ଏମେ ୱିଜେରେ ମାପୁରୁଦି ପେରି ଦୟାଦାନ୍‍ ଆର୍‍ଏନେ ମାପୁରୁଦି ଲାକ୍‍ତୁ ଦାର୍ମୁତିକାର୍‍ ଆନାର୍‍, ୱାର୍‌ କ୍ରିସ୍ତଦି ୱାଲେ ଜିଣାନି ଜିବନ୍‌ କାଟେକିନାର୍‍ ।"},{"book":"ରୋମିୟ","chapter":"5","verse":"18","text":"ଅରେନ୍‍ୱାନି ପାପ୍‍ ଏଣ୍ତେସ୍‌ ୱିଜୁ ଲୋକା ଜାତିଦିଙ୍ଗ୍‍ ଦଣ୍ତ୍‌ କିତାତ୍‍, ଆୟାୱାଜା ଅରେନ୍‍ୱାନି ଦାର୍ମୁ ୱିଜୁ ଲୋକୁ ଜାତି ଉଣ୍ତିଙ୍ଗ୍‍ଁ ମୁକ୍‍ଡ଼ାନିକା ନି ଜିବନ୍‍ତି ସାରି ତାତା ସିତାମାନାନ୍‌ ।"},{"book":"ରୋମିୟ","chapter":"5","verse":"19","text":"ଅରେନ୍‍ୱାନି ଅମାନ୍ୟ ଉଣ୍ତିଙ୍ଗ୍‍ଁ ଏଣ୍ତେସ୍‌ ୱିଜେରେ ପାପି ଆତାର୍‌, ଆୟାୱାଜା ଅରେନ୍‍ୱାନି ମାନାନି ଉଣ୍ତିଙ୍ଗ୍‍ଁ ୱିଜେରେ ମାପୁରୁ ଆଗ୍‍ଡ଼ି ଦାର୍ମୁତିକାର୍‍ ଆନାର୍‍ ।"},{"book":"ରୋମିୟ","chapter":"5","verse":"20","text":"ନିୟମ୍‍ତି ସାଲାନି ଉଣ୍ତିଙ୍ଗ୍‍ଁ ତାଗ୍‍ଇପାଣି ପିରିତାତ୍‍ । ମାତର୍‌ ପାପ୍‍ ପିର୍‍ନି ଦାପେ ଦାପେ ମାପୁରୁଦି ଦୟା ବା ନାଣ୍ତଦାନ୍ ନାଣ୍ତ ଆତାତ୍‍ ।"},{"book":"ରୋମିୟ","chapter":"5","verse":"21","text":"ପାପ୍‍ ଏଣ୍ତେସ୍‌ ସାନି ମାଣାନ୍‌ ନିଜେଦି ସାସନ୍‍ କିଜିମାର୍ହାତ୍‍, ଆୟାୱାଜା ମାପୁରୁଦି ଦୟା ପ୍ରବୁ ଜିସୁ କ୍ରିସ୍ତଦି ଦୟାଦାନ୍‍ ମାଙ୍ଗିଁ ଦାର୍ମୁଦିକାର୍‍ ଲେକିସ୍‍ କିଜି ଏସ୍‌କାଙ୍ଗ୍‌ୱିଜ୍‍ଇ ଜିବନ୍‌ ସିନାତ୍‍ ।"}]}