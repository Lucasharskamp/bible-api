{"data":[{"book":"Valoma","chapter":"2","verse":"1","text":"Bahi wako umunu unnyukûmu munu yunji, wako umwene ukee na mwakukanila. Kwa kuva, punnyukumu munu yunji, ùlihukumu wako umwene, ing'anya wako uhukûmu, umwene ùtendanga vitukutuku uvyovyo."},{"book":"Valoma","chapter":"2","verse":"2","text":"Hwetu tùnimala kuva, Nnungu àvahukumu kwa haki vanu vatendânga vitukutuku malinga anevyo."},{"book":"Valoma","chapter":"2","verse":"3","text":"Henga wako umunu uvahukûmu avala vatendânga vitukutuku anevyo, akuno wako umwene úlatèndà ulolo, dachi, ùtenda kuva uchiuhulule kuitila hukumu ya Nnungu?"},{"book":"Valoma","chapter":"2","verse":"4","text":"Dachi, wako ùnausalau uwambone nkulu wa Nnungu na kupililila kwake na upole wake? Dachi, ukámaite kuva uwambone wa Nnungu ùnahulula kukulodya uchinga uleke masambi lako?"},{"book":"Valoma","chapter":"2","verse":"5","text":"Henga wako ùninonopa na ùvele na ntima ukátamwa kuleka masambi. Kwa kutenda uchocho, ùlilundikila asabu ing'ulu nniduva anelyo Nnungu pambelangula asila yake na hukumu yake ya haki."},{"book":"Valoma","chapter":"2","verse":"6","text":"Kwa kuva, Nnungu àmbennipa kila munu kupapatana na vitendo vyake."},{"book":"Valoma","chapter":"2","verse":"7","text":"Avala vatênda vitukutuku vyambone bila kuhopela akuno uvautaha ukulu na eshima na umi ukáondongeka kuhaloka kwa Nnungu, Nnungu achiaveng'e umi ukee na ntululilo."},{"book":"Valoma","chapter":"2","verse":"8","text":"Henga vanu avala vavêle na mitima ya kulikweta na kuhita kuupapata uhiu, akuno uvapapata chihi matendo lahakalenge, anevo vàmbeyona gasabu na asila ya Nnungu."},{"book":"Valoma","chapter":"2","verse":"9","text":"Kila munu atendânga lahakalenge àmbelaga na kubanika, kutandikila kwa Vayahudi hoti koka kwa vanu vakávele Vayahudi."},{"book":"Valoma","chapter":"2","verse":"10","text":"Henga Nnungu àmbemwing'a ukulu na eshima na amani kila munu atendânga lambone, kutandikila kwa Vayahudi hoti koka kwa vanu vakávele Vayahudi."},{"book":"Valoma","chapter":"2","verse":"11","text":"Kwa kuva, Nnungu nanga pannola munu woheyo kumeho."},{"book":"Valoma","chapter":"2","verse":"12","text":"Vanu vakávele Vayahudi vakàtenda masambi, vàmbeondongwa, pamo na kuva nanga pavavele na Sheliya ya Musa. Na Vayahudi vatênda masambi akuno vavèlè na Sheliya ya Musa, vàmbehukumiwa kwa kutoipapata Sheliya aneyo."},{"book":"Valoma","chapter":"2","verse":"13","text":"Kwa kuva, vanu vaipilikanîla chihi Sheliya, akee njo vavalangîwa kuva vambone pameho panga Nnungu, ila avala vaikamûla Sheliya njo vavalangîwa kuva vambone."},{"book":"Valoma","chapter":"2","verse":"14","text":"Vanu vakávele Vayahudi nanga pavavele na Sheliya yanga Musa. Henga pavatenda malinga chiilembela Sheliya aneyo kupapatana na kuhukumika kwa mmitima mwavo, anevo vanu vààva muchi Sheliya kwajili yavo vene kulanguja àlalá lalalembela Nnungu, pamo na kuva nanga pavavele na Sheliya."},{"book":"Valoma","chapter":"2","verse":"15","text":"Kwa kuva, vàlanguja kuva malaijo la Sheliya làlembwije mmitima yavo, bahi mitima yavo na mawaso lavo vene lànavasitaki na mwanda unji lànavatetela."},{"book":"Valoma","chapter":"2","verse":"16","text":"Bahi nniduva lya hukumu, kwa kupitila Yesu Kilisto, Nnungu àmbehukumu mambo la sili la vanu, malinga chilahaula Malove Lambone lánguhubìlì."},{"book":"Valoma","chapter":"2","verse":"17","text":"Mwenu mùlichema Mmayahudi na kulisingila Sheliya ya Musa na kulitapila uloongo wenu nawi Nnungu."},{"book":"Valoma","chapter":"2","verse":"18","text":"Mwenu mùlyona kuva mùnilamala lalalembela Nnungu na kukameka mambo lafala namene, ing'anya ya kuva mùnihundwa Sheliya."},{"book":"Valoma","chapter":"2","verse":"19","text":"Mwenu mùlikulupila mmene kuva mmakulodya mma vanu vaputêle meho na nng'anje kwa avala vavêle nnupi."},{"book":"Valoma","chapter":"2","verse":"20","text":"Mwenu mùlyona kuva nni mmakuhunda mma vanu mavelu na mma vana vajoko, kwa kuva, mùvele na uhakika wa mambo lammalele la elimu na la uhiu mu Sheliya ya Musa."},{"book":"Valoma","chapter":"2","verse":"21","text":"Bahi mwenu muvahûnda vanu vanji, ing'anya ntwani mukálihunda mmene? Mwenu muvahubilîla vanu kuva munaive, mwadachi mmene mùnaiva?"},{"book":"Valoma","chapter":"2","verse":"22","text":"Mwenu mùhaula kuva munalale ugoni, mwadachi mmene mùlala ugoni? Sanamu dya milungu, mwenu dìnanchimanga namene, hambi mwadachi mmene mwìva vitukutuku n'ding'ande dya milungu aneyo?"},{"book":"Valoma","chapter":"2","verse":"23","text":"Mwenu mùnalitapa kuva mùniimala Sheliya, henga mùntaya dihoni Nnungu kwa kutenda lalimbijîjwe na Sheliya!"},{"book":"Valoma","chapter":"2","verse":"24","text":"Kwa kuva, malinga chiilembwije Mmalemba Lanaswe kuva, “Vanu vakávele Vayahudi vànilikufulu lina lyanga Nnungu ing'anya yenu mwenu.”"},{"book":"Valoma","chapter":"2","verse":"25","text":"Kuyaluka kwako kùmbekuva na mana ukàipapata Sheliya. Henga ukànaipapate Sheliya, wako ùvalangiwa chihi kuva muchi munu akáyaluka, yani munu akávele Nnyahudi."},{"book":"Valoma","chapter":"2","verse":"26","text":"Vanu vakávele Vayahudi vakàlakamula malaijo la Sheliya, dachi Nnungu akambevavalangila kuva vanu vake?"},{"book":"Valoma","chapter":"2","verse":"27","text":"Wako Nnyahudi, vanu vakávele Vayahudi vaikamûla Sheliya vàmbekuhukumu wako, ing'anya, ikànava ùvele na malemba la Sheliya na ùniyaluka, henga ukáikamula Sheliya."},{"book":"Valoma","chapter":"2","verse":"28","text":"Kwa kuva, chaloleka Nnyahudi kwa pawelu ikee na mana kuva nang'e ni Nnyahudi muhiu, na munu wala nanga pava Nnyahudi muhiu ing'anya ya kuyaluka."},{"book":"Valoma","chapter":"2","verse":"29","text":"Nnyahudi muhiu nni ayula alimaîha kuva Nnyahudi kwa nkati, yani ayula ayalwîke muntima. Na kuyaluka kwa uhiu nni achila chitendo chàchitenda Umumu Wanaswe muntima mwanga munu, wala kukee akula kutendêka kupitila malemba la Sheliya. Munu wa namuna aneyo àpata imbili, akee kuhaloka kwa vanu, ila kuhaloka kwa Nnungu."}]}