{"data":[{"book":"2 Yohani","chapter":"1","verse":"1","text":"Nene gogo chilongosi, nikuyandikila veve Wamawu mweuhaguliwi na Chapanga pamonga na vana vaku venivaganili kwa mtima wangu woha. Namwene lepi mwenivaganili nambu na vala vevaumanyili uchakaka vavaganili nyenye,"},{"book":"2 Yohani","chapter":"1","verse":"2","text":"tivaganili ndava muni uchakaka uwu utama mugati yitu na yati uvya na tete hati magono goha gangali mwishu."},{"book":"2 Yohani","chapter":"1","verse":"3","text":"Dadi Chapanga pamonga na Yesu Kilisitu, Mwana wa Dadi, vakutipela ubwina na lipyana na uteke, vindu ivyo vivyai pamonga na tete muuchakaka na uganu."},{"book":"2 Yohani","chapter":"1","verse":"4","text":"Nasangalwiki neju panavaweni vana vaku vangi vitama muuchakaka ngati Dadi Chapanga cheatilagizi."},{"book":"2 Yohani","chapter":"1","verse":"5","text":"Hinu, Mau mweuhaguliwi na Chapanga nivi na luyupu lumonga kwaku, tigananayi. Muhilu uwu wamupya lepi, ndi lilalila latavili nalu kuhuma utumbukanu nikuyupa tiganana."},{"book":"2 Yohani","chapter":"1","verse":"6","text":"Wenuwu ndi uganu, ndi kutama kwa kuyidakila mihilu ya Chapanga. Ngati chemwatumbwili kuyuwana, muhilu uwu mganikiwa kutama kwa uganu."},{"book":"2 Yohani","chapter":"1","verse":"7","text":"Muni vadese vamahele vahumalili pamulima, vandu vangayidakila kuvya Yesu Kilisitu abwelili kwitu ngati mundu. Mundu mweijova chenicho ndi mdese na akumbela Kilisitu."},{"book":"2 Yohani","chapter":"1","verse":"8","text":"Mujiyangalila mwavene muni mkoto kuyagisa gala gemwagahengelili lihengu, nambu mkakita chenicho mwipata lepi njombi yinu yeyitimiliki."},{"book":"2 Yohani","chapter":"1","verse":"9","text":"Mundu yeyoha mweangatama mu mawuliwu ga Kilisitu, nambu akugaleka mambu gangi mu mawuliwu ago mundu mwenuyo avi lepi na Chapanga ndi mweilanda mawuliwu ago avi navu voha vavili, Dadi na Mwana."},{"book":"2 Yohani","chapter":"1","verse":"10","text":"Ngati mundu akabwelayi kwinu changali kuvaletela mawuliwu ga Kilisitu, mkoto kumpokela kunyumba yinu amala kumjambusa."},{"book":"2 Yohani","chapter":"1","verse":"11","text":"Yeyoha mweakumpokela mundu mwenuyo, ndi iwungana nayu mukukita mambu gahakau."},{"book":"2 Yohani","chapter":"1","verse":"12","text":"Nivi nagu gamahele ga kuvajovela, nambu mbwitu kukita chenicho kwa kuvayandikila. Nambu nigana kubwela tilongela mihu kwa mihu muni luheku lwitu lukamilikayi."},{"book":"2 Yohani","chapter":"1","verse":"13","text":"Vana va mlumbu waku mweahaguliwi na Chapanga vakujambusa."}]}