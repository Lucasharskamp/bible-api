{"data":[{"book":"YUH","chapter":"11","verse":"1","text":"Cɛɛ do tɔɔ ko Lasari, a jankarɔra. A tɛrɛ siini Betani so kɔndɔ, Mariyamu ni a nakelenɲɔɔ muso Marita fanan siini so wo kɔndɔ."},{"book":"YUH","chapter":"11","verse":"2","text":"Mariyamu ɲin ye muso le ri mɛn ka Maari sen mamun latikɔlɔn na ka a masusa a kunsi la. Wo dɔɔcɛ Lasari tɛrɛ ma kɛndɛ."},{"book":"YUH","chapter":"11","verse":"3","text":"Muso fila wo ka kela lawa Isa ma ko: «Maari, mɔɔ mɛn duman i yɛ, wo ma kɛndɛ.»"},{"book":"YUH","chapter":"11","verse":"4","text":"Awa Isa ka kuma wo lamɛn tuma mɛn na, a ka a fɔ ko: «Jankarɔ ɲin ti se saya banna; a ye ye Alla la gbiliya le rɔ, sani Alla la Dencɛ a la gbiliya ye se.»"},{"book":"YUH","chapter":"11","verse":"5","text":"Marita ni a dɔɔmuso a ni Lasari bɛɛ duman Isa yɛ."},{"book":"YUH","chapter":"11","verse":"6","text":"Awa, a ka a lamɛn waati mɛn na ko Lasari ma kɛndɛ, a tora a nɔ rɔ haan tele fila."},{"book":"YUH","chapter":"11","verse":"7","text":"Wo kɔ rɔ, a ka a fɔ a la karandenilu ye ko: «An ye an kɔsɛ Jude ikɔ tuunni.»"},{"book":"YUH","chapter":"11","verse":"8","text":"A la karandenilu ka a jabi: «Rabi, a ma mɛn bakɛ Yahudiyailu tɛrɛ ye a fɛ ka i mabon kaba la ka i faa, diya mɛn dɔ. I ye a fɛ ka i kɔsɛ ye wa?»"},{"book":"YUH","chapter":"11","verse":"9","text":"Isa ka ii jabi: «Waati tan ni fila le ye tele kelen di, wo tɛ? Ni mɔɔ taamara tele kɔrɔ a ti a sennatula, ka a masɔrɔn a ye dunuɲa kɛnɛ yenna."},{"book":"YUH","chapter":"11","verse":"10","text":"Kɔni ni mɔɔ taamara su rɔ, a ri a sennatu ka a masɔrɔn a ɲa sa kɛnɛya la.»"},{"book":"YUH","chapter":"11","verse":"11","text":"A banni wo bɛɛ fɔla, Isa ka do la kuma wo ka a fɔ ko: «An duɲɔɔncɛ Lasari sunɔɔtɔ. N watɔ a lakunun diya.»"},{"book":"YUH","chapter":"11","verse":"12","text":"Karandenilu ka a jabi: «Maari, ni a sunɔɔtɔ le, a ri kɛndɛya.»"},{"book":"YUH","chapter":"11","verse":"13","text":"Awa, Isa tɛrɛ ye kumala a la saya ko le rɔ, kɔni woilu mirini ko a sunɔɔtɔ le."},{"book":"YUH","chapter":"11","verse":"14","text":"Isa ka a fɔ ii yɛ gbɛ rɔ ko: «Lasari ra sa."},{"book":"YUH","chapter":"11","verse":"15","text":"N sɛwani ba ai kosɔn ko n tɛrɛ ti ye, kosa ai ri lemɛniya. Kɔni, an ye wa a tɛrɛn yɛ.»"},{"book":"YUH","chapter":"11","verse":"16","text":"Wo rɔ Tomasi (mɛn tɛrɛ ye kilila ko filani) ka a fɔ karanden toilu yɛ ko: «An fanan ye wa, kosa an di faa a fɛ.»"},{"book":"YUH","chapter":"11","verse":"17","text":"Isa kɔseyini ka a tɛrɛn Lasari su tun da tele naanin kɛ kaburu rɔ."},{"book":"YUH","chapter":"11","verse":"18","text":"(Betani so ni Jerusalɛmu tɛmala ye kilo sawa le ri."},{"book":"YUH","chapter":"11","verse":"19","text":"Wo rɔ, Yahudiya siyaman da na Marita ni Mariyamu wara ii dɔɔcɛ saya fɔ diya, ka ii masabari ii dɔɔcɛ la saya ko rɔ.)"},{"book":"YUH","chapter":"11","verse":"20","text":"Marita ka a mɛn tuma mɛn na ko Isa ra na, a wara a labɛn, kɔni Mariyamu siini tora bon na."},{"book":"YUH","chapter":"11","verse":"21","text":"Marita ka a fɔ Isa yɛ ko: «Maari, ni i tɛrɛ ye yan, n dɔɔcɛ tɛrɛ tɛ sa."},{"book":"YUH","chapter":"11","verse":"22","text":"Kɔni sisen n ka a lɔn ko ni i ye foyi maɲininkala Alla bolo, Alla ri sɔn wo ma.»"},{"book":"YUH","chapter":"11","verse":"23","text":"Isa ka a jabi: «I dɔɔcɛ, a ri wuli ka bɔ saya rɔ.»"},{"book":"YUH","chapter":"11","verse":"24","text":"Marita ka a fɔ ko: «N ka a lɔn ko su wa wuli tuma mɛn na laban lon, n dɔɔcɛ fanan di wuli ka bɔ saya rɔ.»"},{"book":"YUH","chapter":"11","verse":"25","text":"Isa ka a fɔ a yɛ ko: «Nde ye su lawulila le ri. Nde ye ɲenemaya le ri fanan. Mɛn wa lemɛniya n na, hali ni a wa sa a ri ɲenemaya."},{"book":"YUH","chapter":"11","verse":"26","text":"Mɔɔ si wa kɛ dunuɲa rɔ ka a la lemɛniya la n dɔ, wo ti saya sɔrɔn habadan. I lani wo la?»"},{"book":"YUH","chapter":"11","verse":"27","text":"A ka a jabi: «Maari, n lani a la ko i ye Ɲenematɔmɔnin de ri, Alla Dencɛ, mɛn nani dunuɲa rɔ.»"},{"book":"YUH","chapter":"11","verse":"28","text":"A banni wo fɔla, a wara a dɔɔmuso Mariyamu kili ka a fɔ a yɛ sutura rɔ ko: «Karanmɔɔ ra na, a ye i kilila.»"},{"book":"YUH","chapter":"11","verse":"29","text":"Mariyamu ka kuma wo lamɛn tuma mɛn na, a ka i wuli ka ibori ka wa Isa diya."},{"book":"YUH","chapter":"11","verse":"30","text":"Isa tɛrɛ ma don so ɲin dɔ fɔlɔ, kɔni a tɛrɛ ye nɔ rɔ, Marita nara a la bɛn yɔrɔ mɛn."},{"book":"YUH","chapter":"11","verse":"31","text":"Yahudiyailu mɛnilu tɛrɛ nani Mariyamu saya fɔ diya, woilu ka a yen a ra wuli i kɔrɔkɔrɔ ka a bɔ ka wa tuma mɛn na, ii mirini ko a ye wala kaburu da la ka wa a kasi."},{"book":"YUH","chapter":"11","verse":"32","text":"A se mɛn kɛra ye Isa tɛrɛ yɔrɔ mɛn dɔ, Mariyamu bera a sen kɔrɔ ka a fɔ a yɛ ko: «Maari, ni i tɛrɛ ye yan n dɔɔcɛ tɛrɛ tɛ sala!»"},{"book":"YUH","chapter":"11","verse":"33","text":"Isa ka a yen kasila a ni Yahudiya mɛnilu nara a kɔfɛ, Isa sɔnɔmɛ yɛrɛyɛrɛra ka a sunun."},{"book":"YUH","chapter":"11","verse":"34","text":"A ka a maɲininka ko: «Ai ka a la mi?» Ii ka a fɔ a yɛ ko: «Maari, na a mafɛnɛ.»"},{"book":"YUH","chapter":"11","verse":"35","text":"Isa kasira."},{"book":"YUH","chapter":"11","verse":"36","text":"Wo rɔ Yahudiyailu ka a fɔ ko: «Ai ra yen, a duman a yɛ ɲa mɛn dɔ!»"},{"book":"YUH","chapter":"11","verse":"37","text":"Kɔni doilu tɛrɛ ye a fɔla ko: «Mɛn ka ɲa fuyen ɲa laka, a ti se ɲin lakɛndɛyala wa?»"},{"book":"YUH","chapter":"11","verse":"38","text":"Ikɔ tuunni Isa sɔnɔmɛ yɛrɛyɛrɛra. A sera kaburu da la. Kaburu tɛrɛ ye falan de ri. A da tɛrɛ latuunni kaba ba le la."},{"book":"YUH","chapter":"11","verse":"39","text":"Isa ka a fɔ ko: «Kaba bɔ da la.» Sayabatɔ nakelenɲɔɔ muso, Marita ka a fɔ a yɛ ko: «Maari, a suma ye a bɔla. A ra tele naanin bɔ a ye yan.»"},{"book":"YUH","chapter":"11","verse":"40","text":"Isa ka a jabi: «N ma a fɔ i yɛ ko ni i lemɛniyala, i ri Alla la gbiliya yen?»"},{"book":"YUH","chapter":"11","verse":"41","text":"Wo rɔ ii ka kaba bɔ ye. Isa ka a ɲakɔrɔta, ka a fɔ ko: «Fa, n ye baraka bila i la, baa i ka i tolo malɔ n na."},{"book":"YUH","chapter":"11","verse":"42","text":"N ka a lɔn ko i ye i tolo malɔla n na waati bɛɛ; kɔni ka a masɔrɔn n namininni jama mɛn bolo n ye kumala i yɛ, sa ii ri lemɛniya a la ko ile le ka n kelaya.»"},{"book":"YUH","chapter":"11","verse":"43","text":"A ka wo fɔ tuma mɛn na, a ka a kan ba labɔ ko: «Lasari, bɔ gbɛ ma!»"},{"book":"YUH","chapter":"11","verse":"44","text":"Su wulira ka bɔ. A sen ni a bolo bɛɛ mamininni kasankɛ rɔ, a ɲakɔrɔla tununni jala la. Isa ka a fɔ ii yɛ ko: «Ai ye kasankɛ bɔ a ma, ai ye a bila, a ye wa.»"},{"book":"YUH","chapter":"11","verse":"45","text":"Yahudiya siyaman ba mɛn nara Mariyamu kɔfɛ, ka a yen Isa ka ko mɛn kɛ, ii ka ii lemɛniya la a rɔ."},{"book":"YUH","chapter":"11","verse":"46","text":"Kɔni doilu bɔra ii tɛma ka wa a dantɛɛli kɛ Farisilu yɛ Isa ka ko mɛn kɛ."},{"book":"YUH","chapter":"11","verse":"47","text":"Awa, sarakalasela kuntiilu a ni Farisilu ka kiti tɛɛ dɛkuru ladɛn ka a fɔ ko: «An di nfen de kɛ? Cɛɛ ɲin da tɔɔmasere kabannako siyaman kɛ."},{"book":"YUH","chapter":"11","verse":"48","text":"Ni an ka a to a jɛrɛ ma, dunuɲa bɛɛ ri lemɛniya a la. Wo rɔ Rɔmukailu ri na ka an na yɔrɔ tiɲan ka an na siya fanan halaki.»"},{"book":"YUH","chapter":"11","verse":"49","text":"Do ye ii tɛma ye mɛn tɔɔ ko Kayifasi, san wo la wo le tɛrɛ ye sarakalasela la kuntiiya la. Wo ka kuma ta ko: «Ai ma foyi lɔn."},{"book":"YUH","chapter":"11","verse":"50","text":"Ai ma a yen, ni mɔɔ kelen di faa jama nɔ rɔ sa an na siya bɛɛ kana halaki, wo le ka fisa ai ma wa?»"},{"book":"YUH","chapter":"11","verse":"51","text":"A sa ɲin fɔla a jɛrɛ yɛ; kɔni ikomin a tɛrɛ ye sarakalasela kuntiiya la san wo la, a kumara ikomin nabi ko Isa ri na sa Yahudiya siya nɔ rɔ."},{"book":"YUH","chapter":"11","verse":"52","text":"Kɔni Isa ri sa mɛnilu nɔ rɔ, Yahudiya siya kelen ko tɛ. A ri sa ka Alla denilu bɛɛ ladɛn denbaya kelen di mɛnilu siini dunuɲa bɛɛ rɔ."},{"book":"YUH","chapter":"11","verse":"53","text":"Ka bɔ lon kelen wo le Yahudiyailu bɛnni tɛrɛ a ma ko ii ri Isa faa ɲa ɲinin."},{"book":"YUH","chapter":"11","verse":"54","text":"Wo rɔ Isa ka jɛrɛ yiraka lalɔ jama yɛ. A bɔra mara wo rɔ ka wa wula ba kɔndɔ, ka a se so mɛn tɔɔ ko Efirayimu. A ni a la karandenilu tora ye dɔɔni."},{"book":"YUH","chapter":"11","verse":"55","text":"Taminkunna Sali wa sudunya tuma mɛn na, jamana siyaman mɔɔilu ye nala Jerusalɛmu sani sali ye se ii ri ii jɛrɛ sɛninya ka a bɛn ii la namun ma."},{"book":"YUH","chapter":"11","verse":"56","text":"Ii tɛrɛ ye Isa ɲininna ii jɛrɛ ma Allabatobonba jin kɔndɔ, ka i ɲɔɔn maɲininka ko: «Ai miriya ye nfen di? A ti nala sali rɔ wa?»"},{"book":"YUH","chapter":"11","verse":"57","text":"Sarakalasela kuntiilu a ni Farisilu ka jamarili di ko ni mɔɔ ka a lɔn a yɔrɔ mɛn na, a ri se a yirakala sa ii di se a mirala ɲa mɛn."}]}