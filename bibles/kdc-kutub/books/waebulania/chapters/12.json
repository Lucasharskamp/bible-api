{"data":[{"book":"Waebulania","chapter":"12","verse":"1","text":"Kwavija siye tuzungulukigwa na lunhu lwa wanhu otulola, avo tusegese kila kinhu kitukimila mnzila, na nzambi ija ituzingiliza ng'hani na tukimbile kwa kuwamba mna ukuihuma kwitwikiligwe."},{"book":"Waebulania","chapter":"12","verse":"2","text":"Meso getu tumulole Yesu, itumtamanila kulawa ichanduso mbaka kuuhelelo. Viyakalile mumsalaba habwelile kuchugu! Mbuli ya ndeng'helelo ikalile yombeta, hatongile kinyala cha msalaba na sambi kakala muukulu mwambu wa mkono wa kudila wa kigoda cha ukulu cha Imulungu."},{"book":"Waebulania","chapter":"12","verse":"3","text":"Geseni mbuli zimpatile Yesu, viyafungile umoyo kwa kwihiligwa na wanhu wene nzambi. Avo sikumubwele kuchugu na kuleka."},{"book":"Waebulania","chapter":"12","verse":"4","text":"Kuitowa kwenu na nzambi, hakunavikila kugaya mbaka mukomigwe."},{"book":"Waebulania","chapter":"12","verse":"5","text":"Vino muisemwa mbuli za kugangamiza ziyowalongela Imulungu kamba mwa wanage?"},{"book":"Waebulania","chapter":"12","verse":"6","text":"kwavija Mndewa komzuma munhu yoyose yomnogela,"},{"book":"Waebulania","chapter":"12","verse":"7","text":"Wahagaya funga umoyo kamba mwana viyogaya yahazumigwa na tatake. Kugaya kwenu kolagusa kuwa Imulungu kowatendela mweye kamba wanage. Vino hana mwana hazumwa na tatake?"},{"book":"Waebulania","chapter":"12","verse":"8","text":"Lakini mwahaleka kuzumwa kamba viwozumwa wana wayagwe, ino yofambula kamba mweye siyo wanage, ila mwa wana wa kuvikila."},{"book":"Waebulania","chapter":"12","verse":"9","text":"Hata ivo siye wose tuna tata zetu, wao otuzuma na siye towategeleza. Avo tolondigwa kumtegeleza ng'hani tataetu wa kuulanga ili tupate ugima!"},{"book":"Waebulania","chapter":"12","verse":"10","text":"Tata zetu watuzuma kwa kipindi kidodo, kamba viwonile vinoga kumwao, lakini Imulungu kotuzuma kututaza tudahe kuigala nayo na tung'ale kamba heyo."},{"book":"Waebulania","chapter":"12","verse":"11","text":"Kwa kipindi kidodo, kukobozigwa siyo mbuli ya kudeng'helela ila yogela usungu. Lakini ako kumwande yogala nhunza itindiwale na ugima umnogela Imulungu kwa wanhu wose wafunzigwe mbuli ayo."},{"book":"Waebulania","chapter":"12","verse":"12","text":"Avo gangamizeni makono genu gaholole na mavindi genu ganyekile."},{"book":"Waebulania","chapter":"12","verse":"13","text":"Gendeleleni kutenda nzila zigoloke, ili magulu gasiguke sikugagendelele kulemala lakini gahonyigwe."},{"book":"Waebulania","chapter":"12","verse":"14","text":"Wambeni ng'hani kukala goya na wanhu wose na mukale mung'alile, kwavija kuduhu munhu yonda yamone Mndewa kamba hang'alile bule."},{"book":"Waebulania","chapter":"12","verse":"15","text":"Iteganyeni sikumwagize ng'hekewa ya Imulungu. Munhu yoyose sikuyatogole kuigala na biki da usungu dikulaga na kuwananga wanhu bwando kwa sumu yake."},{"book":"Waebulania","chapter":"12","verse":"16","text":"Sikumutogole munhu yawe mgoni hebu hamdumba Imulungu kamba Esau ija yachuuze haki yake ya kuwa mwana chaudele kwa ndiya ya mwanza umoja."},{"book":"Waebulania","chapter":"12","verse":"17","text":"Hata ivo, kumwande mweye mojuwa viyalondile kutambikiligwa na tatake, lakini haidahike bule kwavija hapatile nzila ya kugalusa kiyatendile, hamoja kaizahila kwa kulava mahozi."},{"book":"Waebulania","chapter":"12","verse":"18","text":"Mweye hamuvikile kulugongo lwa Sinai ludaha kukwasigwa, lugongo lukwaka moto na ziza totolo na wingu titu fii na beho kulu,"},{"book":"Waebulania","chapter":"12","verse":"19","text":"na mbumo wa mhalati na wanhu awo wa Izilaeli waihulika sauti yolonga, lakini wapula inyamale,"},{"book":"Waebulania","chapter":"12","verse":"20","text":"kwavija walema kutogola kija kilongigwe, “Hata kamba mnyama yahakwasa lugongo luno, yakomigwe kwa mabwe.”"},{"book":"Waebulania","chapter":"12","verse":"21","text":"Kija kilawilile kulugongo kigela bwembwe ng'hani, mbaka Musa kalonga, “Nodumba na kugwaya!”"},{"book":"Waebulania","chapter":"12","verse":"22","text":"Lakini mweye muvika kuna Ulugongo lwa Sayuni, kudibuga da Imulungu yeli mgima, najo dijo Yelusalemu ya kuulanga. Muvika mumting'hano wa deng'ho da wasenga wa kuulanga magana kwa magana."},{"book":"Waebulania","chapter":"12","verse":"23","text":"Mweye muvika kuna ikibumbila cha wana wa chaudele wa Imulungu, waja matwaga gao gandikigwe kuulanga. Mweye mwiza kwa Imulungu yeli msemi wa wanhu wose na mwiza mziloho za wanhu wanogile watendigwe watelele."},{"book":"Waebulania","chapter":"12","verse":"24","text":"Muvika kwa Yesu yogala kuilumba kwa lagano da sambi na damu yake imizigwe na ilonga mbuli zinogile ng'hani kubanza damu ija ya Habili."},{"book":"Waebulania","chapter":"12","verse":"25","text":"Avo iteganyeni sikumuleme kumtegeleza ija iyolonga na mweye. Wanhu waja walemile kumtegeleza ija yawazumile hano mwiisi hawahonyeke bule. Vino siye tohonyeka vilihi kamba twahalema kumtegeleza ija yotuzuma kulawa kuulanga?"},{"book":"Waebulania","chapter":"12","verse":"26","text":"Kipindi kija sauti yake itigisa isi, lakini sambi kalonga, “Noitigisa isi mwanza uyagwe kabili, lakini siyo isi iiyeka, vivija na ulanga.”"},{"book":"Waebulania","chapter":"12","verse":"27","text":"Mbuli zino, “Mwanza uyagwe kabili” zolagusa kamba vinhu vose va umwaka votigisigwa na kusegesigwa ili vinhu va sambi visigale na havitigisigwa."},{"book":"Waebulania","chapter":"12","verse":"28","text":"Avo tumgwee nhogolwa Imulungu, kwavija tubokela undewa hautigisika. Tumgwee nhogolwa Imulungu na tumgwee ukulu onda umnogeze, kwa kumtegeleza na kwa bwembwe."},{"book":"Waebulania","chapter":"12","verse":"29","text":"Kwavija kweli Imulungu wetu ni moto usakaza."}]}