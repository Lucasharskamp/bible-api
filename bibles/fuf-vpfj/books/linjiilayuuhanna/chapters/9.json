{"data":[{"book":"LINJIILA YUUHANNA","chapter":"9","verse":"1","text":"E nder ko Iisaa feƴƴata kon, o yi'i neɗɗo heɓidaaɗo e mbunɗan."},{"book":"LINJIILA YUUHANNA","chapter":"9","verse":"2","text":"Taalibaaɓe makko ɓen landii mo, wi'i: «Karamoko'en, e hara oo e mawɓe mun ɓen, ko hombo e maɓɓe waɗi junuubu haa si o heɓidaa e mbunɗan?»"},{"book":"LINJIILA YUUHANNA","chapter":"9","verse":"3","text":"Iisaa jaabii ɓe, wi'i: «Hinaa kanko, hinaa mawɓe makko ɓen waɗi junuubu, kono ko fii no kuuɗe Alla ɗen feeɲira e makko."},{"book":"LINJIILA YUUHANNA","chapter":"9","verse":"4","text":"Ko ɲalorma haanuɗen gollirde golle Nuluɗo lan on. Ko fii jemma no ara mo tawata hay gooto waawataa gollude e mun."},{"book":"LINJIILA YUUHANNA","chapter":"9","verse":"5","text":"Fannii miɗo ka aduna, ko min woni Ndaygu aduna on.»"},{"book":"LINJIILA YUUHANNA","chapter":"9","verse":"6","text":"Ɓay o gaynii wi'ude ɗun, onsay o tutti ka leydi, o waɗiri tuutaaɗe ɗen loopun, o ƴetti kun loopun, o wuji ka gite bunɗo on."},{"book":"LINJIILA YUUHANNA","chapter":"9","verse":"7","text":"O wi'i mo: «Yahu sulmoyoɗaa ka beelun Siluwaama.» (Siluwaama no firi «nulaaɗo».) O yahi, o sulmoyii ɗon, tawi ko o artata ko o wuntuɗo."},{"book":"LINJIILA YUUHANNA","chapter":"9","verse":"8","text":"Onsay kawtalɓe makko ɓen e woowunooɓe yi'ude himo toroo ɓen nangi e wi'ugol: «E hara hinaa oo jooɗinoo no toroo?»"},{"book":"LINJIILA YUUHANNA","chapter":"9","verse":"9","text":"Woɓɓe e maɓɓe wi'i: «Ko kanko.»"},{"book":"LINJIILA YUUHANNA","chapter":"9","verse":"10","text":"Ɓe wi'i mo: «Ko honno wuntirɗaa?»"},{"book":"LINJIILA YUUHANNA","chapter":"9","verse":"11","text":"O jaabii ɓe, o wi'i: «Ko goɗɗo no wi'ee Iisaa waɗi loopun, wuji ka gite an, wi'immi: ‹Yahu sulmoyoɗaa Siluwaama.› Min kadi mi yahi, mi sulmoyii. Awa e hino mi wuntii.»"},{"book":"LINJIILA YUUHANNA","chapter":"9","verse":"12","text":"Ɓe wi'i mo: «Ko honto on neɗɗo woni?»"},{"book":"LINJIILA YUUHANNA","chapter":"9","verse":"13","text":"Onsay ɓe naɓi on wumunooɗo ka *Fariisiyaaɓe ɓen."},{"book":"LINJIILA YUUHANNA","chapter":"9","verse":"14","text":"(Tawi ko e *ɲalaande fowteteende e mun, ɗun ko asewe, woni ko Iisaa waɗi loope ɗen ka gite makko, o wuntini mo.)"},{"book":"LINJIILA YUUHANNA","chapter":"9","verse":"15","text":"Ko ɗun waɗi si Fariisiyaaɓe ɓen kadi landii mo, ɓe wi'i ko honno o hettiri gite makko ɗen. O jaabii ɓe: «Ko loope o waɗi ka gite an, mi sulmii tun, mi yi'i!»"},{"book":"LINJIILA YUUHANNA","chapter":"9","verse":"16","text":"Ko e hoore ɗun Fariisiyaaɓe goo wi'i: «Oo neɗɗo hinaa iwruɗo ka Alla, ko fii o alaa teddinde ɲalaande fowteteende nden.»"},{"book":"LINJIILA YUUHANNA","chapter":"9","verse":"17","text":"Ɓe wi'i fahin wumunooɗo on: «An ko honɗun wi'uɗaa fii on wuntinɗo ma?»"},{"book":"LINJIILA YUUHANNA","chapter":"9","verse":"18","text":"Tawi hooreeɓe Yahuudiyankeeɓe ɓen hoolanooki wonde ko wumunooɗo wunti, ado ɓe noddude mawɓe makko ɓen, ɓe landoo,"},{"book":"LINJIILA YUUHANNA","chapter":"9","verse":"19","text":"ɓe wi'a: «Oo mo wi'oton heɓida e mbunɗan, ko ɓiɗɗo mon? Ko honno oo woni yiirude jooni?»"},{"book":"LINJIILA YUUHANNA","chapter":"9","verse":"20","text":"Mawɓe makko ɓen jaabii, wi'i: «Menen, meɗen andi oo ko ɓiɗɗo amen, awa kadi o heɓida e mbunɗan."},{"book":"LINJIILA YUUHANNA","chapter":"9","verse":"21","text":"Kono men andaa ko honno o yiiri jooni. Men andaa kadi ko hombo wuntini mo. Landee mo kanko, o heɓii duuɓi fii yewtangol hoore makko.»"},{"book":"LINJIILA YUUHANNA","chapter":"9","verse":"22","text":"Tawi ko mawɓe makko ɓen wi'iri ɗun ko fii hari hiɓe huli hooreeɓe Yahuudiyankeeɓe ɓen, ko fii hari ɓen nanondirii wonde mo qirritike Iisaa ko *Almasiihu, ontigi yaltinte ka juulirde."},{"book":"LINJIILA YUUHANNA","chapter":"9","verse":"23","text":"Ko ɗun waɗi si mawɓe makko ɓen wi'i: «O heɓii duuɓi, landee mo.»"},{"book":"LINJIILA YUUHANNA","chapter":"9","verse":"24","text":"Onsay Fariisiyaaɓe ɓen nodditi fahin on neɗɗo wumunooɗo, ɓe wi'i mo: «Woondirii Alla! Ko fii menen meɗen andi oo neɗɗo ko junuubankeejo.»"},{"book":"LINJIILA YUUHANNA","chapter":"9","verse":"25","text":"Kanko kadi o jaabii ɓe, o wi'i: «Si tawii on ko junuubankeejo, min mi andaa. Miɗo andi tun huunde wootere: hari ko mi bunɗo, jooni mi wuntii.»"},{"book":"LINJIILA YUUHANNA","chapter":"9","verse":"26","text":"Ɓen wi'i mo fahin: «Ko honɗun on waɗan-maa? Ko honno o wuntinir-maa?»"},{"book":"LINJIILA YUUHANNA","chapter":"9","verse":"27","text":"Kanko kadi o jaabii ɓe, o wi'i: «Hari mi wowlanii on, kono on heɗaaki. Ko honno faaliraɗon nanirde kadi? E hara onon kadi on faalaa wonude taalibaaɓe makko?»"},{"book":"LINJIILA YUUHANNA","chapter":"9","verse":"28","text":"Onsay ɓe yenni mo, ɓe wi'i: «Ko an woni taalibaajo makko on, menen ko men taalibaaɓe Muusaa."},{"book":"LINJIILA YUUHANNA","chapter":"9","verse":"29","text":"Ko men andi, Alla yewtiino Muusaa, kono oo ɗoo, men andaa ko mo o honto.»"},{"book":"LINJIILA YUUHANNA","chapter":"9","verse":"30","text":"Onsay on neɗɗo jaabii ɓe, wi'i: «E hino ko ŋalɗini kon, ko ko tawi kon o wuntinii lan, e hin-le on andaa ko mo o honto."},{"book":"LINJIILA YUUHANNA","chapter":"9","verse":"31","text":"Kono hiɗen andi Alla jaabinantaa junuubankeejo, kono si goɗɗo ko dewo Alla, o waɗii faale makko on, haray o jaabinanay mo."},{"book":"LINJIILA YUUHANNA","chapter":"9","verse":"32","text":"Awa kadi haa hande en nanaali no wi'ee goɗɗo wuntinii heɓidaaɗo e mbunɗan."},{"book":"LINJIILA YUUHANNA","chapter":"9","verse":"33","text":"Si tawiino oo neɗɗo wonaa mo Alla, o waawataano waɗude hay fus.»"},{"book":"LINJIILA YUUHANNA","chapter":"9","verse":"34","text":"Onsay ɓen jaabii mo, wi'i: «An, oo heɓidaaɗo a fow maa e junuubu, ko an jannata men?» Onsay ɓe bugii mo ka yaasi."},{"book":"LINJIILA YUUHANNA","chapter":"9","verse":"35","text":"Iisaa humpitii wonde ɓe ferike on wumunooɗo ka yaasi. Onsay kanko Iisaa o ari, o tawi mo, o wi'i mo: «Hiɗa gomɗini *Ɓii-Aaden on?»"},{"book":"LINJIILA YUUHANNA","chapter":"9","verse":"36","text":"On jaabii mo, wi'i: «Ko hombo woni on, yaa an Koohoojo, fii yo mi gomɗin mo?»"},{"book":"LINJIILA YUUHANNA","chapter":"9","verse":"37","text":"Iisaa wi'i mo: «A yi'ii ontigi. Oo wonɗo ma wowlande ko kanko.»"},{"book":"LINJIILA YUUHANNA","chapter":"9","verse":"38","text":"Kanko kadi o wi'i: «Koohoojo, mi gomɗinii.» Onsay o sujjani mo."},{"book":"LINJIILA YUUHANNA","chapter":"9","verse":"39","text":"Iisaa wi'i fahin: «Ko fii ɲaawoore addimmi ka aduna ɗoo, fii yo ɓe yi'ataa ɓen yi'u, e yo yi'ooɓe ɓen wumu.»"},{"book":"LINJIILA YUUHANNA","chapter":"9","verse":"40","text":"Ɓay woɓɓe e Fariisiyaaɓe wondunooɓe e makko ɓen nanii ɗin konguɗi, ɓe wi'i mo: «Kere menen kadi, ko men bumɓe?»"},{"book":"LINJIILA YUUHANNA","chapter":"9","verse":"41","text":"Iisaa jaabii ɓe, wi'i: «Si tawno hara ko on bumɓe, on heɓataano junuubi, kono ɓay jooni hiɗon wi'ude hiɗon yi'a, ko non luttidirton e junuubi mon.»"}]}