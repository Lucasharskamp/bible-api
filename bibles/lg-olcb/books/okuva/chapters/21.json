{"data":[{"book":"Okuva","chapter":"21","verse":"1","text":"Amateeka gano gabategeeze nti:"},{"book":"Okuva","chapter":"21","verse":"2","text":"“Bw’ogulanga omuddu Omwebbulaniya, akuweererezanga emyaka mukaaga. Mu mwaka ogw’omusanvu omuddizanga eddembe lye n’agenda, era talisasuliranga."},{"book":"Okuva","chapter":"21","verse":"3","text":"Bw’aba nga yajja yekka, era agendanga yekka; naye bw’aba nga yajja ne mukazi we, era agendanga naye."},{"book":"Okuva","chapter":"21","verse":"4","text":"Mukama we bw’abanga amuwadde omukazi, n’amuzaalira abaana aboobulenzi n’aboobuwala; omukazi n’abaana babanga ba mukama wa muddu oyo; omusajja yekka ye yaddizibwanga eddembe lye."},{"book":"Okuva","chapter":"21","verse":"5","text":"Naye omuddu bw’agambanga nti, ‘Nze mukama wange mmwagala, ne mukazi wange n’abaana bange bonna mbagala, era seetaaga ddembe,’"},{"book":"Okuva","chapter":"21","verse":"6","text":"mukama we amutwalanga eri abalamuzi, amuleetanga ku luggi oba ku mwango gw’oluggi, n’amuwummula okutu n’olukato.21:6 Okuwummula amatu, yali mpisa y’Abasuli n’amawanga agabeetoolodde. Kaali kabonero akakakasa ng’omuddu bw’ali owa mukama we. Olwo anaamuweerezanga okutuusa okufa."},{"book":"Okuva","chapter":"21","verse":"7","text":"“Omusajja bw’anaatundanga omwana we owoobuwala ng’omuddu, omuwala oyo taddizibwenga ddembe ng’omuddu omusajja."},{"book":"Okuva","chapter":"21","verse":"8","text":"Bw’ataasanyusenga mukama we eyamugula, anaayinzanga okununulibwa. Kyokka mukama we taabenga na buyinza kumutunda mu bannamawanga, kubanga mukama we yanaabanga amukuusizakuusiza okumala okumuwasa ate n’amwegobako."},{"book":"Okuva","chapter":"21","verse":"9","text":"Singa amugabira mutabani we, olwo anaabanga ng’omu ku bawala be."},{"book":"Okuva","chapter":"21","verse":"10","text":"Singa amuwasizaako omukazi omulala, mukama we taamuggyengako mmere ye oba engoye ze, wadde ebimukwatako byonna eby’obufumbo."},{"book":"Okuva","chapter":"21","verse":"11","text":"Ebintu ebyo ebisatu singa abimumma, omuwala omuddu anaayinzanga okuleka mukama we n’amuvaako awatali kusasulirwa."},{"book":"Okuva","chapter":"21","verse":"12","text":"“Anaakubanga omuntu n’amutta, naye ateekwa buteekwa okuttibwa."},{"book":"Okuva","chapter":"21","verse":"13","text":"Kyokka singa akikola nga tagenderedde, naye Katonda n’akikkiriza okubaawo, anaddukanga ne yeekweka mu kifo kye ndibateekerateekera."},{"book":"Okuva","chapter":"21","verse":"14","text":"Naye singa omuntu anaasalanga olukwe n’alumba munne n’amutta mu bugenderevu, bw’anaabanga ku kyoto kyange, mumusikangako ne mumutwala ne mumutta."},{"book":"Okuva","chapter":"21","verse":"15","text":"“Akubanga kitaawe oba nnyina, ateekwa buteekwa okuttibwa."},{"book":"Okuva","chapter":"21","verse":"16","text":"“Oyo awambanga omuntu n’amutunda oba n’akwatibwa naye nga tannamutunda attibwanga buttibwa."},{"book":"Okuva","chapter":"21","verse":"17","text":"“Anaakolimiranga kitaawe oba nnyina ateekwa kuttibwa."},{"book":"Okuva","chapter":"21","verse":"18","text":"“Abantu singa bayomba ne balwana, omu n’akuba munne ejjinja oba ekikonde, n’atafa wabula n’abeera ku kitanda;"},{"book":"Okuva","chapter":"21","verse":"19","text":"singa ava ku kitanda, n’atandika n’okutambulako ebweru n’omuggo gwe, oli eyamukuba taavunaanibwenga; wabula anaasasuliranga ebiseera by’oyo gwe yakuba, era n’amujjanjaba okutuusa ng’awonedde ddala."},{"book":"Okuva","chapter":"21","verse":"20","text":"“Omuntu bw’anaakubanga omuddu we omusajja oba omuddu we omukazi n’omuggo, omuddu oyo emiggo ne gimutta, omusajja oyo anaabonerezebwanga;"},{"book":"Okuva","chapter":"21","verse":"21","text":"naye omuddu oyo bw’anaalamanga okumala olunaku oba ennaku ebbiri, mukama we taabonerezebwenga, kubanga ye nannyini ye."},{"book":"Okuva","chapter":"21","verse":"22","text":"“Singa abantu babadde balwana, ne bakubiramu omukazi ali olubuto, olubuto ne luvaamu, kyokka n’atabaako mutawaana mulala gwonna, oyo amukubye anaatanzibwanga omutango bba w’omukazi gw’anaasalanga, era nga n’abalamuzi bagukkirizza."},{"book":"Okuva","chapter":"21","verse":"23","text":"Naye singa omukazi oyo abaako omutawaana ogw’amaanyi, ekibonerezo kineenkanaakananga n’ekyo ky’amukoze. Bw’anattanga anattibwanga,"},{"book":"Okuva","chapter":"21","verse":"24","text":"bw’anaaggyangamu eriiso lya munne, n’erirye banaaligyangamu, oba omuntu bw’anaaggyangamu erinnyo lya munne, n’erirye banaalikuulangamu, bw’anaamutemangako omukono, n’ogugwe banaagutemangako, bw’anaamutemangako ekigere, n’ekikye banaakitemangako,"},{"book":"Okuva","chapter":"21","verse":"25","text":"bw’anaamwokyanga, naye anaayokebwanga, bw’anaamussangako ekiwundu, naye anaassibwangako ekiwundu, bw’anaamunuubulanga, naye anaanuubulwanga."},{"book":"Okuva","chapter":"21","verse":"26","text":"“Omuntu bw’akubanga omuddu we omusajja oba omuddu we omukazi, n’amuggyamu eriiso, anaamuddizanga eddembe lye n’amuleka n’agenda, nga kwe kumuliyira olw’eriiso eryo."},{"book":"Okuva","chapter":"21","verse":"27","text":"Singa akuba omuddu we omusajja oba omuddu we omukazi, n’amukuulamu erinnyo, anaamuddizanga eddembe lye, nga kwe kumuliyira olw’erinnyo eryo."},{"book":"Okuva","chapter":"21","verse":"28","text":"“Singa ente ya seddume etomera omusajja oba omukazi n’emutta, seddume eyo eteekwa okukubwanga amayinja n’efa, n’ennyama yaayo teriibwanga. Kyokka nannyini yo taabengako musango."},{"book":"Okuva","chapter":"21","verse":"29","text":"Naye seddume eyo singa emanyiddwa nga bulijjo ntomezi, era nga ne nannyini yo yalabulwako dda, kyokka n’atagisibira mu lugo lwayo, n’etta omusajja oba omukazi, eneekubwanga amayinja n’efa, ne nannyini yo anattibwanga."},{"book":"Okuva","chapter":"21","verse":"30","text":"Naye singa asalirwa engassi, aneenunulanga n’awona okufa ng’asasuddeyo kyonna ekinaabanga kimusaliddwa."},{"book":"Okuva","chapter":"21","verse":"31","text":"Seddume bw’eneetomeranga mutabani w’omuntu oba muwala we, etteeka lye limu eryo lye linaakozesebwanga."},{"book":"Okuva","chapter":"21","verse":"32","text":"Seddume bw’etomeranga omuddu omusajja oba omuddu omukazi, nannyini yo ateekwa okusasula mukama w’omuddu oyo, ebitundu bya ffeeza amakumi asatu,21:32 ebitundu bya ffeeza amakumi asatu Omuddu omunnaggwanga yali yenkanankana ebitundu bya ffeeza amakumi asatu. ne seddume ekubwenga amayinja efe."},{"book":"Okuva","chapter":"21","verse":"33","text":"“Omuntu bw’anaabikkulanga ekinnya n’akireka nga kyasamye, oba bw’anaasimanga ekinnya n’atakisaanikirako, seddume n’ekigwamu oba endogoyi,"},{"book":"Okuva","chapter":"21","verse":"34","text":"nannyini kinnya anaasasuliranga okufiirwa okwo; anaasasulanga nannyini nsolo efudde, era n’okugitwala anaagitwalanga."},{"book":"Okuva","chapter":"21","verse":"35","text":"“Seddume y’omuntu bw’eneerumyanga seddume y’omulala, n’emala egitta; banaatundanga seddume ennamu, ensimbi ne bazigabana; ne seddume enfu nayo banaagigabananga."},{"book":"Okuva","chapter":"21","verse":"36","text":"Oba singa seddume eyo ng’emanyiddwa nga ntomezitomezi, naye nannyini yo nga tagiggalira mu lugo lwayo, ateekwa asasule seddume olwa seddume, yo enfu eneebanga yiye."}]}