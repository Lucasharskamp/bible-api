{"data":[{"book":"Luka","chapter":"17","verse":"1","text":"Kuya, Yesu kawalongela iwanang'ina wake, “Pfitsolawila ghendo ipfinu ipfimuhonza imunu atende nzambi, lekeni katsoghaya imunu yula yatsotenda pfilawile."},{"book":"Luka","chapter":"17","verse":"2","text":"Ing'awile ng'apfu kwe imunu ayo yohighwe libwe lya kusaghila msingo na yasighwe mne ibahali, kubita kumtenda yumwe we iwadodo wano atende nzambi."},{"book":"Luka","chapter":"17","verse":"3","text":"Mwalangitse! Ka ndughu yako kakutendela ghehile, umlonge, ang'atoghola totso lyake, umlekelele."},{"book":"Luka","chapter":"17","verse":"4","text":"Ang'akutendela ghehile mala saba kwa tsuwa limwe, na ang'akutsila mala saba na kukulongela, ‘Nileka,’ naghwe mlekelele.”"},{"book":"Luka","chapter":"17","verse":"5","text":"Iwatumighwa wamlongela Imtwatsa, “Utwongetsele ukutoghola.”"},{"book":"Luka","chapter":"17","verse":"6","text":"Imtwatsa kalonga, “Ukutoghola kwenu kung'awile kudodo ka imbeghu ya haladali, mng'adahile kughulongela mbiki ghuno ghwa mkuyu; ‘Ng'oka, wikehande mwibahali!’ naghwo ghung'awahulikitse.”"},{"book":"Luka","chapter":"17","verse":"7","text":"“Tulonge yumwe wenu kana imtumwa iyolima kumghunda au iyodima iwang'olo. Apfi hayakuya kulawa kumghunda, katsomlongela imtumwa ayo, ‘Utse tanu, ukale hasi, uje ichijo?’"},{"book":"Luka","chapter":"17","verse":"8","text":"Bae! Katsomlongela, ‘Nyambikile ichijo, na wanduse kunisang'anila mbaka hanitsomalitsa kuja na kunwa, kuya naghwe uje na unwe!’"},{"book":"Luka","chapter":"17","verse":"9","text":"Apfi kutsomlongela mighede imtumwa ayo kwaapfila katenda aghala ghalaghitsighwe?"},{"book":"Luka","chapter":"17","verse":"10","text":"Pfipfila namwe mng'amalitsa kutenda chila chinu chambamighwe kutenda, mwobamighwa kulonga, ‘Twetwe twa iwatumwa iwali si chinu bae. Tutenda pfatubamighwa kutenda.’ ”"},{"book":"Luka","chapter":"17","verse":"11","text":"Yesu hang'ali kamnzila koghenda Yerusalemu, kabitila mghati mwa Samariya na Galilaya."},{"book":"Luka","chapter":"17","verse":"12","text":"Hang'ali yakwingila mne ichijiji chimwe, tsaketingana ne iwakoma kumi, wema kutali."},{"book":"Luka","chapter":"17","verse":"13","text":"Wakemelela, “Yesu, Imtwatsa, twonele libatsi!”"},{"book":"Luka","chapter":"17","verse":"14","text":"Hawonile kawalongela, “Mghende mkelanguse kwa wakulu we inambiko.” Hawang'ali woghenda, tsawahona."},{"book":"Luka","chapter":"17","verse":"15","text":"Yumwe mna wawo honile kahona, koya kuchughu, aku komtunya Imulungu kwa kukemelela."},{"book":"Luka","chapter":"17","verse":"16","text":"Keghwisa hasi hane maghulu gha Yesu kamlongela mighede. Ayo tsakakala Msamariya."},{"book":"Luka","chapter":"17","verse":"17","text":"Yesu kalonga, “Apfi si iwanu kumi bae iwahonile? Lelo awala tisa walikwani?"},{"book":"Luka","chapter":"17","verse":"18","text":"Ng'oneke yungi iyoyile na kumtunya Imulungu ila imhenza ayu aliyeka?”"},{"book":"Luka","chapter":"17","verse":"19","text":"Kuya Yesu kamlongela imunu ayo, “Winuke uke, Ukutoghola kwako kukuhonetsa!”"},{"book":"Luka","chapter":"17","verse":"20","text":"Mafarisayo hawamghutsile Yesu, Undewa we Imulungu utsakutsa tsuwachi, kawedika, “Undewa we Imulungu ng'aukutsa kwa kwoneka kwa tsinenge bae."},{"book":"Luka","chapter":"17","verse":"21","text":"Kuduhu imunu iyatsodaha kulonga, ‘Wa hano au wa hala.’ Kwaapfila Undewa we Imulungu wa mghati mwenu.”"},{"book":"Luka","chapter":"17","verse":"22","text":"Kuya kawalongela iwanang'ina wake, “Ghamatsuwa ghakutsa mtsobama kwona litsuwa limwe lya ghamatsuwa ghe Imwana we Imunu, lekeni ng'amtsolyona bae."},{"book":"Luka","chapter":"17","verse":"23","text":"Na iwanu watsowalongela, ‘Mlole, kahala!’ Au ‘Mlole kahano!’ Lekeni mwemwe mleke kuwawinza."},{"book":"Luka","chapter":"17","verse":"24","text":"Kwaapfila ka lumwesa pfalulawila kulanga na kumwemwesa ubali umwe mbaka ubali ungi, apfo pfipfo Imwana we Imunu pfatsakuwa mne litsuwa lyake."},{"book":"Luka","chapter":"17","verse":"25","text":"Lekeni tanu yadununzike ng'ani na kulemighwa ne iwanu wa mweleko ghuno."},{"book":"Luka","chapter":"17","verse":"26","text":"Na ka pfaiwile mne ghamatsuwa gha Nuhu, pfipfila itsakuwa pfipfo mne ghamatsuwa ghe Imwana we Imunu."},{"book":"Luka","chapter":"17","verse":"27","text":"Iwanu tsawaghendelela kuja na kunwa, kukwela na kukwelighwa mbaka Nuhu hengile mne safina. Kuya mafuriko ghatsa na kuwakoma wose."},{"book":"Luka","chapter":"17","verse":"28","text":"Itsakuwa pfipfo ka pfailawile mne ghamatsuwa gha Lutu. Iwanu tsawaghendelela kuja na kunwa, kughula na kuutsa, kuhanda tsimbeghu na kutsenga."},{"book":"Luka","chapter":"17","verse":"29","text":"Lekeni litsuwa lila Lutu hokile Sodoma, ghumoto na ghamabwe igholakatsa ghalaghala hasi kulawa kulanga na kuwalakatsa wose."},{"book":"Luka","chapter":"17","verse":"30","text":"Itsakuwa pfipfo mne litsuwa lila Imwana we Imunu hatsoghubulighwa.”"},{"book":"Luka","chapter":"17","verse":"31","text":"“Mna litsuwa alyo, imunu iyali mchiswili aku ipfinu pfake pfa mng'anda, aleke kuhulumka kupfisola, pfipfila iyali kumghunda aleke kuya kuchughu."},{"book":"Luka","chapter":"17","verse":"32","text":"Mkumbuke ighampatile mwehe wa Lutu."},{"book":"Luka","chapter":"17","verse":"33","text":"Imunu wowose iyobama kuukombola ughima wake katsowaghisa, na wowose iyowaghisa ughima wake, katsoukombola."},{"book":"Luka","chapter":"17","verse":"34","text":"Nowalongela, litsuwa alyo nechilo iwanu weli watsowasa hamwe, yumwe katsosolighwa na yungi katsolekighwa.”"},{"book":"Luka","chapter":"17","verse":"35","text":"Iwapinga weli watsotwanga hamwe, yumwe katsosolighwa na yungi katsolekighwa."},{"book":"Luka","chapter":"17","verse":"36","text":"Iwanu weli watsakuwa kumghunda, yumwe katsosolighwa, na yungi katsolekighwa."},{"book":"Luka","chapter":"17","verse":"37","text":"Baho iwanang'ina wake wamghutsa, “Kwani Mtwatsa?”"}]}