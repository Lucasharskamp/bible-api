{"data":[{"book":"Yowani","chapter":"8","verse":"1","text":"Mora Yësu ï'bë yaga zi Döku 'ba Olivo."},{"book":"Yowani","chapter":"8","verse":"2","text":"Damïndö vere aba ŋbɔ mo ï'bë zi yëkëlu. Vïdï ayinnï zi mo, mo alima akaŋo ehe ayeto zë yandi."},{"book":"Yowani","chapter":"8","verse":"3","text":"Vo komoyandiye 'ba kö'du kï'dï ehe Farasiye ikannï loko mbara maako ïrï ta bi ndoro ko'dɔ, ehe zë o'dɔnnï mo atɔrɔ komo nnï biya."},{"book":"Yowani","chapter":"8","verse":"4","text":"Here zë iyannï henye, “Raboni, mbara nenye ïrï ëdï ko'do kora maako aba anza o'di 'bɔmo ra dë."},{"book":"Yowani","chapter":"8","verse":"5","text":"Kö'du kï'dï 'ba Mosa ayandi henye, mbara kaa ma nenye zi ku'du brua yïtö aba. A'di ra iya?”"},{"book":"Yowani","chapter":"8","verse":"6","text":"Zë ako'jonnï ha Yësu, kö'du ko'jo nenye aba, ga kö'du zë ombannï mo susu ehe zi kö'du kyënyë maako kika rɔ mo. Mora Yësu ïdë rë nï ayeto wayöru dakaŋo dawisi kala nï aba."},{"book":"Yowani","chapter":"8","verse":"7","text":"Zë asesinnï zɔ nduwë hɔ mo ko'jo kö'du 'ba mbara ne. Ndundu mo aba mo ɔrɔ rïyë iya henye, “Ëzë vïdï maako tëmï yë o'dɔ kö'du kyënyë dë mu'du dagba yïtö dɔ mo.”"},{"book":"Yowani","chapter":"8","verse":"8","text":"Mo ïdë rë nï kpa löhu ayeto wayöru dakaŋo."},{"book":"Yowani","chapter":"8","verse":"9","text":"Vïdï nee ï'bënnï biya na kölö kölö, ayeto ma tendro mo aba. Ndundu mo aba Yësu mbara ne aba ɔsɔnnï kutu nnï aba."},{"book":"Yowani","chapter":"8","verse":"10","text":"Yësu ɔrɔ rïyë ako'jo hɔ mo iya henye, “Vïdï nee biya kila? Vïdï maako anza kpe zi yï susu?”"},{"book":"Yowani","chapter":"8","verse":"11","text":"Mbara ne aya'ba dɔ mo iya henye, “Ee Kyedre, vïdï maako anza dë.” Yësu ayada zi mo iya henye, “Manza dë kpa tï'bë zi yï susu. Ï'bë yaanya aba, o'dɔ kö'du kyënyë dekpe.”"},{"book":"Yowani","chapter":"8","verse":"12","text":"Kpa löhu Yësu ame'do zi vïdïyë. Kadra nenye aba mo iya henye, “Ma ra bikanyi kö'du damöku. Usu ga ma, ehe alasi dë mï biköndu. Akatëdï bikanyi ma akï'dï dïdï aba.”"},{"book":"Yowani","chapter":"8","verse":"13","text":"Farasiye iyannï zi mo henye, “Yï ra nje vïdï ma ëdï ame'do kö'du yï, ehe anza dë tïnyö na laka zi yï ra tëdï akpa na vo kiya 'bëyï.”"},{"book":"Yowani","chapter":"8","verse":"14","text":"Yësu aya'ba dɔ mo iya henye, “Here ëzë ma me'do le kö'du ma, wa ma miya ëdï tïnyö. Ma yɔlɔ ku mayi ta kila ehe mëdï tï'bë kila. Mora ayɔle dë ma ta kila mandere mëdï tï'bë kila."},{"book":"Yowani","chapter":"8","verse":"15","text":"O'de vurë tëmï gërï kölö mati vïdï biya o'dɔnnï, mora mo'dɔ vurë 'ba vïdï maako dë."},{"book":"Yowani","chapter":"8","verse":"16","text":"Ëzë mo'dɔ vurë, ma ko'dɔ na laka, ga kö'du ma ko'dɔ dë kutu ma aba. 'Bu mati utu ma ne ëdï kinye ma aba."},{"book":"Yowani","chapter":"8","verse":"17","text":"Kö'du kï'dï 'be omba vo kiya rïyö zi yada kö'du ne ëdï tïnyö."},{"book":"Yowani","chapter":"8","verse":"18","text":"Ma kölö tëmï vo kiya 'bame, ehe 'Bu mati utu ma ëdï agamo maako.”"},{"book":"Yowani","chapter":"8","verse":"19","text":"Zë ako'jonnï hɔ mo iyannï henye, “'Bu yï ëdï kila?” Yësu aya'ba dɔ mo iya henye, “Ayɔle ma dë mandere 'Bu ma. Ëzë ayɔle ma, akayɔle 'Bu ma.”"},{"book":"Yowani","chapter":"8","verse":"20","text":"Yësu iya nenye mati mo ëdï gba kö'du yandi mï bi ma söndu 'ba wakï'dï 'ba yëkëlu asesi 'dɔmo. Mora vïdï maako ïrï mo dë ga kö'du kadra 'bɔmo gba ayi dë."},{"book":"Yowani","chapter":"8","verse":"21","text":"Yësu ayada kpa zi vo dagbe 'ba yënï henye, “Mëdï tï'bë 'de akome ma, mora ɔ'be dë tï'bë bi mati mëdï atï'bë, akoliye kö'du kyënyë 'be kazi wakila.”"},{"book":"Yowani","chapter":"8","verse":"22","text":"Vïdï ako'jonnï kö'du iyannï henye, “Mo omba zi rë nï kofo? Ëdï nani wa ma mo iya henye, dɔ'bɔ dë tï'bë bi mati mo ëdï tï'bë?”"},{"book":"Yowani","chapter":"8","verse":"23","text":"Yësu aya'ba dɔ mo iya henye, “Ëdïyë ta lebi, mora ma ta rïyë. E 'ba damöku nenye, mora manza dë 'ba damöku nenye."},{"book":"Yowani","chapter":"8","verse":"24","text":"Kö'du nenye ra miya akoliye kö'du kyënyë 'be aba. Ëzë anze dë koma aba mï ma, kö'du ëyï mëdï, akoliye mï kö'du kyënyë 'be ila dë.”"},{"book":"Yowani","chapter":"8","verse":"25","text":"Zë ako'jonnï ha Yësu iyannï henye, “Yï 'bëyï ëyï?” Yësu aya'ba dɔ mo iya henye, “Ma ra te mati ma yada zi ye biyeto aba."},{"book":"Yowani","chapter":"8","verse":"26","text":"Ani kö'du ëdï kyɔ ma tɔ'bɔ kiya zi yada henye o'de kö'du kyënyë, mora vïdï mati utu ma ëdï tïnyö, ehe ma yada zi vïdï 'ba damöku nenye nje wa mati mowo kazi mo.”"},{"book":"Yowani","chapter":"8","verse":"27","text":"Vïdï maako ayɔlɔ dë Yësu ëdï ame'do zi zë kö'du 'Bu nï."},{"book":"Yowani","chapter":"8","verse":"28","text":"Yësu ï'bë nduwë kiya mo aba henye, “Ëzë umbëë Wisi 'ba Vïdï ku rïyë, akayɔle ëyï ra ma. Akayɔle kpa henye manza dë wa maako ko'dɔ na bi da ma. Miya nje wa mati 'Bu ma ayandi zi ma."},{"book":"Yowani","chapter":"8","verse":"29","text":"Mo mati utu ma ëdï ma aba. 'Duwï mo'dɔ wa mati o'dɔ mo na rakyenyi ehe mo ila ma dë.”"},{"book":"Yowani","chapter":"8","verse":"30","text":"Tapëtï Yësu iya nenye, vïdï kayo omannï mï mo."},{"book":"Yowani","chapter":"8","verse":"31","text":"Yësu ayada zi vïdï mati ëdïnnï koma aba mï nï henye, “Ëzë asesiye nduwë koro wa mati miya, e tïnyö vo lö'bö 'bama ra."},{"book":"Yowani","chapter":"8","verse":"32","text":"Akayɔle kö'du tïnyö, ehe kö'du tïnyö akinge na dangölö.”"},{"book":"Yowani","chapter":"8","verse":"33","text":"Zë aya'bannï dɔ mo iyannï henye, “Ze gisi 'ba Abarayama! Danza dë gba na vo kalima 'ba vïdï maako. Hala atɔ'bɔ kiya akinga ze na dangölö?”"},{"book":"Yowani","chapter":"8","verse":"34","text":"Yësu aya'ba dɔ mo iya henye, “Ma yada tïnyö zi ye, vïdï ma o'dɔ kö'du kyënyë ëdï vo kalima 'ba kö'du kyënyë."},{"book":"Yowani","chapter":"8","verse":"35","text":"Vo kalime, alimannï dë ŋburu mï dakota, ëzë wisi alese le 'duwï mï dakota."},{"book":"Yowani","chapter":"8","verse":"36","text":"Ëzë Wisi ï'dï zi ye dangölö, tïnyö aba e na dangölö."},{"book":"Yowani","chapter":"8","verse":"37","text":"Ma yɔlɔ ku, e tëmï dakota 'ba Abarayama, mora ombe zi ma kofo, ga kö'du, kö'du kise 'bama anza dë tïnyö mï di'di ye."},{"book":"Yowani","chapter":"8","verse":"38","text":"Mëdï ame'do kö'du wa mati 'Bu ma ayada zi ma, te kaa mati ëdïyë ako'dɔ wa mati 'bu wë ayandi zi ye.”"},{"book":"Yowani","chapter":"8","verse":"39","text":"Vïdï iyannï zi Yësu henye, “Abarayama ra 'bu ze!” Yësu aya'ba dɔ mo iya henye, “Ëzë e gisi 'ba Abarayama, o'de wa mati Abarayama o'dɔ."},{"book":"Yowani","chapter":"8","verse":"40","text":"Tapëtï mo ombe zi ma kofo ta bi kö'du tïnyö yada zi ye mati Wïrï ï'dï zi ma. Abarayama o'dɔ waako dë kaa ma nani."},{"book":"Yowani","chapter":"8","verse":"41","text":"Mora ëdï ko'de te wa mati 'bu wë o'dɔ.” Zë iyannï henye, “Asusu ze dë zi kiya dëdï kpa 'bu maako aba. Dëdï nje 'bu aba kölö, mo ra Wïrï.”"},{"book":"Yowani","chapter":"8","verse":"42","text":"Yësu iya zi zë henye, “Ëzë Wïrï ra 'Bu wë, ɔwe ma, ga kö'du mayi kazi Wïrï yaanya aba mëdï kinye. Mo ra utu ma. Mayi dë na bi da ma."},{"book":"Yowani","chapter":"8","verse":"43","text":"Kö'du a'di ra ayɔle kö'du mati mëdï ame'do kö'du mo dë? Ɔ'be dë tɔrɔ zi kowo kö'du mati mëdï akiya?"},{"book":"Yowani","chapter":"8","verse":"44","text":"'Bu wë ra Satani, ehe o'de te wa mati mo omba. Mo 'duwï vo wakofo ehe vo ndɔndɔ. Kö'du tïnyö ako anza dë kö'du mo. Mo ame'do kö'du nï, ehe kö'du biya mati mo iya ndɔndɔ ra. Anza dë nje mo ra na vo ndɔndɔ, mora mo kpa 'bu 'ba vo ndɔnde biya."},{"book":"Yowani","chapter":"8","verse":"45","text":"Ga kö'du ma yada zi ye kö'du tïnyö, e ombe dë zi tëdï koma aba mï ma."},{"book":"Yowani","chapter":"8","verse":"46","text":"Vïdï maako tëmï yë atɔ'bɔ ma susu ga kö'du kyënyë ko'dɔ? Ëzë ma yada kö'du tïnyö, kö'du a'di ra ome dë mï ma?"},{"book":"Yowani","chapter":"8","verse":"47","text":"Vïdï mati 'ba Wïrï akoze mbili nï da kö'du kise 'bɔmo, mora ombe dë zi kowo, ga kö'du anze dë 'ba Wïrï.”"},{"book":"Yowani","chapter":"8","verse":"48","text":"Yude aya'bannï zi Yësu henye, “Dëdï ze tïnyö aba zi kiya henye, yï vïdï 'ba Samariya ra, ehe ëdï dakyikyi aba mï yï?”"},{"book":"Yowani","chapter":"8","verse":"49","text":"Yësu aya'ba dɔ mo iya henye, “Manza dë dakyikyi aba mï ma. Moro 'Bu ma, ehe ombe dë zi koro ma."},{"book":"Yowani","chapter":"8","verse":"50","text":"Momba wakoro dë ga kö'du ma, mora vïdï maako ëdï ani omba zi ma tëdï na wakoro, ehe mo ra kpa 'ba vurë ko'dɔ."},{"book":"Yowani","chapter":"8","verse":"51","text":"Ma yada tïnyö zi ye henye, ëzë orowe me'do 'bama du akoliye dë.”"},{"book":"Yowani","chapter":"8","verse":"52","text":"Vïdï iyannï henye, “Yaanya aba tïnyö da yɔlɔ ku ëdï dakyikyi aba. Abarayama oli ehe nëbïyë kpa. Hala ɔ'bɔ kiya henye, vïdï mati oro me'do 'bëyï oli dë?"},{"book":"Yowani","chapter":"8","verse":"53","text":"Yï kyedre ta da 'bu ze Abarayama? Mo oli ehe nëbïyë kpa. Ëyï ra asösu 'bëyï yï?”"},{"book":"Yowani","chapter":"8","verse":"54","text":"Yësu aya'ba dɔ mo iya henye, “Ëzë moro ra ma, o'dɔ waako dë. 'Bu ma ra vïdï ma oro ma. Iye henye mo Wïrï 'be ra."},{"book":"Yowani","chapter":"8","verse":"55","text":"Gbï le tïnyö ayɔle mo dë, mora ma yɔlɔ mo. Ëzë miya ma yɔlɔ mo dë, ma tëdï na vo ndɔndɔ kpa kaa e biya. Mora ma yɔlɔ mo, ehe mo'dɔ wa mati mo iya."},{"book":"Yowani","chapter":"8","verse":"56","text":"'Bu wë Abarayama ëdï rakyenyi aba zi kongɔ kadra tayi 'bama, mo ongɔ ma ehe ëdï na rakyenyi.”"},{"book":"Yowani","chapter":"8","verse":"57","text":"Zë iyannï henye, “Anza kpa dë kɔɔ 'butëmuyï aba. Hala ɔ'bɔ kongɔ Abarayama?”"},{"book":"Yowani","chapter":"8","verse":"58","text":"Yësu aya'ba dɔ mo iya henye, “Ma yada tïnyö zi ye, gba Abarayama anza dë, mëdï.”"},{"book":"Yowani","chapter":"8","verse":"59","text":"Vïdï obannï yïtö rïyë zi Yësu kofo, mora mo oho rë nï ehe ila yëkëlu."}]}