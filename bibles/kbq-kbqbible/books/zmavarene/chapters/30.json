{"data":[{"book":"Zmavarene","chapter":"30","verse":"1","text":"Mnama vu zantamima kre mnama vania ita, akasia zafareti tro hiho."},{"book":"Zmavarene","chapter":"30","verse":"2","text":"Ana itamofo za'za'amo'a 45'a sentimita hina, kahesa'amo'a 45'a sentimita huno, mika asopa'amo'a mago avamenteke mena, atrure'amo'a 90'a sentimita marerinkeno, ana itamofona 4'ama renagentetera ana itama tro'ma hanana zafaretike pazivera tro huntetere huo."},{"book":"Zmavarene","chapter":"30","verse":"3","text":"Ana itamofona agofetu'agi, maka asopa'agi pazivetaminena goliretike anovazi nezmanteta, ana itamofo agema'aramintera goliretike avaretma avasasea hu kaginteho."},{"book":"Zmavarene","chapter":"30","verse":"4","text":"Golireti'ma avasasema hunte'namofo henka kaziga, golireti tare rinia vimago azotama vazino eri sgama hu'zana ruga ruga asoparega tro huo."},{"book":"Zmavarene","chapter":"30","verse":"5","text":"Ana itama eri sgama huno vu vimago azota akasia zafareti tro hutenka golireti erinovazinto."},{"book":"Zmavarene","chapter":"30","verse":"6","text":"Ana itama antesazana seli mono nompima kasege ante vogisimofo agofetu asunku tra'ma refko'ma hige'na, Nagra'ma e'na nanekema eme hanua tra'ma refko hu'nea tavravemofo avuga anteho."},{"book":"Zmavarene","chapter":"30","verse":"7","text":"Aroni'ma maka nanterama lamu tavi'ma erinte fatgo hunaku'ma esuno'a, ana itarera mnanentake zantamina kresnigeno knare mana vugahie."},{"book":"Zmavarene","chapter":"30","verse":"8","text":"Kinaga zagema ufre'za nehanigeno Aroni'ma ete tavi'ma eme eri fatgo hunaku'ma esuno'a, ana itarera mnanentake zantamina eme kreno. Ana mnanentake zana menine henkama mani'zama vanaza vahe'mo'za kre'za nevinkeno, Ra Anumzamo'na navurera ana mnamo'a mevava huno vugahie."},{"book":"Zmavarene","chapter":"30","verse":"9","text":"Anama mnanentake zama kre mnama vu itarera, hu izo osu'nesua mana zano, kre fanana hu ofafi, witifi waini ti ofa ana itarera osiho."},{"book":"Zmavarene","chapter":"30","verse":"10","text":"Mago kafufina magoke zupa Aroni'a ama ana kre mnavu itarera mago kafufima hu'naza kumizmi atre'zmante ofama hanaza sipisipi afu'mofo koranteti ana itamofo 4'a pazivetera frentena Ra Anumzamo'na navurera ana itamo'a ruotage huno meno. Ama ana avu'avazamo'a menine henkama fore'ma hanaza vahepina mevava huno vugahie."},{"book":"Zmavarene","chapter":"30","verse":"11","text":"Hagi anante Ra Anumzamo'a Mosesenku amanage huno asami'ne,"},{"book":"Zmavarene","chapter":"30","verse":"12","text":"Kagra Israeli naga'ma hamprinkama zamagima erisana zupa mago mago'mo'za knare'ma hu'za manisagura, Ra Anumzamo'narera mago'a zagoa miza hiho. Anama osnageno'a, anama hamprisaza knazupa zamazeri haviza hu'zamo'a zamagritera egahie."},{"book":"Zmavarene","chapter":"30","verse":"13","text":"Ko'ma ana maka vene'nema zamagima ante'nesamo'za, silvamofo kna'amo'a 6'a gremi hu'nesia silvareti Ra Anumzamo'na ofa eri atru hu'za eme namiho."},{"book":"Zmavarene","chapter":"30","verse":"14","text":"Kafu zamimo'ma 20reti mreri anagamate'nesia vene'nema zamagi erisnamo'za ana ofa zagoa zamigahaze."},{"book":"Zmavarene","chapter":"30","verse":"15","text":"Zmasimu'ma mizama hanazana, feno vahe'mo'za rugatere'za otrenkeno, zamunte omane vahe'mo'za erami'za osi'a otreho. Hagi mago'zahu avamente 6'a gremi hu'nesia silva eme atreho."},{"book":"Zmavarene","chapter":"30","verse":"16","text":"Israeli vaheteti'ma kumi'zamima apaseno mizase zagoma erisana zagoretira, seli mono nomofo erizante atresageno, e'i ana zamo'a Israeli vahe'mokizmi kumi atre'zmantena mizama sezmante'noa avame'za Ra Anumzamo'na navurera me'nena antahi zamigahue."},{"book":"Zmavarene","chapter":"30","verse":"17","text":"Anantera Ra Anumzamo'a Mosesena amanage huno asami'ne,"},{"book":"Zmavarene","chapter":"30","verse":"18","text":"Kagra zamasamige'za bronsireti ra zuompa zamagia zamazama sese hu'zana tro nehu'za, ana zuompamofo aga'ama tro'ma hanazana bronsireti tro hu'za, seli mono nomofone kresramna vu itamofo amu'no zanifi nente'za, anampina tina afinteho."},{"book":"Zmavarene","chapter":"30","verse":"19","text":"E'i ana zuompafina Aroni'ene ne' mofavre naga'amo'zanena zamagia zamazana sese hugahaze."},{"book":"Zmavarene","chapter":"30","verse":"20","text":"Aroni'ene ne' mofavre naga'mozanema Seri mono nompima ufrekupi, Kresramana vunaku'ma vanu'za, ana zuompafina zamagia zamazana sese hugahaze. Ana osanu'za frigahaze."},{"book":"Zmavarene","chapter":"30","verse":"21","text":"Zamagra zamagane zamazanema sese hanu'za ofrigahaze. Ama'i ana kasegemo'a Aroninteti agafa huno ne' mofavre naga'are vanigeno, henkama zamagripinti'ma fore'ma hnamozanena ama ana kasegea amege ante vava hugahaze."},{"book":"Zmavarene","chapter":"30","verse":"22","text":"Anantera Ra Anumzamo'a amanage huno Mosesena asami'ne,"},{"book":"Zmavarene","chapter":"30","verse":"23","text":"Kasamisua kante antenka mnanentake zantamina, kna'amo'a 6si'a kilo hu'ne'nia mananentake meregi, 3'a kilo hu'nesia sinamoni pauragi, mana nentake kurumpa karamusie nehaza kurumpa e'nerinka,"},{"book":"Zmavarene","chapter":"30","verse":"24","text":"kna'amo'a 6'a kilo hu'nesia kasia traza rafunareti trohu pauragi, ana maka'zana seli mono nompima erigahane hu'nama kasami'noa avamenteke'za erinka, olivi masavena 4'a lita taginto."},{"book":"Zmavarene","chapter":"30","verse":"25","text":"Anazama eri haviama huno'ma vahe'ma frezmanteno zamazeri ruotage'ma hu masavema tro'ma hu' antahi'zama eri'nea vahe ke hugeno, ana maka zana erihavia hinkeno mnanentake hute'na, ana masavemo'a me ruotage huno Nagri eri'za erisu'a meno."},{"book":"Zmavarene","chapter":"30","verse":"26","text":"Hagi ana masaventetira taginka seli mono nonki, kasegema ante vogisirera frenentenka,"},{"book":"Zmavarene","chapter":"30","verse":"27","text":"itane ana itare'ma eri'zama eri zantaminki, tavi'ma rekru hunte zotane ana tavi zotare'ma eri'zama erizantaminki, mananentake zantamima kre mana vu itagi,"},{"book":"Zmavarene","chapter":"30","verse":"28","text":"tevefima kre fanane hu ofama hu itane, ana itare'ma e'rizama eri zantamine, zamagia zamaza sesehu zuompane agianena,"},{"book":"Zmavarene","chapter":"30","verse":"29","text":"masave fre zamantenka eri ruotage huzamantegeno, me ruotage huno me'nena mago zamo'ma ana zantaminte'ma avako'ma hania zamo'enena ruotageke'za hugahie."},{"book":"Zmavarene","chapter":"30","verse":"30","text":"Aronine ne' mofavre naga'anena masave taginka fre zamantenka zamazeri ruotage huge'za Nagri pristi eri'za vahe maniho."},{"book":"Zmavarene","chapter":"30","verse":"31","text":"Israeli nagara amanage hunka zamasamio, ama'i masavema frentesigeno Nagrite'ma zamazeri ruotage hu maseve menina me'neno, henkama fore'ma hanaza nagatera mevava hugahie."},{"book":"Zmavarene","chapter":"30","verse":"32","text":"Amne vahe'mofo avufgarera freontege, Nagrama tamasamugeta tro'ma hazankna hutma tamagra'a masavena trora osiho, agra ruotage hu'negu ruotage hu'ne hutma antahiho."},{"book":"Zmavarene","chapter":"30","verse":"33","text":"Nagrama kasamua kante anteno iza'o mnanentake masavema tro huge, tagino amne vahe'ma frentege hanimo'a, Israeli vahepintira maniganegahie."},{"book":"Zmavarene","chapter":"30","verse":"34","text":"Huteno Ra Anumzamo Mosesena amanage huno asami'ne, Mnanentake paurama tro'ma hu zantamima erisnanana, stetikie nehaza mnazanki, onikae nehaza mana zanki, galbanamue nehaza mana zane frenkinsesie nehaza mnazantamina mago avamenteke'za erio."},{"book":"Zmavarene","chapter":"30","verse":"35","text":"Anazama tro hu antahi'zama eri'nesia eri'za vahe huntegeno, hagene ana paura ramina mago'za evu ofre zamagri'age eri hava huno kre mana vu paura tro hina mane ruotage huno meno."},{"book":"Zmavarene","chapter":"30","verse":"36","text":"Ana mana zantamimpintira mago'a erinka kanegeno paura forehina seli mono nompima, kasege ante vogisimofo avuga, nagrama kagranema keagama hanure anto. E'i ana pauramo'a ruotage hu'ne huta tamagra antahiho."},{"book":"Zmavarene","chapter":"30","verse":"37","text":"Ama'ima tamasamua kante anteta tamagra'a amanahukna mana vu paurana trora osutma, Ra Anumzamo'na navurera ruotage hu'ne hutma hiho."},{"book":"Zmavarene","chapter":"30","verse":"38","text":"Nagrama kasamua kante anteno iza'o mnanentake masavema tro huge, tagino agra'a frege'ma hanimo'a Israeli vahepintira maniganegahie."}]}