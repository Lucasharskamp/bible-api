{"data":[{"book":"यूहन्ना","chapter":"14","verse":"1","text":"यीशुए आपणे चेलेया खे बोलेया, “तुसा रा मन बेचैन नि ओ, तुसे परमेशरो पाँदे विश्वास राखोए, मां पाँदे बी राखो।"},{"book":"यूहन्ना","chapter":"14","verse":"2","text":"मेरे पिते रे कअरो रे बऊत जगा ए रणे खे, जे ऊँदी नि तो मां तुसा खे बोली देणा था, कऊँकि आऊँ तुसा खे जगा त्यार करने जाऊँआ"},{"book":"यूहन्ना","chapter":"14","verse":"3","text":"और तेती जाई की तुसा खे जगा त्यार करने ते बाद मां तुसे आयी की आपू साथे लयी जाणे खे फेर आऊणा, ताकि जेती आऊँ रऊँ, तुसे बी मां साथे तेथी रओ।"},{"book":"यूहन्ना","chapter":"14","verse":"4","text":"और जेती आऊँ जाऊँआ, तुसे तेथो री बाट जाणोए।”"},{"book":"यूहन्ना","chapter":"14","verse":"5","text":"थोमे तिना खे बोलेया, “ओ प्रभु! आसे नि जाणदे कि तुसे केयी जाओए? तो बाट किंयाँ जाणी सकूँए?”"},{"book":"यूहन्ना","chapter":"14","verse":"6","text":"यीशुए तेसखे बोलेया, “बाट, सच्चाई और जीवन आऊँ ईए; मांते बिना कोई बी पिते गे नि पऊँछी सकदा।"},{"book":"यूहन्ना","chapter":"14","verse":"7","text":"जे तुसे आऊँ जाणी राखेया, तो मेरा पिता बी जाणी राखेया और एबे तेसखे जाणो बी ए और से देखी बी राखेया।”"},{"book":"यूहन्ना","chapter":"14","verse":"8","text":"फिलिप्पुसे तिना खे बोलेया, “ओ प्रभु! पिते खे आसा गे बताई देओ, येई आसा खे बऊत ए।”"},{"book":"यूहन्ना","chapter":"14","verse":"9","text":"यीशुए तेसखे बोलेया, “ओ फिलिप्पुस! आऊँ इतणे दिना ते तुसा साथे ए और क्या तूँ माखे नि जाणदा? जिने आऊँ देखी राखेया, तिने पिता देखी राखेया, तेबे तूँ कऊँ बोलेया कि पिते खे आसा गे दखाई देओ?"},{"book":"यूहन्ना","chapter":"14","verse":"10","text":"क्या तूँ विश्वास नि करदा कि आऊँ पिते रे ए और पिता मांदे ए? यो गल्ला जो आऊँ तुसा खे बोलूँआ, आपणी तरफा ते नि बोलदा, पर पिता मांदे रई की आपणे काम करोआ।"},{"book":"यूहन्ना","chapter":"14","verse":"11","text":"मेरा विश्वास करो कि आऊँ पिते रे ए और पिता मांदे ए, नई तो तिना चमत्कारा री बजअ ते जो मैं करी राखे मेरा विश्वास करो।"},{"book":"यूहन्ना","chapter":"14","verse":"12","text":"आऊँ तुसा खे सच-सच बोलूँआ कि जो मां पाँदे विश्वास राखोआ, यो काम, जो आऊँ करूँआ, तेस बी करने, बल्कि इना ते बी बड़े काम करने, कऊँकि आऊँ पिते गे चली रा।"},{"book":"यूहन्ना","chapter":"14","verse":"13","text":"और जो कुछ तुसे मेरे नाओं ते मांगोगे, सेई मां करना ताकि पाऊए री बजअ ते पिते री महिमा ओ।"},{"book":"यूहन्ना","chapter":"14","verse":"14","text":"जे तुसे मांते, मेरे नाओं ते कुछ बी मांगोगे, तो मां से करना।"},{"book":"यूहन्ना","chapter":"14","verse":"15","text":"“जे तुसे मांते प्यार राखोए, तो मेरी आज्ञा खे मानोगे।"},{"book":"यूहन्ना","chapter":"14","verse":"16","text":"आऊँ पिते ते प्रार्थना करूँगा और तेस तुसा खे एक ओर मददगार पेजणा, ताकि से तुसा साथे सदा रओ।"},{"book":"यूहन्ना","chapter":"14","verse":"17","text":"से पवित्र आत्मा ए जो परमेशरो रे बारे रे पूरी सच्चाई बताओआ। जेसखे दुनिया मानी नि सकदी, कऊँकि से ना तेसखे देखोआ और ना तेसखे जाणोआ, तुसे तेसखे जाणोए, कऊँकि से तुसा साथे रओआ और से तुसा रे ऊणा।"},{"book":"यूहन्ना","chapter":"14","verse":"18","text":"“मां तुसे अनाथ नि छाडणे, आऊँ तुसा गे वापस आऊँआ।"},{"book":"यूहन्ना","chapter":"14","verse":"19","text":"और थोड़ी जी देर रईगी री कि दुनिया आऊँ नि देखणा, पर तुसा आऊँ देखणा, कऊँकि आऊँ जिऊँदा ए, तुसे बी जिऊँदे रणे।"},{"book":"यूहन्ना","chapter":"14","verse":"20","text":"जेबे आँऊ जिऊँदा ऊई की वापस आऊणा, तेस दिने तुसा जाणना कि आऊँ आपणे पिते रे ए और तुसे मांदे ए और आऊँ तुसा रे ए।"},{"book":"यूहन्ना","chapter":"14","verse":"21","text":"जेसगे मेरी आज्ञा ओ और से तिना खे मानोआ, सेई मां साथे प्यार राखोआ, तेसते मेरे पिते प्यार राखणा और मां बी तेसते प्यार राखणा और आपणे आपू खे तेसदे प्रगट करूँगा।”"},{"book":"यूहन्ना","chapter":"14","verse":"22","text":"तिने यहूदे, जो इस्करियोती नि था, तिने बोलेया, “ओ प्रभु! क्या ऊआ कि तुसे आपू खे आसा पाँदे प्रगट करना चाओए और दुनिया रे लोका पाँदे नि?”"},{"book":"यूहन्ना","chapter":"14","verse":"23","text":"यीशुए तेसखे बोलेया, “जे कोई मांते प्यार राखोआ, तो तेस मेरे उपदेश मानणे और मेरे पिते तेसते प्यार राखणा और आसे तेसगे आऊणे और तेस साथे रणे।"},{"book":"यूहन्ना","chapter":"14","verse":"24","text":"“जो मांते प्यार नि करदा, से मेरे उपदेश नि मानदा और जो उपदेश तुसे सुणोए, से मेरा नि बल्कि पिते राए, जिने आऊँ पेजेया।"},{"book":"यूहन्ना","chapter":"14","verse":"25","text":"यो गल्ला मैं तुसा साथे रंदे ऊए तुसा खे बोलिया।"},{"book":"यूहन्ना","chapter":"14","verse":"26","text":"पर मददगार, मतलब-पवित्र आत्मा, जो पिते मेरे नाओं ते पेजणा, तेस तुसा खे सारिया गल्ला सिखयाणियां और जो कुछ मैं तुसा खे बोली राखेया, तेस तुसा खे सब कुछ याद दलयाणा।"},{"book":"यूहन्ना","chapter":"14","verse":"27","text":"“आऊँ तुसा खे शान्ति देऊँआ, आपणी शान्ति तुसा खे देऊँआ, जिंयाँ दुनिया देओई, आऊँ तुसा खे नि देंदा, तुसा रा मन नि कबराओ और ना डरो।"},{"book":"यूहन्ना","chapter":"14","verse":"28","text":"तुसे सुणेया कि मैं तुसा खे बोलेया, आऊँ जाऊँआ और तुसा गे फेर आऊँआ, जे तुसे मांते प्यार राखदे, तो एसा गल्ला ते खुश ऊँदे कि आऊँ पिते गे चली रा, कऊँकि पिता मांते बड़ा ए।"},{"book":"यूहन्ना","chapter":"14","verse":"29","text":"मैं एबे तिना सारी घटना ऊणे ते पईले तुसा खे बोली ताकि जेबे से ऊई जाओ, तो तुसे मां पाँदे विश्वास करो।"},{"book":"यूहन्ना","chapter":"14","verse":"30","text":"मांगे एबे तुसा साथे गल्ला करने खे ओर जादा बखत निए, कऊँकि एसा दुनिया रा सरदार आऊणे वाल़ा ए। मां पाँदे तेसरा कोई अक्क निए।"},{"book":"यूहन्ना","chapter":"14","verse":"31","text":"पर ये तेबे ऊआ, ताकि दुनिया जाणो कि आऊँ पिते ते प्यार करूँआ और जिंयाँ पिते माखे आज्ञा दित्ती, आऊँ तिंयाँ ई करूँआ। उठो, एथा ते चलूँए।”"}]}