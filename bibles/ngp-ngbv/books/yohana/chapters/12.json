{"data":[{"book":"Yohana","chapter":"12","verse":"1","text":"Mazuwa sita kubula mwe zuwa dya Pasaka Yesu niyo aita Besania kaya kwa Lazalo yudya Yesu amuuyula kulawa kwe file."},{"book":"Yohana","chapter":"12","verse":"2","text":"Niyo wamwambikila nk'hande ya nomsi, Masa niyo amdamanyila ndima. Lazalo na kanda yumwenga ya wadya wekale hamwenga na Yesu"},{"book":"Yohana","chapter":"12","verse":"3","text":"Niyo Maliamu aguha nusu lita ya mavuta ya mhemp'he, amhake mavuta ayo Yesu mwe viga, naho niyo amhangusa ne zifili zakwe. Niyo idya inyumba yose yanda na mhemp'he wedi."},{"book":"Yohana","chapter":"12","verse":"4","text":"Yumwenga mwe wanamp'hina wa Yesu akwitangwa Yuda Isikaliyote, Yudya akuunga eze amsezenge niyo agamba,"},{"book":"Yohana","chapter":"12","verse":"5","text":"“Nii mavuta yano yedi yasekutagwa kwa matundu mengi naho niyo wenk'higwa want'hu haweena kint'hu?”"},{"book":"Yohana","chapter":"12","verse":"6","text":"Nakalonga ivi naho hiyo Kwaviya naakawaungisa want'hu haweena kint'hu, mna Kwaviya na kanda mbavi naho yehe niye naakatoza umkoba wandile na matundu."},{"book":"Yohana","chapter":"12","verse":"7","text":"Mna Yesu niyo alonga, “Mlekeni! Adamanya ivi kwa mbuli ye maziko yangu."},{"book":"Yohana","chapter":"12","verse":"8","text":"Mazuwa yose mnanao want'hu haweena kint'hu mna homnde na miye mazuwa yose.”"},{"book":"Yohana","chapter":"12","verse":"9","text":"Wayahudi wengi niyo weva kugamba Yesu emwo mzi wa Besania niyo waita kudya andile naho hiyo Kwaviya Yesu na kanda kudya, mna uleke wakamkaule Lazalo, yudya Yesu amuuyule mwe file."},{"book":"Yohana","chapter":"12","verse":"10","text":"Naho niyo wakulu wa walava nt'hambiko wazungula sila vileke wamkome Lazalo,"},{"book":"Yohana","chapter":"12","verse":"11","text":"Kwaviya mbuli idya neikatenda Wayahudi wengi kuwalemela woho nakumhuwila Yesu."},{"book":"Yohana","chapter":"12","verse":"12","text":"Zuwa dya kaidi want'hu wengi wezile mwe wila ye Pasaka niyo weva kugamba Yesu keza Yelusalemu."},{"book":"Yohana","chapter":"12","verse":"13","text":"Niyo waguha matambi ye mitende nakugenda kumsingiila, kwa izwi nawakagamba, “Zumbe atogolwe, Mnungu amwink'he uvikilwa yudya akwiza kwa zina dya Zumbe, Mnungu amwink'he uvikilwa Zumbe we Izilaeli.”"},{"book":"Yohana","chapter":"12","verse":"14","text":"Yesu niyo akwela mp'hunda enga viya iwandikwe,"},{"book":"Yohana","chapter":"12","verse":"15","text":"“Mzi wa Sayuni usekogoha Zumbe ywako eza akweile mwana mp'hunda.”"},{"book":"Yohana","chapter":"12","verse":"16","text":"Wanamp'hina wakwe hawabunk'hule imbuli idya, mna Yesu eze atogolwe niyo wabunk'hula viya iwandikwe."},{"book":"Yohana","chapter":"12","verse":"17","text":"Want'hu wandile na Yesu hadya amwitange Lazalo kulawa mwe kikuta na kunda mgima niyo wasimwila viya vilaile."},{"book":"Yohana","chapter":"12","verse":"18","text":"Ivo niivo valekaga want'hu wengi wakamwizila kwaviya na weva ivilagiso ve vihungi viya adamanye."},{"book":"Yohana","chapter":"12","verse":"19","text":"Mafalisayo niyo wagambilana, “Kauleni ivo kikudunguga naho ulumwengu mgima wamtimila Yehe!”"},{"book":"Yohana","chapter":"12","verse":"20","text":"Mwe wadya want'hu wezile Yelusalemu mwe zuwa dya kinyemi watuhu nawanda Wagiliki."},{"book":"Yohana","chapter":"12","verse":"21","text":"Niyo waita kwa Filipo, mnt'hu wa Betisaida mwe isi ya Galilaya wamgamba, “Zumbe, chaunga kimwone Yesu.”"},{"book":"Yohana","chapter":"12","verse":"22","text":"Filipo niyo agenda kumgambila Anduleya, wose waidi niyo waita wakumgambila Yesu."},{"book":"Yohana","chapter":"12","verse":"23","text":"Yesu niyo awahitula, “Isa ibula Mwana wa Mnt'hu akuunga atogolwe."},{"book":"Yohana","chapter":"12","verse":"24","text":"Nawagambilani ikindedi, mp'huluzi ye uhemba neisigale iivo imwenga hainahandigwe mwe ulongo niyo yafa. Uneva inabanika neyeleke mp'huluzi nyingi."},{"book":"Yohana","chapter":"12","verse":"25","text":"Wadya wakuuunga wikazi wawe nawazaganye na wadya hewekuunga wikazi wawe mwe ino isi nawawiike kwa mbuli ya wikazi wa ulo na ulo."},{"book":"Yohana","chapter":"12","verse":"26","text":"Yudya akuunga kunidamanyila ndima miye naanitongele Kwaviya hadya huunga ninde mtumwa ywangu naande naye aho. Naho yudya akuunga anidamanyile ndima Tate naamwink'he ukulu.”"},{"book":"Yohana","chapter":"12","verse":"27","text":"“Haluse moyo wangu una kinyulu, haluse nigeeze? ‘Tate niyokole mwo lupisi ulu lukunizila.’ Mna iyo nivo vilekile miye heza vileke nombokele mwo lupisi ulo lwa masulumizo."},{"book":"Yohana","chapter":"12","verse":"28","text":"Tate, uketogole dizina dyako.”"},{"book":"Yohana","chapter":"12","verse":"29","text":"Fyo dya want'hu wandile hadya niyo weva diya izwi, watuhu niyo walonga, “Neinda mtint'hilo naho watuhu niyo wagamba na kanda mtumigwa ywa kwe Mbingu alongile.”"},{"book":"Yohana","chapter":"12","verse":"30","text":"Mna Yesu niyo awagambila, “Izwi idi hadivike kwa mbuli yangu miye mna kwa mbuli ya nyuwe."},{"book":"Yohana","chapter":"12","verse":"31","text":"Naho uno nuwo umuda wa ino isi kusengelwa, naho Mwavu mkulu we isi ino, naadulwe."},{"book":"Yohana","chapter":"12","verse":"32","text":"Umwo nnenulwa kulawa hasi, neniwaguhe want'hu wose kwangu.”"},{"book":"Yohana","chapter":"12","verse":"33","text":"Mwo kulonga ivi, naakalongela ifile yakwe."},{"book":"Yohana","chapter":"12","verse":"34","text":"Fyo dya want'hu niyo wamhitula, “Miko yakigambila Kilisito neekale mazuwa yose, nii weye naho wakigamba Mwana wa Mnt'hu neenulwe kulanga? Uyu Mwana ywo Mnt'hu ni yuhi?”"},{"book":"Yohana","chapter":"12","verse":"35","text":"Yesu niyo awahitula, “Ung'azi nounde na nyuwe kwa mda mguhi, gendeleeni Kwaviya mna ung'azi, ziza dinase kuwahumani, kwaviya yudya akugenda mwe diziza hamanyize kudya akwiita."},{"book":"Yohana","chapter":"12","verse":"36","text":"Kwaviya mnanao ung'azi uhuwileni, vileke mnde want'hu wo ung'azi. Yesu eze ajink'he kulonga ivi niyo ahalawa na kugenda kukefisa.”"},{"book":"Yohana","chapter":"12","verse":"37","text":"Hamwenga nakugamba Yesu nakadamanya vilagiso mwa meso yawe mna woho hawahuwile."},{"book":"Yohana","chapter":"12","verse":"38","text":"Ivo niyo viya valongagwa ni Mlotezi Isaya vakelaviliza."},{"book":"Yohana","chapter":"12","verse":"39","text":"Naho nawenda hawakuunga kuhuwila, Kwaviya Mlotezi Isaya nakalonga naho,"},{"book":"Yohana","chapter":"12","verse":"40","text":"“Mnungu kawagela u nt'hunt'hu ameso yawe,"},{"book":"Yohana","chapter":"12","verse":"41","text":"Isaya nakalonga ivi Kwaviya nakauona ukulu wakwe Yesu na kuzilonga zimbuli zakwe."},{"book":"Yohana","chapter":"12","verse":"42","text":"Naho mwe wakulu we Wayahudi nomnda na watuhu wengi wandile wakamhuwila Yesu, mna kwa ajili ye Mafalisayo nawanda hawakulonga imbuli ino mwe kiyeti wanase wakaguluswa kulawa mwe nyumba ya Mnungu."},{"book":"Yohana","chapter":"12","verse":"43","text":"Kwaviya nawakaungisa kwink'higwa ukulu na want'hu kujink'ha ikwink'higwa ukulu na Mnungu."},{"book":"Yohana","chapter":"12","verse":"44","text":"Yesu niyo alonga kwa kubongeela, “Yudya akunihuwila miye hiyo anihuwila miye du, mna amhuwila na yudya aniletile."},{"book":"Yohana","chapter":"12","verse":"45","text":"Yudya anione miye kamuwona hata yudya aniletile."},{"book":"Yohana","chapter":"12","verse":"46","text":"Hiza mwe Isi ninde ung'azi vileke yudya akunihuwila miye asekwingila mwo lwiza."},{"book":"Yohana","chapter":"12","verse":"47","text":"Yudya akwiva ulosi wangu niyo hakuutimila hikumsengela, miye hizile kwa mbuli ya kuwasengela want'hu wa isi mna kuwahonya."},{"book":"Yohana","chapter":"12","verse":"48","text":"Wadya wakunilemela miye hamwenga na ulosi wangu eyuko yumwenga akuunga awasengele. Ulosi udya nilongile nuwo ukuunga uwasengele mwe dizuwa dya uheelo."},{"book":"Yohana","chapter":"12","verse":"49","text":"Iki ni kindedi kwaviya hilongile kwa udahi wangu miye mwenye mna Tate yudya aniletile miye nie anisigiile yo kulonga."},{"book":"Yohana","chapter":"12","verse":"50","text":"Naho himanya miko yakwe zenk'hiza ugima wa ulo na ulo, yadya nilongile ni yadya Tate akisigiile miye nilonge.”"}]}