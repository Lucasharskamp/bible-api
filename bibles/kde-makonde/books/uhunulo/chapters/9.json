{"data":[{"book":"Uhunulo","chapter":"9","verse":"1","text":"Malaika wa nnyano nkuwomba lipenga lyake. Anepo nangu nkuyona inondwa ikanywêke kumahunde nkumatokela pachilambo. Inondwa aneyo nkupewa ntukulo wa kulipondo livêle na ulehu ukee na ntululilo."},{"book":"Uhunulo","chapter":"9","verse":"2","text":"Inondwa aneyo nkuchimula lipondo anelyo. Anepo nkututuma lyohi livêle muchi lyohi lya litanuli likulungwa, kuhaloka nnipondo anelyo. Liduva na kumahunde nkuva na lupi ing'anya ya lyohi anelyo."},{"book":"Uhunulo","chapter":"9","verse":"3","text":"Amande nkuhumananga mulyohi anelyo, nkuhweneng'ana pachilambo akuno vapewìjè dimongo muchi dya vivalavala."},{"book":"Uhunulo","chapter":"9","verse":"4","text":"Nkulaijwa vanawondongange wahi wala mimela wala nnandi wohewo, henga vavabanihe vanu vakávele na muhuli wa Nnungu mmalyenye lavo."},{"book":"Uhunulo","chapter":"9","verse":"5","text":"Amande avala nanga pavanaluhusiwije kuvawalala anevo vanu, ila vavabanihe kwa uhiku wa myedi nnyano. Na ipwateki yake yávele muchi ya chivalavala pannuma munu."},{"book":"Uhunulo","chapter":"9","verse":"6","text":"Na uhiku anewo vanu vàmbetaha kuhwa, henga kuhwa kukambevapata. Vàmbelembela namene kuhwa, henga kuhwa kumbevatukuta."},{"book":"Uhunulo","chapter":"9","verse":"7","text":"Anevo amande vávele muchi anyama uvavachema falasi vavikwîje tayali kwa ing'ondo. Na mmyuti yavo múvele na vitukutuku vivêle muchi litaji lya zahabu na kumeho kwavo kúvele muchi kumeho kwa vanu."},{"book":"Uhunulo","chapter":"9","verse":"8","text":"Anevo amande vávele na ulindo muchi wa vamahe, na meno lavo lávele muchi la ahimba."},{"book":"Uhunulo","chapter":"9","verse":"9","text":"Na mmihuva vyavo múhinikwije na makakamba la kulichingila lavêle muchi lachitale. Na dimapa dyavo díumana muchi iumani ya mikokoteni yohe iutângwa na falasi vatukutîla kuing'ondo."},{"book":"Uhunulo","chapter":"9","verse":"10","text":"Anevo amande vávele na michila italôla muchi ya vivalavala. Na mmichila yavo múvele na dimongo dya kuvabaniha vanu kwa uhiku wa myedi nnyano."},{"book":"Uhunulo","chapter":"9","verse":"11","text":"Anevo amande vávele na nfalume wavo, yani malaika wa alila lipondo livêle na ulehu ukee na ntululilo, na lina lya aneyo nfalume kwa Chieblaniya áchemwa Abadoni, na kwa Chigiliki áchemwa Apolioni, mana lake nkúwalala."},{"book":"Uhunulo","chapter":"9","verse":"12","text":"Ole inandi ìnipita, henga ole yavili na ya tatu ikánambi."},{"book":"Uhunulo","chapter":"9","verse":"13","text":"Malaika wa sita nkuwomba lipenga lyake. Anepo nangu nkupilikana lidi ulihaloka n'dimembe ncheche divêle n'dindumba dya chitala cha zahabu chivêle muyo mwa Nnungu."},{"book":"Uhunulo","chapter":"9","verse":"14","text":"Alila lidi nkunnyaulila ayula malaika wa sita kuchidoni, “Vahungulange avala malaika ncheche vahungwîje mmuto nkulu uchêmwa, Eflati.”"},{"book":"Uhunulo","chapter":"9","verse":"15","text":"Avala malaika ncheche nkuhunguliwa. Malaika anevo vávikwije tayali kwajili ya lisaa anelyo na liduva anelyo na mwedi anewo na mwaka anewo uchinga vawalale selusi imo ya vanu."},{"book":"Uhunulo","chapter":"9","verse":"16","text":"Anepo nangu nkupilikana isabu ya makuwa la matiyala vavakwedîle falasi, na isabu aneyo yávele milioni myambili."},{"book":"Uhunulo","chapter":"9","verse":"17","text":"Na mmaono anelo nívawene avala falasi chalumo na avala matiyala vavakwedîle falasi anevo. Matiyala anevo váwete makakamba la kulichingila mmihuva mwavo. Na makakamba anelo lavêle la langi yanahuvi muchi moto na lanji lavêle la langi ya buluu na lanjano muchi dindimi dya moto wa baluti. Na myuti ya avala falasi ívele muchi myuti ya ahimba, na nkanya mwavo múhuma moto na lyohi na baluti iyâka."},{"book":"Uhunulo","chapter":"9","verse":"18","text":"Selusi imo ya vanu nkuwalalwa kwa vibaniho anevyo vitatu vinahumile nkanya mwa falasi anevo, yani moto na lyohi na baluti iyâka."},{"book":"Uhunulo","chapter":"9","verse":"19","text":"Kwa kuva, dimongo dya falasi anevo dívele n'dikanya dyavo na mmichila yavo. Michila yavo ívele na myuti ihulûla kuluma muchi nnyongo."},{"book":"Uhunulo","chapter":"9","verse":"20","text":"Na vanu avala vakanawalelwe kwa vibaniho anevyo vitatu nanga pavanalekile kudiabudu disanamu divalikatapajije. Nanga pavanalekile kuvaabudu anamindenga na disanamu dya zahabu na dya madini la dihela na dya shaba na dya mayanga na dya milandi, dikáhulula kulola wala kupilikana wala kuhwena."},{"book":"Uhunulo","chapter":"9","verse":"21","text":"Vanu anevo nanga pavanalekile kuwalala wala kulowa wala kutenda usalati wala kwiva."}]}