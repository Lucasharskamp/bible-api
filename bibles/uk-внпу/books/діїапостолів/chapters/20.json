{"data":[{"book":"Дії Апостолів","chapter":"20","verse":"1","text":"Після того, як заворушення закінчилися, Павло, зібравши учнів, підбадьорив їх і, попрощавшись із ними, пішов до Македонії."},{"book":"Дії Апостолів","chapter":"20","verse":"2","text":"Проходячи тими краями, Павло підбадьорював учнів багатьма словами, а потім прийшов до Греції,"},{"book":"Дії Апостолів","chapter":"20","verse":"3","text":"де пробув три місяці. Коли збирався відплисти до Сирії, юдеї вчинили проти нього змову. Дізнавшись про це, він вирішив повернутися через Македонію."},{"book":"Дії Апостолів","chapter":"20","verse":"4","text":"Разом із ним пішов Сопатер, син Пірра з Вереї, Аристарх та Секунд із Солуня, Гай із Дервії, Тимофій, Тихик і Трохим з Азії."},{"book":"Дії Апостолів","chapter":"20","verse":"5","text":"Вони пішли вперед і чекали нас у Троаді."},{"book":"Дії Апостолів","chapter":"20","verse":"6","text":"Ми ж після днів свята Опрісноків відпливли з Филиппи й через п’ять днів прибули до них у Троаду, де провели сім днів."},{"book":"Дії Апостолів","chapter":"20","verse":"7","text":"Першого дня тижня ми зібралися на ламанні хліба. Павло, маючи намір наступного дня вирушити в подорож, говорив з учнями й продовжив промову до півночі."},{"book":"Дії Апостолів","chapter":"20","verse":"8","text":"У верхній кімнаті, де ми зібралися, було багато світильників."},{"book":"Дії Апостолів","chapter":"20","verse":"9","text":"Один юнак, на ім’я Євтих, сидів на вікні. А оскільки Павло говорив довго, юнака здолав міцний сон, він похитнувся та впав із третього поверху. Коли його підняли, він був мертвий."},{"book":"Дії Апостолів","chapter":"20","verse":"10","text":"Павло зійшов вниз, припав до нього та, обійнявши, сказав: «Не турбуйтеся, бо його душа ще в ньому»."},{"book":"Дії Апостолів","chapter":"20","verse":"11","text":"Після цього Павло повернувся нагору, переломив хліб та їв. Він говорив із ними довго, аж до світанку, а потім вирушив у дорогу."},{"book":"Дії Апостолів","chapter":"20","verse":"12","text":"А хлопця привели живого, і всіх це дуже втішило."},{"book":"Дії Апостолів","chapter":"20","verse":"13","text":"Ми попливли наперед кораблем до Асси, щоб звідти забрати Павла. Він сам так звелів, тому що хотів подорожувати пішки."},{"book":"Дії Апостолів","chapter":"20","verse":"14","text":"Коли він зустрів нас в Ассі, ми взяли його на корабель і прибули до Мітилени."},{"book":"Дії Апостолів","chapter":"20","verse":"15","text":"Відпливши звідти, наступного дня прибули до Хіосу; а ще через день припливли до Самоса й, пробувши день у Трогілії, назавтра дісталися до Мілета."},{"book":"Дії Апостолів","chapter":"20","verse":"16","text":"Павло вирішив проминути Ефес і не затримуватися в Азії: він поспішав, щоб, якщо буде можливо, бути в Єрусалимі на день П’ятдесятниці."},{"book":"Дії Апостолів","chapter":"20","verse":"17","text":"З Мілета Павло надіслав до Ефеса й покликав пресвітерів церкви."},{"book":"Дії Апостолів","chapter":"20","verse":"18","text":"Коли вони прийшли, він сказав їм: «Ви знаєте, як я з першого дня, відколи прийшов до Азії, був із вами весь час."},{"book":"Дії Апостолів","chapter":"20","verse":"19","text":"Я з усією покорою та сльозами служив Господеві серед випробувань, що трапилися зі мною через змови юдеїв."},{"book":"Дії Апостолів","chapter":"20","verse":"20","text":"Я не поминув нічого корисного для вас, проповідував та навчав прилюдно та по домах,"},{"book":"Дії Апостолів","chapter":"20","verse":"21","text":"засвідчуючи юдеям та грекам про покаяння перед Богом та віру в Господа нашого Ісуса."},{"book":"Дії Апостолів","chapter":"20","verse":"22","text":"І ось тепер я, зв’язаний Духом, іду до Єрусалима, не знаючи, що там зі мною станеться."},{"book":"Дії Апостолів","chapter":"20","verse":"23","text":"Тільки Дух Святий у кожному місті свідчить мені, кажучи, що на мене чекають кайдани та страждання."},{"book":"Дії Апостолів","chapter":"20","verse":"24","text":"Але я ні про що не турбуюся й не дорожу своїм життям, тільки б мені звершити мій шлях та служіння, яке я отримав від Господа Ісуса, – свідчити Добру Звістку благодаті Божої."},{"book":"Дії Апостолів","chapter":"20","verse":"25","text":"І тепер я знаю, що всі ви, між ким я ходив та проповідував Царство Боже, більше не побачите мого обличчя."},{"book":"Дії Апостолів","chapter":"20","verse":"26","text":"Тому я свідчу сьогодні: я чистий від крові всіх,"},{"book":"Дії Апостолів","chapter":"20","verse":"27","text":"бо не ухилявся вам звіщати всю волю Божу."},{"book":"Дії Апостолів","chapter":"20","verse":"28","text":"Пильнуйте себе й усю отару, над якою Дух Святий поставив вас єпископами, щоби пасти Церкву Божу, яку Він придбав Своєю кров’ю."},{"book":"Дії Апостолів","chapter":"20","verse":"29","text":"Я знаю, що після мого відходу до вас прийдуть люті вовки, які не щадитимуть отари."},{"book":"Дії Апостолів","chapter":"20","verse":"30","text":"Навіть серед вас постануть люди, які почнуть спотворювати істину, щоб повести учнів за собою."},{"book":"Дії Апостолів","chapter":"20","verse":"31","text":"Тому пильнуйте! Пам’ятайте, що я три роки вдень та вночі зі сльозами наставляв кожного з вас."},{"book":"Дії Апостолів","chapter":"20","verse":"32","text":"І тепер доручаю вас Богові та Слову благодаті Його, яке може вас збудувати й дати спадщину між усіма святими."},{"book":"Дії Апостолів","chapter":"20","verse":"33","text":"Я ні від кого не жадав ні срібла, ні золота, ні одягу."},{"book":"Дії Апостолів","chapter":"20","verse":"34","text":"Ви самі знаєте, що ці руки служили моїм потребам і тих, хто був зі мною."},{"book":"Дії Апостолів","chapter":"20","verse":"35","text":"У всьому я показував вам, що, працюючи так, ми повинні допомагати немічним і пам’ятати слова Господа Ісуса: „Блаженніше давати, ніж отримувати“»."},{"book":"Дії Апостолів","chapter":"20","verse":"36","text":"Сказавши це, він став на коліна та разом з усіма помолився."},{"book":"Дії Апостолів","chapter":"20","verse":"37","text":"Тоді всі почали плакати й, припавши до шиї Павла, цілували його."},{"book":"Дії Апостолів","chapter":"20","verse":"38","text":"Найбільше всіх засмутили слова Павла про те, що вони більше не побачать його обличчя. Потім провели його до корабля."}]}