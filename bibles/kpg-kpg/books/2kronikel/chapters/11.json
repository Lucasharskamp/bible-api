{"data":[{"book":"2 Kronikel","chapter":"11","verse":"1","text":"Di madagoaa King Rehoboam ne dau i Jerusalem, mee ga gahi mai ana gau dauwa e lau huowalu mana (180,000) ala go nia gau dauwa ala koia e humalia mai nia madawaawa Judah mo Benjamin. Mee hai dana hai belee dauwa e laha mai nia madawaawa i bahi i ngeia Israel gi lala ono mogobuna."},{"book":"2 Kronikel","chapter":"11","verse":"2","text":"Gei Dimaadua ga hagi anga gi soukohp Shemaiah"},{"book":"2 Kronikel","chapter":"11","verse":"3","text":"bolo gi haga iloo gi King Rehoboam mo nia daangada huogodoo o nia madawaawa Benjamin mo Judah tegau deenei:"},{"book":"2 Kronikel","chapter":"11","verse":"4","text":"“Hudee heebagi gi godou duaahina donu. Goodou huogodoo, hula gi godou gowaa. Di mee dela guu hai, la go dogu hiihai.” Malaa, digaula huogodoo gu hagalongo gi Dimaadua, digi hula e heebagi gi Jeroboam."},{"book":"2 Kronikel","chapter":"11","verse":"5","text":"Rehoboam gu noho hua i Jerusalem guu hau nia abaaba mau dangihi e abaaba nia waahale o Judah mo Benjamin aanei:"},{"book":"2 Kronikel","chapter":"11","verse":"6","text":"Bethlehem, Etam, Tekoa"},{"book":"2 Kronikel","chapter":"11","verse":"7","text":"Bethzur, Soco, Adullam,"},{"book":"2 Kronikel","chapter":"11","verse":"8","text":"Gath, Mareshah, Ziph,"},{"book":"2 Kronikel","chapter":"11","verse":"9","text":"Adoraim, Lachish, Azekah,"},{"book":"2 Kronikel","chapter":"11","verse":"10","text":"Zorah, Aijalon, mo Hebron."},{"book":"2 Kronikel","chapter":"11","verse":"11","text":"Mee gu abaaba nia waahale aanei gi mau dangihi, guu dongo ana daangada dagidahi e dagi nia waahale aanei, gei ang gi di waahale e dahi, gei mee gu hagauda nia meegai, nia lolo olib, mono waini,"},{"book":"2 Kronikel","chapter":"11","verse":"12","text":"mo nia mee abaaba dangada mono daalo labelaa. Deenei di hai a mee dela ne hai ga daahi Judah mo Benjamin i lala ono mogobuna."},{"book":"2 Kronikel","chapter":"11","verse":"13","text":"Mai tenua hagatau o Israel, digau hai mee dabu mo digau Levi gu lloomoi gi di baahi ngaaga gi Judah."},{"book":"2 Kronikel","chapter":"11","verse":"14","text":"Digau Levi gu diiagi nadau gowaa haangai manu mo nia gowaa ala i golo, guu hula gi Judah mo Jerusalem, idimaa King Jeroboam o Israel mo nia king gi muli gu hagalee dumaalia gi digaula e hai nadau hegau be nia gau hai mee dabu a Dimaadua."},{"book":"2 Kronikel","chapter":"11","verse":"15","text":"Jeroboam guu bida hilihili ana daangada hai mee dabu, e hai nadau hegau i nia gowaa hai daumaha a digau o di bouli, gei e daumaha gi nia balu god mo nia ada mee ala ne hai go mee e haganoho be nia kau daane.11.15 1 Kings 12.31"},{"book":"2 Kronikel","chapter":"11","verse":"16","text":"Nia daangada o nia madawaawa huogodoo o Israel ala nogo hiihai huoloo e daumaha gi Dimaadua, di God Israel, guu hula i muli digau Levi gi Jerusalem, gii mee ginaadou di tigidaumaha ang gi Dimaadua, di God o nadau maadua mmaadua."},{"book":"2 Kronikel","chapter":"11","verse":"17","text":"Di mee deenei gu hagamaaloo tenua king o Judah, gei i lodo nia ngadau e dolu digaula nogo buni anga gi Rehoboam tama daane a Solomon, guu noho be di nadau noho i lala di King David mo King Solomon."},{"book":"2 Kronikel","chapter":"11","verse":"18","text":"Rehoboam ne hai dono lodo gi Mahalath, dela dono damana go Jerimoth, tama daane ni David, dono dinana go Abihail, tama ahina a Eliab, gei dono damana madua go Jesse."},{"book":"2 Kronikel","chapter":"11","verse":"19","text":"Meemaa nau dama daane dogodolu: Jeush, Shemariah, mo Zaham."},{"book":"2 Kronikel","chapter":"11","verse":"20","text":"Nomuli mai gei mee gaa lodo gi Maacah, tama ahina a Absalom, gei meemaa nau dama daane dogohaa: Abijah, Attai, Ziza, mo Shelomith."},{"book":"2 Kronikel","chapter":"11","verse":"21","text":"Huogodoo, Rehoboam ne hai ono lodo e madangaholu maa walu (18) mo e modoono (60) lodo hege. Mee gu hagadili ana dama daane dogo madalua maa walu (28) ge modoono (60) dama ahina. Maacah dela e kaedahi e aloho iei mee laa hongo ono lodo huogodoo ala i golo,"},{"book":"2 Kronikel","chapter":"11","verse":"22","text":"gei mee e kaedahi e aloho tama daane a Maacah go Abijah laa hongo ana dama daane ala i golo, gu hilihili a mee bolo e kae dono lohongo king."},{"book":"2 Kronikel","chapter":"11","verse":"23","text":"Rehoboam gu haganoho ana hagabaubau gii donu, guu wanga nia waawa o ana dama daane guu duwwe digaula laa lodo Judah mo Benjamin i lodo nia waahale ala gu abaaba gi mau dangihi. Mee guu wanga nia mee huogodoo ala e hiihai ginai digaula i lodo di manawa dumaalia, guu wanga labelaa gi digaula nadau lodo dagi logo."}]}