{"data":[{"book":"Makuh","chapter":"13","verse":"1","text":"Acunüng temple üngka naw a ceh be üng axüisaw he üngka mat naw, “Saja aw, tenga, lunge la ime cun pi khyäp ve u bä!” ti se,"},{"book":"Makuh","chapter":"13","verse":"2","text":"Jesuh naw msang lü, “Hina im he na jah hmuki aw? Lung matca pi ahin üng am ve tikia ami van pyeh bäih khai he,” a ti."},{"book":"Makuh","chapter":"13","verse":"3","text":"Jesuh Olip mcunga ngaw lü temple da mang se Pita, Jakuk, Johan la Andru a veia law u lü,"},{"book":"Makuh","chapter":"13","verse":"4","text":"“Itia acukba kya law khai? Acuna ngkhaw hea pha law vai ia msingnak he ngdang law khai?” jah mtheha ti u lü ami kthäh."},{"book":"Makuh","chapter":"13","verse":"5","text":"Jesuh naw, “U naw ä a ning jah mhleimhlak vaia mceiei ua."},{"book":"Makuh","chapter":"13","verse":"6","text":"Khyang khawjah ka phäha ngthu pyenki hea ngsaih u lü, ‘Kei ania ka kyaki ni! ti u lü khyang khawjah jah mhleimhlak law khai he."},{"book":"Makuh","chapter":"13","verse":"7","text":"Acunüng ngtuknak la ngtuknak vaia mawng ng’et lawki la so hünki tia ngthu nami ngjak üng ä nami kyüh vai; acun he cun ve law kung khai, cunsepi adütnak pha law pängki tinaka am kya."},{"book":"Makuh","chapter":"13","verse":"8","text":"Pung la pung ngtu law khai he; khaw kce la khaw kce ngtu law khai he. Hmün naküta ngkhyü ngsün law lü, khawkjaw law lü, khuikhanak he awm law khai he. Acun he cun na hmi hlüki a huiei law kcüka mäiha khuikhanak hea tüneinaka kyaki."},{"book":"Makuh","chapter":"13","verse":"9","text":"Acunüngpi ana cäiei na u; ning jah kpang u lü ngthu mkhyahnaka junga ning jah cehpüi khai he. Sinakok hea k’uma ning jah kpai khai he. Thangkdaw nami jah mtheh khaia, ngvai he la sangpuxang hea ma keia phäha nami ngdüi law khai."},{"book":"Makuh","chapter":"13","verse":"10","text":"Cunsepi adütnak am pha law ham se, thangkdaw khyang avana veia sanga kya khai."},{"book":"Makuh","chapter":"13","verse":"11","text":"Acunüng ning jah kpang u lü ngthu mkhyanak junga ami ning jah cehpüi üng, i nami pyen vai ä cäi na ua; Akcün a pha law üng ipi a ning jah pet nami pyen vai. Nami pyen vai cun nami mäta ngthua am kya lü Ngmüimkhya Ngcim üngka naw law khaia kyaki."},{"book":"Makuh","chapter":"13","verse":"12","text":"Khyang he naw ami bena he thi khaia jah ap law khai he, ami pa naw pi acunkba bäa ami ca he thi khaia jah ap law khai he. Ami ca he naw ami nupa he jah hneng law u lü thi khaia jah ap law khai he."},{"book":"Makuh","chapter":"13","verse":"13","text":"13:13 Mt 10:22 Keia phäha khyang he naw ning jah hneng law khai he. Acunsepi adütnak cäpa ling lü sitihki cun küikyana kya khai."},{"book":"Makuh","chapter":"13","verse":"14","text":"“Acunakyase, ‘pyükpyeh thei lü, mtüihkhehki’ am a ngdüihnak vai üng ngdüi se, nami hmu üng, (khehki avan naw asuilam ksing kawm) Judah khawa awmki he mcunga dawng u se;"},{"book":"Makuh","chapter":"13","verse":"15","text":"13:15,16Lk 17:31 mkyum khana awmki im k’uma iyaw lo khaia ä kyum law be se, akcün bäih khai ni."},{"book":"Makuh","chapter":"13","verse":"16","text":"Loa awmki naw a jih loei khaia ima ä nghlat be se."},{"book":"Makuh","chapter":"13","verse":"17","text":"Acuna mhmüp cun pawieiki he la cihtui awkia hnasen kpawmeikia nu hea phäha aktäa khuikhanaka kya khai."},{"book":"Makuh","chapter":"13","verse":"18","text":"Nami dawngnak khawksik khyaa ä akyanak vaia Mhnama veia ktaiyü ua."},{"book":"Makuh","chapter":"13","verse":"19","text":"13:19 Dan 12:1; Malam 7:14Acuna mhmüp cun mkhuimkhanaka mhmüpa kya khai, acuna kba khuikhanak cun Pamhnama pyang khawmdeka ngtüi üng tün lü, atuh cäpa am ve khawi, i tia pi am ve be ti."},{"book":"Makuh","chapter":"13","verse":"20","text":"Bawipa naw acuna mhmüp he am a tawisak vai sü üng ua ca pi am xüng khai sü, cunsepi a jah xü hea phäha acuna mhmüp he cun a jah tawisaka kyaki."},{"book":"Makuh","chapter":"13","verse":"21","text":"Acunüng khyang naw, “Tenga, hia Mesijah ve ve, ‘Tenga caia ve ve’ ami ti üng, acun ä nami kcangnak vai."},{"book":"Makuh","chapter":"13","verse":"22","text":"Isetiakyaüng, Mesijah kcang he am niki he la sahma kcanga am niki he awm law khai he. Akya thei vai süta Pamhnama xü he pi ami jah mhleihlaknak vaia müncankse he la cäicatnak he jah pawh law khai he."},{"book":"Makuh","chapter":"13","verse":"23","text":"Cunsepi cäiei na u, akcün am a pha law ham üng avan ka ning jah na mthehki ni."},{"book":"Makuh","chapter":"13","verse":"24","text":"Acuna khuikhanaka mhmüp he käna, khawnghngi nghmüp law lü, khya pi am vai law ti."},{"book":"Makuh","chapter":"13","verse":"25","text":"13:25:Hesa 34:4; Malam 6:13; Jol 2:10Khankhaw üngka naw aisi he kya law khai he, khana johite ngsün law khai he."},{"book":"Makuh","chapter":"13","verse":"26","text":"13:26: Dan 7:13; Malam 1:7Acunüng Khyanga Capa hlüngtainak la johit am khawngmei üng law lü ngdang law khai."},{"book":"Makuh","chapter":"13","verse":"27","text":"A khankhawngsä he jah tüi lü, khawmdeka cum, sip, nghngilaw, khawkyak avan üng Pamhnama xü he atänga jah mkhäm law khai."},{"book":"Makuh","chapter":"13","verse":"28","text":"“Fik thing üng ngtheingthang ua. A ngban he mkim law u lü a hlip law üng, khaw khye law hlüki ti nami ksingki."},{"book":"Makuh","chapter":"13","verse":"29","text":"Acuna kba ahin hea kya law u se, akcün ng’et law lü tün law hlüki13:29 akcün ng’et law lü tün law hlüki; am acunüng a lawnak vai ng’et lawki. ti nami ksing khai he."},{"book":"Makuh","chapter":"13","verse":"30","text":"Atuha khyang he am thi ham u se, ahin he thawn law khai he ti süm ua."},{"book":"Makuh","chapter":"13","verse":"31","text":"Khawmdek la khankhaw khyük ni se pi ka ngthu itia pi am khyük."},{"book":"Makuh","chapter":"13","verse":"32","text":"Acuna khawmhmüp la akcün cun Pa dänga thea, u naw am ksing; khana khankhawngsä he la a Capa naw pi am ksing u."},{"book":"Makuh","chapter":"13","verse":"33","text":"Akcüna pha law vai am nami ksingkia kyase, ana mceiei ua."},{"book":"Makuh","chapter":"13","verse":"34","text":"13:34 Lk 12:36-38Hin cun khyang mat athuknak punga citki, a im yawk hüt lü a m'ya he üng ami ham phäh phäh khüih vai jah pe hütki naw mkawt ngängki üng a teng vaia a mtheh hüta kba kyaki."},{"book":"Makuh","chapter":"13","verse":"35","text":"Imah a lawnak be vai cun mü lam aw? Mthan nglunga aw? Khawthaih hlan aw? Nghngi luh law aw? ti am nami ksingkia kyase angläta ana ngängei ua."},{"book":"Makuh","chapter":"13","verse":"36","text":"Am nami äpa kcün üng a law be üng nami ih ä ning jah hmu se."},{"book":"Makuh","chapter":"13","verse":"37","text":"Nangmi üng ka ning jah mtheh cun khyang avan üng pi ka mtheh ni. Ana ngcüngcei ua!” a ti."}]}