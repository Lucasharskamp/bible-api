{"data":[{"book":"मत्ती","chapter":"15","verse":"1","text":"तैखन किछ फरीसी ते किछ शास्त्री लोक यरूशलेम नगरे मरां यीशु कां आए ते ज़ोने लग्गे।"},{"book":"मत्ती","chapter":"15","verse":"2","text":"“तेरे चेले बुज़ुर्गां केरि रसमरे खलाफ किजो च़लतन, तैना रोट्टी खाने करां पेइले हथ न धोन?”"},{"book":"मत्ती","chapter":"15","verse":"3","text":"तैनी तैन जुवाब दित्तो, “तुस किजो अपने रसमन सेइं परमेशरेरो हुक्म ट्लोड़तथ?"},{"book":"मत्ती","chapter":"15","verse":"4","text":"किजोकि परमेशरे ज़ोरूए, कि अपने हाज बव्वेरी इज़्ज़त केरा, ते ज़ै कोई अपने हाज बव्वे जो बुरू ज़ोलो तै मारो गालो।"},{"book":"मत्ती","chapter":"15","verse":"5","text":"पन तुस ज़ोतथ, कि ज़ै कोई बाजी या अम्मा सेइं ज़ोए कि, मीं करां ज़ै किछ मद्दत तुसन मैल्ली सकती थी, तै पेइली बलिदान भोरीए, यानी परमेशरे जो च़ढ़तल च़ाढ़ोरीए"},{"book":"मत्ती","chapter":"15","verse":"6","text":"त तै अपने बाजी केरि इज़्ज़त न केरे, एन्च़रे तुस अपने रसमन सेइं परमेशरेरो हुक्म ट्लोड़तथ।"},{"book":"मत्ती","chapter":"15","verse":"7","text":"हे पाखंडी लोकव, यशायाह नेबे तुश्शे बारे मां ई भविष्यिवाणी ठीक कियोरीए,"},{"book":"मत्ती","chapter":"15","verse":"8","text":"एना लोक ऐशी सेइं त मेरी बड़ी तारीफ़ केरतन,"},{"book":"मत्ती","chapter":"15","verse":"9","text":"एना लोक बेफैइदी मेरी आराधना केरतन,"},{"book":"मत्ती","chapter":"15","verse":"10","text":"फिरी मैन्हु एप्पू कां कुजेइतां ज़ोवं, “शुना, ते समझ़ा।"},{"book":"मत्ती","chapter":"15","verse":"11","text":"ज़ै चीज़ ऐशी मां गाचे तैस सेइं मैन्हु ज़ुट्ठो न भोए, पन ज़ैन तैसेरे ऐशी मरां बेइरोवं निस्ते, तैन्ने तैस ज़ुट्ठो केरते।”"},{"book":"मत्ती","chapter":"15","verse":"12","text":"तैखन चेलेईं यीशु कां एइतां ज़ोवं, “कुन तू ज़ानतस कि फरीसी लोकेईं ए गल शुन्तां ठोकर खाइ?”"},{"book":"मत्ती","chapter":"15","verse":"13","text":"तैनी जुवाब दित्तो, “ज़ै बुट मेरे स्वर्गेरे बाजे नईं लोरो तै ज़ीलना पुटतां छ़डनोए।"},{"book":"मत्ती","chapter":"15","verse":"14","text":"तैन केरि परवाह न केरा, तैन काने बत हिराने बालेन, अगर अक कानो होरि काने बत हिराए, त तैना दुइये गढे मां बिछ़ड़ेले।”"},{"book":"मत्ती","chapter":"15","verse":"15","text":"एन शुन्तां पतरसे ज़ोवं, “ए मिसाल असन समझ़ा।”"},{"book":"मत्ती","chapter":"15","verse":"16","text":"यीशुए ज़ोवं, “कुन तुस हेजू भी बेसमझ़ाथ?”"},{"book":"मत्ती","chapter":"15","verse":"17","text":"“कुन तुस न ज़ानथ, कि ज़ैन किछ ऐशी मां गाते तैन पेटे मां गाते, ते फिरी पेटे मरां बेइर निस्ते?"},{"book":"मत्ती","chapter":"15","verse":"18","text":"पन ज़ैन किछ मैनेरे अन्त्रेरां निस्ते, तैन दिले मरां निसते, तैन्ने मैन्हु ज़ुठो केरते?"},{"book":"मत्ती","chapter":"15","verse":"19","text":"किजोकि बुरे खियाल, कत्ल केरनो, अड्लाए देइने गलत कम केरनू, बदमाशी, च़ोरी, झूठी गवाही देनी, ते तुहीन दिले मरां निसचे।"},{"book":"मत्ती","chapter":"15","verse":"20","text":"एन एरी गल्लन ज़ैना मैन्हु ज़ुट्ठो केरचन, पन हथ धोने बगैर रोट्टी खाने सेइं मैन्हु ज़ुट्ठो न भोए।”"},{"book":"मत्ती","chapter":"15","verse":"21","text":"यीशु तैट्ठां च़लो जेव, ते सूर ते सैदारे आसेपासेरे इलाकेरे नेड़े अव।"},{"book":"मत्ती","chapter":"15","verse":"22","text":"तैस इलाकेरी अक कनानी कुआन्श यीशु कां आई, ते चिन्डां मैरतां ज़ोने लग्गी, “हे प्रभु दाऊदेरा मट्ठां, मीं पुड़ दया केर, मेरी कुइये पुड़ भूतेरो सैयोए, तैन भूत तैस बड़ू सताते।”"},{"book":"मत्ती","chapter":"15","verse":"23","text":"पन यीशुए कोई जुवाब न दित्तो, तैसेरे चेले नेड़े एइतां तैस कां मिनत केरने लग्गे, “एस भेज़, किजोकि ए चिन्डां मारचे ते इश्शो पीछो न छ़डे।”"},{"book":"मत्ती","chapter":"15","verse":"24","text":"तैनी जुवाब दित्तो, “अवं इस्राएलेरी हेरोरि भैड्डां केरे अलावा होरि कोन्ची कां नईं भेज़ोरो।”"},{"book":"मत्ती","chapter":"15","verse":"25","text":"पन तै कुआन्श आई, ते तैस कां मथ्थो टेकतां ज़ोने लग्गी, “हे प्रभु मेरी मद्दत केर।”"},{"book":"मत्ती","chapter":"15","verse":"26","text":"तैनी जुवाब दित्तो, “बच्चां15:26 बच्चां; बच्चां केरो मतलब इड़ी यहूदी लोकनकुत्रां केरो मतलब गैर कौमां केरे लोकन।  केरि रोट्टी नेइतां कुतरन देनी ठीक नईं।”"},{"book":"मत्ती","chapter":"15","verse":"27","text":"तैसां ज़ोवं “सच़्च़े प्रभु, पन ज़ैन टुक्ड़े मालिकेरी मेज़े पुड़ेरां बिछ़ड़तन तैना कुतरां भी खातन।”"},{"book":"मत्ती","chapter":"15","verse":"28","text":"यीशुए तैस जुवाब दित्तो, “ए कुआन्श तेरो विश्वास बड़ोए, ज़ेरू तू चातिस तेरे लेइ तेरहु भोए” ते तैसारी कुई तैखने बेज़्झ़ोइ जेई।"},{"book":"मत्ती","chapter":"15","verse":"29","text":"यीशु तैट्ठां निस्तां गलील समुन्दरेरे बन्ने पुड़ अव, तैखन तै एक्की पहाड़े पुड़ गेइतां बिश्शी जेव।"},{"book":"मत्ती","chapter":"15","verse":"30","text":"ते बड़े लोकां केरि भीड़ तैस कां आई, तैन लोकेईं एप्पू सेइं साथी टोंटे, काने, लट्टे, डोंडे ते होरे काई एरे ज़ेरे मैन्हु साथी आने, ते तैसेरे पावन कां छ़ड्डे, ते तैनी तैना सब बज़्झ़ाए।"},{"book":"मत्ती","chapter":"15","verse":"31","text":"ज़ैखन लोकेईं हेरू कि लट्टे गल्लां केरतन कमज़ोर तकड़े भोतन, टोंटे च़लतन ते काने लातन त तैना बड़े हैरान भोइ जे ते इस्राएलेरे परमेशरेरी तारीफ़ केरने लग्गे।"},{"book":"मत्ती","chapter":"15","verse":"32","text":"यीशुए अपने चेले कुजेइतां तैन सेइं ज़ोवं, “मीं एन लोकन पुड़ बड़ो तरस एइते, एना मैन्हु ट्लेइ दिहैड़ी केरे देंते बराबर मीं सेइं साथिन, ते एन कां खाने जो किछ भी नईं। अवं एन नियन्ने भेज़ने न चैईं, कोस्कोई एरू न भोए कि एना बत्ती मां रेइ गान।”"},{"book":"मत्ती","chapter":"15","verse":"33","text":"तैसेरे चेलेईं तैस जुवाब दित्तो “अस इस सुनसान ठैरी मां एत्रे लोकां केरे लेइ रोट्टी कोट्ठां आनम, ज़ैना सेब्भी केरे लेइ पूरी भोन?”"},{"book":"मत्ती","chapter":"15","verse":"34","text":"यीशुए पुच़्छ़ू, “तुसन कां केत्री रोट्टी आन?” तैनेईं ज़ोवं, “सत रोट्टिन ते किछ निक्की मेछ़ली भी आन।”"},{"book":"मत्ती","chapter":"15","verse":"35","text":"तैखन तैनी लोकन ज़मीनी पुड़ बिशनेरे लेइ ज़ोवं।"},{"book":"मत्ती","chapter":"15","verse":"36","text":"ते यीशुए तैना सत रोट्टी ते मेछ़ली ट्लेइ, ते परमेशरेरू शुक्र केरतां ट्लोड़ी, ते अपने चेलन कां दित्ती ते चेलेईं तैना मैनन् दित्ती।"},{"book":"मत्ती","chapter":"15","verse":"37","text":"सारे मैन्हु रोट्टी खेइतां रेज़्ज़ी जे। तैल्ला पत्ती, यीशुएरे चेलेईं मेछ़ली त कने रोट्टी केरे बच़्च़ोरे टुक्ड़न मरां सत टोकरे भेरतां सल्ले।"},{"book":"मत्ती","chapter":"15","verse":"38","text":"रोट्टी खाने बालां केरि तैधात कुआन्शां ते बच्चां केरे अलावा 4000 मड़द थिये।"},{"book":"मत्ती","chapter":"15","verse":"39","text":"तैखन तैने तैना सब लोक भेज़े ते एप्पू किश्ती मां च़ेढ़तां मगदन इलाके जो च़लो जेव।"}]}