{"data":[{"book":"Vakolindu","chapter":"12","verse":"1","text":"Valongu, ponopa ngudayila mumanyi finofu milandu ya fupu sha Mfuki Mng'alili."},{"book":"Vakolindu","chapter":"12","verse":"2","text":"Ngumanya kucha, pamuveli vangajila kumumanya Chapanga, mwavelili mulongushiwa mudeha sha wafu kuyitundamila ming'omung'omu yingajila unofu."},{"book":"Vakolindu","chapter":"12","verse":"3","text":"Ngudayila mumanyi naha, kwahela mundu yoyosi yalongoshiwa na Mfuki wa Chapanga daweshi kudeta, “Yesu alapiliwi!” Wuwula wula, kwahela mundu yoyosi yaweshi kudeta, “Yesu ndi Bambu,” paalongushiwa ng'odu na Mfuki Mng'alili."},{"book":"Vakolindu","chapter":"12","verse":"4","text":"Fupu sha chindima siva sha ndambu sitangalili, lakini Mfuki yasitawula ndi yumu."},{"book":"Vakolindu","chapter":"12","verse":"5","text":"Kuna ndambu kafwauti kafwauti sha kukimbanika lakini Bambu yakimbanikiwa ndi yumu."},{"book":"Vakolindu","chapter":"12","verse":"6","text":"Kandi kuna ndambu sitangalili sha kugola chichuku, lakini Chapanga ndi yavagayila uwesu vandu, wa kugola chichuku shosi kwa vandu vosi."},{"book":"Vakolindu","chapter":"12","verse":"7","text":"Kwa kila mundu Mfuki Mng'alili akwilangusha kwa ndambu yiwutunga kwa fwayida ya vandu vonda."},{"book":"Vakolindu","chapter":"12","verse":"8","text":"Mfuki akumgayila mundu yumu lulayilayi lwa luhunja na Mfuki yuyoyu akumgayila mundu wingi lulayilayi lwa umanyi."},{"book":"Vakolindu","chapter":"12","verse":"9","text":"Mfuki yuyoyu akumgayila mundu wingi ujumilwa na wingi akumgayila fupu ya kulowola vandu."},{"book":"Vakolindu","chapter":"12","verse":"10","text":"Mfuki Mng'alili akumgayila mundu wingi fupu ya kugola mihilu na wingi fupu ya kudeta umbuyi wa Chapanga na wingi akumgayila uwesu wa kumanya fupu sha Mfuki Mng'alili na singajila kuva sha Mfuki Mng'alili na wingi fupu ya kudeta ng'ombelu henja na wingi fupu ya kumanya ng'ombelu singajila kumanyika."},{"book":"Vakolindu","chapter":"12","verse":"11","text":"Asi shosi ndi chichuku sha Mfuki Mng'alili, mweni akumupa kila mundu fupu, ngimu wadayila Mfuki Mng'alili."},{"book":"Vakolindu","chapter":"12","verse":"12","text":"Ngimu wula wuvelili mvili wumu wuna fisingu fitangalili na fisingu afi fyosi fikuwugola mvili wumu nahawu ndi wuyivelili kwa Kilistu."},{"book":"Vakolindu","chapter":"12","verse":"13","text":"Nongwa yufwi Vayawudi na Vagiliki, vavanda awu vandu yivavelili pekesu, vosi tubatishiwa kwa Mfuki Mng'alili ndi yumu na mumvili wumu, twavosi tukulanda kwa Mfuki yumu."},{"book":"Vakolindu","chapter":"12","verse":"14","text":"Nongwa mvili uwumbiwa kwa chisingu chimu hela ha, ila kwa fisingu fitangalili."},{"book":"Vakolindu","chapter":"12","verse":"15","text":"Leki liwulu lingayiwombilili, “Kwanongwa nenga liwoku ng'odu, topi, nenga wa mvili ha.” Wuli, liwulu liva lya mvili ng'odu?"},{"book":"Vakolindu","chapter":"12","verse":"16","text":"Leki lijeji lingayidetilili, “Kwanongwa nenga lisu ng'odu, topi nenga wa mvili ha,” Wuli lijeji dalivi lya mvili ng'odu?"},{"book":"Vakolindu","chapter":"12","verse":"17","text":"Leki mvili wosi wungaveli lisu, mundu angapikanilili wuliwuli? Mani mvili wosi wungaveli lijeji mundu angaweshili wuli kuyambula?"},{"book":"Vakolindu","chapter":"12","verse":"18","text":"Lakini Chapanga kavika fisingu fyosi chakachaka ha kwa kila mundu ngimu wadayilili."},{"book":"Vakolindu","chapter":"12","verse":"19","text":"Leki fisingu fyosi fingaveli chisingu chimu, mvili wungaveli koti!"},{"book":"Vakolindu","chapter":"12","verse":"20","text":"Ngimu wuyiveli kuna fisingu fitangala, lakini mvili ndi wumu."},{"book":"Vakolindu","chapter":"12","verse":"21","text":"Topi, lisu likuwesha ha kuliwombela liwoku, “Ngukudayila ha yuwi!” Na mutwi wuweshi ha kuvawombela mawulu, “Nguvadayila ng'odu yumwi!”"},{"book":"Vakolindu","chapter":"12","verse":"22","text":"Lakini nendu ya afi yikuwoneka kucha fisingu fila fya mvili yifiwoneka fisosovafu afi fya maha nendu."},{"book":"Vakolindu","chapter":"12","verse":"23","text":"Kandi fisingu fyitwihola kucha fivahela utundamilu mkomi, ndi yifituvika kwa uloleli mkomi munu, fisingu fya mvili yifiwoneka kucha finofu munu, tukufikola munu."},{"book":"Vakolindu","chapter":"12","verse":"24","text":"Lakini fisingu fimonga fikudayiliwa ha kugolikeshiwa. Chapanga mweni kauvika mvili ndambu ayi kachigayila utundamilu mkomi chisingu chingajila kutundamila."},{"book":"Vakolindu","chapter":"12","verse":"25","text":"Topi kukotoo kuva na kulekana mumvili ila fisingu fyosi fiyitangi telatela."},{"book":"Vakolindu","chapter":"12","verse":"26","text":"Leki chisingu chimu chikugobuleka fisingu fyosi fikugobuleka pamu na cheni. Chisingu chimu pachitundamiwa fyosi fikusekilela pamu na cheni."},{"book":"Vakolindu","chapter":"12","verse":"27","text":"Topi, mwavosi yumwi muva mvili wa Kilistu, kila mundu ndi chisingu mumvili awu."},{"book":"Vakolindu","chapter":"12","verse":"28","text":"Chapanga kavika mu lipinga lya vandu yivamjumilili Kilistu, yakwaa vandundami, pambeli vambuyi, kandi vawula, pambeli kavavika vala vana kugola mihilu, kunanisha na kutanga, filongosi na yivadeta ng'ombelu henja."},{"book":"Vakolindu","chapter":"12","verse":"29","text":"Wuli, vosi vandundami? Awu vosi vambuyi? Awu vosi vawula? Awu vosi vava na uhwadali wa kugola mihilu?"},{"book":"Vakolindu","chapter":"12","verse":"30","text":"Vosi ha yivavelili na uwesu wa kulowola awu kuwomba ng'ombelu henja awu kumanya ng'ombelu henja"},{"book":"Vakolindu","chapter":"12","verse":"31","text":"Muvi na dobukelu ya kupata fupu nofu nendu."},{"book":"Vakolindu","chapter":"12","verse":"1","text":"Topi dandiyijumi, hata leki kwahela fwayida! Lakini ponopa dadeti kwilata milotu na kugubutuliwa ngimu wanzangilili Bambu."},{"book":"Vakolindu","chapter":"12","verse":"2","text":"Ndimumanya mundu yumu yamjumilili Kilistu, yabikuliwili mbaka kumbindi ya tatu"},{"book":"Vakolindu","chapter":"12","verse":"3","text":"Nguwuyilila: manya kucha mundu ayu abikuliwili mbaka kumbindi kwa Chapanga. Lakini kucha aveli aku na mvili awu mumilotu, Chapanga kamanya."},{"book":"Vakolindu","chapter":"12","verse":"4","text":"Aku kupaladisu kapikanila findu fya mbwepu sha kumbindi kwa Chapanga sila mundu akujumiliwa ha kusideta."},{"book":"Vakolindu","chapter":"12","verse":"5","text":"Topi, dandiyidumbili mundu wa ndambu ayi, dandiyidumbili nimweni ha, ila ngwidumbila usosuvafu wangu."},{"book":"Vakolindu","chapter":"12","verse":"6","text":"Kucha ningadayilili kwijuma ningaveli mpufi ha hata padokwa, kwanongwa ngadetili nakaka weka. Lakini dandiyijumi ha, ngudayila ha mundu ayiholi nendu fila fyafiwonili na kufipikana kufuma kwa ndimweni."},{"book":"Vakolindu","chapter":"12","verse":"7","text":"Lakini kugola ngotoo kuva na kwidumba munu kwanongwa ya ugubutulu wutangalili, ndagayiliwili kutama kucha somiwa lisomi munjimba, mnjagila wa Lijangavandu andovili, ngotoo kwijuma kujumba chigelu."},{"book":"Vakolindu","chapter":"12","verse":"8","text":"Ndimulilila Bambu myanja mitatu kwilata chilongu achi achiwushi."},{"book":"Vakolindu","chapter":"12","verse":"9","text":"Lakini kang'ombela, “Usangi wangu wukwila kwanongwa ya yumwi, nongwa uwesu wangu ukuyongisheka munu chipindi pandiva msosuvafu.” Topi, ndiva pekesu nendu kwidumbila usosuvafu wangu ili uwesu waki Kilistu wikali kwa nenga,"},{"book":"Vakolindu","chapter":"12","verse":"10","text":"Topi, ponopa ndiva pekesu, ngujumila usosuvafu na bedalu na tabu na wafu na kugobuleka kwanongwa ya Kilistu, nongwa pandiva msosuvafu, ndi nguva na liwovi."},{"book":"Vakolindu","chapter":"12","verse":"11","text":"Ndiva kucha mpufi, lakini yumwi mugola ndivi nahawu. Yumwi ndi yimudayiliwa kujuma. Kwanongwa, hata leki nenga chindu ha, nenga msosuvafu ha kwa ndambu yoyosi nenga mdokwa ha kwa ava “vandundami vakomi.”"},{"book":"Vakolindu","chapter":"12","verse":"12","text":"Mihilu na filoja fyagolikili ili kulangusha ngatu hela kucha nenga ndi ndundami gati ya yumwi kwa uwunilifu wosi."},{"book":"Vakolindu","chapter":"12","verse":"13","text":"Wuli chivayangili munu liki pitu vandu yivamjumilili Kilistu vamonga, ila nenga ndavayashili ng'odu kupata utangi wenu? Mbomiliwi kwa livifyu ali!"},{"book":"Vakolindu","chapter":"12","verse":"14","text":"Ponopa ndiva chalamuku kwisa kwa yumwi mwanja wa tatu, dandivayashi ha. Nongwa chinzaka mali shenu ha, ila yumwi mwaveni. Ndi chishovi cha valeli kuvavikila vana vawu akiba, lakini vana kuvavikila ha valeli."},{"book":"Vakolindu","chapter":"12","verse":"15","text":"Nenga ndiva seku nakamu kuchachasha fimelili nafyu na hata kwitawula ndimweni kwa fwayida ya ndima shenu. Wuli, damundami padokwa kwanongwa nenga nguvatama nendu yumwi?"},{"book":"Vakolindu","chapter":"12","verse":"16","text":"Topi, damujumili kucha ndaveli msiwu ha kwa yumwi. Lakini pamongapa mundu wingi dadeti, “Kwanongwa Pauli msugu, kavagolela ufyangu.”"},{"book":"Vakolindu","chapter":"12","verse":"17","text":"Wuli, nenga ndavapokili yumwi kupitila ndumindumi yoyonda yindimulayishili kwa yumwi?"},{"book":"Vakolindu","chapter":"12","verse":"18","text":"Nenga ndamukemili Titusi, ndimulayisha kwa yumwi na mlongu wetu wingi. Wuli, Titu avapokili? Wuli, mumanya ng'odu kucha yufwi twaveli tulongushiwa na ndima yiyila yila na nyendelu yetu yimu?"},{"book":"Vakolindu","chapter":"12","verse":"19","text":"Pamongapa mukwihola kucha mbaka ponopa tukwitasha twaveni pawushu yenu! Lakini tukudeta filongu afi pawushu ya Chapanga, kila chindu chitugola cha kuvatanga yumwi tukuva twilumba na Kilistu. Filongu afi fyosi, yindivatamili, kwanongwa ya kuvavika unofu."},{"book":"Vakolindu","chapter":"12","verse":"20","text":"Ngutila, pamongapa panyisa kwa yumwi dandivawoni muhali yingajila kuyitama nenga. Ngutila pamongapa dakuvi na ndewu, weyi na kuva kucha satu na ng'ondwa na malimbu na kuyiheha na mbwepu na chinyuku na ndilingu mwaveni kwa mwaveni."},{"book":"Vakolindu","chapter":"12","verse":"21","text":"Ngutila, pamongapa mwanja wingi panyisa kwa yumwi Chapanga wangu daagoli mbati chindipa pawulongolu ya yumwi na nenga dadadavi kwanongwa ya vatangalili wa vala vagolili sambi lakini vapomela ha sambi shawu, hala shawu sha wafu na uwoni wuvagolili."}]}