{"data":[{"book":"WAFILIPI","chapter":"1","verse":"1","text":"Lupwilili luno lolawa ha Paulo na Timoteo, watumigwa wa Yesu Kilisto."},{"book":"WAFILIPI","chapter":"1","verse":"2","text":"Ngekewa na tindiwalo kulawa ha Mulungu Tata wetu na kulawa ha Mndewa wetu Yesu Kilisto viwe hamoja namwe."},{"book":"WAFILIPI","chapter":"1","verse":"3","text":"Nomuheweza Mulungu wangu sama yenu kipigiti chose nowagelegeza mweye."},{"book":"WAFILIPI","chapter":"1","verse":"4","text":"Mzinhambiko zangu zose nowatambikila mweye mose mkudeng'ha,"},{"book":"WAFILIPI","chapter":"1","verse":"5","text":"kwavija mkala hamoja na nie mkuupeta Usenga Unogile wa Kilisto songela mwanza wa ichanduso vumuuhulike Usenga uno mbaka kipigiti kino.1:5 Mbaka kipigiti kino nhegulo yake mbaka kipigiti Paulo viyandike lupwilili luno."},{"book":"WAFILIPI","chapter":"1","verse":"6","text":"Novimanya kamba Mulungu, ayo yasongeze sang'hano ino inogile mgati yenu, koigendeleza mbaka yaimambukize mdizua dondayabwele Kilisto Yesu."},{"book":"WAFILIPI","chapter":"1","verse":"7","text":"Vinoga kumwangu nie kuwagelegeza mweye mose kamba vinitenda, kwavija mweye mwa mmoyo wangu. Mweye mose msang'hanika hamoja na nie muisang'hano inogile yaangwelele Mulungu, sang'hano ya kuugombeleza Usenga Unogile na kuugangamiza, kipigiti kino vunili mkifungo na kipigiti vinikalile niilegehe."},{"book":"WAFILIPI","chapter":"1","verse":"8","text":"Mulungu iyo msindila wangu vija viniwanogela na vija viniwasulukila mweye mose na noge dilawa ha Yesu Kilisto."},{"book":"WAFILIPI","chapter":"1","verse":"9","text":"Na ino iyo nhambiko yangu, kamba noge jenu jongezeke ng'hani, na mgendelele kukula muilimu na muutango,"},{"book":"WAFILIPI","chapter":"1","verse":"10","text":"avo mdahe kusagula gaja ganogile, giladi kuna dizua dondayabwele Kilisto sambimuwe na mbuli ihile na mng'ale."},{"book":"WAFILIPI","chapter":"1","verse":"11","text":"Mmemezwe mbuli zilibule uzenzeleganye azo ziza kubitila Yesu Kilisto sama ya yenzi na nhogolwa za Mulungu."},{"book":"WAFILIPI","chapter":"1","verse":"12","text":"Ndugu zangu, nolonda mweye m'vimanye kamba gano ganilawilile nie ganhaza nie kweneza Usenga Unogile,"},{"book":"WAFILIPI","chapter":"1","verse":"13","text":"kwavija wanhu wose hano hamoja na wemilizi wa iding'anda da kindewa wovitanga kamba nigeligwa mkifungo kwavija nie na msang'hana wa Kilisto."},{"book":"WAFILIPI","chapter":"1","verse":"14","text":"Na sama ya nie kugeligwa mkifungo, wanhu bwando wamtogole Kilisto hano wagangamazwa ng'hani, na woupeta Usenga Unogile bila kudumba."},{"book":"WAFILIPI","chapter":"1","verse":"15","text":"Wanhu wayagwe woupeta Usenga Unogile kwavija wonyonela migongo na uhasanyi na nie, ila wayagwe woupeta Usenga Unogile wa Kilisto na nia inogile."},{"book":"WAFILIPI","chapter":"1","verse":"16","text":"Wanhu wano wompeta Kilisto sama ya noge, kwavija wavitanga kamba nisaguligwa giladi niugombele Usenga Unogile."},{"book":"WAFILIPI","chapter":"1","verse":"17","text":"Ila waja wa ichanduso wompeta Kilisto sama ya kulonda watogolwe na wanhu, mmoyo wao hawagesa ganogile ila wolonda kuutenda mgayo wangu ubanze kipigiti vinili muno mkifungo."},{"book":"WAFILIPI","chapter":"1","verse":"18","text":"Haduhu mbuli! Kilisto yahapetigwa mnzila zozose zija, nie nodeng'ha, kamba mngelegeza zihile ama mngelegeza zinogile. Nogendelela kudeng'ha,"},{"book":"WAFILIPI","chapter":"1","verse":"19","text":"kwavija novitanga kamba kubitila nhambiko zenu na Loho wa Yesu Kilisto yahanitaza, nokomboligwa."},{"book":"WAFILIPI","chapter":"1","verse":"20","text":"Kwavija nosulukila ng'hani na kutamanila kamba sigeligwa kinyala, ila nogendelela kulonga bila kudumba sama ya Kilisto, kamba vinitendile kipigiti kibitile. Na notamanila kamba ugima wangu womgalila hishima Kilisto, kamba nihawa mgima ama nihadanganhika."},{"book":"WAFILIPI","chapter":"1","verse":"21","text":"Kwavija kumwangu nie Kilisto iyo ugima wangu, na ifa iyo nyongeza yangu."},{"book":"WAFILIPI","chapter":"1","verse":"22","text":"Ila ihawa nogendelela kuwa mgima, notenda mbuli zinogile ng'hani, na sikitanga kinhu kilihi chondanisagule."},{"book":"WAFILIPI","chapter":"1","verse":"23","text":"Nie nogazigwa na vinhu vibili, nosulukila kudanganhika nichole kukala hamoja na Kilisto, kwavija mbuli ino inoga ng'hani kumwangu."},{"book":"WAFILIPI","chapter":"1","verse":"24","text":"Ila vinoga ng'hani nie kusigala kuwa mgima sama yenu mweye."},{"book":"WAFILIPI","chapter":"1","verse":"25","text":"Mbuli ino iyo inntamanila, novitanga kamba nogendelela kusigala muisi na kugendelela kukala na mweye mose, giladi mpate kudeng'ha na kukula mnhamanila,"},{"book":"WAFILIPI","chapter":"1","verse":"26","text":"avo vija vondaniwe hamoja na mweye kabili, mopata kilamso cha kuitopela mkuilumba hamoja na Kilisto Yesu sama ya gaja goyotenda kubitila nie."},{"book":"WAFILIPI","chapter":"1","verse":"27","text":"Avo kinhu kilondigwa icho kino, mkale kamba vuulonda Usenga Unogile wa Kilisto, avo kamba niheza na kuiting'hana namwe kabili ama nihahulika mbuli zenu, novimanya kamba monanahila na nia imwe moiyoha hamoja sama ya nhamanila ya Usenga Unogile."},{"book":"WAFILIPI","chapter":"1","verse":"28","text":"Sambimuwadumbe wadumuka zenu. Kino kicho kilaguso kamba hewo wokwiza kubanangwa, na mweye mokwiza kukomboligwa. Na Mulungu kowatenda mweye muhume."},{"book":"WAFILIPI","chapter":"1","verse":"29","text":"Kwavija Mulungu kawagwelela nafasi ya kumsang'hanikila Kilisto na sio kumtogola kwiyeka, ila vivija kugaya sama yake."},{"book":"WAFILIPI","chapter":"1","verse":"30","text":"Avo mwingila muna ing'hondo hamoja na nie, ng'hondo iija inikalile nigomba nie kipigiti kibitile, na kamba vumuhulika ning'hali nigomba."}]}