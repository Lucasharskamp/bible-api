{"data":[{"book":"Dunuɲa Fɔlɔna","chapter":"13","verse":"1","text":"Awa, Iburama yi keli Misiran yamanani. A yi siga Negewi tonbonna mabinni e nun a ɲaxanla nun a seen birin, e nun Loti."},{"book":"Dunuɲa Fɔlɔna","chapter":"13","verse":"2","text":"Iburama bata yi findi nafulu kanna ra nun. Xuruseene nun gbetin nun xɛmaan yi a yii."},{"book":"Dunuɲa Fɔlɔna","chapter":"13","verse":"3","text":"A keli Negewi yi, a yi a masiga han Betɛli taani. Yirena nde yi Betɛli taan nun Ayi taan longonna ra, Iburama bubun yi tixi mɛnna nan singe yi."},{"book":"Dunuɲa Fɔlɔna","chapter":"13","verse":"4","text":"A saraxa gande singen fan yi mɛnna nin nun. Iburama yi Alatala maxandi a xinla ra mɛnni."},{"book":"Dunuɲa Fɔlɔna","chapter":"13","verse":"5","text":"Loti yi biraxi Iburama fɔxɔ ra, xuruseene nun bubune yi a fan yii nun."},{"book":"Dunuɲa Fɔlɔna","chapter":"13","verse":"6","text":"Iburama a xuruse ganla nun Loti a xuruse ganla yi gbo na bɔxɔn xa. E mi yi nɔɛ luyɛ yire kedenni sɔnɔn."},{"book":"Dunuɲa Fɔlɔna","chapter":"13","verse":"7","text":"Sɔnxɔ sɔnxɔn yi mini Iburama xuruse rabane nun Loti a xuruse rabane tagi. Kanan kaane nun Perisi kaane fan yi mɛnni na waxatini."},{"book":"Dunuɲa Fɔlɔna","chapter":"13","verse":"8","text":"Nanara, Iburama yi a fala Loti xa, a naxa, “Sɔnxɔ sɔnxɔn nama bira en tagi e nun en ma xuruse rabane tagi, bayo en tan ngaxakedenmane nan en na."},{"book":"Dunuɲa Fɔlɔna","chapter":"13","verse":"9","text":"Bɔxɔni ito birin i yɛɛ ra. Awa, en xa fata. Xa i siga kɔmɛnna ma, n tan yi siga yiifanna ma. Xa i siga yiifanna ma, n tan yi siga kɔmɛnna ma.”"},{"book":"Dunuɲa Fɔlɔna","chapter":"13","verse":"10","text":"Loti yi a yɛɛn nasiga, a yi sa Yurudɛn mɛrɛn to. Igen yi na nun a faɲin na. Benun Alatala xa Sodoma nun Gomora halagi, na bɔxɔne yi fan han Soyari binni, alo Misiran bɔxɔna, alo Alatala a nakɔ rafalaxina.13.10 Na feen mɔn sɛbɛxi Dunuɲa Fɔlɔn 2.8-10 kui."},{"book":"Dunuɲa Fɔlɔna","chapter":"13","verse":"11","text":"Awa, Loti yi Yurudɛn mɛrɛn sugandi a yɛtɛ xa. A yi siga sogeteden mabinni. E yi fata."},{"book":"Dunuɲa Fɔlɔna","chapter":"13","verse":"12","text":"Iburama yi lu Kanan bɔxɔni. Loti yi lu Yurudɛn mɛrɛn taane tagini. A yi bubun ti Sodoma fɛma."},{"book":"Dunuɲa Fɔlɔna","chapter":"13","verse":"13","text":"Sodoma kaane bata yi kobi ayi a gbegbe, e bata yi findi yulubi kan belebelen na Alatala yɛɛ ra yi."},{"book":"Dunuɲa Fɔlɔna","chapter":"13","verse":"14","text":"Iburama nun Loti to fata, Alatala yi a fala Iburama xa, a naxa, “I yɛɛn ti sogeteden na, e nun sogegododen na, e nun yiifanna nun kɔmɛnna ma."},{"book":"Dunuɲa Fɔlɔna","chapter":"13","verse":"15","text":"I bɔxɔn naxan birin toxi, n na a fima i ma nɛn e nun i bɔnsɔnna ma han habadan."},{"book":"Dunuɲa Fɔlɔna","chapter":"13","verse":"16","text":"N ni i bɔnsɔnna rawuyama ayi nɛn alo gbangbanna naxan bɔxɔn ma. Xa muxun nɔɛ mɛɲɛnsinna tɛngɛ, awa, a nɔɛ nɛn i bɔnsɔnna yatɛn kolonɲɛ."},{"book":"Dunuɲa Fɔlɔna","chapter":"13","verse":"17","text":"Keli, i bɔxɔni siga, a kuye yɛɛn nun a yigbo yɛɛna, i xa a birin mato bayo n na a fima i tan nan ma.”"},{"book":"Dunuɲa Fɔlɔna","chapter":"13","verse":"18","text":"Awa, Iburama yi bubun yiren masara. A yi dɔxɔ wudi belebelena nde mabinna ra Mamire nun Xebiron fɛma. A yi saraxa ganden nafala mɛnni Alatala xa."}]}