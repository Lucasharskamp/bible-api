{"data":[{"book":"Waebulania","chapter":"9","verse":"1","text":"Lagano da ichanduso dikala na vihendo vake va kumsang'hanila Imulungu na hanhu ha kutambikila hazengwa na wanhu."},{"book":"Waebulania","chapter":"9","verse":"2","text":"Hema da kutambikila dizengwa, na mwambu wa kunze wa kwingilila ukemigwa Gati Ding'alile. Mgati kukala na kingolobweda cha kwikila taa na meza na kukala na magate galavigwe kwa Imulungu."},{"book":"Waebulania","chapter":"9","verse":"3","text":"Kuchugu cha panziya kukala na gati diyagwe dikemigwe Gati Ding'alile Ng'hani."},{"book":"Waebulania","chapter":"9","verse":"4","text":"Mgati yake kukala na upango wa zahabu wa kusomela ubani na sanduku da lagano dibakigwe zahabu mhande zose na mgati kwikigwa nongo ya zahabu ikigwe ndiya ikemigwa Mana na mkongoja wa Haluni uzukile majani na maluwa, na mabwe ga bambalagwe gandikigwe malagizo."},{"book":"Waebulania","chapter":"9","verse":"5","text":"Kudisanduku uchanha kukala na viumbe vibili vili na mabawa kulagusa kamba hanhu aho hana ukulu wa Imulungu, mabawa gao gaiyanzanza uchanha ya sanduku aho hozigeligwa kumgongo nzambi za wanhu. Lakini sambi hatudaha kufambula mbuli zose."},{"book":"Waebulania","chapter":"9","verse":"6","text":"Vino avo vinhu vose vivitandigwe goya, kila siku walava nhosa okwingila mdigati da kunze kutenda sang'hano zao,"},{"book":"Waebulania","chapter":"9","verse":"7","text":"lakini Mulava nhosa Mkulu yaiyeka iyo yokwingila mdigati da kabili, na kotenda vino mwanza umoja muumwaka. Nayo kalondigwa kusola damu na kumulavila Imulungu kwa nzambi zake na kwa nzambi za wanhu wose ziwatendile bila kujuwa."},{"book":"Waebulania","chapter":"9","verse":"8","text":"Kwa nzila ino Loho Yang'alile katufunza goya kamba kipindi dija dihema da kutambikila vidikalile ding'hali kuko, nzila ya kwingila mdigati ding'alile kuko kuulanga ikala hainavuguligwa."},{"book":"Waebulania","chapter":"9","verse":"9","text":"Kino acho kilaguso kilagusa kipindi cha sambi. Yofambula kamba nhosa za wanyama na nhunza ziyagwe zilavigwe kwa Imulungu, hazidahile kuisegesa mizigo ya nzambi mmizoyo ya wanhu omtambikila Imulungu."},{"book":"Waebulania","chapter":"9","verse":"10","text":"Kwavija gano gose gotendeka kwa mbuli ya vinhu va kuja na kung'wa na vihendo viyagwe va kuisunha. Gano gose ni malagizo mbuli ya lukuli lwiiyeka, vohelela mbaka kipindi Imulungu vonda yakitende kila kinhu kuwa cha sambi."},{"book":"Waebulania","chapter":"9","verse":"11","text":"Lakini Kilisito keza kamba Mulava nhosa Mkulu wa vinhu vinogile vili hano. Heyo kengila mna dihema dikulu na ditelele ng'hani, hema hadizengigwe na wanhu, avo hadilawile mwiisi ino ilumbigwe."},{"book":"Waebulania","chapter":"9","verse":"12","text":"Kilisito kengila mwanza umoja wiiyeka Mdigati Ding'alile Ng'hani hengile na damu ya mbuzi na ng'ombe kulava nhosa, ila kasola damu yake mwenyego na katutenda tulekeswe kipindi chose."},{"book":"Waebulania","chapter":"9","verse":"13","text":"Damu ya mbuzi na ng'ombe na mitozi ya bofu da ng'ombe vomizwa kwa wanhu wafitile na kuwasunha ukufita kwao mulukuli lwiiyeka."},{"book":"Waebulania","chapter":"9","verse":"14","text":"Lakini, Kilisito kailava mwenyego kwa Imulungu kamba nhosa inogile kwa nguvu ya Loho wa Imulungu yokala siku zose. Avo, damu yake yosunha mizoyo yetu vinogile ng'hani na kututenda tumsang'hanile Imulungu yeli mgima."},{"book":"Waebulania","chapter":"9","verse":"15","text":"Mbuli ya kija kiyatendile Kilisito, iyo yogala kuilumba kwa lagano da sambi, ili waja wakemigwe na Imulungu wadahe kumweda milele kulongigwe na Imulungu. Ino yolawilila kwavija kwa ifa yake kowalekesa wanhu na gehile wagatendile kipindi cha lagano da ichanduso."},{"book":"Waebulania","chapter":"9","verse":"16","text":"Kwa mbuli ya uhazi ojuwika kamba ifa ya munhu yautendile yokoneka,"},{"book":"Waebulania","chapter":"9","verse":"17","text":"kwavija uhazi haufaya kamba munhu yautendile yang'hali mgima, okuwa na nguvu kipindi yahafa."},{"book":"Waebulania","chapter":"9","verse":"18","text":"Lekaavo lagano da ichanduso, hadisongile kusang'hana bila damu."},{"book":"Waebulania","chapter":"9","verse":"19","text":"Tanhu Musa kawapetela wanhu malagizo gose kamba vigalongile. Abaho kasola damu ya mbuzi na ng'ombe, katibwiliza na mazi na kwa bunho na pamba dung'hu, kakimizila kija kitabu cha malagizo na wanhu wose."},{"book":"Waebulania","chapter":"9","verse":"20","text":"Musa kalonga, “Ino iyo damu ilagusa lagano dimulagizigwe na Imulungu mudigoge.”"},{"book":"Waebulania","chapter":"9","verse":"21","text":"Vivija Musa kamiza damu mdihema da mting'hano na viya vose va kumtambikila Imulungu."},{"book":"Waebulania","chapter":"9","verse":"22","text":"Avo mna gamalagizo ga Musa kamba vija kila kinhu kisunhigwa kwa damu, na nzambi za wanhu zogeligwa kumgongo kamba damu yokwitigwa."},{"book":"Waebulania","chapter":"9","verse":"23","text":"Vinhu vino va hano ni kilaguso cha vinhu va ukweli va kuulanga, navo vilondigwa kusunhigwa kwa damu, lakini vinhu va kuulanga venyego volonda nhosa inogile ng'hani."},{"book":"Waebulania","chapter":"9","verse":"24","text":"Kwavija Kilisito hengile Mdigati Ding'alile dizengigwe na wanhu, dili kilaguso cha kija chenyego kili kuulanga lakini kengila kuulanga kwenyego, ako sambi ka haulongozi ha Imulungu kokoneka mbuli ya siye."},{"book":"Waebulania","chapter":"9","verse":"25","text":"Kila mwaka Mulava nhosa Mkulu wa Wayahudi kengila Mdigati Ding'alile Ng'hani na damu ya mnyama, lakini Kilisito hengile mumo miyanza mingi kuilava mwenyego,"},{"book":"Waebulania","chapter":"9","verse":"26","text":"kwavija yahalondeke kugaya miyanza mingi toka kulumbigwa kwa isi. Lakini ukweli kipindi cha mmabehi na kuuhelelo, kalawilila mwanza umoja mbuli ya wose, kusegesa nzambi za wanhu kwa kuilava nhosa mwenyego."},{"book":"Waebulania","chapter":"9","verse":"27","text":"Kamba vija kila munhu kofa mwanza umoja, abaho kotagusigwa na Imulungu,"},{"book":"Waebulania","chapter":"9","verse":"28","text":"vivo ili vivija kwa Kilisito kalavigwa nhosa mwanza umoja kusegesa nzambi za wanhu wengi. Kolawilila mwanza wa kabili, hasang'hanila nzambi, ila kuwakombola wanhu waja ombeta kwa kusulukila."}]}