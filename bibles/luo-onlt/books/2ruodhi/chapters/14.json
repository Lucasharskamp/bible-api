{"data":[{"book":"2 Ruodhi","chapter":"14","verse":"1","text":"E higa mar ariyo mar loch Jehoash wuod Jehoahaz ruodh Israel, Amazia wuod Joash ruodh Juda nobedo ruoth."},{"book":"2 Ruodhi","chapter":"14","verse":"2","text":"Ne en ja-higni piero ariyo gabich kane obedo ruoth kendo norito Jerusalem kuom higni piero ariyo gochiko. Min mare ne nyinge Jehoadin, nyar Jerusalem."},{"book":"2 Ruodhi","chapter":"14","verse":"3","text":"Notimo gima kare e nyim Jehova Nyasaye, to ok kaka Daudi kwar mare notimo. Noluwo tim wuon mare Joash e gik moko duto."},{"book":"2 Ruodhi","chapter":"14","verse":"4","text":"Kata kamano kuonde motingʼore gi malo mag wangʼo misengini ne ok omuki, kendo ji nodhi nyime mana gi chiwo misengini kod wangʼo ubani mangʼwe ngʼar kanyo."},{"book":"2 Ruodhi","chapter":"14","verse":"5","text":"Bangʼ ka pinyruodhe nosegurore maber, nonego jotelo mane onego wuon mare mane ruoth."},{"book":"2 Ruodhi","chapter":"14","verse":"6","text":"Kata kamano ne ok onego yawuot jonekgo koluwo gima ondikie Kitap Chik mar Musa mane Jehova Nyasaye oketo mawacho niya, “Wuone ok nonegi nikech ketho mag nyithindgi, bende nyithindo kik negi nikech ketho mag wuonegi; to ngʼato ka ngʼato nonegi nikech richone owuon.”"},{"book":"2 Ruodhi","chapter":"14","verse":"7","text":"Amazia ema ne oloyo jolweny jo-Edom alufu apar e holo mar Chumbi kendo nomako Sela e lweny, moloko nyinge ni Jokthel, kendo pod iluonge kamano nyaka chil kawuono."},{"book":"2 Ruodhi","chapter":"14","verse":"8","text":"Bangʼ mano Amazia nooro joote ir Jehoash wuod Jehoahaz, ma wuod Jehu ruodh Israel, kosieme niya, “Bi warom wangʼ gi wangʼ.”"},{"book":"2 Ruodhi","chapter":"14","verse":"9","text":"To Jehoash ruodh Israel nodwoko Amazia ruodh Juda gi ngero niya, “Kuth alii man Lebanon nooro wach ne yiend sida man Lebanon ni, ‘Yie ichiw nyari ne wuoda mondo okendi.’ To le moro mar bungu mowuok Lebanon nokadho kanyo monyono kuth aliino gi tiende."},{"book":"2 Ruodhi","chapter":"14","verse":"10","text":"En adier ni iseloyo jo-Edom kendo koro iwuoyo marach. Bed mamor kuom lochnino, to kik iwuogi e dala! Angʼo momiyo imanyo lweny mabiro tieki kaachiel gi jo-Juda duto?”"},{"book":"2 Ruodhi","chapter":"14","verse":"11","text":"Kata kamano Amazia ne ok odewo, omiyo Jehoash ruodh Israel nomonje. Jehoash kod Amazia ruodh Juda ne joromo e lweny e dala mar Beth Shemesh man Juda."},{"book":"2 Ruodhi","chapter":"14","verse":"12","text":"Jo-Israel noloyo jo-Juda kendo ngʼato ka ngʼato noringo kochomo dalane."},{"book":"2 Ruodhi","chapter":"14","verse":"13","text":"Jehoash ruodh Israel nomako Amazia ruodh Juda, ma wuod Joash, ma wuod Ahazia e Beth Shemesh. Bangʼe Jehoash nodhi Jerusalem kendo nomuko ohinga mar Jerusalem chakre e dhoranga Efraim nyaka kama ohinga ogomogo; bor kama ne omuko ne romo fut mia abich gi piero ochiko gachiel."},{"book":"2 Ruodhi","chapter":"14","verse":"14","text":"Nokawo dhahabu gi fedha duto kod gik moko duto mane oyudo e hekalu mar Jehova Nyasaye kod mwandu duto mane ni e od ruoth, bende nokawo. Ji moko mano mako e lweny, bangʼe nodok e piny Samaria."},{"book":"2 Ruodhi","chapter":"14","verse":"15","text":"To kuom gik mamoko duto mane otimore e ndalo loch Jehoash, gi gik moko duto mane otimo kod teko mane okedogi Amazia ruodh Juda, donge ondikgi e kitepe mag weche ruodhi mag Israel?"},{"book":"2 Ruodhi","chapter":"14","verse":"16","text":"Jehoash notho moyweyo gi kwerene kendo noyike Samaria gi ruodhi Israel kendo Jeroboam wuode nobedo ruoth kare."},{"book":"2 Ruodhi","chapter":"14","verse":"17","text":"Amazia wuod Joash ruodh Juda nodak higni apar gabich bangʼ tho Jehoash wuod Jehoahaz ruodh Israel."},{"book":"2 Ruodhi","chapter":"14","verse":"18","text":"To weche mamoko mag loch Amazia, donge ondikgi e kitap weche ruodhi mag Juda?"},{"book":"2 Ruodhi","chapter":"14","verse":"19","text":"Negichikone obadho e Jerusalem mi oringo odhi Lakish, to negioro ji bangʼe Lakish ma onege kuno."},{"book":"2 Ruodhi","chapter":"14","verse":"20","text":"Noduog ringre kotingʼ gi faras kendo noyike Jerusalem but kwerene e Dala Maduongʼ mar Daudi."},{"book":"2 Ruodhi","chapter":"14","verse":"21","text":"Eka jo-Juda duto nokawo Azaria mane hike apar gi auchiel mokete ruoth kar wuon mare Amazia."},{"book":"2 Ruodhi","chapter":"14","verse":"22","text":"En ema ne ogero kuonde mane omukore mag Elath, mi odwoke ne Juda bangʼ ka ruoth Amazia nosetho moike gi kwerene."},{"book":"2 Ruodhi","chapter":"14","verse":"23","text":"E higa mar apar gabich mar Amazia wuod Joash ruodh Juda, Jeroboam wuod Jehoash ruodh Israel nobedo ruodh Samaria kendo nobedo ruoth kuom higni piero angʼwen gachiel."},{"book":"2 Ruodhi","chapter":"14","verse":"24","text":"Timbene ne richo e nyim Jehova Nyasaye kendo ne ok olokore weyo yore mag richo mar Jeroboam wuod Nebat, mane omiyo jo-Israel otimo."},{"book":"2 Ruodhi","chapter":"14","verse":"25","text":"En ema ne odwoko tongʼ mag Israel chakre Lebo Hamath nyaka chop Nam mar Araba, kaluwore gi wach Jehova Nyasaye, ma Nyasach Israel, mane owacho koa e dho jatichne Jona wuod Amitai, mane janabi moa Gath Hefer."},{"book":"2 Ruodhi","chapter":"14","verse":"26","text":"Jehova Nyasaye noneno kaka joma ni Israel ne sandore malit, bedni ne gin wasumbini kata ok gin wasumbini; maonge ngʼama ne nyalo resogi."},{"book":"2 Ruodhi","chapter":"14","verse":"27","text":"To nikech Jehova Nyasaye ne pok owacho ni obiro golo nying jo-Israel e piny, nomiyo Jeroboam wuod Jehoash oresogi."},{"book":"2 Ruodhi","chapter":"14","verse":"28","text":"To kuom gik mamoko duto mane otimore e ndalo loch Jeroboam kod lochne e lwenje duto, kaachiel gi kaka noduogo Damaski kod Hamath mane ni e lwet Juda ne Israel; donge ondikgi e kitepe mag weche ruodhi mag Israel."},{"book":"2 Ruodhi","chapter":"14","verse":"29","text":"Jeroboam notho moyweyo gi kwerene, mane ruodhi mag Israel kendo Zekaria wuode nobedo ruoth kare."}]}