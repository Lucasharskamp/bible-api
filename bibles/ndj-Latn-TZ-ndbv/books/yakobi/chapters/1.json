{"data":[{"book":"Yakobi","chapter":"1","verse":"1","text":"Nenga Yakobi, ndumindumi wa Chapanga pamu na Bambu wetu Yesu Kilistu. Nguvayandikila yumwi makabila lilongu na mavili ya Isilaeli, yimupwililikili mumlima wosi. Mukayimuka!"},{"book":"Yakobi","chapter":"1","verse":"2","text":"Valongu vangu, pamuyingila munyeshiwu sha ndambu sitangalili muwoni cheleli munu,"},{"book":"Yakobi","chapter":"1","verse":"3","text":"mumanya kucha kuyeshiwa muujumilwa wenu kukuvayeghela uwunilifu."},{"book":"Yakobi","chapter":"1","verse":"4","text":"Lakini mumanyi nakaka kucha uwunilifu wula muweshi kudindala na muvi telatela ngajila kuyangishiwa na chindu."},{"book":"Yakobi","chapter":"1","verse":"5","text":"Lakini leki yumu gati ya yumwi papota luhunja, topi amuluvi Chapanga damupi, kwanogwa Chapanga akuvagayila vandu vosi fitangalili ngajila kuvalakalila."},{"book":"Yakobi","chapter":"1","verse":"6","text":"Lakini akudayiliwa kudadava kwa ujumilwa ngajila hoshu. Nongwa mundu yavelili na njelangu akwifwana na liwumbula lidangiwa na machi yivatuva kunu na kula."},{"book":"Yakobi","chapter":"1","verse":"7","text":"Topi mundu nga ayu, yavelili na natilu mbili, akotoo kwihola kucha dayangi chindu chochonda kwa Bambu,"},{"book":"Yakobi","chapter":"1","verse":"8","text":"kwanongwa ndi mundu wa ufyangu na yaghalambula ghalambula mudeha shaki shonda"},{"book":"Yakobi","chapter":"1","verse":"9","text":"Mlongu mgaju yaveli pasi akudayiliwa asekileli kwa kukweshiwa kwaki na Chapanga"},{"book":"Yakobi","chapter":"1","verse":"10","text":"na mweni mlundamali akudayiliwa asekileli kwa kusunushiwa na Chapanga. Nongwa mlundamali dawushiwi ngimu uluva wa mudasi."},{"book":"Yakobi","chapter":"1","verse":"11","text":"Lijuva likusosumoka na kwa luhutuhutu lwaki lukali lukuyumisha muhali na uluva waki wukulaghala na uvayisi waki wosi wukuyanangika. Wuwula wula mlundamali dayanangiki mufichuku fyaki."},{"book":"Yakobi","chapter":"1","verse":"12","text":"Ngiba mundu yula yasighalili muunakaka chipindi cha nyeshiwu, nongwa payiwunishila kala, dagayiliwi fupu ya unofu Chapanga avajangili vala yivamtama."},{"book":"Yakobi","chapter":"1","verse":"13","text":"Chipindi mundu payeshiwa akotoo kudeta, “Nguyeshiwa na Chapanga.” Kwa nongwa Chapanga akuyeshiwa ha na wafu, wala mweni akumuyesha ha mundu yoyosi."},{"book":"Yakobi","chapter":"1","verse":"14","text":"Lakini mundu akuwomela na kukweghiwa na dobukelu shaki mweni."},{"book":"Yakobi","chapter":"1","verse":"15","text":"Pambeli dobukelu ya wafu payikula yikulela sambi na sambi payikamala yikulela njifwa."},{"book":"Yakobi","chapter":"1","verse":"16","text":"Valongu vangu yindivatamili mukotoo kujangiwa!"},{"book":"Yakobi","chapter":"1","verse":"17","text":"Kila fupu sha nyanyi sikufuma kumbindi kwa Chapanga kwa Tati na kila fupu yivelili ya chiganu yikufuma kumbindi kwa Chapanga, yalumbili ngesha shonda sivelili kumbindi kwa Chapanga. Chapanga yavelili akughalambuka ha wala kavahela alama yoyonda ya kuwuya kumbeli."},{"book":"Yakobi","chapter":"1","verse":"18","text":"Kwa ndamilu yaki mweni atulelili kwa chilongu chaki cha nakaka, ili tuvi kucha fibeni fya kwaa mufilumbi fyaki."},{"book":"Yakobi","chapter":"1","verse":"19","text":"Valongu vangu yindivatamili, muvi na ngumbungumbu na chilongu achi, kila mundu ghavi mpusu wa kupikana, lakini akotoo kuva mpusu wa kudeta na kukalala."},{"book":"Yakobi","chapter":"1","verse":"20","text":"Kwanongwa mundu yavelili na maya aweshi ha kugola filongu fya ugoleki wa Chapanga."},{"book":"Yakobi","chapter":"1","verse":"21","text":"Mwileki kutali ngalilu yosi ya wafu na figoli fya wafu wutangalili. Mumpikani Chapanga na kuyanga chila chilongu yichikwetiwili mundima yenu yichiwesha kuvalowola."},{"book":"Yakobi","chapter":"1","verse":"22","text":"Mukotoo kwijanga mwaveni kwa kupikanisha hela chilongu cha Chapanga, ila muchikimbanikili kwa figoli."},{"book":"Yakobi","chapter":"1","verse":"23","text":"Kwanongwa mundu yapikana hela chilongu ngajila kuchigolela kwa figoli, akwifwana na mundu yayilembesha wushu waki mweni mulindala."},{"book":"Yakobi","chapter":"1","verse":"24","text":"Akwilembesha, pambeli akwiyendela na tepu akwivasuwa kava wuli wuli."},{"book":"Yakobi","chapter":"1","verse":"25","text":"Lakini mundu yalembesha malawu yivavelili telatela yivavavika vandu pekesu na akuyendilela kuvakola, kupikana weka hela ha na pambeli kwivasuwa. Lakini akuvagolela fichuku, ngiba mundu ayu danemiliwi na Chapanga mufichuku fyaki."},{"book":"Yakobi","chapter":"1","verse":"26","text":"Leki mundu payihola kucha mweni kakola deha ya kumukovekela Chapanga lakini akuwesha ha kuluwoma lulimi lwaki, akwijanga mweni na deha yaki ya kumukovekela Chapanga chindu ha."},{"book":"Yakobi","chapter":"1","verse":"27","text":"Deha ya kumukovekela Chapanga yivelili nyanyi na yingajila uvifyi pawulongolu ya Tati Chapanga ndi ayi, kuvakimbanikila valekwa na vangalimlyangu mugobuleku shawu na kwidima mweni na wafu wa mlima awu."}]}