{"data":[{"book":"Lukáš","chapter":"24","verse":"1","text":"V neděli brzy ráno se ženy vydaly ke hrobu a nesly s sebou vonné masti a oleje."},{"book":"Lukáš","chapter":"24","verse":"2","text":"Kámen, který zakrýval vchod do hrobu ve skále, byl však odvalen stranou."},{"book":"Lukáš","chapter":"24","verse":"3","text":"Ženy vešly dovnitř, ale tělo Pána Ježíše tam nenašly."},{"book":"Lukáš","chapter":"24","verse":"4","text":"Bezradně se rozhlížely a vtom u nich stáli dva muži v oslnivě bílých oděvech."},{"book":"Lukáš","chapter":"24","verse":"5","text":"Ženy se jich velice lekly a sklopily oči. Oni jim řekli: „Proč hledáte živého tam, kde jsou jen mrtví?"},{"book":"Lukáš","chapter":"24","verse":"6","text":"Ježíš tady není, je živ! Vzpomeňte si, jak vám ještě v Galileji říkal,"},{"book":"Lukáš","chapter":"24","verse":"7","text":"že bude jako Syn člověka vydán do rukou zlých lidí, ukřižován, ale třetí den vstane z mrtvých.“"},{"book":"Lukáš","chapter":"24","verse":"8","text":"Ženy si na to skutečně vzpomněly."},{"book":"Lukáš","chapter":"24","verse":"9","text":"Vrátily se od hrobu a všechno vyprávěly jedenácti apoštolům a všem ostatním Ježíšovým žákům, které našly."},{"book":"Lukáš","chapter":"24","verse":"10","text":"Svědkyně vzkříšení byly: Marie z Magdaly, Jana, Marie Jakubova a ještě další."},{"book":"Lukáš","chapter":"24","verse":"11","text":"Učedníci jim však nevěřili a považovali jejich zprávu za výplod fantazie."},{"book":"Lukáš","chapter":"24","verse":"12","text":"Petr se však přece jen rozběhl ke hrobu, nahlédl dovnitř a uviděl jen odložená plátna. Vrátil se a nemohl pochopit, co se stalo."},{"book":"Lukáš","chapter":"24","verse":"13","text":"Jiní dva Ježíšovi učedníci šli toho dne do městečka Emauzy, nedaleko Jeruzaléma."},{"book":"Lukáš","chapter":"24","verse":"14","text":"Cestou spolu hovořili o událostech posledních dnů."},{"book":"Lukáš","chapter":"24","verse":"15","text":"Byli zabráni do rozhovoru, takže skoro ani nezpozorovali, že se k nim někdo přidal; byl to Ježíš."},{"book":"Lukáš","chapter":"24","verse":"16","text":"Ale oni, jako by měli mlhu před očima, nepoznali ho,"},{"book":"Lukáš","chapter":"24","verse":"17","text":"ani když se s nimi dal do řeči: „O čem to mluvíte, že jste tak smutní?“ Zastavili se"},{"book":"Lukáš","chapter":"24","verse":"18","text":"a jeden z nich, Kleofáš, mu řekl: „Jdeš z Jeruzaléma a nevíš, co se tam teď o svátcích stalo?“"},{"book":"Lukáš","chapter":"24","verse":"19","text":"Ježíš chtěl, aby mu to vyprávěli, a tak pokračovali: „Cožpak jsi nic neslyšel o Ježíši z Nazaretu? O tom prorokovi, který tak mocně kázal a dělal zázraky? Bůh stál při něm a lidé ho měli v úctě."},{"book":"Lukáš","chapter":"24","verse":"20","text":"A toho muže velerada odsoudila k smrti a byl ukřižován!"},{"book":"Lukáš","chapter":"24","verse":"21","text":"My jsme doufali, že on je ten očekávaný Mesiáš a že vysvobodí Izrael. Stalo se to předevčírem."},{"book":"Lukáš","chapter":"24","verse":"22","text":"Dnes nás některé ženy překvapily zprávou: byly časně ráno u hrobu"},{"book":"Lukáš","chapter":"24","verse":"23","text":"a nenašly jeho tělo. Dokonce prý viděly anděly, kteří jim řekli, že Ježíš žije."},{"book":"Lukáš","chapter":"24","verse":"24","text":"Někteří z našich si ověřili, že hrob je prázdný, ale jeho neviděli. A tak nevíme, co si o tom všem máme myslet.“"},{"book":"Lukáš","chapter":"24","verse":"25","text":"Ježíš jim na to řekl: „Proč jste tak nechápaví a proč váháte uvěřit tomu, co předpovídali už dávní proroci?"},{"book":"Lukáš","chapter":"24","verse":"26","text":"Mesiáš to musí přece všechno vytrpět, než nastolí své království.“"},{"book":"Lukáš","chapter":"24","verse":"27","text":"A začal jim vykládat všechna slova, která o něm byla napsána od Mojžíše až po proroky."},{"book":"Lukáš","chapter":"24","verse":"28","text":"Když došli do Emauz, cíle jejich cesty, Ježíš jako by chtěl jít dál."},{"book":"Lukáš","chapter":"24","verse":"29","text":"Oni ho však přemlouvali: „Zůstaň s námi, vždyť je již pozdě a stmívá se. Kam bys šel?“ Dal se tedy pozvat a vešel s nimi do domu."},{"book":"Lukáš","chapter":"24","verse":"30","text":"Když zasedli k večeři, vzal Ježíš do rukou chléb, poděkoval Bohu, rozlomil ho a podával jim."},{"book":"Lukáš","chapter":"24","verse":"31","text":"A v tu chvíli konečně prohlédli a poznali ho. Ale v tom okamžiku jim Ježíš zmizel."},{"book":"Lukáš","chapter":"24","verse":"32","text":"Říkali si vzrušeně: „A proto nám bylo tak dobře u srdce, když s námi na cestě mluvil a vykládal nám smysl proroctví.“"},{"book":"Lukáš","chapter":"24","verse":"33","text":"Už nehleděli na to, že je večer a hned se vydali zpátky do Jeruzaléma. Našli jedenáct učedníků pohromadě s ostatními."},{"book":"Lukáš","chapter":"24","verse":"34","text":"Apoštolové jim řekli: „Pán opravdu vstal z mrtvých! Ukázal se Petrovi!“"},{"book":"Lukáš","chapter":"24","verse":"35","text":"A oni zase vypravovali, co se jim přihodilo na cestě a jak poznali Ježíše podle způsobu lámání chleba."},{"book":"Lukáš","chapter":"24","verse":"36","text":"Ještě neskončili svoje vyprávění a tu sám Ježíš stál mezi nimi a pozdravil je: „Pokoj vám!“"},{"book":"Lukáš","chapter":"24","verse":"37","text":"Velice se lekli; domnívali se, že se jim zjevil nějaký duch."},{"book":"Lukáš","chapter":"24","verse":"38","text":"Avšak on je pokáral: „Co se lekáte a proč si vymýšlíte takové věci?"},{"book":"Lukáš","chapter":"24","verse":"39","text":"Podívejte se na moje ruce a nohy, jsem to opravdu já. Můžete si na mne sáhnout, nejsem duch, ten nemá tělo z masa a kostí.“"},{"book":"Lukáš","chapter":"24","verse":"40","text":"Při těch slovech jim ukázal rány po hřebech na rukou i na nohou."},{"book":"Lukáš","chapter":"24","verse":"41","text":"Jeho žáci tomu stále nemohli uvěřit, připadalo jim to příliš krásné, než aby to mohla být pravda. Požádal je tedy: „Máte tu něco k jídlu?“"},{"book":"Lukáš","chapter":"24","verse":"42","text":"Podali mu pečenou rybu a plástev medu"},{"book":"Lukáš","chapter":"24","verse":"43","text":"a on to s nimi snědl."},{"book":"Lukáš","chapter":"24","verse":"44","text":"Pak jim řekl: „Vzpomeňte si! Když jsem býval s vámi, často jsem vám připomínal, že se musí naplnit všechno, co je o mně předpověděno u Mojžíše, Proroků a v Žalmech.“"},{"book":"Lukáš","chapter":"24","verse":"45","text":"A tak je dovedl k tomu, že konečně porozuměli slovům Bible, která o něm hovořila."},{"book":"Lukáš","chapter":"24","verse":"46","text":"Pak pokračoval: „To všechno ukazovalo k tomu, že předpověděný Mesiáš musí mnoho vytrpět, zemřít a třetího dne vstát z mrtvých."},{"book":"Lukáš","chapter":"24","verse":"47","text":"A nyní se lidé všech národů musí dovědět, že on má právo odpouštět hříchy a moc změnit jejich život. Začne se to rozhlašovat nejprve v Jeruzalémě."},{"book":"Lukáš","chapter":"24","verse":"48","text":"Vy budete dosvědčovat všechno, co se událo a čeho jste byli svědky."},{"book":"Lukáš","chapter":"24","verse":"49","text":"A já vám pošlu Ducha svatého, kterého vám slíbil můj Otec. Čekejte v Jeruzalémě, pokud vás Bůh nevybaví touto mocí.“"},{"book":"Lukáš","chapter":"24","verse":"50","text":"Pak je vedl známou cestou z Jeruzaléma do Betanie. Zastavili se a Ježíš zvedl ruce, aby učedníkům požehnal."},{"book":"Lukáš","chapter":"24","verse":"51","text":"Když jim žehnal, vzdaloval se vzhůru, až jim zmizel v oblacích."},{"book":"Lukáš","chapter":"24","verse":"52","text":"Uctivě se mu poklonili a pak se radostně vrátili do Jeruzaléma."},{"book":"Lukáš","chapter":"24","verse":"53","text":"Dobu čekání trávili v chrámu, kde chválili Boha."}]}