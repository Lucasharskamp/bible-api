{"data":[{"book":"MATIU","chapter":"14","verse":"1","text":"Hagi ana knafina Heroti'a Galili kumate ugota kva ne'mo, Jisasi agenke antahiteno,"},{"book":"MATIU","chapter":"14","verse":"2","text":"eri'za vahe'a zamasmino, E'i mono ti frente Joni fri'nefinti otine, e'ina hu'negu kagu'vaza hu hanavea agripina me'ne."},{"book":"MATIU","chapter":"14","verse":"3","text":"Hagi Heroti'a Jonina azerino kina nompi kina rente'ne. Na'ankure nefu Filipi a' Herodiasi eri'nea zanktekure."},{"book":"MATIU","chapter":"14","verse":"4","text":"Na'ankure Joni'a anage huno asmi'ne, negafu a'ma rehanre'nanana tra kea hantaginane."},{"book":"MATIU","chapter":"14","verse":"5","text":"Ana higeno Heroti'a ahe frinaku hianagi, rama'a vahe kevu mani'nageno kore hu'ne. Na'ankure Jonina mago kasnampa ne' mani'ne hu'za vahe'mo'za ke'za antahi'za hu'naze."},{"book":"MATIU","chapter":"14","verse":"6","text":"Hianagi Herotima kasente kna egeno, Herodiasi mofa'mo zamavuga avo eme reazamo, Herotina tusiza huno azeri muse higeno,"},{"book":"MATIU","chapter":"14","verse":"7","text":"tusi'za huno avesinteno, agra hanave ke huno huvempa huno, Na'anku'ma nantahigenanke'na amne kamigahue huno asmi'ne."},{"book":"MATIU","chapter":"14","verse":"8","text":"Nerera'ma amia antahizante ana mofa'mo'a huno, Mono ti frente Joni agenopa kitaginka zuompafi eme namio."},{"book":"MATIU","chapter":"14","verse":"9","text":"Kini ne'mo'a kamigahue hu'nea kegura keke hianagi, ne'zama nenaza vahe'mokizmi zamavufi huvempa hu'negu, amigahaze huno huzmante'ne."},{"book":"MATIU","chapter":"14","verse":"10","text":"Agra mago'mofo huntegeno kina nompi vigeno, sondia vahe'mo'za Joni agenopa akafri amizageno,"},{"book":"MATIU","chapter":"14","verse":"11","text":"aseni'a tafepi erinteno, ana mofa'mofo eme amigeno, erino vuno nerera ome ami'ne."},{"book":"MATIU","chapter":"14","verse":"12","text":"Anante Joni amage nentaza disaipol vahe'amo'za e'za avufa'a emeri'za, ome asentete'za vu'za Jisasina ana kea ome asami'naze."},{"book":"MATIU","chapter":"14","verse":"13","text":"Heroti'ma Jonima ahe fri'nea naneke Jisasi'a nentahino, ana kuma atreno vahe omani'nea ka'ma mopare agrake votifi marerino vu'ne. Vige'za hakare veamo'za nentahi'za maka kumateti eri hantge'za avariri'za mopafi vu'naze."},{"book":"MATIU","chapter":"14","verse":"14","text":"Vu'za uhanatizageno, Jisasi'a ventefinti takaunereno keana hakare vea nezmageno tusi'za huno asunku hunezmanteno kri eri'namokizmi zamazeri so'e hu'ne."},{"book":"MATIU","chapter":"14","verse":"15","text":"Kinaga sege'za, amage nentaza disaipol naga'mo'za Jisasinte e'za anage hu'naze, ama vahe omani ka'ma kopi mani'nonkeno, hago hani hu'za nehianki, ama vahe'zaga huzmantege'za kumatega vu'za, zamagra'a nesaza ne'zana ome miza seho."},{"book":"MATIU","chapter":"14","verse":"16","text":"Hianagi Jisasi'a anage huno zamasmi'ne, Zamagra ovugahazanki ne'zanku keta zaminke'za neho!"},{"book":"MATIU","chapter":"14","verse":"17","text":"Hige'za, zamagra anage hu'za Jisasina asmi'naze, 5fu'a bretigi, tare nozaki huta ama eri'none hazageno,"},{"book":"MATIU","chapter":"14","verse":"18","text":"Erita eme namiho,  huno hige'za eri'za eme ami'naze."},{"book":"MATIU","chapter":"14","verse":"19","text":"Ana vahetmina apepate maniho huno nezmasmino, ana 5fu'a bretine, tare nozara erino, monafi ke'nagamuteno negeno, asomu ke huno susu huteno, bretia korino amage'ma nentaza disaipol naga zamige'za, ana vahetmina zami'ne."},{"book":"MATIU","chapter":"14","verse":"20","text":"Makamo'za ana ne'za nageno zamu hu'ne. Nege'za atrazama'a zogi'za 12fu'a ekaeka kupi zogiri avitente'naze."},{"book":"MATIU","chapter":"14","verse":"21","text":"5 tauseni'a vene'ne nazamo'za ne'naze, hagi a'nene mofavre'zaga ohampri'naze."},{"book":"MATIU","chapter":"14","verse":"22","text":"Amage'ma nentaza disaipol naga ame huno huzmanteno, Ko votifi mareritma kantu kaziga viho nehuno, anampima mani'naza vahekrerfa huzmantege'za vu'za e'za hu'naze."},{"book":"MATIU","chapter":"14","verse":"23","text":"Ana veara huzmantege'za vutageno, Agra agonarega nunamu hunaku mrerino umani'negeno, kinagasegeno Agra'ake anante mani'ne."},{"book":"MATIU","chapter":"14","verse":"24","text":"Anama nehige'za, amage'ma nentaza disaipol naga'mo'za ti amu'nompi nevazageno, hanave zahoko atigeno timo'a kranto kranto huno votia eri rukrahe hu'za hu'ne."},{"book":"MATIU","chapter":"14","verse":"25","text":"Ana nehigeno kotu afa'za nentegeno, Jisasi'a ana ti avozare ne-egeno,"},{"book":"MATIU","chapter":"14","verse":"26","text":"amage'ma nentaza disaipol naga'mo'za negageno ti avozare ne-ege'za tusi koro nehu'za, Amanu hankrore nehu'za koro hu'za krafa hu'naze."},{"book":"MATIU","chapter":"14","verse":"27","text":"Hianagi ame huno Jisasi'a anage huno zamasmi'ne, Korora osuta akoheta maniho, ama Nagre,  huno higeno,"},{"book":"MATIU","chapter":"14","verse":"28","text":"Pita'a anage huno asmi'ne, Ra'moka kagrama mani'nenunka, eno hunka huge'na kagritega va'neno."},{"book":"MATIU","chapter":"14","verse":"29","text":"Higeno Knareki eno! higeno Pita'a votifinti uramino ti avozare Jisasintega vu'ne."},{"book":"MATIU","chapter":"14","verse":"30","text":"Hianagi tusi'a zaho enerigeno negeno koro huno, ana timpi uneramino kezatino, Ramoka nazahuo!"},{"book":"MATIU","chapter":"14","verse":"31","text":"Higeno Jisasi'a ame huno azana antegantu ateno avazu nehuno, anage huno asmi'ne, Kagra osi kamentinti hane, Na'a higenka tare kagu kagesa nentahine? huteno,"},{"book":"MATIU","chapter":"14","verse":"32","text":"ana votifi marerikeno, zaho'mo amane hu'ne."},{"book":"MATIU","chapter":"14","verse":"33","text":"Ana votifi mani'namo'za Jisasina mono hunente'za, tamage Kagra Anumzamofo mofavre mani'nane hu'za hu'naze."},{"book":"MATIU","chapter":"14","verse":"34","text":"Hagi ana timofo kantu kaziga ankenare, Kenesareti mopare vu'naze."},{"book":"MATIU","chapter":"14","verse":"35","text":"Ana kumate vahe'mo'za Jisasi'ma e'ne hazankema nentahi'za, kea huzmantageno ana kumamofo tava'onte me'nea kumapi vahe'mo'za kri eri'naza vahera zamavare'za Jisasinte e'naze."},{"book":"MATIU","chapter":"14","verse":"36","text":"Kri vahe'mo'za Jisasinku muse hugantonanki tatregeta kena atupaka'are avako hamneno, nehu'za avako'ma hazamokizmi krizamimo'a vagare'ne."}]}