{"data":[{"book":"Ugubutulu","chapter":"9","verse":"1","text":"Pambeli makungu wa muhanu kapemba limbalapi lyaki na nenga ndiyiwona ndondwa yiveli yiponikela pambindi ya mlima kufuma kumbindi kululanga. Na yeni yagayiliwili chifuwulilu cha deha ya kwingilila kulyowu lingajila mbelu."},{"book":"Ugubutulu","chapter":"9","verse":"2","text":"Topi, ndondwa ayi yifuwula deha ya kumambi, ndutumu yifuma mutanulu ngomi. Ndutumu ayi yagolili lijuva na lulanga fitayiwa chisi."},{"book":"Ugubutulu","chapter":"9","verse":"3","text":"Ngumbingumbi vafuma mulyosi lila vayisa kumlima, vagayiliwa liwovi kucha lya nyunji."},{"book":"Ugubutulu","chapter":"9","verse":"4","text":"Vawombiliwa vakotoo kuvifya midasi ya mlima awu mihamba mibiki yoyosi, ila vavavifyi hela vala vangajila lihundu lya Chapanga pachenyi."},{"book":"Ugubutulu","chapter":"9","verse":"5","text":"Vangumbingumbi ava valamuliwa ha kuwulagha vandu ila kuvagobola vandu kwa myesi muhanu. Ndamilu dayivapati dayivi kucha ndamilu ya mundu yagong'uliwili na nyunji."},{"book":"Ugubutulu","chapter":"9","verse":"6","text":"Mumajuva ava vandu davayisaki njifwa lakini davayipati ha, davadobukeli kusova lakini njifwa dayivatuvi."},{"book":"Ugubutulu","chapter":"9","verse":"7","text":"Kwa kuwoneka ngumbingumbi ava vaveli kucha fwalasi yivavelili ndemindemi kwa mgoha. Kumutwi yawu vafwalili mikokoma ya chumang'andu na wushu shawu shaveli kucha wushu sha vandu."},{"book":"Ugubutulu","chapter":"9","verse":"8","text":"Fwili shawu shavelili kucha sha vadadala na minu yawu yavelili kucha minu va majabi."},{"book":"Ugubutulu","chapter":"9","verse":"9","text":"Fifuva fyawu fyaveli figubikiwa na chindu chiveli kucha ngawu ya chuma. Mbapatilu shawu shawumbaya kucha ng'umbilu ya mwanja wa mbutuka sitangalili sikukweyiwa na fwalasi vatangalili yivatuvilila mgoha."},{"book":"Ugubutulu","chapter":"9","verse":"10","text":"Vaveli na mikila yivelili na misomi kucha nyunji, mikila yila yaveli na liwovi lya kuvagong'ola vandu kwa chipindi cha myesi muhanu."},{"book":"Ugubutulu","chapter":"9","verse":"11","text":"Na vana mutwa yavatavala na mweni ndi makungu wa Lijangavandu na ndi mkomi wa kulyowu lingajila mbelu, litawa lyaki kwa Chibulaniya vakumkema “Abadoni” na kwa Chigiliki “Apolyoni” ndi myanangi."},{"book":"Ugubutulu","chapter":"9","verse":"12","text":"Pishu ya kwaa yipita na pishu singi mbili sikali sikwisa."},{"book":"Ugubutulu","chapter":"9","verse":"13","text":"Pambeli makungu wa sita kapemba limbalapi lyaki. Na nenga mbikana lishu limu kufuma mumigomi yivelili mumbembu mchechi sha mufyalu fya chumang'andu fivelili pawulongolu ya Chapanga."},{"book":"Ugubutulu","chapter":"9","verse":"14","text":"Lishu ali limuwombela yula makungu wa sita yaveli na limbalapi, “Wuvafuwulili makungu va Lijangavandu mchechi yivawopiwili muluwongu lwa lweni lukomi Euflati!”"},{"book":"Ugubutulu","chapter":"9","verse":"15","text":"Na vala makungu mchechi va Lijangavandu vavavikiwili ndemindemi kwanongwa ya saa na lijuva na mwesi awu na mwaka wuwowu ili vavawulayi selusi yimu ya vandu."},{"book":"Ugubutulu","chapter":"9","verse":"16","text":"Apikanilili tolitoli ya vangandawu yivakwela fwalasi yaveli miliyoni mya mbili."},{"book":"Ugubutulu","chapter":"9","verse":"17","text":"Nahawu ndi wundivawonili vala fwalasi na vala yivakwelili fwalasi mumilotu ayi. Vavelili na fwali ya chuma pafifuva fyawu sivelili dwifu kucha motu na shavelili na langi ya kangungu na ya njanu kucha ukova wa ubaluti. Mitwi ya vala fwalasi yaveli kucha majabi na yaveli midwifu kucha motu na vaveli vakufuma mumilomu yawu."},{"book":"Ugubutulu","chapter":"9","verse":"18","text":"Selusi yimu ya vandu vawulayiwili kwa fitovi fitatu, ndi motu na lyosi lya ukova wa ubaluti fyafumagha mumilomu ya fwalasi."},{"book":"Ugubutulu","chapter":"9","verse":"19","text":"Kwa nongwa liwovi lya fwalasi ava lyavelili mumilomu yawu, nongwa mikila yawu yayifwanili na njoka yaveli na mitwi na agong'ulagha vandu."},{"book":"Ugubutulu","chapter":"9","verse":"20","text":"Vandu vamonga vasighalili ngajila kuwulayiwa na fila fitovi, vapomela ha wala kufileka ming'omung'omu yivagoleyi kwa mawoku vawu veni, wala kuleka kugondamila ili kujuma finyamkela na ming'omung'omu ya mbiya na ya chumang'andu na ya migonguveli na ya mibiki, pamu na findu fingajila kulola wala kupikana wala kuyendayenda."},{"book":"Ugubutulu","chapter":"9","verse":"21","text":"Wala vapomela ha kuwulagha na uhavi na uwoni na wifi."}]}