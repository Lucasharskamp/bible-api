{"data":[{"book":"1 Khorinthek","chapter":"14","verse":"1","text":"Hì ne miie ro, chiihphado, nathek ne miie shii mua pha chuh è bidiang chid. Hamangkhung-aphuii ro mua yao pha lasen ne, zab è wie ne nathek ro lubuthek ne ragung pha lasen hèg shii khriig rek bo."},{"book":"1 Khorinthek","chapter":"14","verse":"2","text":"Hanyie è a-ìd pha nyuakthek ai ne gai shii ayao ro, jishii ai ne Hamangkhung-aphuii shii yao, nyieliieshii hanyie è de aishii athieg mua. Ai ne ug pha izaithek miyao shii Ragung pha blu è yao."},{"book":"1 Khorinthek","chapter":"14","verse":"3","text":"Jishii hanyie magungde Hamangkhung-aphuii mua ji yao pha ji ne bran shii yao chiih-è ithek shii nong phi, lubu bo rek phi, liijiing rek phi."},{"book":"1 Khorinthek","chapter":"14","verse":"4","text":"Hanyie magungde a-ìd pha nyuakthek yao arone ai ne awaishii nong bie, jishii hanyie magungde Hamangkhung-aphuii miyao yao arone ai ne zab pha charch shii nong phi."},{"book":"1 Khorinthek","chapter":"14","verse":"5","text":"Gu è de nathek zab shii a-ìd pha nyuakthek yao bo è yang ro, jishii gu è nathek shii Hamangkhung-aphuii pha mua yao pha lasen um bo ne yang ro. Jishii hanyie è Hamangkhung-aphuii miyao yao pho ne zab charch shii nong mua pha, hanyiejia è ai nyie yao pha ji ayua sapho shii ne Hamangkhung-aphuii mua shii yao phothek bo ba ro."},{"book":"1 Khorinthek","chapter":"14","verse":"6","text":"Ji-è, gu ijakthek, gu nathek shii a-ìd pha nyuakthek yao arone gune nathek shii blia rey nebey? Gu è nathek shii Hamangkhung-aphuii è phi pha miyaogam, khani, wie mua nane muyua ji ìujia ayie sapho shii ne gu è rek pha nyie ji ne, nyie arey ro."},{"book":"1 Khorinthek","chapter":"14","verse":"7","text":"Fliie ben duiine chai oì pha Thiibiingkhinkheb manathek yie bo—Jine boi pha goh yo aro sapho shiine nyie khi-èrek ne thieg mage phlei?"},{"book":"1 Khorinthek","chapter":"14","verse":"8","text":"Chiih-è hanyie jia è thu-ungthek pha gow ji wie aro arone hanyie è mak rek pha khriig rek mage phlei?"},{"book":"1 Khorinthek","chapter":"14","verse":"9","text":"Ji duiine, naro mua yi a-ìd pha nyuakthek è sang ayao arone, khi-èrek ne hanyiejia è gao mage phlei? Naro miyaogamthek ji ne hasam hà kheydun phro!"},{"book":"1 Khorinthek","chapter":"14","verse":"10","text":"Sohjambling shiine bajo yo nyuakthek um, jishii miyaosiu oi pha nyuak ne oi ro."},{"book":"1 Khorinthek","chapter":"14","verse":"11","text":"Jishii nyuak yao pha ji gu è a-ìd arone, hanyie è ji khoh ne yao ramuii pha ji shii ne gu ne fuangphothek rey ruii phro chiih-è ithek de gu shii ne fuangpho rey ruii phro."},{"book":"1 Khorinthek","chapter":"14","verse":"12","text":"Nathek è Ragung pha lasen um bo è now pha ji è, nyie yi charch shii rung pha nong phi pha ithek ne zab pha lakhung shii bow rab phi pha bidiang bo."},{"book":"1 Khorinthek","chapter":"14","verse":"13","text":"Chiihphado bran hanyie è a-ìd pha nyuakthek yao pho ne nyie yao pha ji shii yua pha lasen mua bo è sia bo."},{"book":"1 Khorinthek","chapter":"14","verse":"14","text":"Jishii gu hì duiine sia arone, izai gu ragung ne sia phro, jishii gu khani ne nyie ichua oi ro."},{"book":"1 Khorinthek","chapter":"14","verse":"15","text":"Chiihphado gu ne nyie rek chid? Gu ne gui ragung rog shii sia, jishii gu gui khani rog sia; gu gui ragung è bai, jishii gu gui khani rog shii bai."},{"book":"1 Khorinthek","chapter":"14","verse":"16","text":"Na è Hamangkhung-aphuii shii ragung è laso phi bie shii, na è nyie yao pha ji ne athieg pha rek srane, nyie khi-èrek ne athieg pha bran è maley shii “Amin” yao mage phlei? Na è nyie yao pha ji ne ai è yao mua pha lumuii oi ro."},{"book":"1 Khorinthek","chapter":"14","verse":"17","text":"Naro Hamangkhung-aphuii shii laso phi pha misia ne bajo wie bie arone, gai branthek shii ne anong phi ro."},{"book":"1 Khorinthek","chapter":"14","verse":"18","text":"Gu ne nathek è de bajo a-ìd pha nyuak yao, jiè gu ne Hamangkhung-aphuii shii laso phi."},{"book":"1 Khorinthek","chapter":"14","verse":"19","text":"Jishii, chiihphado a-ìd pha nyuakthek itham miyaogamthek yao liak shii ne charch misiasia hà gai shii yua pha miyaogamthek guii yao ne thieg mua pha ji ne wie."},{"book":"1 Khorinthek","chapter":"14","verse":"20","text":"Gu ijakthek, nathek munow shii ne aniphiing duiine anow rabo; jiè awie pha munow shii ne ani duiine rek ne ruang rek bo, jishii nawai munow shii sey bo."},{"book":"1 Khorinthek","chapter":"14","verse":"21","text":"Jigigam shii hìne zey ro:"},{"book":"1 Khorinthek","chapter":"14","verse":"22","text":"Ji-è, chiihphado, a-ìd pha nyuakthek yao pha lasen ji ne migi arekpho khagi rek yi, migipho shii asi ro, jishii Hamangkhung-aphuii pha mua yao pha lasen è migi-asiphothek shii khagi rek phi, migiphothek shii asi ro."},{"book":"1 Khorinthek","chapter":"14","verse":"23","text":"Chiihphado, zab pha charch ò si srane gai nyuakthek yao pha jao arone—thaluii pha bran nane migi arek pho iliing wuii arone ithek è ithek zab shii ibiu ayao ne bey?"},{"book":"1 Khorinthek","chapter":"14","verse":"24","text":"Jishii zab è Hamangkhung-aphuii mua ji yao shii thaluii pha bran nane migi-arekpho è iliing hà wuii shii, ithek nyie yoi pha ji è ithek shii layog rone chua ruii, ithek è nyie zab yoi pha ji shii chua phro,"},{"book":"1 Khorinthek","chapter":"14","verse":"25","text":"airo ug ne nowthek ne fuang hà yie ruii phro, chiih-è ai ne bam srane Hamangkhung-aphuii shii sia ruii phro, “Zai Hamangkhung-aphuii ne ichiih nathek duchoi shii um rone, nuii ruii phro.”"},{"book":"1 Khorinthek","chapter":"14","verse":"26","text":"Hì ne gu miyao pha miyaosiu ji ro, gu ijakthek. Nathek misiasia pha ò si shii, jia shii ibai um, gai shii yua pha um, chiih-è gai yi Hamangkhung-aphuii è mua pha ji um, chiih-è gai yi a-ìd pha nyuakthek è mua yao pha um ro, chiih-è nathek è nyie yao pha ji shii yao phi pha um, zab ne charch shii nong chid."},{"book":"1 Khorinthek","chapter":"14","verse":"27","text":"Hanyiejia è a-ìd pha nyuakthek yao pha rek arone, nyi uom è muna ayao rabo, jia pha iidoh shii jia è yao bo, chiih-è bran jia yi ithek è nyie yao pha ji shii yaophi bo."},{"book":"1 Khorinthek","chapter":"14","verse":"28","text":"Jishii a-ìd pha nyuakthek yao pha ji shii yua pha bran hanyie de oi arone, hanyie è gai nyuakthek yao pho ji ne aro pha rai ne chiih-è awai shii yao ne Hamangkhung-aphuii shii yao bie bo."},{"book":"1 Khorinthek","chapter":"14","verse":"29","text":"Nyi uom yi hanyie è Hamangkhung-aphuii pha mua phi pho ji yao bo, ji pha ishak shii ai è nyie yao pha ji gaithek ne chua bo."},{"book":"1 Khorinthek","chapter":"14","verse":"30","text":"Jishii giak yi maley shii dug ne Hamangkhung-aphuii è muah choi arone, hanyie yao ramuii pha ji ne thung chid."},{"book":"1 Khorinthek","chapter":"14","verse":"31","text":"Nathek zab ne Hamangkhung-aphuii mua yao pha rek bo, jia pha iidoh shii jia rek bo ji-è, zab ne ìd ruii phro chiih-è lububo rek pha mua."},{"book":"1 Khorinthek","chapter":"14","verse":"32","text":"Hamangkhung-aphuii pha mua yao pha lasen jine yao pho iliing shii phriie bo,"},{"book":"1 Khorinthek","chapter":"14","verse":"33","text":"nyieliieshii Hamangkhung-aphuii è gethek shii anuii rabo ne ayang jishii ilab nane liijiing rek bo ne yang ro."},{"book":"1 Khorinthek","chapter":"14","verse":"34","text":"hò-amuiithek ne malethek shii aro pha rai bo. Ithek maley shii ne nyie yao mua pha oi ro, Jewthek pha Iphey shii yao ro, ithek ne dumuii arek mua."},{"book":"1 Khorinthek","chapter":"14","verse":"35","text":"Ithek è nyie thieg yang arone, ithek ne hò hà awaithek gey shii sai bi bo. Hò-amuiithek ne charch maley hà yao pha ji ne biwo ro."},{"book":"1 Khorinthek","chapter":"14","verse":"36","text":"Din ne Hamangkhung-aphuii pha miyaogam ne nathek è thog pha ji è rey mua bey? Din ne hanyie wuii pha ji ne nathek shii wuii bie nebey?"},{"book":"1 Khorinthek","chapter":"14","verse":"37","text":"Hanyie magungde Hamangkhung-aphuii pha muapho dinne Ragung pha lasen um arone, ai ne gu è nathek shii nyie zey pha ji ne Ithong pha muyung rone than chid."},{"book":"1 Khorinthek","chapter":"14","verse":"38","text":"Jishii ai è jithek shii anuii arone aishii anuii ro."},{"book":"1 Khorinthek","chapter":"14","verse":"39","text":"Ji-è chiihphado, gu ijakthek, Hamangkhung-aphuii ro mua yao pha nawaithek lubu shii khriig rek bo, jishii gai nyuakthek yao pha ji shii agak rabo."},{"book":"1 Khorinthek","chapter":"14","verse":"40","text":"Zab pha blia ne wie nane yung pha lumuii ji è rek bo."}]}