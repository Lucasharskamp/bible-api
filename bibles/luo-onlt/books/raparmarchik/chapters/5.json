{"data":[{"book":"Rapar Mar Chik","chapter":"5","verse":"1","text":"Musa noluongo jo-Israel duto ma owachonegi kama:"},{"book":"Rapar Mar Chik","chapter":"5","verse":"2","text":"Jehova Nyasaye ma Nyasachwa notimo kodwa singruok e got Horeb."},{"book":"Rapar Mar Chik","chapter":"5","verse":"3","text":"Singruogni ne Jehova Nyasaye ok otimo gi wuonewa, to notime gi wan wawegi, ma kawuono nika kangima."},{"book":"Rapar Mar Chik","chapter":"5","verse":"4","text":"Jehova Nyasaye nowuoyo kodu wangʼ gi wangʼ gi ei mach ewi godno."},{"book":"Rapar Mar Chik","chapter":"5","verse":"5","text":"(E kindeno ne achungʼ e kindu gi Jehova Nyasaye ka asomoneu wach Jehova Nyasaye, nikech ne uluoro mach kendo ne ok uidho got.)"},{"book":"Rapar Mar Chik","chapter":"5","verse":"6","text":"“An e Jehova Nyasaye ma Nyasachu, mane ogolou piny Misri, ka uwuok e piny mane unie wasumbini."},{"book":"Rapar Mar Chik","chapter":"5","verse":"7","text":"“Kik ubed gi nyiseche mamoko e nyima."},{"book":"Rapar Mar Chik","chapter":"5","verse":"8","text":"Kik ulos nyasaye milamo maket gi kido moro amora, e polo malo kata e piny mwalo kata e bwo pi."},{"book":"Rapar Mar Chik","chapter":"5","verse":"9","text":"Kik ukulrunegi piny; bende kik ulamgi, nimar an Jehova Nyasaye ma Nyasachu, an Nyasaye ma janyiego kendo akumo nyithindo nikech richo mar wuonegi chakre tiengʼ mar adek nyaka mar angʼwen mar jogo mamon koda,"},{"book":"Rapar Mar Chik","chapter":"5","verse":"10","text":"to anyiso hera ni tienge gana gi gana mar jogo mohera kendo morito chikena."},{"book":"Rapar Mar Chik","chapter":"5","verse":"11","text":"Kik uti gi nying Jehova Nyasaye ma Nyasachu e yo ma ok owinjore, nimar Jehova Nyasaye ok nongʼwon ne ngʼato angʼata matiyo gi nyinge e yo marach."},{"book":"Rapar Mar Chik","chapter":"5","verse":"12","text":"Rituru chiengʼ Sabato kendo ukete obed maler, kaka Jehova Nyasaye ma Nyasachu osechikou."},{"book":"Rapar Mar Chik","chapter":"5","verse":"13","text":"Tiuru kuom ndalo auchiel kendo uti tijeu duto,"},{"book":"Rapar Mar Chik","chapter":"5","verse":"14","text":"to chiengʼ mar abiriyo en Sabato ne Jehova Nyasaye ma Nyasachu. Chiengʼno ok unutim tich moro amora, bed ni un kata yawuotu kata nyiu kata jotiju machwo kata mamon, kata rwethu, pundau kata jambu moro amora, kata jodak manie dieru mondo jotiju ma yawuowi kata ma nyiri oyudie thuolo mar yweyo kaka in."},{"book":"Rapar Mar Chik","chapter":"5","verse":"15","text":"Paruru ni ne un wasumbini e piny Misri kendo Jehova Nyasaye ma Nyasachu nogolou kuno gi teko maduongʼ korieyo bade. Kuom mano Jehova Nyasaye ma Nyasachu osechikou mondo urit chiengʼ Sabato."},{"book":"Rapar Mar Chik","chapter":"5","verse":"16","text":"Luor wuonu gi minu mana kaka Jehova Nyasaye ma Nyasachu osechikou, mondo udagi amingʼa kendo mondo udhi maber e piny ma Jehova Nyasaye ma Nyasachu miyou."},{"book":"Rapar Mar Chik","chapter":"5","verse":"17","text":"Kik ineki."},{"book":"Rapar Mar Chik","chapter":"5","verse":"18","text":"Kik iterri."},{"book":"Rapar Mar Chik","chapter":"5","verse":"19","text":"Kik ikwal."},{"book":"Rapar Mar Chik","chapter":"5","verse":"20","text":"Kik ihang wach ne wadu."},{"book":"Rapar Mar Chik","chapter":"5","verse":"21","text":"Kik igomb chi wadu. Kik igomb od wadu kata lope kata jatije ma wuowi kata jatije ma nyako, kata rwadhe, kata pundane kata gire moro amora.”"},{"book":"Rapar Mar Chik","chapter":"5","verse":"22","text":"Magi e chike mane Jehova Nyasaye owachone chokruok gi dwol maduongʼ e got koa e mach, rumbi kod mudho mandiwa kendo ne ok omedo gimoro. Eka ne ondikogi e kite ariyo mopa mi omiyagi."},{"book":"Rapar Mar Chik","chapter":"5","verse":"23","text":"Kane uwinjo dwol kawuok e mudho, to got bende wangʼ gi mach, jotend dhoutu gi jodongu nobiro ira."},{"book":"Rapar Mar Chik","chapter":"5","verse":"24","text":"Kendo nuwachona niya, “Jehova Nyasaye ma Nyasachwa osenyisowa duongʼne kod tekone kendo wasewinjo dwonde koa e mach. Kawuononi koro wasefwenyo ni ngʼato nyalo bedo abeda mangima kata obedo ni Nyasaye owuoyo kode."},{"book":"Rapar Mar Chik","chapter":"5","verse":"25","text":"To koro ere gima omiyo nyaka watho? Mach malichni biro tiekowa kendo wabiro tho ma ok wawinjo dwond Jehova Nyasaye ma Nyasachwa kendo."},{"book":"Rapar Mar Chik","chapter":"5","verse":"26","text":"Nimar ere dhano mosewinjo dwond Jehova Nyasaye mangima kawuoyo koa e mach, kaka wasewinjo to pod wantie."},{"book":"Rapar Mar Chik","chapter":"5","verse":"27","text":"Dhi machiegni mondo iwinji gik moko duto ma Jehova Nyasaye ma Nyasachwa wacho. Eka iwachnwa gik moko duto ma Jehova Nyasaye ma Nyasachwa owachoni, wabiro winjo kendo timo.”"},{"book":"Rapar Mar Chik","chapter":"5","verse":"28","text":"Jehova Nyasaye nowinjou kane uwuoyo koda ka uwacho niya, “Asewinjo gima jogi osewachoni, gik moko duto magiwacho beyo."},{"book":"Rapar Mar Chik","chapter":"5","verse":"29","text":"Yaye, dine ber ka chunygi osiko koluora kendo orito chikena duto mondo omi gidhi maber kaachiel gi nyithindgi nyaka chiengʼ!"},{"book":"Rapar Mar Chik","chapter":"5","verse":"30","text":"“Dhiyo mondo inyisgi gidogi e hema mag-gi."},{"book":"Rapar Mar Chik","chapter":"5","verse":"31","text":"To in dongʼ koda ka mondo amiyi chike gi buche duto manyaka ipuonjgi giriti e piny mamiyogi mondo gidagie.”"},{"book":"Rapar Mar Chik","chapter":"5","verse":"32","text":"Omiyo beduru motangʼ kutimo gik moko duto ma Jehova Nyasaye ma Nyasachu ochikou, ka ok udok korachwich kata koracham."},{"book":"Rapar Mar Chik","chapter":"5","verse":"33","text":"Wuothuru e yore duto ma Jehova Nyasaye ma Nyasachu osechikou mondo ubed mangima kendo ubed gi mwandu mondo omi ngimau omedre e piny ma ubiro kawo."}]}