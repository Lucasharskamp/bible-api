{"data":[{"book":"Jongʼad Bura","chapter":"12","verse":"1","text":"Jo-Efraim nochoko jolweny mage, ma gidhi Zafon kendo giwachone Jeftha niya, “Angʼo ma omiyo ne idhi kedo gi jo-Amon ma ok iluongowa mondo wadhi kodi? Wadhi wangʼo odi ka in e iye.”"},{"book":"Jongʼad Bura","chapter":"12","verse":"2","text":"Jeftha nodwoko niya, An kod joga ne wanie kedo mager gi jo-Amon, ne waluongou to ne utamoru biro resowa e lwetgi."},{"book":"Jongʼad Bura","chapter":"12","verse":"3","text":"Kane aneno ni ok unyal konya, nakawo ngimana e lweta mi angʼado adhi mondo aked gi jo-Amon, kendo Jehova Nyasaye nomiya loch kuomgi. Koro, angʼoma omiyo ubiro kawuono mondo uked koda?"},{"book":"Jongʼad Bura","chapter":"12","verse":"4","text":"Omiyo Jeftha noluongo jo-Gilead duto mi gikedo gi jo-Efraim. Jo-Gilead nonegogi nikech jo-Efraim nosewacho niya, “Un jo-Gilead un mana jonjore mane oa Efraim gi Manase.”"},{"book":"Jongʼad Bura","chapter":"12","verse":"5","text":"Jo-Gilead nomako kuonde miyorogo Jordan mondo jo-Efraim kik ngʼadi. Sa moro amora mane ja-Efraim dwaro ngʼado kanyo to ne okwayo ni yiene okadhi odhi loka cha. To kane okwayo kamano; to ja-Gilead ne penje ka bende en ja-Efraim. To kane odwoko ni ok en ja-Efraim,"},{"book":"Jongʼad Bura","chapter":"12","verse":"6","text":"to negiwachone ni mondo owach ni Shiboleth. To kane ok onyal luongo wachno maber, mi oluonge mana ni Siboleth, to negimake mi ginege e dho wath miyorogo aora Jordan. Jo-Efraim alufu piero angʼwen gariyo nonegi odiechiengno."},{"book":"Jongʼad Bura","chapter":"12","verse":"7","text":"Jeftha notelo ne jo-Israel kuom higni auchiel. Bangʼe Jeftha ma ja-Gilead notho, mi noyike e dalane man Gilead."},{"book":"Jongʼad Bura","chapter":"12","verse":"8","text":"Bangʼ Jeftha, Ibzan ja-Bethlehem notelo ne jo-Israel."},{"book":"Jongʼad Bura","chapter":"12","verse":"9","text":"Ne en-gi yawuowi piero adek kod nyiri piero adek. Nochiwo nyige monywom gi joma oko ma ok anywolane, to ne yawuote nokelonegi mon matindo obedo mondegi koa oko mar anywolane. Ibzan notelo ne Israel kuom higni abiriyo."},{"book":"Jongʼad Bura","chapter":"12","verse":"10","text":"Bangʼe Ibzan notho, kendo noyike Bethlehem."},{"book":"Jongʼad Bura","chapter":"12","verse":"11","text":"Bangʼ Ibzan, Elon ja-Zebulun notelo ne Israel kuom higni apar."},{"book":"Jongʼad Bura","chapter":"12","verse":"12","text":"Eka Elon notho, kendo noyike Aijalon mantiere e piny Zebulun."},{"book":"Jongʼad Bura","chapter":"12","verse":"13","text":"Bangʼ Elon, Abdon wuod Hillel, moa Pirathon, notelo ne Israel."},{"book":"Jongʼad Bura","chapter":"12","verse":"14","text":"Ne en-gi yawuowi piero angʼwen kod nyikwayo ma yawuowi piero adek, mane nigi punde piero abiriyo ma giidho. Notelo ne Israel kuom higni aboro."},{"book":"Jongʼad Bura","chapter":"12","verse":"15","text":"Eka Abdon wuod Hillel notho, kendo noyike Pirathon man Efraim, e piny got mar jo-Amalek."}]}