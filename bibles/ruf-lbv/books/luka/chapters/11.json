{"data":[{"book":"Luka","chapter":"11","verse":"1","text":"Litsuwa limwe Yesu tsakakala hanu hamwe kolomba. Hayamalitse kulomba, imwanang'ina wake yumwe kamlongela, “Imtwatsa, utulangulitse kulomba ka Yohane pfayawalangulitse iwanang'ina wake.”"},{"book":"Luka","chapter":"11","verse":"2","text":"Yesu kawalongela, “Hamlomba, mlonge apfi,"},{"book":"Luka","chapter":"11","verse":"3","text":"Utwing'e ichijo chetu cha chila litsuwa."},{"book":"Luka","chapter":"11","verse":"4","text":"Utuleghusile nzambi tsetu,"},{"book":"Luka","chapter":"11","verse":"5","text":"Kuya Yesu kawalongela iwanang'ina wake, “Tulonge yumwe wenu kaghenda mne ing'anda ya sale yake nechilo ne ukulonga, ‘Sale yangu, nokulomba ungaye ichijo,"},{"book":"Luka","chapter":"11","verse":"6","text":"kwaapfila sale yangu yali mne ghumwanza katsa ukaye yangu, na nene nahela ichijo cha kumwing'a!’"},{"book":"Luka","chapter":"11","verse":"7","text":"Na tulonge sale yako yali mng'anda kokwidika, ‘Leka nibwihile! Libani lihindighwa, nene ne iwanangu tuwasa. Sidaha bae kulamka na kukwing'a ichinu chochose!’"},{"book":"Luka","chapter":"11","verse":"8","text":"Nowalongela hata ka ng'atsolamka bae na kukwing'a ichijo kwaapfila ghweghwe kwa sale yake, hambele katsolamka na kukwing'a chila ichinu ichaubamile kwaapfila ng'awonile bae chinyala kughendelela kumlomba.”"},{"book":"Luka","chapter":"11","verse":"9","text":"“Apfo nowalongela, mlombe namwe mtsakwing'ighwa, mbame namwe mtsopata, mghong'onde libani namwe mtsofughulighwa."},{"book":"Luka","chapter":"11","verse":"10","text":"Kwaapfila imunu wowose iyolomba katsobokela, ne imunu wowose iyobama katsopata, ne imunu wowose iyoghonga libani katsofughulighwa."},{"book":"Luka","chapter":"11","verse":"11","text":"Aba wachi mna mwemwe iyomwing'a imwanaghe inzoka, ka imwanaghe kamlomba isomba?"},{"book":"Luka","chapter":"11","verse":"12","text":"Au ang'amlomba lifinga, katsomwing'a inge?"},{"book":"Luka","chapter":"11","verse":"13","text":"Ka mwemwe imwihile, mwomanya kuweng'a ipfinu pfinonoghile iwanenu, apfi Aba wenu yali kulanga ng'atsoweng'a bae Ghumuhe Mwenzeluka iwanu wala iwomlomba?”"},{"book":"Luka","chapter":"11","verse":"14","text":"Yesu ang'ali yomlapfa ichinyamkela chibubu, na ichinyamkela hayalawile, imunu yula kandusa ukulonga, iwanu wakangawala."},{"book":"Luka","chapter":"11","verse":"15","text":"Lekeni iwanu wangi walonga, “Ambe Belisebuli, imkulu we ipfinyamkela iyo iyomwing'a yeye ngupfu tsa kuwalapfa ipfinyamkela!”"},{"book":"Luka","chapter":"11","verse":"16","text":"Iwanu wangi wabama kumghetsa Yesu, apfo wamlomba Yesu atende chitango kulangusa ka kana ingupfu kulawa kulanga."},{"book":"Luka","chapter":"11","verse":"17","text":"Lekeni Yesu kamanya chawang'ali wakwalangula, apfo kawalongela, “Undewa wowose iwighola wenyegho kwa wenyegho ng'autsakwima bae. Na ing'anda ing'awa na maghomba itsakughwa."},{"book":"Luka","chapter":"11","verse":"18","text":"Ka Setani keghola imwenyegho, apfi undewa wake utsakwimatse? Nolonga pfino kwaapfila mwemwe mwolonga nolapfa ipfinyamkela kwa tsingupfu tsa Belisebuli."},{"book":"Luka","chapter":"11","verse":"19","text":"Ka nene nowalapfa ipfinyamkela kwa ngupfu tsa Belisebuli, apfi iwanu wenu wowalapfa ipfinyamkela kwa ngupfu tsa nani? Iwanu wenu wenyegho watsowahigha mwemwe mtotsa."},{"book":"Luka","chapter":"11","verse":"20","text":"Lekeni ka nolapfa ipfinyamkela kwa ngupfu tse Imulungu, lelo undewa we Imulungu uwatsila."},{"book":"Luka","chapter":"11","verse":"21","text":"“Imunu yane ngupfu hayoikalitsa ing'anda yake kwa mghowa, ipfinu pfake ng'apfisolighwa bae."},{"book":"Luka","chapter":"11","verse":"22","text":"Lekeni imunu yungi yane ngupfu kumbita yeye hatsomghendela na kumuhuma, katsomboka mghowa ghwehuwile na kupfighola ipfinu pfambokile."},{"book":"Luka","chapter":"11","verse":"23","text":"“Imunu wowose ka ng'ali hamwe na nene bae, ayo konibela. Ne imunu wowose yang'onyapfila nene ukukunga, ayo kopwililisa.”"},{"book":"Luka","chapter":"11","verse":"24","text":"“Ichinyamkela hayomlawa imunu, koghenda mne isi isakale kubama hanu ho kubwihila. Ka ng'apatile bae hanu ho kubwihila, kelongela imwenyegho, ‘Nitsakuya keli mne ing'anda yangu yaniilekile.’"},{"book":"Luka","chapter":"11","verse":"25","text":"Apfo kakuya keli na kuipfika ing'anda yake itsengighwa pfinoghile."},{"book":"Luka","chapter":"11","verse":"26","text":"Kuya koghenda kuwasola ipfinyamkela wangi saba wane ngupfu kubita yeye. Nawo wakutsa kukala mghati mwe imunu ayo. Na ughima we imunu ayo wakuwa wiha kubita aho mwanduso.”"},{"book":"Luka","chapter":"11","verse":"27","text":"Yesu hang'ali yolonga ipfinu pfino, ipinga yumwe kulawa mne kingili kamlongela Yesu, “Kabweda ipinga iyakweleke na iyakwong'etse.”"},{"book":"Luka","chapter":"11","verse":"28","text":"Lekeni Yesu kamwidika, “Wabweda ghendo iwanu wala iwoitegheletsa Imbuli ye Imulungu na kuikinda.”"},{"book":"Luka","chapter":"11","verse":"29","text":"Iwanu hawang'ali wakwongetseka, Yesu kaghendelela kulonga, “Aghuno mweleko ghwihile, ghwobama ichitango. Ng'amtsakwing'ighwa bae ichitango chochose, ila ichitango chila cha Yona."},{"book":"Luka","chapter":"11","verse":"30","text":"Kwaapfila ka Yona pfayawile ichitango kwe iwanu wa Ninawi, pfipfila Imwana we Imunu katsakuwa ichitango kwe iwanu wa mweleko ghuno."},{"book":"Luka","chapter":"11","verse":"31","text":"Mne litsuwa lya kuhigha, Malikiya wa Seba katsakwima na kuwahigha iwanu wa mweleko uno, kwaapfila yeye tsakalawa mne isi yake kaghenda kutegheletsa ghamahala gha ihekima ghe Mndewa Selemani, na hano hana mkulu kubita Imndewa Selemani."},{"book":"Luka","chapter":"11","verse":"32","text":"Mne litsuwa lya kuhigha, iwanu wa Ninawi watsakwima na kuwahigha iwanu wa mweleko ghuno, kwaapfila wawo tsawatsileka nzambi tsawo hawamhulike Yona. Nowalongela ghendo, imunu mkulu kubita Yona kabaha!”"},{"book":"Luka","chapter":"11","verse":"33","text":"“Kuduhu imunu iyotuwa ichitasa na kuchipfisa au kuchighubika kwa chiha. Lekeni kochika hanu ha kwikila chitasa, ili iwanu iwakwingila mghati wadahe kwona ghumwanga."},{"book":"Luka","chapter":"11","verse":"34","text":"Tsinenge tsako tsaichitasa cha lukuli lwako. Ka tsinenge tsako tsakona, lukuli lwako lwose lwenela ghumwanga. Lekeni ka ng'atsikona bae, pfipfila lukuli lwako lwose lwenela chisi."},{"book":"Luka","chapter":"11","verse":"35","text":"Walangitse ghumwanga ighuli mlukuli mwako, ghuleke kuwa ichisi."},{"book":"Luka","chapter":"11","verse":"36","text":"Apfo, ka lukuli lwako lwose lwenela ghumwanga, na kuduhu ichisi, lukuli lwose lutsong'ala ghendo ka ichitasa pfachikumwemwesela kwa ghumwanga ghwake.”"},{"book":"Luka","chapter":"11","verse":"37","text":"Yesu hayamalitse kulonga, Mfarisayo yumwe kamlomba Yesu aghende naye ukuja. Apfo Yesu kengila mng'anda, kakala hasi kaja."},{"book":"Luka","chapter":"11","verse":"38","text":"Mfarisayo ayo kakangawala hayamwonile Yesu kakuja bila kuhopfugha ghamoko ghake."},{"book":"Luka","chapter":"11","verse":"39","text":"Kuya Imtwatsa kamlongela, “Mwemwe Mafarisayo mwohopfugha ichikombe ne isahani kwa kunze, lekeni mghati mwenu mmema ukuboka na ukwiha."},{"book":"Luka","chapter":"11","verse":"40","text":"Mwawabotsi! Apfi ayula iyalumbile kunze, si yuyula bae iyalumbile mghati?"},{"book":"Luka","chapter":"11","verse":"41","text":"Lekeni muweng'e wahingwa ipfinu ipfili mghati mwe ipfikombe na tsisahani tsenu, na chila chinu chitsonogha kuna mwemwe."},{"book":"Luka","chapter":"11","verse":"42","text":"“Mtsoghaya mwemwe Mafarisayo! Kwaapfila mwomlapfila Imulungu tsaka tse bwasi ne itsimbogha tsose ka mnapfu ne imitsani ingi, lekeni mwoleka kutenda ghanoghile kwe iwanu na mwoleka kumnoghela Imulungu. Mwobamighwa tanu muwe iwanu we haki na iwomnoghela Imulungu, bila kughaleka agho ghangi."},{"book":"Luka","chapter":"11","verse":"43","text":"“Mtsoghaya mwemwe Mafarisayo! Kwaapfila mwonoghela kukala mne ipfighoda pfili hambele mne tsing'anda tsa ukulombela, na kulamsighwa kusoko."},{"book":"Luka","chapter":"11","verse":"44","text":"Mtsoghoya, kwaapfila mweghala ne tsikabuli ing'atsikonekagha bae, na iwanu wobita mchanya akuno ng'awomanya bae”"},{"book":"Luka","chapter":"11","verse":"45","text":"Mlangulitsi yumwe wa Ghamalaghitso kalonga, “Mlangulitsi, pfulonga pfino pfipfila kwotuligha na twetwe!”"},{"book":"Luka","chapter":"11","verse":"46","text":"Yesu kamwidika, “Pfipfila mwemwe yamlangulitsa Ghamalaghitso mtsoghaya! Kwaapfila mwowatwika iwanu imitsigho mitito ng'ani, nayo ng'aidutika bae. Na mwemwe wenyegho ng'amuikinda bae hata kwa kugholosa chidole chimwe cha pfidole pfenu."},{"book":"Luka","chapter":"11","verse":"47","text":"Mtsoghaya kwaapfila mwowatsengela tsikabuli manabii wala iwakomighwe ne iwabala wenu."},{"book":"Luka","chapter":"11","verse":"48","text":"Mwemwe wenyegho mwotoghola aghala ghawatendile iwabala wenu, tsawawakoma manabii, namwe mwowatsengela tsikabuli tsawo."},{"book":"Luka","chapter":"11","verse":"49","text":"Apfo, Hekima ye Imulungu tsailonga, ‘Nitsowatuma manabii ne iwatumighwa, wangi watsokomighwa na wangi watsowingighwa.’"},{"book":"Luka","chapter":"11","verse":"50","text":"Apfo mweleko ghuno ghutsohighighwa kwa kuwakoma manabii wose kulawa isi hailumbighwe,"},{"book":"Luka","chapter":"11","verse":"51","text":"kulawa kukomighwa kwa Abeli mbaka kukomighwa kwa Sakariya, iyakomighwe mghati mwe hanu he ukulapfila inambiko na hanu henzeluke. Ona, nowalongela lukolo luno lutsohighighwa kwa kuwakoma awo wose!”"},{"book":"Luka","chapter":"11","verse":"52","text":"“Mtsoghoya mwemwe yamlangulitsa Ghamalaghitso! Kwaapfila mpfisa ufughulo wa libani lye ing'anda ya kumanyila. Namwe iwenyegho ng'amwingile bae, na mwowakima iwanu wala iwang'ali wakwingila!”"},{"book":"Luka","chapter":"11","verse":"53","text":"Yesu hayokile hanu hala, Mafarisayo na iwolangulitsa Ghamalaghitso wandusa kumghobola kwa kumghutsa ipfinu pfingi,"},{"book":"Luka","chapter":"11","verse":"54","text":"wabama wamghoghe kwa ichinu chochose chatsolonga."}]}