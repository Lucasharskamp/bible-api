{"data":[{"book":"Hebrews","chapter":"6","verse":"1","text":"Na nan a toxi won lanma won xa siga yare ma Ala xa Mixi Sugandixi xa xaranyi kui. Won xa dangi na masenyi singee ra, won xa so fe tilinxie kui. Na masenyi singee nan ya: wali ɲaaxi bɛɲinfe naxan mixi xaninma yahannama,"},{"book":"Hebrews","chapter":"6","verse":"2","text":"danxaniyafe Ala ma, xunxafe ye xɔɔra, bɛlɛxɛ safe mixie ma, kelife faxɛ ma, nun Ala xa kiiti dɔnxɔɛ."},{"book":"Hebrews","chapter":"6","verse":"3","text":"Xa Ala tin, won xa siga yare ma won ma xaranyi kui."},{"book":"Hebrews","chapter":"6","verse":"4","text":"Mixi naxan bara gɛ Ala xa naiyalanyi tode, naxan bara Ala xa ki nɛmunnɛmun, Ala Xaxili Sɛniyɛnxi bara lu naxan bɛ,"},{"book":"Hebrews","chapter":"6","verse":"5","text":"naxan bara a kolon a Ala xa masenyi fan, naxan bara Ala sɛnbɛ kolon naxan fama rawalide waxati naxan sa fama,"},{"book":"Hebrews","chapter":"6","verse":"6","text":"xa a sa li na mixi mɔɔli bara danxaniya bɛɲin, a mu nɔma tuubide sɔnɔn. A luxi alɔ a man bara Ala xa Di mabanban wuri magalanbuxi ma, a fa a rayaagi ɲama ya xɔri."},{"book":"Hebrews","chapter":"6","verse":"7","text":"Bɔxi naxan bara tunɛ ye sɔtɔ a fanyi ra, a fa sansi ramini a kanyi bɛ, Ala baraka ragoroma nɛ a ma."},{"book":"Hebrews","chapter":"6","verse":"8","text":"Kɔnɔ bɔxi naxan tunbe nun ɲooge tun naminima, na bɔxi mu fan. A gbe mu luxi a xa danka, a raɲɔnyi a fa gan."},{"book":"Hebrews","chapter":"6","verse":"9","text":"Muxu xanuntenyie, hali muxu xa wɔyɛnyi xɔrɔxɔ, muxu bara la a ra wo na kira fanyi nan xɔn, naxan findi kisi kira ra."},{"book":"Hebrews","chapter":"6","verse":"10","text":"Ala tinxin, a mu nɛɛmuma wo xa wali ma. A wo xa xanunteya kolon, wo naxan masenxi wo xa wali kui a xili ra, a nun wo naxan masenxi sɛniyɛntɔɛe bɛ. Han ya wo na na wali nan kui."},{"book":"Hebrews","chapter":"6","verse":"11","text":"Muxu wama nɛ wo xa wo tunnabɛxi na birin kui han a raɲɔnyi, alako wo xa fe sɔtɔ wo wo xaxili tixi naxan na."},{"book":"Hebrews","chapter":"6","verse":"12","text":"Wo naxa wo tunnaxɔnɔ. Wo xa bira danxaniyatɔɛe xa misaali fɔxɔ ra, naxee kɛ sɔtɔma Ala naxan laayidixi e bɛ. E na sɔtɔma e xa danxaniya nun e xa tunnabɛxi nan saabui ra."},{"book":"Hebrews","chapter":"6","verse":"13","text":"Ala to laayidi tongo Iburahima bɛ, a mu nɔ a kalide fe nde ra naxan gbo a bɛ. Na na a ra, a naxa a kali a yɛtɛ ra,"},{"book":"Hebrews","chapter":"6","verse":"14","text":"a falafe ra,"},{"book":"Hebrews","chapter":"6","verse":"15","text":"Iburahima to gɛ mamɛ tide, Ala naxa a xa laayidi rakamali a bɛ."},{"book":"Hebrews","chapter":"6","verse":"16","text":"Adama a kalima fe nde ra naxan gbo a bɛ. Na marakali sɛnbɛ fima nɛ a xa wɔyɛnyi ma, alako mixi naxa nɔ na matandide."},{"book":"Hebrews","chapter":"6","verse":"17","text":"Na nan a toxi, Ala fan naxa a rakali alako mixie, na laayidi tongoxi naxee bɛ, e xa a kolon Ala xa natɛ mu masarama."},{"book":"Hebrews","chapter":"6","verse":"18","text":"Ala naxa na laayidi tongo, a man naxa a rakali, alako won xa nɔ limaniya xungbe sɔtɔde. Wule yo mu na na fe firinyi kui. Won bara fe birin nabolo a xa fe ra, won fa won xaxili ti a ra."},{"book":"Hebrews","chapter":"6","verse":"19","text":"Mixi xaxili tife Ala ra, a luma nɛ alɔ hanga naxan banbanxi ye bun ma. Won fan won xaxili tima Ala ra na ki nɛ naxan na a xa hɔrɔmɔlingira kui dugi gbakuxi xanbi ra,"},{"book":"Hebrews","chapter":"6","verse":"20","text":"Isa soxi dɛnnaxɛ won ya ra, a xa findi won ma sɛrɛxɛdubɛ kuntigi ra abadan, alɔ Melekisedeki."}]}