{"data":[{"book":"Marek","chapter":"3","verse":"1","text":"Když opět přišel Ježíš do synagogy, spatřil tam člověka, který měl bezvládnou ruku. Protože byla právě sobota,"},{"book":"Marek","chapter":"3","verse":"2","text":"Ježíšovi nepřátelé napjatě sledovali, co učiní. Jestliže ho uzdraví, bude to vítaná příležitost, jak jej obžalovat z rušení předepsaného svátečního klidu."},{"book":"Marek","chapter":"3","verse":"3","text":"A opravdu, Ježíš vyzval postiženého, aby předstoupil před celé shromáždění,"},{"book":"Marek","chapter":"3","verse":"4","text":"a pak položil ostatním otázku: „Co se smí v sobotu? Mohou se konat dobré skutky, nebo se má páchat zlo? Je možné zachránit život, nebo jej zničit?“ Na tyto otázky se nikdo neodvážil odpovědět."},{"book":"Marek","chapter":"3","verse":"5","text":"Jejich mlčení Ježíše naplnilo spravedlivým hněvem, jejich lhostejnost k lidskému utrpení ho roztrpčila. Přeměřil si je přísným pohledem a potom se obrátil k postiženému. „Natáhni tu ruku!“ řekl mu. On to učinil, a ejhle – ruka byla zdravá."},{"book":"Marek","chapter":"3","verse":"6","text":"Farizejové opustili synagogu a šli se domlouvat s přívrženci krále Heroda na tom, jak Ježíše odstranit."},{"book":"Marek","chapter":"3","verse":"7","text":"Ježíš se opět se svými učedníky uchýlil k jezeru. Znovu jej následovaly zástupy lidí z celé Galileje, Judska,"},{"book":"Marek","chapter":"3","verse":"8","text":"Jeruzaléma, Idumeje a Zajordání, ba dokonce přišli i lidé z okolních pohanských měst Týru a Sidónu. Široko daleko se roznesly zprávy o jeho zázracích a velmi mnoho lidí se o nich chtělo přesvědčit na vlastní oči."},{"book":"Marek","chapter":"3","verse":"9","text":"Ježíš požádal své učedníky, aby pro něj měli připravenu loďku, na kterou by se mohl uchýlit, kdyby ho dav příliš tísnil."},{"book":"Marek","chapter":"3","verse":"10","text":"Mnoho nemocných už totiž uzdravil a další se k němu přímo vrhali, jen aby se ho mohli dotknout."},{"book":"Marek","chapter":"3","verse":"11","text":"A když ho spatřili ti, kdo byli posedlí démonem, padali před ním na zem a křičeli: „Ty jsi Boží Syn!“"},{"book":"Marek","chapter":"3","verse":"12","text":"On je však rázně umlčoval, protože nestál o jejich svědectví."},{"book":"Marek","chapter":"3","verse":"13","text":"Potom k sobě zavolal ty, které si vybral pro zvláštní svědecké poslání, a vystoupil s nimi na horu."},{"book":"Marek","chapter":"3","verse":"14","text":"Z nich pak ustanovil dvanáct, kteří ho měli všude doprovázet a které bude posílat samostatně kázat"},{"book":"Marek","chapter":"3","verse":"15","text":"a uzdravovat."},{"book":"Marek","chapter":"3","verse":"16","text":"Byli to: Šimon, kterému přidal jméno Petr,"},{"book":"Marek","chapter":"3","verse":"17","text":"Jakub a Jan – synové Zebedeovi, kterým někdy říkával „synové hromu“,"},{"book":"Marek","chapter":"3","verse":"18","text":"Ondřej, Filip, Bartoloměj, Matouš, Tomáš, Jakub Alfeův, Tadeáš, Šimon Kenaanský a"},{"book":"Marek","chapter":"3","verse":"19","text":"Jidáš Iškariotský, který ho později zradil."},{"book":"Marek","chapter":"3","verse":"20","text":"Když se Ježíš vrátil domů, lidé se k němu začali znovu scházet a brzy jich bylo tolik, že se ani neměl kde najíst."},{"book":"Marek","chapter":"3","verse":"21","text":"Jeho příbuzní uslyšeli, co se děje, a tak se vypravili za ním, aby ho přinutili k návratu domů; domnívali se, že ztratil zdravý rozum."},{"book":"Marek","chapter":"3","verse":"22","text":"Židovští náboženští učitelé, kteří přišli z Jeruzaléma, dokonce tvrdili, že Ježíš je posedlý Belzebubem, králem všech démonů. Jen proto prý ho ďáblové poslouchají, když je vyhání."},{"book":"Marek","chapter":"3","verse":"23","text":"Ježíš je pozval k sobě a vyvracel tyto pomluvy. Aby mu všichni rozuměli, použil příklad: „Jak může satan vyhnat satana?"},{"book":"Marek","chapter":"3","verse":"24","text":"Království, které je vnitřně rozdělené, se musí zhroutit."},{"book":"Marek","chapter":"3","verse":"25","text":"Také rodina, kde je svár a nejednota, se nakonec rozpadne."},{"book":"Marek","chapter":"3","verse":"26","text":"A jestliže satan bojuje sám proti sobě, jak může něco dokázat? Nutně musí přijít jeho konec."},{"book":"Marek","chapter":"3","verse":"27","text":"Chce-li někdo vniknout do domu siláka a zmocnit se jeho věcí, musí ho nejprve spoutat. Tak i démony může vyhánět jen ten, kdo přemohl satana."},{"book":"Marek","chapter":"3","verse":"28","text":"Ujišťuji vás o jednom: všechno může být lidem odpuštěno, i když se v nevědomosti Bohu rouhají a hrubě ho urážejí slovy i skutky."},{"book":"Marek","chapter":"3","verse":"29","text":"Když ovšem někdo v zatvrzelosti odmítá Boží zách-rannou moc a přitom ví, co odmítá, takový člověk se rouhá Du-chu svatému. A to je hřích, který nemůže být odpuštěn.“"},{"book":"Marek","chapter":"3","verse":"30","text":"To jim Ježíš řekl proto, že jeho činy úmyslně připisovali satanově moci, místo aby přiznali, že uzdravuje mocí Ducha svatého."},{"book":"Marek","chapter":"3","verse":"31","text":"Tehdy přišli k přeplněnému stavení, kde Ježíš učil, také jeho bratři s matkou a vzkázali mu, že s ním potřebují mluvit."},{"book":"Marek","chapter":"3","verse":"32","text":"Sedělo kolem něj plno lidí, když mu kdosi oznámil: „Tvoje matka a tvoji bratři jsou venku a hledají tě.“"},{"book":"Marek","chapter":"3","verse":"33","text":"Ježíš věděl, s jakým záměrem rodina přichází, a proto řekl: „Kdo je má matka? A kdo jsou moji bratři?“"},{"book":"Marek","chapter":"3","verse":"34","text":"Rozhlédl se po těch, kteří mu dychtivě naslouchali, a řekl: „Hle, tady je má matka a tady jsou moji bratři."},{"book":"Marek","chapter":"3","verse":"35","text":"Každý, kdo jedná podle Boží vůle, je můj bratr, moje sestra i moje matka.“"}]}