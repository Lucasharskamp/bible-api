{"data":[{"book":"Xɔrɔyana","chapter":"34","verse":"1","text":"Alatala yi a fala Musa xa, a naxa, “Gɛmɛ walaxa firin masoli alo a singene, i naxanye yibɔxi. N falane sɛbɛma e ma nɛn naxanye yi bonne ma."},{"book":"Xɔrɔyana","chapter":"34","verse":"2","text":"I xa i yitɔn xɔtɔnni. I te Sinayi geyaan fari. I fa n nalan mɛnni geyaan xuntagi."},{"book":"Xɔrɔyana","chapter":"34","verse":"3","text":"Muxu yo nama bira i fɔxɔ ra. Muxu yo nama lu geyaan mumɛɛn fari. Hali xuruse kurune nama dangu geyaan san bun.”"},{"book":"Xɔrɔyana","chapter":"34","verse":"4","text":"Musa yi gɛmɛ walaxa firin masoli alo a singene, a kurun tɛ Sinayi geyaan fari, alo Alatala a yamari kii naxan yi. Gɛmɛ walaxa firinne yi suxi a yii."},{"book":"Xɔrɔyana","chapter":"34","verse":"5","text":"Alatala yi godo kunda yiyani, a ti mɛnni a fɛma, a yi a xinla fala, Alatala."},{"book":"Xɔrɔyana","chapter":"34","verse":"6","text":"A yi dangu Musa yɛtagi, a naxa, “Alatala! Alatala! Ala naxan kininkinin, a mɔn diɲa. A mi xɔlɔn xulɛn, a hinanna nun a tinxinna gbo."},{"book":"Xɔrɔyana","chapter":"34","verse":"7","text":"A hinanma nɛn han mayixɛtɛ wuli keden, a diɲa hakɛn nun matandin nun yulubin ma. Koni, a mi yulubi kanna yatɛma tinxinden na mumɛ! A fafane hakɛn saranma nɛn e diine ra han mayixɛtɛ saxan hanma naanin.”"},{"book":"Xɔrɔyana","chapter":"34","verse":"8","text":"Musa yi a xinbi sin bɔxɔni mafurɛn! A Ala batu."},{"book":"Xɔrɔyana","chapter":"34","verse":"9","text":"A yi a fala, a naxa, “Marigina, xa n bata i kɛnɛn, en birin xa siga. Hali yama murutɛxin na a ra, i xa nxu mafelu nxɔ hakɛne nun yulubine ra, i nxu findi i gbeen na.”"},{"book":"Xɔrɔyana","chapter":"34","verse":"10","text":"Alatala yi a yabi, a naxa, “N layirin xidima nɛn en tagi. N kabanakone ligama nɛn Isirayila yamaan birin yɛɛ xɔri naxanye munma liga yamana yo yi dunuɲa yi. Siyaan naxanye birin i rabilinxi, ne n ma kabanako wanla toma nɛn n naxan ligama ɛ xa.”"},{"book":"Xɔrɔyana","chapter":"34","verse":"11","text":"“N na i yamarima naxan ma to, i xa na suxu. N Amorine nun Kanan kaane nun Xitine nun Perisine nun Xiwine nun Yebusune kedima nɛn i yɛɛ ra."},{"book":"Xɔrɔyana","chapter":"34","verse":"12","text":"Ɛ soma yamanan naxan yi, ɛ nun mɛn kaane nama layiri yo xidi alogo e nama ɛ raso tantanni."},{"book":"Xɔrɔyana","chapter":"34","verse":"13","text":"Ɛ xa e saraxa gandene nun e kide gɛmɛne birin kala. Ɛ yi e Asera kide gbindonne sɛgɛ, ɛ yi e suxurene birin gan.”"},{"book":"Xɔrɔyana","chapter":"34","verse":"14","text":"Ɛ nama ala gbɛtɛ batu, amasɔtɔ Alatala xɔxɔlɔn, a xili nɛn “Ala xɔxɔlɔnxina.”"},{"book":"Xɔrɔyana","chapter":"34","verse":"15","text":"Ɛ nun yamanani ito muxune nama layiri yo xidi, alogo e nɛma e yɛtɛ xɔsima e alane fɛma, e saraxane ba e xa, e nama ɛ xili. Ɛ nama e saraxane don."},{"book":"Xɔrɔyana","chapter":"34","verse":"16","text":"Ɛ nama e dii tɛmɛne tongo ɛ dii xɛmɛne xa e ɲaxanle ra, alogo e dii tɛmɛne nɛma e yɛtɛ raxɔsima e alane fɛma, e nama ɛ diine maxaran e yi bira e fɔxɔ ra."},{"book":"Xɔrɔyana","chapter":"34","verse":"17","text":"I nama suxurene rafala wure raxulunxin na."},{"book":"Xɔrɔyana","chapter":"34","verse":"18","text":"I xa Buru Tetaren Sanla raba. Xii solofere bun ma, i xa buru ratetaren don alo n ni i yamari kii naxan yi. Ito liga a waxatini Abiba kiken na, amasɔtɔ i minixi Misiran yi na kiken nan na."},{"book":"Xɔrɔyana","chapter":"34","verse":"19","text":"N gbeen nan dii singene birin na e nun xuruseene dii xɛmɛ singene birin, yɛxɛɛne nun siine nun ɲingene."},{"book":"Xɔrɔyana","chapter":"34","verse":"20","text":"Xa sofali dii xɛmɛ singen na a ra, i xa a xunba yɛxɛɛ diin na hanma sii diina. Koni, xa i mi a xunba, i xa a kɔɛɛn gira, i yi a faxa. I mɔn xa i ya dii xɛmɛ singene birin xunba. Muxu yo nama fa n yɛtagi n kise mi a yii."},{"book":"Xɔrɔyana","chapter":"34","verse":"21","text":"I walima nɛn xii sennin, i yi i matabu xii soloferede lɔxɔni. I xa i matabu, hali xɛɛ bi waxatin nun se xaba waxatini."},{"book":"Xɔrɔyana","chapter":"34","verse":"22","text":"I xa Xunsagine Sanla raba, i na se xaban fɔlɔ waxatin naxan yi. I xa Se Xaba Dɔnxɛn sanla raba ɲɛɛ raɲanni."},{"book":"Xɔrɔyana","chapter":"34","verse":"23","text":"Yamaan birin xa fa Marigina Alatala yɛtagi dɔxɔ saxan ɲɛɛn bun ma, Isirayilaa Ala."},{"book":"Xɔrɔyana","chapter":"34","verse":"24","text":"Amasɔtɔ n siyane kedima nɛn i yɛɛ ra, n yi i ya bɔxɔn nagbo ayi alogo muxu yo nama i ya yamanan yɛngɛ, i nɛma sigɛ Alatala i ya Ala yɛtagi waxatin naxan yi, han dɔxɔ saxan ɲɛɛn bun ma."},{"book":"Xɔrɔyana","chapter":"34","verse":"25","text":"I nama buru ratexin sa saraxa yo fari i naxan bama n xa. I mɔn nama Halagi Tiin Dangu Lɔxɔn Sanla saraxan namara han xɔtɔnni."},{"book":"Xɔrɔyana","chapter":"34","verse":"26","text":"I xa fa i ya xɛɛn bogise singe faɲine ra Alatalaa banxini, i ya Ala."},{"book":"Xɔrɔyana","chapter":"34","verse":"27","text":"Alatala yi a fala Musa xa, a naxa, “Falani itoe sɛbɛ, amasɔtɔ n layirin xidima en tagi falani itoe nan xɔn e nun Isirayila kaane.”"},{"book":"Xɔrɔyana","chapter":"34","verse":"28","text":"Musa yi lu Alatala fɛma soge tonge naanin nun kɔɛ tonge naanin. A mi donse don, a mi ige min. Alatala yi layirin falane sɛbɛ walaxane ma, Yamari Fu."},{"book":"Xɔrɔyana","chapter":"34","verse":"29","text":"Musa to godo Sinayi geyaan fari, Layirin Sereya walaxa firinne suxi a yii, a mi yi a kolon xa a yɛtagin mayilenma, amasɔtɔ a bata yi falan ti Ala xa."},{"book":"Xɔrɔyana","chapter":"34","verse":"30","text":"Haruna nun Isirayila kaane birin yi Musa toma, a yɛtagin yi mayilenma. E yi gaxu e masoɛ a ra."},{"book":"Xɔrɔyana","chapter":"34","verse":"31","text":"Musa yi e xili. Nanara, Haruna nun yamaan kuntigine birin yi fa a fɛma, a falan ti e xa."},{"book":"Xɔrɔyana","chapter":"34","verse":"32","text":"Na xanbi ra, Isirayila kaane birin yi e maso Musa ra, a yamarine birin so e yii Alatala naxanye fixi a ma Sinayi geyaan fari."},{"book":"Xɔrɔyana","chapter":"34","verse":"33","text":"Musa to yelin falan tiyɛ e xa, a yi dugi yalanxin so a yɛtagin xun na."},{"book":"Xɔrɔyana","chapter":"34","verse":"34","text":"Musa nɛma yi fɛ Alatala yɛtagi falatideni a xa, a yi dugin bama nɛn han a yi mini. A to yi minima, a yi a falama nɛn Isirayila kaane xa naxan yi yamarixi."},{"book":"Xɔrɔyana","chapter":"34","verse":"35","text":"Isirayila kaane yi a toma a a yɛtagin mayilenma. Musa yi dugi yalanxin sama nɛn a yɛtagin ma han a yi so falatideni Ala xa."}]}