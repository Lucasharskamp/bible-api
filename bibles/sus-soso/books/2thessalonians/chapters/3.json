{"data":[{"book":"2 Thessalonians","chapter":"3","verse":"1","text":"N ngaxakerenyie, a dɔnxɔɛ ra, wo Ala maxandi muxu bɛ alako Marigi xa masenyi xa yensen yɛ mafuren na, a man xa binya yire birin alɔ a binyaxi wo xɔnyi ki naxɛ."},{"book":"2 Thessalonians","chapter":"3","verse":"2","text":"Wo Ala maxandi muxu man xa ba mixi kobie nun mixi ɲaaxie bɛlɛxɛ, barima mixi birin xa mu danxaniyaxi."},{"book":"2 Thessalonians","chapter":"3","verse":"3","text":"Kɔnɔ Ala na a xui xanbi ra. A sɛnbɛ fima nɛ wo ma, a wo ratanga Sentanɛ ma."},{"book":"2 Thessalonians","chapter":"3","verse":"4","text":"Muxu laxi a ra Marigi saabui ra, a muxu yaamari naxee fixi wo ma, wo e rabatuma nɛ alɔ wo ɲan na rabafe ki naxɛ."},{"book":"2 Thessalonians","chapter":"3","verse":"5","text":"Marigi xa wo sondonyie xun ti kira fanyi xɔn alako wo xa Ala xanu, wo man xa wo tunnabɛxi alɔ Ala xa Mixi Sugandixi a rabaxi ki naxɛ."},{"book":"2 Thessalonians","chapter":"3","verse":"6","text":"N ngaxakerenyie, muxu bara wo yamari won Marigi Isa Ala xa Mixi Sugandixi xili ra wo xa wo makuya danxaniyatɔɛe ra naxee findixi tunnaxɔnɛe ra. Na kui, e mu ɲɛrɛfe muxu xa masenyi ma muxu fa naxan na wo xɔn."},{"book":"2 Thessalonians","chapter":"3","verse":"7","text":"Wo a kolon yati wo lanma wo xa muxu fɔxi raba ki naxɛ. Muxu to nu na wo ya ma muxu mu findi tunnaxɔnɛe xa ra,"},{"book":"2 Thessalonians","chapter":"3","verse":"8","text":"muxu man mu mixi yo xa bande don a fa lu muxu mu a sare fi. Muxu wakili nɛ kɔɛ nun yanyi ra, alako muxu xa fe naxa findi kote ra wo sese bɛ."},{"book":"2 Thessalonians","chapter":"3","verse":"9","text":"Muxu nu nɔma muxu xa kɔntɔfili sade wo ya i, kɔnɔ muxu mu tin na ra alako muxu xa findi misaali ra wo bɛ, wo fan xa muxu fɔxi raba."},{"book":"2 Thessalonians","chapter":"3","verse":"10","text":"Muxu nu na wo ya ma tɛmui naxɛ, muxu yi yaamari nan fi wo ma: «Naxan yo mu tinma walide, hali wo mu na kanyi ki bande.»"},{"book":"2 Thessalonians","chapter":"3","verse":"11","text":"Muxu bara a mɛ a mixi ndee wo ya ma e bara e yɛtɛ findi tunnaxɔnɛe ra. E mu wali yo suxuma bafe naafixiya ra."},{"book":"2 Thessalonians","chapter":"3","verse":"12","text":"Muxu bara na mixie yamari, muxu e rasi Ala xa Mixi Sugandixi won Marigi Isa xili ra, e xa wali bɔɲɛsa kui alako e xa nɔ e yɛtɛ balode."},{"book":"2 Thessalonians","chapter":"3","verse":"13","text":"N ngaxakerenyie, wo naxa tagan fe fanyi rabafe ma."},{"book":"2 Thessalonians","chapter":"3","verse":"14","text":"Wo a mato a fanyi ra, xa mixi nde mu tin muxu xa masenyi danxunde muxu naxan sɛbɛxi yi bataaxɛ kui, dɛfanyi naxa lu wo nun na kanyi tagi alako a xa yaagi."},{"book":"2 Thessalonians","chapter":"3","verse":"15","text":"Wo naxa a findi wo yaxui ra de, kɔnɔ wo xa a rasi alɔ wo ngaxakerenyi."},{"book":"2 Thessalonians","chapter":"3","verse":"16","text":"N bara Marigi maxandi naxan findixi bɔɲɛsa kanyi ra, a tan yɛtɛ yati xa bɔɲɛsa fi wo ma tɛmui birin nun a mɔɔli birin na. Marigi xa lu wo birin sɛɛti ma."},{"book":"2 Thessalonians","chapter":"3","verse":"17","text":"N tan Pɔlu nan yi xɛɛbui sɛbɛfe n yɛtɛ bɛlɛxɛ ra. N ma bataaxɛ birin matɔnxumaxi yi ki nɛ. N bɛlɛxɛ fɔxi nan ya."},{"book":"2 Thessalonians","chapter":"3","verse":"18","text":"Won Marigi Isa, Ala xa Mixi Sugandixi, a xa hinnɛ xa lu wo birin bɛ."}]}