{"data":[{"book":"Sams-Zgame","chapter":"66","verse":"1","text":"Maka ama mopafima nemaniza vahe'mota, ranke huta zagamera huta Anumzamofona agi'a ahentesga hiho!"},{"book":"Sams-Zgame","chapter":"66","verse":"2","text":"Anumzana Agri agimofo hihamu hanave'agura zagamera huta agi'a ahentesga hiho. Zgame huta Agri hihamu masazama'agura erinte ama hiho!"},{"book":"Sams-Zgame","chapter":"66","verse":"3","text":"Anumzamofonkura, kavukva zamo'a knare zantfa huno mareri agatere'ne hiho. Ha' vahekamo'za Kagri hihamu hankavegura koro hu'za zamavufaga eri anaki'za Kagritega neaze."},{"book":"Sams-Zgame","chapter":"66","verse":"4","text":"Maka ama mopafima me'nea zantamimo'za monora hunegante'za, zagamera hu'za kagia ahentsga hugahaze. Zgamera hu'za rankagia ahentesga hugahaze."},{"book":"Sams-Zgame","chapter":"66","verse":"5","text":"Eta tagri Anumzamo'ma hu'nea zana eme keho. Agra knarezantfa huno mareri agatere'nea avu'avaza, maka vahe'mofontera eri fore hu'ne."},{"book":"Sams-Zgame","chapter":"66","verse":"6","text":"Hagerina eripapa hugantigama huno kana erifore hige'za, Agri vahe'mo'za hagege mopafi rugitagi'za kantukaziga vu'naze. Hanki Agriku musena hanune."},{"book":"Sams-Zgame","chapter":"66","verse":"7","text":"Agra kinia mani'neno tusi'a hihamu'areti kegava huvava hugahie. Agra kokankoka vahera maka kna avua anteno nezmageanki, ke ontahi vahe'mo'za hara reonteho."},{"book":"Sams-Zgame","chapter":"66","verse":"8","text":"Maka ama mopafi vahe'mota Anumzamofona husga hunteho. Ranke huta agia ahentesga nehinke'za vahe'mo'za antahiho."},{"book":"Sams-Zgame","chapter":"66","verse":"9","text":"Tagrama fri'zankura kegava huneranteno, tatregeta regaririta trakara nosune."},{"book":"Sams-Zgame","chapter":"66","verse":"10","text":"Anumzantimoka rerahenka knazana neraminka, silvama tevefi kreno eri agru hiaza hunka tazeri agru hane."},{"book":"Sams-Zgame","chapter":"66","verse":"11","text":"Kagra kuko atrenka tazeritenka, tagumpina tusi'a knaza eri kofirantane."},{"book":"Sams-Zgame","chapter":"66","verse":"12","text":"Ana nehunka tatrankeno tasenia refrage mafrage hu'za karisia eri'za vano hu'naze. Tevefine timpinena ufre'nonanagi, ete Kagra tavrenka anketa maka'zama ampore'nea mopafi one."},{"book":"Sams-Zgame","chapter":"66","verse":"13","text":"Nagra tevefi kre fanane hu ofa mono nonka'afi eme hugantegahue. Nagrama huvempama hu'noa zantera ofa hugahue."},{"book":"Sams-Zgame","chapter":"66","verse":"14","text":"Nagra ra hazenkefi mani'nena, huvempa hu'noe."},{"book":"Sams-Zgame","chapter":"66","verse":"15","text":"E'ina agafare tevefima kre fanene hu ofa Kagritega hugahue. Nagra so'ema hu'nenia agonknaza ohari ve sipisipi afu kresramna vanugeno knare mna nevina, Nagra ve bulimakao afu'ene meme afu'enena Kagritega kresrama vanugeno, knare mna marerigahie."},{"book":"Sams-Zgame","chapter":"66","verse":"16","text":"Anumzamofoma koro'ma hunentaza vahe'mota, eta eme nentahinke'na Anumzamo'ma hunante'nea zana tamasmi'neno."},{"book":"Sams-Zgame","chapter":"66","verse":"17","text":"Nazama hinogura Agritega krafa nehu'na, nanekema hufina agi'a erisga huvava nehue."},{"book":"Sams-Zgame","chapter":"66","verse":"18","text":"Nagrama kumini'ama huama'ma osuresina, Ra Anumzamo'a nunamunkeni'a ontahisine."},{"book":"Sams-Zgame","chapter":"66","verse":"19","text":"Hianagi Anumzamo'a nunamuni'a nentahie. Nunamunkeni'a agesa anteno nentahie."},{"book":"Sams-Zgame","chapter":"66","verse":"20","text":"Anumzamo'a ra agi erisie. Agra nunamuni'a antahi amnea nosuno vaga ore avesizama'a nagritetira eri notre."}]}