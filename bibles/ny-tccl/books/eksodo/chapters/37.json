{"data":[{"book":"Eksodo","chapter":"37","verse":"1","text":"Bezaleli anapanga Bokosi la Chipangano lamatabwa amtengo wa mkesha. Kutalika kwake kunali masentimita 114, mulifupi mwake munali masentimita 69, msinkhu wake masentimita 69."},{"book":"Eksodo","chapter":"37","verse":"2","text":"Iye analikuta bokosilo ndi golide wabwino kwambiri mʼkati mwake ndi kunja komwe. Anapanganso mkombero wagolide kuzungulira bokosilo."},{"book":"Eksodo","chapter":"37","verse":"3","text":"Iye anapanga mphete zinayi zagolide ndi kuzimangirira ku miyendo yake inayi ija, mbali ina ziwiri ndi mbali inanso ziwiri."},{"book":"Eksodo","chapter":"37","verse":"4","text":"Kenaka anapanga mizati yamtengo wa mkesha ndi kuzikuta ndi golide."},{"book":"Eksodo","chapter":"37","verse":"5","text":"Ndipo analowetsa nsichizo mʼmphete zija za mbali zonse ziwiri za bokosilo kuti azinyamulira."},{"book":"Eksodo","chapter":"37","verse":"6","text":"Iye anapanga chivundikiro cha bokosilo cha golide wabwino kwambiri, kutalika kwake masentimita 114, mulifupi mwake masentimita 69."},{"book":"Eksodo","chapter":"37","verse":"7","text":"Ndipo anapanga Akerubi awiri agolide osula ndi nyundo ndi kuwayika mbali ziwiri za chivundikirocho."},{"book":"Eksodo","chapter":"37","verse":"8","text":"Iye anapanga kerubi mmodzi mbali ina ndi wina mbali inayo. Akerubiwa anawapangira limodzi ndi chivundikirocho mʼmapeto mwa mbali ziwirizo."},{"book":"Eksodo","chapter":"37","verse":"9","text":"Mapiko a Akerubiwo anatambasukira pamwamba pa chivundikiro cha bokosilo kuti achiphimbe. Akerubiwo anakhala choyangʼanana, aliyense kuyangʼana chivundikirocho."},{"book":"Eksodo","chapter":"37","verse":"10","text":"Iwo anapanga tebulo la matabwa amtengo wa mkesha, mulitali mwake masentimita 91, mulifupi mwake masentimita 46, msinkhu wake masentimita 69."},{"book":"Eksodo","chapter":"37","verse":"11","text":"Kenaka analikuta ndi golide wabwino kwambiri, ndipo anapanga mkombero wagolide mʼmbali mwake."},{"book":"Eksodo","chapter":"37","verse":"12","text":"Iwo anapanga feremu yozungulira tebulo, mulifupi mwake ngati chikhatho cha dzanja, ndipo anayika mkombero wagolide kuzungulira feremuyo."},{"book":"Eksodo","chapter":"37","verse":"13","text":"Iwo anapanga mphete zinayi zagolide ndipo anazilumikiza ku ngodya zake zinayi, kumene kunali miyendo yake inayi."},{"book":"Eksodo","chapter":"37","verse":"14","text":"Mphetezo anaziyika kufupi ndi feremu kuti azikolowekamo nsichi zonyamulira tebuloyo."},{"book":"Eksodo","chapter":"37","verse":"15","text":"Anapanga nsichi zamtengo wa mkesha ndi kuzikuta ndi golide kuti azinyamulira tebulolo."},{"book":"Eksodo","chapter":"37","verse":"16","text":"Ndipo anapanga ziwiya za pa tebulolo zagolide wabwino, mbale ndi zipande, mitsuko ndi mabeseni zogwiritsa ntchito popereka nsembe za chakumwa."},{"book":"Eksodo","chapter":"37","verse":"17","text":"Iwo anapanga choyikapo nyale chagolide wabwino kwambiri. Tsinde lake ndi mphanda zake zinasulidwa ndi nyundo. Zikho zake zokhala ndi mphukira ndi maluwa ake zinapangidwa kumodzi."},{"book":"Eksodo","chapter":"37","verse":"18","text":"Mʼmbali mwake munali mphanda zisanu ndi imodzi, zitatu mbali iliyonse."},{"book":"Eksodo","chapter":"37","verse":"19","text":"Zikho zitatu zokhala ngati za maluwa amtowo, mphukira ndi duwa zinali pa mphanda yoyamba. Pa mphanda yachiwiri panalinso zikho zitatu zokhala ngati za maluwa amtowo, mphukira ndi duwa. Ndipo mphanda zonse zisanu ndi imodzi zinali chimodzimodzi ndipo zinatuluka mʼchoyikapo nyalecho."},{"book":"Eksodo","chapter":"37","verse":"20","text":"Pa choyikapo nyalecho panali zikho zinayi zokhala ngati maluwa amtowo, mphukira ndi maluwa ake."},{"book":"Eksodo","chapter":"37","verse":"21","text":"Mphukira yoyamba inali mʼmunsi mwa nthambi ziwiri zoyamba za pa choyikapo nyale. Mphukira yachiwiri inali mʼmunsi mwa nthambi ziwiri zinazo. Mphukira yachitatu inali mʼmunsi mwa nthambi zina ziwirinso. Zonse pamodzi zinali nthambi zisanu ndi imodzi"},{"book":"Eksodo","chapter":"37","verse":"22","text":"Mphukira ndi nthambi zonse zinasulidwa kumodzi ndi choyikapo nyalecho ndi golide wabwino kwambiri."},{"book":"Eksodo","chapter":"37","verse":"23","text":"Iwo anapanga nyale zisanu ndi ziwiri, mbaniro ndi zowolera phulusa, zonse zinali zagolide wabwino kwambiri."},{"book":"Eksodo","chapter":"37","verse":"24","text":"Iwo anapanga choyikapo nyale ndi zipangizo zake zonse zagolide wabwino kwambiri wolemera makilogalamu 34."},{"book":"Eksodo","chapter":"37","verse":"25","text":"Iwo anapanga guwa lamatabwa amtengo wa mkesha lofukizirapo lubani. Linali lofanana mbali zonse, mulitali masentimita 46, mulifupi masentimita 46, ndipo msinkhu masentimita 91, ndipo nyanga zake zinapangidwa kumodzi ndi guwalo."},{"book":"Eksodo","chapter":"37","verse":"26","text":"Iwo anakuta guwa lonse ndi golide wabwino kwambiri, pamwamba pake, mbali zonse ndi nyanga zake, ndipo anapanga mkombero wagolide kuzungulira guwalo."},{"book":"Eksodo","chapter":"37","verse":"27","text":"Anapanga mphete ziwiri pansi pa mkomberowo ndi kulumikiza ku mbali zonse ziwiri kuti apisemo nsichi zonyamulira."},{"book":"Eksodo","chapter":"37","verse":"28","text":"Anapanga mizati yamtengo wa mkesha ndipo anayikuta ndi golide."},{"book":"Eksodo","chapter":"37","verse":"29","text":"Iwo anapanganso mafuta opatulika odzozera ndi zofukiza za fungo lokoma kwambiri. Iyi inali ntchito ya mʼmisiri waluso lopanga zonunkhiritsa."}]}