{"data":[{"book":"Ghamatendo","chapter":"8","verse":"1","text":"Naye Sauli tsakona pfinogha kukomighwa kwa Stefani."},{"book":"Ghamatendo","chapter":"8","verse":"2","text":"Iwanu iwomnoghela Imulungu wamtsika Stefani, kuya wamlilila ng'ani."},{"book":"Ghamatendo","chapter":"8","verse":"3","text":"Lekeni Sauli kandusa kuwadununza iwanu iwamtoghole Yesu. Kengila chila ing'anda, kawalapfa kunze iwanu iwamtoghole Yesu iwamale ne iwapinga, kaweka mwigheletsa."},{"book":"Ghamatendo","chapter":"8","verse":"4","text":"Awala iwapwililike, tsawapeta Imbuli Inoghile chila hanu hawaghendile."},{"book":"Ghamatendo","chapter":"8","verse":"5","text":"Filipi kaghenda mne isi ya Samariya, kawapetela iwanu imbuli ya Kiristu."},{"book":"Ghamatendo","chapter":"8","verse":"6","text":"Iwanu hawahulike na kwona aghala ghakukangawatsa ghayatendile Filipi, wose wahulikitsa ghoya chayang'ali yochilonga."},{"book":"Ghamatendo","chapter":"8","verse":"7","text":"Ipfinyamkela wawalawa iwanu wengi kwa kukemelela, na iwanu wengi iwaholole na ipfimbete tsawahona."},{"book":"Ghamatendo","chapter":"8","verse":"8","text":"Apfo tsa kukala na ndeng'elelo ng'ulu mne isi ayo."},{"book":"Ghamatendo","chapter":"8","verse":"9","text":"Kuya tsahana imunu yumwe yakemighwe Simoni, iyatendile uhawi mne isi ayo, na kuwakangawatsa Wasamariya. Tsakalonga yeye ka imunu mkulu."},{"book":"Ghamatendo","chapter":"8","verse":"10","text":"Na iwanu wose, iwabala na iwadodo wang'ali womuhulikitsa ghendo, walonga, “Imunu yuno ka ingupfu ye Imulungu iimanyika ‘Ingupfu Ng'ulu’.”"},{"book":"Ghamatendo","chapter":"8","verse":"11","text":"Wamuhulikitsa kwaapfila ang'ali yowakangawatsa kwa uhawi wake kwa matsuwa mengi."},{"book":"Ghamatendo","chapter":"8","verse":"12","text":"Lekeni hawatoghole imbuli inoghile ya undewa we Imulungu na imbuli ya Yesu Kiristu iyawapetele Filipi, wose wabatitsighwa, iwamale ne iwapinga."},{"book":"Ghamatendo","chapter":"8","verse":"13","text":"Hata Simoni imwenyegho tsakatoghola na ukubatitsighwa na tsayang'ali yomuwinza Filipi chila hanu na kukangawala kwa pfihulo ipfing'ali pfitendeka."},{"book":"Ghamatendo","chapter":"8","verse":"14","text":"Iwatumighwa wala iwakalile Yerusalemu hawahulike ka iwanu wa Samariya waitoghola imbuli ye Imulungu, wawatuma ako Petiri na Yohane."},{"book":"Ghamatendo","chapter":"8","verse":"15","text":"Hawapfikile wawalombela iwanu awo wambokele Ghumuhe Mwenzeluka,"},{"book":"Ghamatendo","chapter":"8","verse":"16","text":"kwaapfila Ghumuhe Mwenzeluka tsakakala ng'ana yamhulumkile imunu wowose mghati mwawo, ila tsawabatitsighwa kwa taghwa lye Imtwatsa Yesu liliyeka."},{"book":"Ghamatendo","chapter":"8","verse":"17","text":"Kuya Petiri na Yohane wawekela ghamoko iwanu awo, nawo wambokela Ghumuhe Mwenzeluka."},{"book":"Ghamatendo","chapter":"8","verse":"18","text":"Simoni honile iwanu weng'ighwa Ghumuhe Mwenzeluka kwa kwikighwa ghamoko ne iwatumighwa, kabama yaweng'e sendi Petiri na Yohane,"},{"book":"Ghamatendo","chapter":"8","verse":"19","text":"kawalongela, “Mngaye na nene uwetso awo ili imunu wowose yanimwikila ghamoko yambokele Ghumuhe Mwenzeluka.”"},{"book":"Ghamatendo","chapter":"8","verse":"20","text":"Lekeni Petiri kamwidika, “Waghile kutali na sendi tsako kwaapfila kwopfikitsa kodaha kughula nzawadi ye Imulungu kwa sendi!"},{"book":"Ghamatendo","chapter":"8","verse":"21","text":"Kwahela chinu chochose mna ing'onde hino, kwaapfila ghumoyo ghwako ng'aghunoghile bae kwe Imulungu."},{"book":"Ghamatendo","chapter":"8","verse":"22","text":"Lelo, utoghole kuleka ghehile, umlombe Imtwatsa, naye kodaha kukuleghusila nzambi ya ukwalangula ghano mmoyo mwako."},{"book":"Ghamatendo","chapter":"8","verse":"23","text":"Kwaapfila nokwona kuna usungu sideke na kwohighwa na nzambi.”"},{"book":"Ghamatendo","chapter":"8","verse":"24","text":"Kuya Simoni kawalongela Petiri na Yohane, “Mnilombele kwe Imtwatsa aghano ghamlongile ghaleke kundawila.”"},{"book":"Ghamatendo","chapter":"8","verse":"25","text":"Hawamalitse kuwalongela pfawommanya Yesu na kupeta imbuli ye Imtwatsa, Petiri na Yohane woya Yerusalemu. Hawang'ali wakuya, tsawapeta Imbuli Inoghile mne tsikaye tsa Samariya."},{"book":"Ghamatendo","chapter":"8","verse":"26","text":"Malaika we Imtwatsa kamlongela Filipi, “Ughende lubali lwa hasi kune inzila ye kunyika iihulumka kulawa Yerusalemu kughenda Gatsa”"},{"book":"Ghamatendo","chapter":"8","verse":"27","text":"Filipi kandusa ukuka na mnzila ketingana ne imunu yumwe mwika tsimali mne undewa wa Kandake, imtawala pinga we isi ya Esiopiya. Imunu ayo tsakaghenda Yerusalemu kutamanila."},{"book":"Ghamatendo","chapter":"8","verse":"28","text":"Hayang'ali yakuya ukaye, tsakakala mne mtuka wake kosoma ichitabu cha Isaya, nabii we Imulungu."},{"book":"Ghamatendo","chapter":"8","verse":"29","text":"Ghumuhe Mwenzeluka kamlongela Filipi, “Ghenda habehi ne mtuka ghula, wilongotse nawo.”"},{"book":"Ghamatendo","chapter":"8","verse":"30","text":"Kuya Filipi katsumila kune mtuka ula, kamuhulika imunu ayo kosoma ichitabu che nabii Isaya. Baho Filipi kamghutsa, “Pfii koghamanya agho ghausoma?”"},{"book":"Ghamatendo","chapter":"8","verse":"31","text":"Naye kalonga, “Angu nidahatse kughamanya bila imunu wa kunilongotsa?” Kamlomba Filipi adine mne mtuka ghula, kakala naye."},{"book":"Ghamatendo","chapter":"8","verse":"32","text":"Imunu ayo tsayang'ali yosoma hanu hano he Ghamaandiko Mahenzeluka,"},{"book":"Ghamatendo","chapter":"8","verse":"33","text":"Kaghelighwa chinyala na ukwonelighwa."},{"book":"Ghamatendo","chapter":"8","verse":"34","text":"Imunu ayo wa Esiopiya kamlongela Filipi, “Unongele lelo, nabii we Imulungu yolonga mbuli tsa nani? Tsake imwenyegho au tse imunu yungi?”"},{"book":"Ghamatendo","chapter":"8","verse":"35","text":"Kuya Filipi kanzila hanu aho ha Ghamaandiko Mahenzeluka, kamlongela Imbuli Inoghile ya Yesu."},{"book":"Ghamatendo","chapter":"8","verse":"36","text":"Hawang'ali woghendelela na ghumwanza, tsawapfika hanu hane ghamatsi, imunu yula kalonga, “Hanu hano hana ghamatsi, lelo chinu chachi ichingoma ndeke kubatitsighwa?”"},{"book":"Ghamatendo","chapter":"8","verse":"37","text":"Filipi kalonga, “Ung'atoghola kwa ghumoyo ghwako ghose kodaha kubatitsighwa.” Naye kalonga, “Notoghola Yesu Kiristu iyo Imwana we Imulungu.”"},{"book":"Ghamatendo","chapter":"8","verse":"38","text":"Imunu yula kalaghitsa mtuka ghula ghwime. Kuya wose weli wengila mne ghamatsi, naye Filipi kambatitsa."},{"book":"Ghamatendo","chapter":"8","verse":"39","text":"Hawalawile mne ghamatsi, bahala Ghumuhe ghwe Imtwatsa kamsola Filipi, imunu yula wa Esiopiya ng'amwonile keli bae, lekeni kaghendelela na ghumwanza ghwake aku kodeng'elela."},{"book":"Ghamatendo","chapter":"8","verse":"40","text":"Hambele Filipi tsakoneka Asoto, na hayang'ali yobita, kapeta Imbuli Inoghile mne tsiisi tsose mbaka kapfika Kaisariya."}]}