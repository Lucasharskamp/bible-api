{"data":[{"book":"Yoani","chapter":"20","verse":"1","text":"Jumapili kindai' bulabula, Malia Makatalena aayi'i kulisiko, ngalibona li'lu' liwe lya paniango wa lisiko libu'yilwe."},{"book":"Yoani","chapter":"20","verse":"2","text":"Bai, ngabutuka mpaka kwa Petili na kwa yu'lu' mwanamasi' ywi'ngi' ywaapendilwe na Yesu ngaabakia, “Bammu'yite Bwana kulisiko na tutangiteli kwabammi'kite.”"},{"book":"Yoani","chapter":"20","verse":"3","text":"Petili na yu'lu' mwanamasi' ywi'ngi' baayi'i kulisiko."},{"book":"Yoani","chapter":"20","verse":"4","text":"Boti abi'li' baatibutuka lakini yu'lu' mwanamasi' ywi'ngi' aabutwike muno kuliko Petili, kwa nyo alongoli ika kulisiko."},{"book":"Yoani","chapter":"20","verse":"5","text":"Paalitike no lingulya nkati, aibweni sanda, lakini aayingili nkati."},{"book":"Yoani","chapter":"20","verse":"6","text":"Simoni Petili ngaisa nsu'gu' yake kanki'ngama, ngayingya mulisiko na amo aibweni sanda,"},{"book":"Yoani","chapter":"20","verse":"7","text":"na si'lu' kitambala saatabilwe Yesu muntwe. Saabi'kilweli pamope na yi'lu' sanda, ila saatikwi'kanilwa no bi'ki'lwa pandu pa kisake."},{"book":"Yoani","chapter":"20","verse":"8","text":"Bu'kapo yu'lu' mwanamasi' ywi'ngi' ywaalongoli ika kulisiko ngayingya nkati, ngabona, ngau'bi'lya."},{"book":"Yoani","chapter":"20","verse":"9","text":"(Baai balo banagatangali Maandiko Mapeleteu gagaabaite panga yapalikwe ayu'ke bu'ka kwa awi'li.)"},{"book":"Yoani","chapter":"20","verse":"10","text":"Bai, abo banamasi' baabuyangani kaya."},{"book":"Yoani","chapter":"20","verse":"11","text":"Malia ayi'mi panja ya lisiko, kali'la. Paabile balo kali'la aatilita no lingulya mulisiko,"},{"book":"Yoani","chapter":"20","verse":"12","text":"ngaabona malaika abi'li' babaweti ngu'bo uu batami palu' pabaaugonjike ntwi wa Yesu, yumo kuntwe na ywenebi'li' kumagu'lu'."},{"book":"Yoani","chapter":"20","verse":"13","text":"Abo malaika ngabannaluya, “Mau', kwa mwanjaa ki'li' muli'la?” Naywembe ngaabakia, “Baubu'yite ntwi wa Bwana wangu', na nitangiteli kwababi'kite!”"},{"book":"Yoani","chapter":"20","verse":"14","text":"Paalongelage go, aagalambuki nsu'gu', ngammona Yesu ayi'mi, lakini aakwipwili panga nga Yesu."},{"book":"Yoani","chapter":"20","verse":"15","text":"Yesu ngaannaluya, “Mau', muli'la ki'li'? Mumpala nyai?” Malia akitage panga aywo ngannolekeji wa kyati', ngaammakia, “Bwana, manaitei wenga ngawaubu'yite ntwi wa Yesu, unibakiye kwaubi'kite, nanenga nalu'a kuutola.”"},{"book":"Yoani","chapter":"20","verse":"16","text":"Yesu ngammakia, “Malia!” Naywembe Malia ngagalambuka, ngammakia kwa Kiebrania, “Raboni!” (Lombolya “Mwalimu”)."},{"book":"Yoani","chapter":"20","verse":"17","text":"Yesu ngammakia, “Upalikwali kunikamwa, kwa mwanjaa ninayendali kunani kwa Tati'. Lakini uyende kwa alongo bangu' ukabakiye, ‘Niyenda kwa Tati' bangu' na Tati' binu, Nnu'ngu' wangu' na Nnu'ngu' winu.’”"},{"book":"Yoani","chapter":"20","verse":"18","text":"Malia Makatalena ngayenda kwapeya abali balu' banamasi' panga amweni Bwana, na aammakie nyo."},{"book":"Yoani","chapter":"20","verse":"19","text":"Kitamwiyo lisu'ba lya Jumapili, banamasi' baabile bakwembine munyumba, na milyango yaabile iyigalilwe kwa mwanjaa baayogopage api'ndo ba Ayahudi. Bai, Yesu ngaisa, ngayi'ma pakati yabe, ngaabakia, “Amani ibe kasinu!”"},{"book":"Yoani","chapter":"20","verse":"20","text":"Paayomwi longela go, ngaalaya moko na lubau lwake. Apo banamasi' ngabapulaika muno kummona Bwana."},{"book":"Yoani","chapter":"20","verse":"21","text":"Yesu ngaabakia kai', “Amani ibe kasinu! Kati Tati' mwabanitumike nenga, nanenga nintuma mwenga.”"},{"book":"Yoani","chapter":"20","verse":"22","text":"Paayomwi longela go, ngaayulya na kwabakia, “Mupokyange Loo Mpeleteu."},{"book":"Yoani","chapter":"20","verse":"23","text":"Mana mwaasamya bandu masambi gabe, basamilwa. Mana mwaasamyali, basamilwali.”"},{"book":"Yoani","chapter":"20","verse":"24","text":"Tomasi (ywakemelwa Mapaga), yumo ywa balu' kumi' na abi'li', aabileli pamope nabo paaisi Yesu."},{"book":"Yoani","chapter":"20","verse":"25","text":"Bai balu' banamasi' bi'ngi' ngabammakia, “Tumweni Bwana.” Tomasi ngaabakia, “Mana ngotwike kugabona mabai ga misumali mumoko gake no yi'ya lukonji lwangu' palu', kai' yi'ya luboko lwangu' mulubau lwake naau'bi'lyali katu.”"},{"book":"Yoani","chapter":"20","verse":"26","text":"Bai, bu'ka po pi'ta masu'ba manane abo banamasi' baabile kai' pamope mu'lu' nnyumba, na Tomasi aai pamope nabo. Milyango yaai iyigalilwe, lakini Yesu ngaisa, ngayi'ma pakati yabe, ngabaya, “Amani ibe kasinu!”"},{"book":"Yoani","chapter":"20","verse":"27","text":"Bu'kapo ngammakia Tomasi, “Ulete lukonji lwako pano, ugalole moko gangu'. Ulete luboko lwako ukaluyi'i mulubau lwangu'. Kaneube na kyukala, ila uu'bi'li!”"},{"book":"Yoani","chapter":"20","verse":"28","text":"Tomasi ngannyangwa, “Bwana wangu' na Nnu'ngu' wangu'!”"},{"book":"Yoani","chapter":"20","verse":"29","text":"Yesu ngaammakia, “Buli, uu'bi'lya kwa mwanjaa unibweni? Nantali yabe balu' bangali kunibona, lakini bau'bi'lile.”"},{"book":"Yoani","chapter":"20","verse":"30","text":"Yesu aapangite kwa banamasi' bake myasu yambone, yi'ngi' iandikilweli mukitabu si'no."},{"book":"Yoani","chapter":"20","verse":"31","text":"Lakini yi'no iandikilwe li'nga mupate u'bi'lya panga Yesu nga Kilisitu, Mwana wa Nnu'ngu', no kwo u'bi'lya mupate ba na ukoto kwa makakala ga lina lyake."}]}