{"data":[{"book":"Yohana","chapter":"10","verse":"1","text":"Yesu nkuhaula kuchidoni, “Nangu nìnnyaulilanga uhiu kuva, munu woheyo akáinjila nchitundu cha dingandolo kwa kupitila pannango, ila àchitikila chihi kwa kukwela nchitundu, nang'e nni nkwîva na nkúpalaula."},{"book":"Yohana","chapter":"10","verse":"2","text":"Henga ayula ainjîla kwa kupitila pannango wa chitundu, aneyo nni nchunga wa angandolo."},{"book":"Yohana","chapter":"10","verse":"3","text":"Nlinzi wa chitundu ànanchimulila nnango nchunga, na angandolo vànapilikana lidi lya nchunga. Nchunga ànavachema angandolo vake kila ungandolo kwa lina lyake, na kuvalodya pawelu."},{"book":"Yohana","chapter":"10","verse":"4","text":"Pávahùmyà pawelu, ànavalongolelela, na angandolo vànampapata ing'anya vànilimala lidi lyake."},{"book":"Yohana","chapter":"10","verse":"5","text":"Anevo angandolo mwiko vakambempapata nnyeni, ila vànantukuta kwa kuva nanga pavalimaite lidi lya nnyeni.”"},{"book":"Yohana","chapter":"10","verse":"6","text":"Yesu ávahaulidile nfano anewo, henga vanang'o nanga pavanamaite mana lake."},{"book":"Yohana","chapter":"10","verse":"7","text":"Bahi Yesu nkuhweneha kavila kutangola wachidoni, “Nangu nìnnyaulilanga uhiu kuva, nangu ngùvele muchi nnango wa chitundu cha angandolo."},{"book":"Yohana","chapter":"10","verse":"8","text":"Vammalele vangulongoledîle nni vakwîva na vakúpalaula, henga angandolo nanga pavanavapilikanidile."},{"book":"Yohana","chapter":"10","verse":"9","text":"Nangu nni nnango wa angandolo. Munu woheyo ainjîla kwa kupitila kwang'une, àmbepohwa. Àmbeinjila nchitundu na kuhuma, na àmbepata vilyo."},{"book":"Yohana","chapter":"10","verse":"10","text":"Nkwîva páìdà, àida chihi unaiva na kuwalala na kwondonganga. Henga nangu ǹniida uchinga vanu vàpate umi, umi wa uhiu mwalehu."},{"book":"Yohana","chapter":"10","verse":"11","text":"Nangu ngùvele muchi nchunga wambone. Nchunga wambone ààva tayali kuhwa ing'anya ya angandolo vake."},{"book":"Yohana","chapter":"10","verse":"12","text":"Munu wa chibaluwa, nang'e akee nchunga na wala akee mwene angandolo. Bahi palyona lihoha ulihaloka, ànavaleka angandolo, mwene nkutukuta. Anepo lihoha ànavabwilangila angandolo na kuvatenda vanji vahangalavane."},{"book":"Yohana","chapter":"10","verse":"13","text":"Aneyo munu ànatukuta kwa kuva, nang'e nni munu chihi wa chibaluwa na wala nanga pavajali angandolo."},{"book":"Yohana","chapter":"10","verse":"14","text":"Nangu njo nchunga wambone. Ǹnivamala angandolo vangu, na vanang'o vàningumala,"},{"book":"Yohana","chapter":"10","verse":"15","text":"malinga Atata changummaite nangu, na nangu chingummaite Atatangu. Uchocho nangu ngùvele tayali kuhwa ing'anya ya angandolo vangu."},{"book":"Yohana","chapter":"10","verse":"16","text":"Nangu ngùvele na angandolo vanji vakávele va chitundu achino, na ngùlembelewa nguidenavo, na vanang'o vàmbepilikana lidi lyangu, na kùmbekuva na likuwa limo lya angandolo na nchunga yumo."},{"book":"Yohana","chapter":"10","verse":"17","text":"Atatangu ànangutamwa, kwa kuva ngùvele tayali kuhwa uchinga nguutwale umi wangu kavila."},{"book":"Yohana","chapter":"10","verse":"18","text":"Nanga munu àhulula ungupakanyola umi wangu, nangu ngùuhumya umi wangu kwa kulembela chihi nimwene. Na ngùvele na mamulaka la kuuhumya umi wangu na kuutwala kavila. Uvila nni changulaijije Atatangu ngutende.”"},{"book":"Yohana","chapter":"10","verse":"19","text":"Bahi ing'anya ya malove anelo, Vayahudi nkuyavanyika kavila."},{"book":"Yohana","chapter":"10","verse":"20","text":"Vanu vohe muanevo nkuchidoni, “Muhiu ayu munu àvele na nanndenga na nni n'ding'apedi! Mwadachi m̀menkupilikanila?”"},{"book":"Yohana","chapter":"10","verse":"21","text":"Henga vanu vanji nkuchidoni, “Malove latángôla ayu munu lakávele la munu avêle na nanndenga. Dachi, nanndenga ànahulula kulakusumbula meho la vanu vaputêle meho?”"},{"book":"Yohana","chapter":"10","verse":"22","text":"Bahi aneko ku Yelusalemu kúvele na Sikukuu ya Kuhimukila Kulimbuliwa kwa Ing'ande ya Nnungu. Na maduva anelo lávele maduva la chipwepwe."},{"book":"Yohana","chapter":"10","verse":"23","text":"Bahi Yesu nkuva waonga nnupenu lwa Ing'ande ya Nnungu, luvachema Lupenu lwa Selemani."},{"book":"Yohana","chapter":"10","verse":"24","text":"Bahi Vayahudi nkun'dinguka Yesu, nkummuja kuchidoni, “Dachi, hwetu tùmbekuva utukwaliha mpaka chakani? Ikàva wako njo Kilisto, bahi tuhaulile unatupihe.”"},{"book":"Yohana","chapter":"10","verse":"25","text":"Bahi Yesu nkuvayang'ula kuchidoni, “Nangu naninnyaulilanga mwenu, henga nkákulupila. Vitendo vya masaibu vingútênda nangu kwa mamulaka la Atatangu nni uvyovyo vinguhumîja nangu ushahidi.10:25 Maeleso layâmba lina, lola Yohana 1:12."},{"book":"Yohana","chapter":"10","verse":"26","text":"Henga mwenu nanga pamungukulupila ing'anya nanga pamuvele mmangandolo vangu."},{"book":"Yohana","chapter":"10","verse":"27","text":"Angandolo vangu vànalipilikana lidi lyangu, na nangu ǹnivamala, na vanang'o vànangupapata."},{"book":"Yohana","chapter":"10","verse":"28","text":"Nangu nìveng'a angandolo anevo umi ukee na ntululilo, na vanang'o mwiko vakambeyahika maduva lammalele, na nanga munu ambehulûla ungupakanyola mmakono mwangu."},{"book":"Yohana","chapter":"10","verse":"29","text":"Atatangu angupêle anevo angandolo nni nkulu kupunda vammalele, na nanga munu ahulûla kuvapakanyola mmakono mwa Atatangu."},{"book":"Yohana","chapter":"10","verse":"30","text":"Nangu na Atata nni chinu chimo.”"},{"book":"Yohana","chapter":"10","verse":"31","text":"Bahi Vayahudi pavapilikene malove anelo nkulokotanga kavila mayanga uchinga vammwalale Yesu kwa kumpanya mayanga."},{"book":"Yohana","chapter":"10","verse":"32","text":"Yesu nkuvahaulila kuchidoni, “Nangu nìnnangujije mwenu masaibu lohe lambone kuhaloka kwa Atatangu. Bahi nguhaulile, lisaibu ntwani limumbengupanyila nangu mayanga?”"},{"book":"Yohana","chapter":"10","verse":"33","text":"Vayahudi nkunnyang'ula kuchidoni, “Hwetu tukákupanya mayanga ing'anya ya masaibu lambone lutendile, ila ing'anya ya kunkufulu Nnungu! Wako nni munu chihi, henga ùlitenda kuva Nnungu.”"},{"book":"Yohana","chapter":"10","verse":"34","text":"Bahi Yesu nkuvayang'ula kuchidoni, “Ìnilembwa Mmalemba lenu kuva, Nnungu áhawile kuva, ‘Mwenu ni milungu.’"},{"book":"Yohana","chapter":"10","verse":"35","text":"Bahi Malemba Lanaswe lakáhululika kupukutangwa. Ikàva Nnungu ávachemile milungu vanu avala vánapete lilove lyake,"},{"book":"Yohana","chapter":"10","verse":"36","text":"hambi mwadachi mùhaula kuva nangu nìnkufulu Nnungu panguhaula kuva nangu nni Mwana wa Nnungu? Atata àningutandola nangu kuva niwake na kungutuma pachilambo."},{"book":"Yohana","chapter":"10","verse":"37","text":"Bahi ikàva nangu nanga pangukola madengo la Atatangu, bahi nnangukulupile."},{"book":"Yohana","chapter":"10","verse":"38","text":"Henga ikàva ngùkola madengo la Nnungu, na mukátamwanga kungukulupila, bahi lakulupilange anelo masaibu uchinga mupate kumala na muhwenehe kumala kuva, Atata àvele nkati mwangu na nangu ngùvele nkati mwake.”"},{"book":"Yohana","chapter":"10","verse":"39","text":"Bahi Vayahudi nkulinga kavila kunkamula Yesu, henga Yesu nkuvapolonyoka mmakono lavo."},{"book":"Yohana","chapter":"10","verse":"40","text":"Bahi Yesu nkuhwena kavila kung'ambo muto wa Yoludani, pachinu pachivabatisija vanu Yohana Nkúbatisa, nkuikala aneko."},{"book":"Yohana","chapter":"10","verse":"41","text":"Vanu vohe nkummwenela Yesu, nkuva uvahaula kuchidoni, “Yohana Nkúbatisa nanga panatendile lisaibu lyohelyo, henga malove lammalele lánatangwele Yohana kumwamba ayu munu nni muhiu.”"},{"book":"Yohana","chapter":"10","verse":"42","text":"Na vanu vohe vánavele pachinu apala, nkunkulupila Yesu."}]}