{"data":[{"book":"मरकुस","chapter":"14","verse":"1","text":"दोय दिन को बाद फसह अऊर अखमीरी रोटी को त्यौहार होन वालो होतो। मुख्य याजक अऊर धर्मशास्त्री या बात की खोज म होतो कि ओख कसो कपट सी पकड़ क मार डाल्बो:"},{"book":"मरकुस","chapter":"14","verse":"2","text":"पर हि कह्य रह्यो होतो, “त्यौहार को दिन म नहीं, पर कहीं असो मत होय कि लोगों म दंगा होय जायेंन।”"},{"book":"मरकुस","chapter":"14","verse":"3","text":"जब यीशु बैतनिय्याह को शिमोन नाम को कोढ़ी को घर जेवन करन बैठ्यो होतो, तब एक बाई संगमरमर को बर्तन म जटामांसी को बहुत कीमती शुद्ध अत्तर ले क आयी; अऊर बर्तन तोड़ क अत्तर ख यीशु को मुंड पर कुड़ायो।"},{"book":"मरकुस","chapter":"14","verse":"4","text":"पर कोयी लोग अपनो मन म कुड़कुड़ाय क कहन लग्यो, “यो अत्तर ख कहालीकि नाश करयो गयो?"},{"book":"मरकुस","chapter":"14","verse":"5","text":"कहालीकि यो अत्तर त तीन सौ दीनार१४:५ एक साल सी जादा की मजूरी को बराबर यो तीन सौ दीनार  सी अधिक कीमत म बेच क गरीबों म बाट्यो जाय सकत होतो।” अऊर हि वा बाई ख डाटन लग्यो। बर्तन म जटामासी को अत्तर"},{"book":"मरकुस","chapter":"14","verse":"6","text":"यीशु न कह्यो, “ओख छोड़ देवो; ओख कहाली सतावय हय? ओन त मोरो संग भलायी करी हय।"},{"book":"मरकुस","chapter":"14","verse":"7","text":"गरीब त तुम्हरो संग हमेशा रह्य हय, अऊर तुम जब चाहो तब उनकी मदत कर सकय हय; पर मय तुम्हरो संग हमेशा नहीं रह सकू।"},{"book":"मरकुस","chapter":"14","verse":"8","text":"जो कुछ वा कर सकी, ओन करी; ओन मोरो गाड़्यो जान की तैयारी म पहिलो सी मोरो शरीर पर अत्तर मल्यो हय।"},{"book":"मरकुस","chapter":"14","verse":"9","text":"मय तुम सी सच कहू हय कि पूरो जगत म जित कहीं सुसमाचार प्रचार करयो जायेंन, उत वा बाई को काम की चर्चा भी ओकी याद म करी जायेंन।”"},{"book":"मरकुस","chapter":"14","verse":"10","text":"तब यहूदा इस्करियोती जो बारा चेलावों म सी एक होतो, मुख्य याजकों को जवर गयो कि यीशु ख उन्को हाथ म सौंप सके।"},{"book":"मरकुस","chapter":"14","verse":"11","text":"हि यो सुन क खुश भयो, अऊर ओख पैसा देन की प्रतिज्ञा करयो; अऊर यहूदा मौका ढूंढन लग्यो कि यीशु ख कोयी भी तरह सी उन्ख सौंप देऊ।"},{"book":"मरकुस","chapter":"14","verse":"12","text":"अखमीरी रोटी को त्यौहार को पहिलो दिन, जेको म हि फसह को मेम्ना को बलिदान करत होतो, ओको चेलावों न यीशु सी पुच्छ्यो, “तय चाहवय हय कि कित हम जाय क तोरो लायी फसह को जेवन खान की तैयारी करबो?”"},{"book":"मरकुस","chapter":"14","verse":"13","text":"यीशु न अपनो चेलावों म सी दोय ख यो कह्य क भेज्यो, “नगर म जावो, अऊर एक आदमी पानी को घड़ा उठाय क लावतो हुयो तुम्ख मिलेंन, ओको पीछू जावो;"},{"book":"मरकुस","chapter":"14","verse":"14","text":"अऊर ऊ जो घर म जायेंन, ऊ घर को मालिक सी कहो, ‘गुरु कह्य हय कि मोरी मेहमानी को कमरा कित हय जेको म मय अपनो चेलावों को संग फसह को जेवन खाऊ?’"},{"book":"मरकुस","chapter":"14","verse":"15","text":"ऊ तुम्ख एक सजायो अऊर तैयार करयो हुयो बड़ो सो ऊपर को कमरा दिखायेंन, उत हमरो लायी सब कुछ तैयार मिलेंन।”"},{"book":"मरकुस","chapter":"14","verse":"16","text":"अऊर चेलावों नगर म गयो, अऊर जसो यीशु न उन्को सी कह्यो होतो वसोच पायो; अऊर फसह को जेवन की तैयारी करी।"},{"book":"मरकुस","chapter":"14","verse":"17","text":"जब शाम भयी, त यीशु बारा चेलावों को संग आयो।"},{"book":"मरकुस","chapter":"14","verse":"18","text":"जब हि बैठ क जेवन कर रह्यो होतो, त यीशु न कह्यो, “मय तुम सी सच कहू हय कि तुम म सी एक, जो मोरो संग जेवन कर रह्यो हय, मोख बैरियों को हाथ म सौंप देयेंन।”"},{"book":"मरकुस","chapter":"14","verse":"19","text":"उन पर उदासी छाय गयी अऊर हि एक को बाद एक ओको सी कहन लग्यो, “का ऊ मय आय?”"},{"book":"मरकुस","chapter":"14","verse":"20","text":"यीशु न उन्को सी कह्यो, “ऊ बारा चेलावों म सी एक हय, जो मोरो संग जेवन करय हय।"},{"book":"मरकुस","chapter":"14","verse":"21","text":"कहालीकि मय आदमी को बेटा मृत्यु पाऊ, जसो शास्त्रों म लिख्यो हय, पर ऊ आदमी पर हाय जेको द्वारा आदमी को बेटा ख ओको बैरियों को हाथ म सौंप दियो जायेंन! यदि ऊ आदमी पैदाच नहीं होतो, त ओको लायी ठीक होतो।”"},{"book":"मरकुस","chapter":"14","verse":"22","text":"जब हि खायच रह्यो होतो, ओन रोटी लियो, अऊर धन्यवाद कर क् तोड़ी, अऊर चेलावों ख दियो, अऊर कह्यो, “लेवो, यो मोरो शरीर आय।”"},{"book":"मरकुस","chapter":"14","verse":"23","text":"तब ओन प्याला ले क परमेश्वर ख धन्यवाद करयो, अऊर उन्ख दियो; अऊर उन सब न ओको म सी पीयो।"},{"book":"मरकुस","chapter":"14","verse":"24","text":"अऊर यीशु न उन्को सी कह्यो, “यो वाचा को मोरो ऊ खून आय; जो आदमी अऊर परमेश्वर को बीच नयो वाचा ख दर्शावय हय, जो बहुतों लायी बहायो जावय हय।"},{"book":"मरकुस","chapter":"14","verse":"25","text":"मय तुम सी सच कहू हय कि अंगूररस ऊ दिन तक फिर कभी नहीं पीऊ, जब तक परमेश्वर को राज्य म नयो अंगूररस नहीं पी लेऊं।”"},{"book":"मरकुस","chapter":"14","verse":"26","text":"तब हि परमेश्वर को भजन गाय क बाहेर जैतून की पहाड़ी पर गयो।"},{"book":"मरकुस","chapter":"14","verse":"27","text":"तब यीशु न चेलावों सी कह्यो, “तुम सब मोख छोड़ क भग जावो, कहालीकि शास्त्रों म लिख्यो हय; ‘चरवाहा ख मार डालूं, अऊर मेंढीं तितर-बितर होय जायेंन।’"},{"book":"मरकुस","chapter":"14","verse":"28","text":"१४:२८ मत्ती २८:१६पर मय अपनो जीन्दो होन को बाद तुम सी पहिले गलील ख चली जाऊं।”"},{"book":"मरकुस","chapter":"14","verse":"29","text":"पतरस न ओको सी कह्यो, “यदि सब छोड़ेंन त छोड़ेंन, पर मय तोख नहीं छोड़ूं।”"},{"book":"मरकुस","chapter":"14","verse":"30","text":"यीशु न ओको सी कह्यो, “मय तोरो सी सच कहू हय कि अजच योच रात ख मुर्गा को दोय बार बाग देन सी पहिले, तय तीन बार मोख पहिचानन सी इन्कार करजो।”"},{"book":"मरकुस","chapter":"14","verse":"31","text":"पर ओन अऊर भी जोर दे क कह्यो, “यदि मोख तोरो संग मरनो भी पड़ेंन, तब भी मय तोरो इन्कार कभी नहीं करू।”"},{"book":"मरकुस","chapter":"14","verse":"32","text":"फिर हि गतसमनी नाम एक जागा म आयो, अऊर यीशु न अपनो चेलावों सी कह्यो, “इत बैठ्यो रहो, जब तक मय प्रार्थना करू हय।”"},{"book":"मरकुस","chapter":"14","verse":"33","text":"अऊर ओन पतरस, याकूब अऊर यूहन्ना ख अपनो संग ले गयो; अऊर बहुत संकट अऊर दु:ख ओको पर आय गयो,"},{"book":"मरकुस","chapter":"14","verse":"34","text":"अऊर यीशु न उन्को सी कह्यो, “मोरो दिल बहुत उदास हय, यहां तक कि मय मरन पर हय। तुम इत ठहरो, अऊर देखतो रहो।”"},{"book":"मरकुस","chapter":"14","verse":"35","text":"तब ऊ थोड़ो आगु बढ़ क जमीन म गिर क प्रार्थना करन लग्यो, कि यदि होय सकय त यो तकलीफ को समय मोरो पर सी टल जाये,"},{"book":"मरकुस","chapter":"14","verse":"36","text":"अऊर कह्यो, “हे पिता, हे बाप, तोरो लायी सब कुछ सम्भव हय; यो दु:ख को कटोरा मोरो जवर सी हटाय ले: तब भी जसो मय चाहऊ हय वसो नहीं, पर जो तय चाहवय हय उच हो।”"},{"book":"मरकुस","chapter":"14","verse":"37","text":"तब यीशु वापस आयो अऊर उन तीन चेलावों ख सोयो देख क पतरस सी कह्यो, “हे शिमोन, तय सोय रह्यो हय? का तय एक घंटा भी नहीं जाग सक्यो?”"},{"book":"मरकुस","chapter":"14","verse":"38","text":"अऊर ओन उन्को सी कह्यो, “जागतो अऊर प्रार्थना करतो रहो कि तुम परीक्षा म नहीं पड़ो। आत्मा त तैयार हय, पर शरीर कमजोर हय।”"},{"book":"मरकुस","chapter":"14","verse":"39","text":"यीशु तब उत सी चली गयो अऊर उच शब्दों म प्रार्थना करी।"},{"book":"मरकुस","chapter":"14","verse":"40","text":"तब यीशु आय क उन्ख सोयो देख्यो, कहालीकि उन्की आंखी नींद सी भरी होती; अऊर हि नहीं जानत होतो कि ओख का कहनो हय।"},{"book":"मरकुस","chapter":"14","verse":"41","text":"तब, ओन तीसरी बार आय क उन्को सी कह्यो, “कहालीकि तुम अब तक सोय रह्य हय अऊर आराम कर रह्य हय? बहुत होय गयो! बस, समय आय पहुंच्यो हय। देखो, मय आदमी को बेटा पापियों को हाथ म सौंप दियो जाऊं।"},{"book":"मरकुस","chapter":"14","verse":"42","text":"उठो, चलो! देखो, मोख धोका देन वालो जवर आय गयो हय!”"},{"book":"मरकुस","chapter":"14","verse":"43","text":"यीशु यो कह्यच रह्यो होतो कि यहूदा जो बारा चेलावों म सी एक होतो, अपनो संग मुख्य याजकों अऊर धर्मशास्त्रियों अऊर बुजूर्गों को तरफ सी एक बड़ी भीड़ लेय क उन्ख भेज्यो, जो तलवारे अऊर लाठियां को संग होती।"},{"book":"मरकुस","chapter":"14","verse":"44","text":"ओको पकड़वान वालो न उन्ख यो इशारा दियो होतो कि जेको मय चुम्मा लेऊ उच आय, ओख पकड़ क सावधानी सी लिजाजो।"},{"book":"मरकुस","chapter":"14","verse":"45","text":"उत पहुंच क तुरतच यहूदा यीशु को जवर जाय क कह्यो, “हे गुरु!” अऊर ओको चुम्मा लियो।"},{"book":"मरकुस","chapter":"14","verse":"46","text":"तब उन्न यीशु ख पकड़ क बन्दी बनाय लियो।"},{"book":"मरकुस","chapter":"14","verse":"47","text":"उन म सी जो जवर खड़े होतो, एक न तलवार निकाल क महायाजक को सेवक पर चलाय क ओको कान काट दियो।"},{"book":"मरकुस","chapter":"14","verse":"48","text":"यीशु न उत्तर देतो हुयो उन्को सी कह्यो, “का तुम तलवारे अऊर लाठियां ले क मोख बन्दी बनावन आयो हय? का मय कोयी अपराधी आय?"},{"book":"मरकुस","chapter":"14","verse":"49","text":"१४:४९ लूका १९:४७; २१:३७मय त हर दिन मन्दिर म तुम्हरो संग रह्य क शिक्षा देत होतो, अऊर तब तुम्न मोख नहीं पकड़्यो: पर यो येकोलायी भयो हय कि शास्त्र को लेख पूरो होय।”"},{"book":"मरकुस","chapter":"14","verse":"50","text":"येको पर सब चेला ओख छोड़ क भाग गयो।"},{"book":"मरकुस","chapter":"14","verse":"51","text":"एक जवान लिनन को चादर पहिन्यो हुयो यीशु को पीछू भय गयो। अऊर लोगों न ओख पकड़न की कोशिश करी।"},{"book":"मरकुस","chapter":"14","verse":"52","text":"पर ऊ चादर ख छोड़ क नंगोच भग गयो।"},{"book":"मरकुस","chapter":"14","verse":"53","text":"फिर हि यीशु ख महायाजक को घर को आंगन म ले गयो; अऊर सब मुख्य याजक, बुजूर्गों अऊर धर्मशास्त्री उत जमा भय गयो।"},{"book":"मरकुस","chapter":"14","verse":"54","text":"पतरस दूरच दूर सी ओको पीछू-पीछू महायाजक को आंगन को अन्दर तक गयो, अऊर पहरेदारों को संग बैठ क आगी तापन लग्यो।"},{"book":"मरकुस","chapter":"14","verse":"55","text":"मुख्य याजक अऊर पूरी यहूदियों की महासभा यीशु ख मार डालन लायी ओको विरोध म सबूत ढूंढत होतो, पर सबूत नहीं मिल्यो।"},{"book":"मरकुस","chapter":"14","verse":"56","text":"कुछ लोग यीशु को विरोध म झूठो सबूत दे रह्यो होतो, पर उन्को सबूत एक जसो नहीं होतो।"},{"book":"मरकुस","chapter":"14","verse":"57","text":"तब कुछ लोगों न उठ क यीशु को विरोध म यो झूठो सबूत दियो,"},{"book":"मरकुस","chapter":"14","verse":"58","text":"१४:५८ यूहन्ना २:१९“हम न येख यो कहतो सुन्यो हय, ‘मय यो आदमी को हाथ को बनायो हुयो मन्दिर ख गिराय देऊं, अऊर तीन दिन म दूसरों बनाय देऊं, जो आदमी को हाथ सी नहीं बन्यो हय।’”"},{"book":"मरकुस","chapter":"14","verse":"59","text":"येको पर भी उन्को सबूत एक जसो नहीं निकल्यो।"},{"book":"मरकुस","chapter":"14","verse":"60","text":"तब महायाजक न बीच म खड़े होय क यीशु सी पुच्छ्यो, “तय कोयी उत्तर नहीं देवय? हि लोग तोरो विरोध म का सबूत दे रह्यो हंय?”"},{"book":"मरकुस","chapter":"14","verse":"61","text":"पर यीशु चुपचाप रह्यो, अऊर कुछ उत्तर नहीं दियो। महायाजक न ओको सी फिर सी पुच्छ्यो, “का तय ऊ परम धन्य परमेश्वर को बेटा मसीह आय?”"},{"book":"मरकुस","chapter":"14","verse":"62","text":"यीशु न कह्यो, “हव मय आय,” अऊर “तुम आदमी को बेटा ख सर्वशक्तिमान परमेश्वर को दायो तरफ बैठ्यो, अऊर आसमान को बादलो को संग आवता देखो।”"},{"book":"मरकुस","chapter":"14","verse":"63","text":"तब महायाजक न अपनो कपड़ा फाड़ क कह्यो, “अब हम्ख गवाहों की अऊर का जरूरत हय?"},{"book":"मरकुस","chapter":"14","verse":"64","text":"तुम्न यो निन्दा सुनी। येको पर तुम्हरी का राय हय?”"},{"book":"मरकुस","chapter":"14","verse":"65","text":"तब कोयी त ओको पर थूकन लग्यो, अऊर ओको पर कपड़ा सी ढक क घूसा मारन लग्यो अऊर ओको सी कहन लग्यो, “भविष्यवानी कर!” की तोख कौन न मारयो अऊर पहरेदारों न ओख पकड़ क थापड़ मारयो।"},{"book":"मरकुस","chapter":"14","verse":"66","text":"जब पतरस आंगन म बैठ्यो होतो, त महायाजक की दासी उत आयी,"},{"book":"मरकुस","chapter":"14","verse":"67","text":"अऊर पतरस ख आगी तापतो देख क पहिचानन लायी ओको पर टकटकी लगाय क देख्यो अऊर कहन लगी, “तय भी त ऊ नासरत को यीशु को संग होतो।”"},{"book":"मरकुस","chapter":"14","verse":"68","text":"पर पतरस न यीशु को इन्कार करतो हुयो कह्यो, “मय नहीं जानु अऊर नहीं समझू हय कि तय का कह्य रह्यो हय?” तब ऊ बाहेर डेहरी को तरफ जान लग्यो: अऊर मुर्गा न बाग दियो।"},{"book":"मरकुस","chapter":"14","verse":"69","text":"ओख देख क जवर खड़ो लोगों सी वा दासी फिर सी कहन लगी, “यो त उन्म सी एक” आय!"},{"book":"मरकुस","chapter":"14","verse":"70","text":"पर पतरस यीशु ख पहिचानन सी फिर सी इन्कार करयो। थोड़ी देर बाद जो जवर खड़ो होतो उन्न फिर पतरस सी कह्यो, “निश्चय तय उन्म सी एक आय; कहालीकि तय भी गलीली आय।”"},{"book":"मरकुस","chapter":"14","verse":"71","text":"तब पतरस कसम खाय क कहन लग्यो, सच कहू हय, “मय ऊ आदमी ख, जेकी तुम चर्चा करय हय, नहीं जानु।”"},{"book":"मरकुस","chapter":"14","verse":"72","text":"तब तुरतच दूसरों बार मुर्गा न बाग दियो। पतरस ख ऊ बात जो यीशु न ओको सी कह्यो होतो याद आयी: “मुर्गा को दोय बार बाग देन सी पहिले तय तीन बार मोख पहिचानन सी इन्कार करजो।” अऊर ऊ या बात ख सोच मान क रोवन लग्यो।"}]}