{"data":[{"book":"Luka","chapter":"21","verse":"1","text":"Yesu kalola wega zoseri, kawawona wantu walunda pawatula mafupu gawu mulisanduku lya luhanja Mnumba nkulu ya Mlungu,"},{"book":"Luka","chapter":"21","verse":"2","text":"vira virii kamwoniti mkenja muhushu nentu pakatula senti ndidika mbili zya mpiya."},{"book":"Luka","chapter":"21","verse":"3","text":"Kawagambira, “Nukugambirani kuwera nakaka mkenja muhushu ayu kalaviya zivuwa kuliku woseri wamonga."},{"book":"Luka","chapter":"21","verse":"4","text":"Wamonga walaviyiti mafupu gawu galii gagaziditi muulunda wawu, kumbiti muhushu ayu kwa uhushu wakuwi kalaviya vyoseri vyakalitumbiriti.”"},{"book":"Luka","chapter":"21","verse":"5","text":"Wantumini wamu waweriti wankutakula kuusu Numba nkulu ya Mlungu, ntambu yawaherepeziya kwa mabuhi gaherepa na mafupu wagalaviyiti kwa Mlungu. Yesu kawagambira,"},{"book":"Luka","chapter":"21","verse":"6","text":"“Goseri aga gamgalola, shipindi shankwiza peni hapeni lisigali libuwi limu pahala pakuwi, kila shintu hashiharibiwi.”"},{"book":"Luka","chapter":"21","verse":"7","text":"Womberi wamkosiyiti, “mfunda, visoweru avi havilawili ndii? Hashilawiri shishi kutulanguziya kuwera shipindi ashi shankwiza?”"},{"book":"Luka","chapter":"21","verse":"8","text":"Yesu kawankula, “Mliloli weri, nawawazyangani. Wantu wavuwa hawizi pawatakula shisoweru shangu, hawizi na kulonga, ‘Neni ndo mweni!’ Na ‘Shipindi hashizi!’ Kumbiti namuwafata."},{"book":"Luka","chapter":"21","verse":"9","text":"Namtira pampikanira ngondu na ndewu, vintu vyoseri avi mpaka vilawiri kwanja, kumbiti upeleru wa vitwatira avi wankali.”"},{"book":"Luka","chapter":"21","verse":"10","text":"Yesu kendereya kutakula, “Isi yimu hailikomangi na isi yimonga, na ufalumi umu haulikomi na ufalumi umonga."},{"book":"Luka","chapter":"21","verse":"11","text":"Hakuweri na malendemeru makulu ga isi na hakuweri na njala na ulweri wa tawuni pahala poseri, hakuweri na vitwatira vya kutiliziya na lilangaliru likulu kulawa kuliyera."},{"book":"Luka","chapter":"21","verse":"12","text":"Pamberi pagalawira goseri aga, hawawabati na kuwatabisiya na hawawajegeni munumba za Mlungu na kuwatula muvibetubetu, hawawajegeni kulongolu kwa wafalumi na wakulu toziya munamini neni."},{"book":"Luka","chapter":"21","verse":"13","text":"Ayi hayiweri lupenyu lwenu kuvibwera visoweru viwagira."},{"book":"Luka","chapter":"21","verse":"14","text":"Kumbiti muvimani mumyoyu mwenu, namlihola ntambu ya kujiteteya,"},{"book":"Luka","chapter":"21","verse":"15","text":"toziya Namweni neni hanuwapanani mwenga lulimi na luhala vyeni wangondu wenu woseri hapeni wawezi kusindana naga na kugalema gamtakula."},{"book":"Luka","chapter":"21","verse":"16","text":"Hagugalambukwi na mawu na tati gwaku, na walongu waku, na waganja waku, na wamonga pakati penu hawawalagi."},{"book":"Luka","chapter":"21","verse":"17","text":"Wantu woseri hawawakalalirani mwenga toziya ya litawu lyaneni."},{"book":"Luka","chapter":"21","verse":"18","text":"Kumbiti hapeni luagamili ata luvili lumu mumituwi mwenu."},{"book":"Luka","chapter":"21","verse":"19","text":"Muweri pamgangamala mumoyu, hamliponiziyi weni."},{"book":"Luka","chapter":"21","verse":"20","text":"“Pamwona Yerusalemu guzyengetwa na wangondu, su hamvimani kuwera shipindi shisoka peni isi ayi hayiharabisiwi."},{"book":"Luka","chapter":"21","verse":"21","text":"Woseri yawalikala Muyudeya watugili mulugongu, woseri yawawera mulushi wawuki, na woseri yawawera mumalambu nawawuya mulushi."},{"book":"Luka","chapter":"21","verse":"22","text":"Toziya mashaka aga hagaweri ‘Mashaka ga kutoza,’ kulanguziya koseri kwakulembitwi mumalembu Mananagala gatimii."},{"book":"Luka","chapter":"21","verse":"23","text":"Shondi shondi wamawu yawawera na yinda na walii yawanoniziya mumashaka galii! Toziya hakuweri na malweri gavuwa muisi, na utoza wa Mlungu hawuwayizili wantu awa."},{"book":"Luka","chapter":"21","verse":"24","text":"Wamonga hawawalagi kwa upanga, na wamonga hawawatuli muvibetubetu muisi zoseri, na hawawatoli lopola mumaisi goseri na Yerusalemu hayitimbwi na wantu yawamumana ndiri Mlungu mpaka shipindi shawu pashimalilika."},{"book":"Luka","chapter":"21","verse":"25","text":"“Hakuweri na lilangaliru mumshenji, na mulyezi, na muntondu. Pasipanu wantu woseri yawaweriti muisi zoseri hawaweri na uhushu, lyoga lya kulishera kwa mtukuliru gwa makupala ga bahari na mihenyuhenyu yakuwi."},{"book":"Luka","chapter":"21","verse":"26","text":"Wantu pawafuwa myoyu kwa lyoga, pawalola vitwatira vyeni havilawili pasipanu, makakala ga kumpindi hagatikinyiki."},{"book":"Luka","chapter":"21","verse":"27","text":"Shipindi shilii Mwana gwa Muntu hakalawili, pakiza mumawingu pakawera na makakala pamuwera na ukwisa mkulu."},{"book":"Luka","chapter":"21","verse":"28","text":"Vintu avi pavyanja kulawira, mkalamuki na mnyasuli mituwi yenu kumpindi toziya ulopoziwu wenu wapakwegera.”"},{"book":"Luka","chapter":"21","verse":"29","text":"Yesu kawagambiriti mfanu agu, “Mguloli mtera gwa mkuyu na mitera yamonga yoseri."},{"book":"Luka","chapter":"21","verse":"30","text":"Pamuwoniti mihamba yankwanja kumera, muvimana kuwera shipindi sha kutowa vula shapakwegera."},{"book":"Luka","chapter":"21","verse":"31","text":"Ntambu ira ayi, pamwona vitwatira avi vyankulawira, muvimani handa Ufalumi wa Mlungu wapakwegera."},{"book":"Luka","chapter":"21","verse":"32","text":"“Mliholi kuwera vintu vyoseri havilawili huti pamberi pa wantu woseri yawalikala vinu kuhowa."},{"book":"Luka","chapter":"21","verse":"33","text":"Kumpindi na pasi panu hazipiti, kumbiti visoweru vyangu hapeni vipiti."},{"book":"Luka","chapter":"21","verse":"34","text":"“Mliloleri weri! Namuwera vyambojola bojola, na lukologelu na lyaliya, ama pamlilola weri ndiri lishaka lilii halikwizireni vumu hera,"},{"book":"Luka","chapter":"21","verse":"35","text":"gambira mgomiziwu. Toziya haguwayizili kwa wantu woseri yawalikala pahala poseri pasi panu."},{"book":"Luka","chapter":"21","verse":"36","text":"Mwenga mulikali masu na mumluwi Mlungu mashaka goseri su mpati makakala ga kugenda weri muvitwatira vyoseri vyeni ndo havilawili na kugoloka kulongolu kwa Mwana gwa Muntu.”"},{"book":"Luka","chapter":"21","verse":"37","text":"Mashaka goseri paliwala, Yesu kaweriti kankufunda Mnumba nkulu ya Mlungu, na pamihi kaweriti kankugenda kulikala mulugongu lwa Mizeyituni."},{"book":"Luka","chapter":"21","verse":"38","text":"Kila pamandawila wantu woseri wagenditi Kunumba nkulu ya Mlungu kumpikinira."}]}