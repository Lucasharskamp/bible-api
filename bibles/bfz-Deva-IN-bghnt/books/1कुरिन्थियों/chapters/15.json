{"data":[{"book":"1 कुरिन्थियों","chapter":"15","verse":"1","text":"ओ साथी विश्वासियो, एबे बी आऊँ तुसा खे सेई सुसमाचार याद दलाऊँआ जेतेरा मैं तुसा बीचे प्रचार कित्तेया था। से सुसमाचार तुसे मानेया बी था और जिदे तुसे बणे रे बीए।"},{"book":"1 कुरिन्थियों","chapter":"15","verse":"2","text":"परमेशरे तेसी सुसमाचारो रे जरिए तुसा रा उद्धार करी राखेया। जे तुसे तेसी सुसमाचारो रे जो मैं तुसा बीचे प्रचार कित्तेया था तिदे बणे रे रओगे नयी तो तुसा रा विश्वास करना बेकार ए।"},{"book":"1 कुरिन्थियों","chapter":"15","verse":"3","text":"इजी बजअ ते मैं तुसा लोका खे प्रभु यीशुए ते मिली री बऊत जरूरी सच्चाई बताई ती। से सच्चाई ये ए कि पवित्र शास्त्रो रे मुताबिक यीशु मसीह आसा रे पापो री तंईं मरी गा।"},{"book":"1 कुरिन्थियों","chapter":"15","verse":"4","text":"और दबाए गये और पवित्र शास्त्रो रे मुताबिक तीजे दिने जिऊँदे बी ऊईगे।"},{"book":"1 कुरिन्थियों","chapter":"15","verse":"5","text":"तेबे पतरसो खे और तेबे बारा चेलेया खे दिखे।"},{"book":"1 कुरिन्थियों","chapter":"15","verse":"6","text":"इजी ते बाद पाँज सौ ते जादा विश्वासी पाईया खे दिखे, जिना बीचा ते बऊत जणे एबुए तक जिऊँदे ए और कुछ जणे मरी गे रे।"},{"book":"1 कुरिन्थियों","chapter":"15","verse":"7","text":"फेर याकूबो खे दिखे, तेबे सबी प्रेरिता खे दिखे"},{"book":"1 कुरिन्थियों","chapter":"15","verse":"8","text":"और सबी ते बाद माखे बी दिखे, जो मानो आदे दिना रा जम्मेया रा ओ।"},{"book":"1 कुरिन्थियों","chapter":"15","verse":"9","text":"कऊँकि आऊँ प्रेरिता बीचे सबी ते छोटा ए, बल्कि प्रेरित बोलणे रे काबिल पनिए, कऊँकि मैं परमेशरो री मण्डल़ी सताई थी।"},{"book":"1 कुरिन्थियों","chapter":"15","verse":"10","text":"पर आऊँ जो प्रेरित ए, से परमेशरो री कृपा ते ए और तेसरी कृपा जो मां पाँदे ऊई, से बेकार नि ऊई। पर मैं तिना सबी प्रेरिता ते बड़ी की मईणत बी कित्ती तेबे बी ये मेरी तरफा ते नि ऊआ, पर परमेशरो री कृपा ते, जो मां पाँदे ए।"},{"book":"1 कुरिन्थियों","chapter":"15","verse":"11","text":"तो चाए आऊँ ए, चाए सेयो ओ, आसे येई प्रचार करूँए और इजी पाँदे ई तुसे विश्वास बी कित्तेया।"},{"book":"1 कुरिन्थियों","chapter":"15","verse":"12","text":"जबकि मसीह रा प्रचार करेया जाओआ कि से मरे रेया बीचा ते जिऊँदा ऊआ, तो तुसा बीचा ते बऊत जणे कऊँ बोलोए कि मरेया रा दुबारा जिऊँदा ऊणा ऊई नि सकदा?"},{"book":"1 कुरिन्थियों","chapter":"15","verse":"13","text":"जे मरे ऊए रा दुबारा जिऊँदा ऊणा ऊई नि सकदा, तो मसीह पनि जिऊँदा ऊँदा।"},{"book":"1 कुरिन्थियों","chapter":"15","verse":"14","text":"जे मसीह पनि जिऊँदा ऊआ, तो आसा रा प्रचार करना बी बेकार ए और तुसा रा विश्वास बी बेकार ए।"},{"book":"1 कुरिन्थियों","chapter":"15","verse":"15","text":"बल्कि आसे परमेशरो रे चूठे गवा ऊए, कऊँकि आसे परमेशरो रे बारे रे ये गवाई दित्ती कि तिने मसीह मरे रया बीच ते जिऊँदा कित्तेया। पर जे मरे रे जिऊँदे नि कित्ते जांदे तो परमेशरे मसीह बी जिऊँदा नि कित्तेया।"},{"book":"1 कुरिन्थियों","chapter":"15","verse":"16","text":"आँऊ फेर बोलूँआ जे मुड़दे जिऊँदे नि ऊँदे, तो मसीह बी जिऊँदा नि ऊआ।"},{"book":"1 कुरिन्थियों","chapter":"15","verse":"17","text":"और जे मसीह जिऊँदा नि ऊआ, तो तुसा रा विश्वास बेकार ए और तुसे एबुए तक आपणे पापो रे फसी रे।"},{"book":"1 कुरिन्थियों","chapter":"15","verse":"18","text":"बल्कि जो विश्वासी मसीह रे मरी गे रे, सेयो बी नाश ऊई चुके रे।"},{"book":"1 कुरिन्थियों","chapter":"15","verse":"19","text":"जे आसे बस एसा जिन्दगिया रेई मसीह री उम्मीद राखूँए, तो आसे सबी मांणूआ ते नबाग ए।"},{"book":"1 कुरिन्थियों","chapter":"15","verse":"20","text":"पर सच्चाई ये ए कि परमेशरे मसीह मुड़देया बीचा ते जिऊँदा करी ता रा और से मरे रेया बीचा ते जिऊँदा ऊणे वाल़ा पईला फल बणी चुकी रा।"},{"book":"1 कुरिन्थियों","chapter":"15","verse":"21","text":"जिंयाँ एक मांणू आदमो रे जरिए मौत आयी, तिंयाँ ई एक मांणू मतलब मसीह रे जरिए मरे रेया बीचा ते दुबारा जिऊँदा ऊणा बी आया।"},{"book":"1 कुरिन्थियों","chapter":"15","verse":"22","text":"जिंयाँ आदमो रे सारे मरोए, तिंयाँ ई मसीह रे सारे जिऊँदे करे जाणे।"},{"book":"1 कुरिन्थियों","chapter":"15","verse":"23","text":"पर हर एकी आपणी-आपणी बारिया ते मरे रेया बीचा ते जिऊँदे ऊणे रा इन्तजार करना। तिना बीचा ते पईला फल मसीह ए। इजी ते बाद सेयो सारे जो मसीह रे आऊणे तक तिना रे बणे रणे।"},{"book":"1 कुरिन्थियों","chapter":"15","verse":"24","text":"इजी ते बाद अंत ऊणा, तेस बखते तेस सारी प्रदानगिरी, सारा अक्क और सामर्था रा अंत करी की राज्य परमेशर पिते रे आथो रे देई देणा।"},{"book":"1 कुरिन्थियों","chapter":"15","verse":"25","text":"कऊँकि जदुओ तक परमेशर तेसरे दुश्मणा खे तेसरे वशो रे नि करी देओगा, तदुओ तक तेसरा राज्य करना जरूरी ए।"},{"book":"1 कुरिन्थियों","chapter":"15","verse":"26","text":"सबी ते बादला दुश्मण जो नाश करना, से मौत ए।"},{"book":"1 कुरिन्थियों","chapter":"15","verse":"27","text":"पवित्र शास्त्र बोलोआ, “परमेशरे सब कुछ तेसरे पैरा निठे करी ता,” पर जेबे से बोलोआ कि सब कुछ तेसरे वशो रे करी ता रा तो ये साफ ए कि परमेशर जिने सब कुछ मसीह रे वशो रे करी ता रा, तो परमेशर इदे सबी रे शामिल निया।"},{"book":"1 कुरिन्थियों","chapter":"15","verse":"28","text":"जेबे सब कुछ तेसरे अधीन ऊई जाणा, तो पुत्र आपू बी तेसरे अधीन ऊई जाणा, तिने सब कुछ तेसरे अधीन करी ता ताकि परमेशर ई सबी चीजा रा मालक ओ।"},{"book":"1 कुरिन्थियों","chapter":"15","verse":"29","text":"नई तो जो लोक मरे रेया खे बपतिस्मा लओए, तिना क्या करना? जे मुड़दे जिऊँदे ऊँदे ई नि, तो तेबे तिना खे बपतिस्मा कऊँ लओए?"},{"book":"1 कुरिन्थियों","chapter":"15","verse":"30","text":"और आसे बी कऊँ हर कअड़ी खतरेया रे पड़े रे रऊँए?"},{"book":"1 कुरिन्थियों","chapter":"15","verse":"31","text":"ओ साथी विश्वासियो, तुसे लोक प्रभु यीशु मसीह रे माखे कमण्ड ए। आऊँ तुसा री कसम खाई की बोलूँआ कि माखे हर रोज मौता रा सामणा करना पड़ोआ।"},{"book":"1 कुरिन्थियों","chapter":"15","verse":"32","text":"जे आऊँ मांणूआ री रीतिया ते इफिसुसो रे बणो रे डांगरा ते लड़ेया, तो माखे क्या फाईदा ऊआ? जे मुड़दे जिऊँदे नि कित्ते जाओगे,"},{"book":"1 कुरिन्थियों","chapter":"15","verse":"33","text":"तिना लोका ते तोखा नि खाओ जो एड़िया गल्ला बोलोए, “बुरी संगत खरे चाल-चलणो खे बिगाड़ी देओई।”"},{"book":"1 कुरिन्थियों","chapter":"15","verse":"34","text":"ओशा रे आओ और पाप करना छाडी देओ। कऊँकि बऊत जणे एड़े ए, जो परमेशरो खे नि जाणदे। आऊँ तुसा खे शर्मिंदा ऊणे खे ये बोलणे लगी रा।"},{"book":"1 कुरिन्थियों","chapter":"15","verse":"35","text":"एबे केसी ये बोलणा, “मुड़दे किंयाँ जिऊँदे ओए और कुण जे शरीरो रे आओए?”"},{"book":"1 कुरिन्थियों","chapter":"15","verse":"36","text":"ओ बिना दमाको वाल़ेयो! जो कुछ तूँ बाएआ, जदुओ तक से नि मरो, जिऊँदा नि ऊँदा।"},{"book":"1 कुरिन्थियों","chapter":"15","verse":"37","text":"और जो तूँ बाएआ, ये से शरीर निए, जो जमणे वाल़ा ए, पर सेई दाँणा ए चाए कणका रा चाए केसी ओरी अन्नो रा"},{"book":"1 कुरिन्थियों","chapter":"15","verse":"38","text":"पर परमेशर आपणी इच्छा रे मुताबिक तेसखे शरीर देओआ और हर एक बीजो खे तेसरा खास शरीर।"},{"book":"1 कुरिन्थियों","chapter":"15","verse":"39","text":"सारे शरीर एक जेड़े निए, बल्कि मांणूआ रा शरीर ओर ए, डांगरा रा शरीर ओर ए, पंछिया रा शरीर ओर ए, मछलिया रा शरीर ओर ए।"},{"book":"1 कुरिन्थियों","chapter":"15","verse":"40","text":"स्वर्गिय शरीर ए और संसारिक शरीर बीए, पर स्वर्गिय शरीरो रा तेज ओर ए और संसारिक शरीरो रा तेज ओर ए।"},{"book":"1 कुरिन्थियों","chapter":"15","verse":"41","text":"सूरजो रा तेज ओर ए, चाँदो रा ओर और तारेया रा तेज ओर ए कऊँकि एक तारे ते दूजे तारे रे तेजो रे फर्क ए।"},{"book":"1 कुरिन्थियों","chapter":"15","verse":"42","text":"मुड़देया रा जिऊँदा ऊणा बी एड़ा ईए। शरीर नाश ऊणे री दशा रे बाया जाओआ और अविनाशी रूपो रे जिऊँदा ओआ।"},{"book":"1 कुरिन्थियों","chapter":"15","verse":"43","text":"जेबे म्हारे शरीरो खे दबाया जाओआ तेस बखते से बदसूरत और कमजोर ओआ। पर जेबे से जिऊँदे ऊई जाणे तेबे से बांके और सामर्थी बणी जाणे।"},{"book":"1 कुरिन्थियों","chapter":"15","verse":"44","text":"कुदरती शरीर बाया जाओआ और आत्मिक शरीर जिऊँदा ओआ,"},{"book":"1 कुरिन्थियों","chapter":"15","verse":"45","text":"एड़ा ई पवित्र शास्त्रो रे लिखी बी राखेया, “पईला मांणू, मतलब-आदम जिऊँदा प्राणी बणेया” पर आखरी आदम मतलब मसीह अनन्त जिन्दगी देणे वाल़ा बणेया।"},{"book":"1 कुरिन्थियों","chapter":"15","verse":"46","text":"पर पईले आत्मिक नि था, पर कुदरती था, तेबे इजी ते बादो ते आत्मिक बणेया।"},{"book":"1 कुरिन्थियों","chapter":"15","verse":"47","text":"पईला मांणू तरती ए, मतलब-माट्टिया रा बणेया रा था, दूजा मांणू स्वर्गिय ए।"},{"book":"1 कुरिन्थियों","chapter":"15","verse":"48","text":"जेड़ा से माट्टिया रा बणेया रा था, तेड़े ई ओर माट्टिया रे बणी रे थे और जेड़ा से स्वर्गिय ए, तेड़े ई ओर बी स्वर्गिय ए।"},{"book":"1 कुरिन्थियों","chapter":"15","verse":"49","text":"जिंयाँ आसे माट्टिया रे बणे रे मांणूए रा रूप धारण कित्तेया तिंयाँ ई आसा स्वर्गिय मांणूए रा रूप धारण करना।"},{"book":"1 कुरिन्थियों","chapter":"15","verse":"50","text":"ओ साथी विश्वासियो, आऊँ ये बोलूँआ कि मांस और खून परमेशरो रे राज्य रे अक्कदार नि ऊई सकदे और ना ई नाश ऊणे वाल़ा अविनाशो रा अक्कदार ऊई सकोआ।"},{"book":"1 कुरिन्थियों","chapter":"15","verse":"51","text":"देख, आऊँ तुसा खे पेतो री गल्ल बताऊँआ कि आसा बीचा ते कुछ तो नि मरने पर बदली जाणे।"},{"book":"1 कुरिन्थियों","chapter":"15","verse":"52","text":"और ये सब कअड़िया रेई, पलक झपकदे ई आखरी तुरही फूकदे ई ऊई जाणा, कऊँकि तुरहिया रे फूकर बाई जाणी और मुड़दे अविनाशी दशा रे ठवाल़े जाणे और आसे बदली जाणे।"},{"book":"1 कुरिन्थियों","chapter":"15","verse":"53","text":"कऊँकि जरूरी ए कि से नाशवान शरीर अविनाशो खे पईनी लो और ये मरनहार शरीर अमरता खे पईनी लो।"},{"book":"1 कुरिन्थियों","chapter":"15","verse":"54","text":"जेबे ये नाशवान अविनाशो खे पईनी लओगा और ये मरनहार शरीर अमरता खे पईनी लओगा, तेबे से वचन जो पवित्र शास्त्रो रे लिखी राखेया पूरा ऊई जाणा,"},{"book":"1 कुरिन्थियों","chapter":"15","verse":"55","text":"ओ मौत! तेरी जय केयी रई?"},{"book":"1 कुरिन्थियों","chapter":"15","verse":"56","text":"मौता रा डंग पाप ए और पापो खे बिधानो ते तागत मिलोई।"},{"book":"1 कुरिन्थियों","chapter":"15","verse":"57","text":"पर परमेशरो रा धन्यवाद ओ, जो म्हारे प्रभु यीशु मसीह रे जरिए आसा खे जयवंत करोआ।"},{"book":"1 कुरिन्थियों","chapter":"15","verse":"58","text":"तो ओ मेरे साथी विश्वासियो, विश्वासो रे पक्के और अटल बणे रे रओ और प्रभुए रे कामो रे सदा बड़दे जाओ, कऊँकि तुसे जाणोए कि प्रभुए रे तुसा री मईणत बेकार निए।"}]}