{"data":[{"book":"UJoshuwa","chapter":"9","verse":"1","text":"Kwathi amakhosi wonke ayebusa ngentshonalanga yeJodani, layeselizweni lamaqaqa, layesewatheni lwamaqaqa angentshonalanga, layesekele uLwandle oLukhulu kusiyafika eLebhanoni, amakhosi amaHithi, ama-Amori, amaKhenani, amaPherizi, amaHivi lamaJebusi esizwa ngalezizinto"},{"book":"UJoshuwa","chapter":"9","verse":"2","text":"ahlangana ukuze alwisane uJoshuwa labako-Israyeli."},{"book":"UJoshuwa","chapter":"9","verse":"3","text":"Kodwa kwathi ngesikhathi abantu beGibhiyoni sebezwe konke uJoshuwa ayekwenze eJerikho le-Ayi,"},{"book":"UJoshuwa","chapter":"9","verse":"4","text":"benza ubuqili: Bahamba njengamanxusa ayelabobabhemi ababethwele amasaka adabukileyo lezigxingi zewayini ezindala ezazidabuke zangcinwa."},{"book":"UJoshuwa","chapter":"9","verse":"5","text":"Amadoda ayegqoke amanyathela ayedabukile njalo exaxelwe, begqoke lezigqoko ezigugileyo. Zonke izinkwa ababezithwele njengomphako zazomile njalo zikhuntile."},{"book":"UJoshuwa","chapter":"9","verse":"6","text":"Baya kuJoshuwa esihonqweni seGiligali bathi kuye lakwabako-Israyeli, “Sivela elizweni elikude; ngakho yenzani isivumelwano lathi.”"},{"book":"UJoshuwa","chapter":"9","verse":"7","text":"Abako-Israyeli baphendula amaHivi bathi, “Kodwa mhlawumbe lihlala eduzane lathi, pho singasenza kanjani isivumelwano lani?”"},{"book":"UJoshuwa","chapter":"9","verse":"8","text":"Bathi kuJoshuwa “Siyizinceku zenu.”"},{"book":"UJoshuwa","chapter":"9","verse":"9","text":"Baphendula bathi, “Izinceku zakho zivela elizweni elikude njalo zikhangwe yindumela kaThixo uNkulunkulu wenu. Ngoba sesezwa imibiko eminengi ngaye: konke akwenza eGibhithe,"},{"book":"UJoshuwa","chapter":"9","verse":"10","text":"lakho konke akwenza emakhosini amabili ama-Amori empumalanga yeJodani, uSihoni inkosi yeHeshibhoni lo-Ogi inkosi yaseBhashani owayebusa e-Ashitharothi."},{"book":"UJoshuwa","chapter":"9","verse":"11","text":"Abadala bethu labo bonke abakhileyo elizweni lakithi bathi kithi, ‘Thwalani umphako wohambo lwenu; lihambe liyehlangana labo lithi kubo, “Sizinceku zenu: yenzani isivumelwano lathi.” ’"},{"book":"UJoshuwa","chapter":"9","verse":"12","text":"Isinkwa sethu lesi sasifudumala ngesikhathi sisifaka emigodleni yethu sisesemakhaya ngelanga esasuka ngalo sisiza kini. Kodwa-ke khangelani ukuthi sesome njalo sakhunta njani."},{"book":"UJoshuwa","chapter":"9","verse":"13","text":"Izigxingi lezi zewayini esazigcwalisisayo zazizintsha, kodwa-ke khangelani ukuthi sezidabuke njani. Izigqoko lamanyathela ethu sekudatshulwe yibude bomango.”"},{"book":"UJoshuwa","chapter":"9","verse":"14","text":"Abako-Israyeli bahlola imiphako yabo kodwa-ke kabasabuzanga kuThixo."},{"book":"UJoshuwa","chapter":"9","verse":"15","text":"Ngakho uJoshuwa wenza isivumelwano sokuthula labo wabavumela ukuthi bahlale, njalo abathungameli bebandla bavumelana lalokhu ngesifungo."},{"book":"UJoshuwa","chapter":"9","verse":"16","text":"Sekwedlule insuku ezintathu benze isivumelwano lamaGibhiyoni, abako-Israyeli bezwa ukuthi lababantu babengomakhelwana, ababehlala eduzane labo."},{"book":"UJoshuwa","chapter":"9","verse":"17","text":"Abako-Israyeli baya emadolobheni abo ayebalisa iGibhiyoni, iKhefira, iBherothi leKhiriyathi-Jeyarimi."},{"book":"UJoshuwa","chapter":"9","verse":"18","text":"Kodwa abako-Israyeli kabazange babahlasele ngenxa yokuthi abathungameli bebandla babefunge ngoThixo, uNkulunkulu wako-Israyeli."},{"book":"UJoshuwa","chapter":"9","verse":"19","text":"kodwa bona bonke baphendula bathi, “Sibanike isifungo sethu ngoThixo, uNkulunkulu wako-Israyeli njalo asingeke sabathinta khathesi."},{"book":"UJoshuwa","chapter":"9","verse":"20","text":"Lokhu yikho esizakwenza kubo: Sizabayekela bahlale, ukuze ulaka lungezi kithi ngenxa yokwephula isifungo esasenza phambi kwabo.”"},{"book":"UJoshuwa","chapter":"9","verse":"21","text":"Baqhubeka bathi, “Bayekeleni bahlale, kodwa bazakuba ngababandi benkuni labakhi bamanzi abazasebenzela uzulu wonke.” Ngakho-ke isivumelwano sabakhokheli sagcinwa."},{"book":"UJoshuwa","chapter":"9","verse":"22","text":"UJoshuwa wabiza wonke amaGibhiyoni wathi kuwo, “Kungani lisikhohlisile ngokuthi, ‘Sihlala khatshana lani, lina lihlala eduzane lathi kangaka?’"},{"book":"UJoshuwa","chapter":"9","verse":"23","text":"Seliqalekisiwe: kalisoze liyekele ukuba ngababandi benkuni labakhi bamanzi lisebenzela indlu kaNkulunkulu wami.”"},{"book":"UJoshuwa","chapter":"9","verse":"24","text":"Baphendula uJoshuwa bathi, “Izinceku zakho zatshelwa mgceke ukuthi uThixo uNkulunkulu wenu walaya njani inceku yakhe uMosi ukuthi alinike ilizwe lonke lokuthi litshabalalise bonke ababakhele kulo lina lingakafiki. Ngakho-ke sesabela impilo zethu ngenxa yenu, yikho okwenze senza lokhu."},{"book":"UJoshuwa","chapter":"9","verse":"25","text":"Sesizinikele ezandleni zenu. Yenzani kithi konke elikubona kufanele njalo kuqondile kini.”"},{"book":"UJoshuwa","chapter":"9","verse":"26","text":"Ngakho-ke uJoshuwa wabasindisa esandleni sika-Israyeli, njalo kabasababulalanga."},{"book":"UJoshuwa","chapter":"9","verse":"27","text":"Ngalelolanga wenza ukuthi amaGibhiyoni abe ngababandi benkuni labakhi bamanzi besebenzela uzulu njalo besebenza e-alithareni likaThixo endaweni eyayikhethwe nguThixo. Yikho abayikhona kuze kube lamhlanje."}]}