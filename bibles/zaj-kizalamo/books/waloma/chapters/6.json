{"data":[{"book":"WALOMA","chapter":"6","verse":"1","text":"Avo, tulongeze? Tugendelele kutenda vilozo giladi Mulungu yongeze ng'hani ngekewa yake?"},{"book":"WALOMA","chapter":"6","verse":"2","text":"Mmbuli ya vilozo tweye tudanganhika, todahaze kugendelela kukala m'vilozo?"},{"book":"WALOMA","chapter":"6","verse":"3","text":"Ham'vitanga kamba tweye tose tubatizigwa mkuilumba na Yesu Kilisto tubatizigwa mkuilumba muifa yake?"},{"book":"WALOMA","chapter":"6","verse":"4","text":"Avo, tuzikigwa hamoja nayo kubitila mbatiza ya kuilumba muifa yake, giladi kamba Kilisto viyazukile kulawa mkudanganhika kubitila mhiko ya yenzi ya Tata, vivija na tweye tukale ukazi wa sambi."},{"book":"WALOMA","chapter":"6","verse":"5","text":"Kwavija ihawa tuilumba hamoja na heyo muifa iyadanganhike heyo, vivija toilumba hamoja na heyo mumzuso uwazukile heyo."},{"book":"WALOMA","chapter":"6","verse":"6","text":"Tovitanga kamba unhu wetu wa umwaka uwambigwa mumsalaba hamoja na heyo, giladi vilozo sambiviwe na mhiko, sambituwe nyakadala wa vilozo."},{"book":"WALOMA","chapter":"6","verse":"7","text":"Kwavija munhu yadanganhike mkuilumba na Kilisto kafunguligwa kulawa mmhiko za vilozo."},{"book":"WALOMA","chapter":"6","verse":"8","text":"Ihawa tudanganhika hamoja na Kilisto, vivija totogola kamba tokwiza kukala hamoja na heyo."},{"book":"WALOMA","chapter":"6","verse":"9","text":"Kwavija tovitanga kamba Kilisto kazuka kulawa mkudanganhika, avo hadanganhika mwanza uyagwe, na ifa haimtawala."},{"book":"WALOMA","chapter":"6","verse":"10","text":"Ifa iyadanganhike, kadanganhika mwanza umwe sama ya vilozo va wanhu wose, ila ugima uyalinao, kokala sama ya yenzi ya Mulungu."},{"book":"WALOMA","chapter":"6","verse":"11","text":"Vivija na mweye wenyego mgelegeze kamba mmbuli ya vilozo mdanganhika, ila ha Mulungu muna ugima mkuilumba na Yesu Kilisto."},{"book":"WALOMA","chapter":"6","verse":"12","text":"Avo, sambimuleke vilozo vitawale mzing'huli zenu, mkuziwinza sulukila zihile za ng'huli zenu."},{"book":"WALOMA","chapter":"6","verse":"13","text":"Sambim'vilave vipindi va ng'huli zenu viwe via va kutendela gehile, visang'hanike mkutenda vilozo. Ila vihanogile muilave wenyego ha Mulungu kamba awo wabwezigwe kulawa mkudanganhika na kuwa wagima, na m'vilave vipindi va ng'huli zenu ha Mulungu kamba via vilibule uzenzeleganye."},{"book":"WALOMA","chapter":"6","verse":"14","text":"Vilozo haviwatawala, kwavija hamuli hasi ya Malagizo ga Musa, ila mwa hasi ya ngekewa ya Mulungu."},{"book":"WALOMA","chapter":"6","verse":"15","text":"Avo tulongeze? Tutende vilozo kwavija hatuli hasi ya malagizo ila twa hasi ya ngekewa ya Mulungu? Si vivo!"},{"book":"WALOMA","chapter":"6","verse":"16","text":"Ham'vitanga kamba muhailava wenyego ha munhu yoyose kuwa nyakadala, mweye mwa nyakadala wa munhu ija imuilavile kumwake? Mdaha kuwa nyakadala wa vilozo viwalongoza kuna iifa, ama mdaha kuwa wende wa Mulungu kuwalongoza kulibule uzenzeleganye?"},{"book":"WALOMA","chapter":"6","verse":"17","text":"Ila Mulungu yahewezigwe, kwavija mkala nyakadala wa vilozo, ila mgaluka wende kulawa mmioyo na kugawinza mafundo gamfundizigwe."},{"book":"WALOMA","chapter":"6","verse":"18","text":"Mkomboligwa kulawa m'vilozo, na mgaluka nyakadala wa mbuli zilibule uzenzeleganye."},{"book":"WALOMA","chapter":"6","verse":"19","text":"Nolonga ulonzi wa kiunhu sama ya udaho mdodo umulinao. Kamba vija vum'vilavile vipindi venu viwe nyakadala wa vilozo na kuutenda wiho ubanze, avo sambi vilaveni viwe nyakadala wa mbuli zilibule uzenzeleganye zondaziwatende mng'ale."},{"book":"WALOMA","chapter":"6","verse":"20","text":"Vumkalile nyakadala wa vilozo, mkala muilegehe kulawa mzimbuli zilibule uzenzeleganye."},{"book":"WALOMA","chapter":"6","verse":"21","text":"Avo, kinhu chaki chumpatile mkipigiti kija kulawa mzimbuli zumzonela kinyala sambi? Kwavija malawililo ga mbuli zija gakala ifa."},{"book":"WALOMA","chapter":"6","verse":"22","text":"Ila sambi mkomboligwa kulawa m'vilozo na mgaluka nyakadala wa Mulungu. Kinhu chumpatile kicho ung'azi, na malawililo gake, ugima wa digunge."},{"book":"WALOMA","chapter":"6","verse":"23","text":"Kwavija kitumetume cha vilozo kicho ifa, ila nhunza ya Mulungu iyo ugima wa digunge kubitila Yesu Kilisto Mndewa wetu."}]}