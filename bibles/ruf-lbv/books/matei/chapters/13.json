{"data":[{"book":"Matei","chapter":"13","verse":"1","text":"Litsuwa lilila Yesu kalawa mne ing'anda ila kaghenda mmbalimbali mwe tsimbu, ako kakala hasi, kalangulitsa."},{"book":"Matei","chapter":"13","verse":"2","text":"Mtingano mkulu tsaghumtsunguluka mbaka kengila mne mnumbwi na kukala amo, na iwanu wose wema mmbambali mwe tsimbu."},{"book":"Matei","chapter":"13","verse":"3","text":"Kawalongela mbuli nyingi kwa imifano, kalonga,"},{"book":"Matei","chapter":"13","verse":"4","text":"Hayang'ali yopwililisa tsimbeghu, tsingi tsilaghalila habehi ne inzila, iwapfideghe watsa watsija."},{"book":"Matei","chapter":"13","verse":"5","text":"Tsingi tsilaghalila mne ghamabwe hanu hane lidongo chidogho. Tsota himahima na kukula kwaapfila lidongo ng'alighendese hasi bae."},{"book":"Matei","chapter":"13","verse":"6","text":"Lekeni litsua halilawile, imimeya inyala, na kwaapfila imitsisi ng'aighendese hasi bae imimeya isakala."},{"book":"Matei","chapter":"13","verse":"7","text":"Tsimbeghu tsingi tsilaghalila mne tsimiwa, tsimiwa tsikula, tsipfingilila imimeya."},{"book":"Matei","chapter":"13","verse":"8","text":"Lekeni tsingi tsilaghalila mne lidongo linoghile, tseleka, imwe mia imwe, imwe sitini, na ingi selathini."},{"book":"Matei","chapter":"13","verse":"9","text":"Yane ghamaghutwi na yahulike!”"},{"book":"Matei","chapter":"13","verse":"10","text":"Iwanang'ina wake wamghendela wamghutsa, “Ule ulonga ne iwanu kwa imifano?”"},{"book":"Matei","chapter":"13","verse":"11","text":"Kawedika, “Mwemwe mtendighwa mdahe kutsimanya mbuli tsa undewa we Imulungu, lekeni wawo ng'awatendighwe apfo bae."},{"book":"Matei","chapter":"13","verse":"12","text":"Kwaapfila imunu wowose yane ichinu, katsakongetsighwa ghendo, na ayula iyalihela ichinu, katsobokighwa hata achila chidodo chayalinacho."},{"book":"Matei","chapter":"13","verse":"13","text":"Achino ichinu ichinitenda nilonge nawo kwa mifano. Wolola lekeni ng'awakona bae, wotegheletsa lekeni ng'awohulika wala ng'awomanya bae."},{"book":"Matei","chapter":"13","verse":"14","text":"Na aghala ghalongile nabii Isaya ghatimila kuna wawo,"},{"book":"Matei","chapter":"13","verse":"15","text":"Mana imimoyo ye iwanu iwa mitito,"},{"book":"Matei","chapter":"13","verse":"16","text":"“Lekeni mwemwe mbweda! Kwaapfila tsinenge tsenu tsakona na ghamaghutwi ghenu ghohulika."},{"book":"Matei","chapter":"13","verse":"17","text":"Nowalongela ghendo, manabii wengi ne iwanu we Imulungu tsawabama ng'ani wone achila chamkona mwemwe, na ukuhulika achila chamuhulika, lekeni ng'awonile bae wala ng'awahulike."},{"book":"Matei","chapter":"13","verse":"18","text":"“Lelo mtegheletse mana ya ghumfano ghwe imunu iyohanda."},{"book":"Matei","chapter":"13","verse":"19","text":"Imunu wowose iyohulika imbuli ya undewa lekeni ng'oielewa bae, ayo keghala na tsimbeghu itsilaghalile mnzila. Yehile kakutsa koboka achila ichihandighwe mghati mwake."},{"book":"Matei","chapter":"13","verse":"20","text":"Tsimbeghu tsila itsilaghalile mna ghamabwe tseghala ne imunu yohulika imbuli na bahala koibokela kwa ndeng'elelo."},{"book":"Matei","chapter":"13","verse":"21","text":"Lekeni kwaapfila kahela imitsitsi, kodudumila chidogho. Ghamaghayo na kudununzika pfing'atsa kwaajili ye imbuli, baho kakughwa."},{"book":"Matei","chapter":"13","verse":"22","text":"Tsimbeghu itsilaghalile mne tsimiwa tseghala ne imunu yula iyohulika imbuli, lekeni sang'ano tse ughima uno, na kunoghela sideke utajili woihinya imbuli ayo, nae ng'akweleka bae ghamatunda."},{"book":"Matei","chapter":"13","verse":"23","text":"Na tsimbeghu itsilaghalile mne lidongo linoghile tseghala ne imunu yula iyohulika imbuli ayo na kuielewa. Hayo kakweleka ghamatunda, yungi mia imwe, hayu sitini na yungi selathini.”"},{"book":"Matei","chapter":"13","verse":"24","text":"Yesu kawalongela keli ghumfano ghungi, “Undewa wa kulanga weghala ne imunu yahandile mbeghu inoghile mne mghunda wake."},{"book":"Matei","chapter":"13","verse":"25","text":"Lekeni iwanu hawawasile, mwihile wake katsa, kuya kahanda imighughu mghati mwe uhemba kuya koka."},{"book":"Matei","chapter":"13","verse":"26","text":"Uhemba hawotile na kwandusa ukweleka, imighughu nayo yoneka mne uhemba."},{"book":"Matei","chapter":"13","verse":"27","text":"Watumwa wake wamghendela, wamlongela ‘Imndewa, apfi ng'uhandile mbeghu inoghile mne mghunda wako. Lelo imighughu ilawile kwani?’"},{"book":"Matei","chapter":"13","verse":"28","text":"Kawedika, ‘Mwihile iyo iyatendile apfo.’ Iwatumwa wake wamghutsa ‘Pfii kobama tughende tukaing'ole?’"},{"book":"Matei","chapter":"13","verse":"29","text":"Kawedika, ‘Bae, kwaapfila hamng'ola imighughu, mwodaha kung'ola imighughu hamwe ne uhemba."},{"book":"Matei","chapter":"13","verse":"30","text":"Mleke pfose pfikule hamwe mbaka ghumsimu ghwa ukusenga. Baho nitsowalongela awala iwosenga, tanu mkunge imighughu, myowe makinzamakinza mkaghalakatse. Kuya mkunge uhemba mkeke mkano mwangu.’ ”"},{"book":"Matei","chapter":"13","verse":"31","text":"Yesu kawalongela ghumfano ghungi, “Undewa we Imulungu weghala ne imbeghu ndodo ya haladali. Imunu yumwe tsakaisola kaihanda mumghunda mwake."},{"book":"Matei","chapter":"13","verse":"32","text":"Yenyegho ndodo kubita mbeghu tsose, na haikula, yakuwa ng'ulu kubita imimeya yose ye kumghunda. Yakuwa mbiki, apfo iwapfideghe iwali mlanga wakutsa, wotsenga ipfibali mne ghamaputila ghake.”"},{"book":"Matei","chapter":"13","verse":"33","text":"Yesu kawalongela keli ghumfano ghungi, “Undewa wa kulanga weghala ne hamila iisolighwe ne pinga yumwe na kuhanganya mne utimbo mwingi, nawo wose usasa.”"},{"book":"Matei","chapter":"13","verse":"34","text":"Yesu tsakaghulongela mtingano agha ghose kwa imifano, ng'alongile nawo bae chinu chochose chila bila ya ghumfano."},{"book":"Matei","chapter":"13","verse":"35","text":"Tsakatenda apfo ghatimile ighalongingwe na nabii."},{"book":"Matei","chapter":"13","verse":"36","text":"Kuya Yesu kaghuleka mtingano ghwe iwanu kaghenda mng'anda, iwanang'ina wake wamghendela, wamlongela, “Utulongele ghumfano ghwe imighughu ghutulangulitsa choni?”"},{"book":"Matei","chapter":"13","verse":"37","text":"Kawedika, “Imunu iyahandile imbeghu inoghile iyo Imwana we Imunu."},{"book":"Matei","chapter":"13","verse":"38","text":"Mghunda iyo iisi, na imbeghu inoghile iwo iwana wa undewa we Imulungu, imighughu iwo iwana we ayula Yehile."},{"book":"Matei","chapter":"13","verse":"39","text":"Na mwihile iyahandile imighughu iyo Setani. Ghamapfuno iwo utsighilo we iisi, na awala iwosenga iwo malaika."},{"book":"Matei","chapter":"13","verse":"40","text":"Ka imighughu pfaikungighwa na kulakatsighwa mmoto, itsakuwa pfipfo mne utsighilo we iisi."},{"book":"Matei","chapter":"13","verse":"41","text":"Imwana we Imunu katsowatuma malaika wake, wapfikunge kulawa mne undewa wake apfila pfose ipfiwahonza iwanu watende nzambi na awala wose iwotenda ghehile."},{"book":"Matei","chapter":"13","verse":"42","text":"Nawo watsowasa mne ghumoto, ako watsolila na kughegheda ghamatsino."},{"book":"Matei","chapter":"13","verse":"43","text":"Kuya iwanu wanoghile watsong'ala ka litsua mne undewa wa Aba wawo. Yane ghamaghutwi gha kuhulika, na yahulike."},{"book":"Matei","chapter":"13","verse":"44","text":"“Undewa wa kulanga weghala na hatsina iipfisighwe mne mghunda. Imunu hayoyona, koipfisa keli. Kwa ndeng'elelo ng'ulu iyali nayo koghenda kuutsa pfose pfayali napfo, kuya kakuya na kughughula mghunda ghula."},{"book":"Matei","chapter":"13","verse":"45","text":"“Pfipfila undewa wa kulanga weghala ne mchulutsi iyobama lulu inoghile,"},{"book":"Matei","chapter":"13","verse":"46","text":"hayoyona lulu inoghile sideke, koghenda kuutsa pfinu pfose pfayali napfo, kuya koighula lulu ayo."},{"book":"Matei","chapter":"13","verse":"47","text":"“Pfipfila undewa wa kulanga weghala ne nyapfu yasighwe mne ibahali, yokunga iwasomba iwanoghile na iwehile."},{"book":"Matei","chapter":"13","verse":"48","text":"Haimema, iwanu woikwegha mbaka mmbalimbali mwe ibahali, wokala hasi na kusaghula iwasomba, iwanoghile woweka mseghe, awala iwehile wowasa."},{"book":"Matei","chapter":"13","verse":"49","text":"Itsakuwa pfipfo mne utsighilo we iisi, malaika watsakutsa na kuwabaghula iwanu awala wehile kulawa kwe iwanu iwanoghile,"},{"book":"Matei","chapter":"13","verse":"50","text":"na kuwasa mne ghumoto, ako watsolila na kughegheda ghamatsino.”"},{"book":"Matei","chapter":"13","verse":"51","text":"Yesu kawaghutsa, “Apfi mwoghamanya aghano ghose?”"},{"book":"Matei","chapter":"13","verse":"52","text":"Naye kawalongela, “Apfo chila mlangulitsi we Ghamalaghitso iyalangusighwe imbuli ye undewa wa kulanga keghala ne imunu yane ing'anda, iyolapfa ipfinu pfa sambi na pfa ghumwande kulawa mne hatsina yake.”"},{"book":"Matei","chapter":"13","verse":"53","text":"Yesu hayamalitse kuwalongela imifano ino, koka hanu aho,"},{"book":"Matei","chapter":"13","verse":"54","text":"koya ukaye yake. Kalangulitsa mne tsing'anda tse ukulombela, na awala iwamuhulike wakangawala, weghutsa, “Apfi aipatile kwani ihekima ino na pfinzonza pfino?"},{"book":"Matei","chapter":"13","verse":"55","text":"Ayuno si imwana wa msongola mibiki bae? Angu mai wake si Mariya bae? Na ndughu tsake si tsina Jakobu, Yosefu, Simoni na Yuda bae?"},{"book":"Matei","chapter":"13","verse":"56","text":"Na lumbu tsake ng'awalibaha na twetwe bae? Lelo aghapatile kwani agha ghose?”"},{"book":"Matei","chapter":"13","verse":"57","text":"Apfo wamhila. Lekeni Yesu kawalongela. “Nabii koteghelesighwa chila hanu, ila ng'oteghelesighwa bae ukaye yake na mng'anda mwake imwenyegho.”"},{"book":"Matei","chapter":"13","verse":"58","text":"Apfo ng'atendile bae pfinu pfingi pfa kukangawatsa ako, kwaapfila tsang'awamtoghole bae."}]}