{"data":[{"book":"2 Wakolinto","chapter":"4","verse":"1","text":"Avo, Mulungu kwa bazi jake, katugwaa sang'hano ino, na tweye hatubwela kuchugu."},{"book":"2 Wakolinto","chapter":"4","verse":"2","text":"Tuzileka mbuli zose zigela kinyala na za kinyelegezi, hatulonga mbuli za uvizi hebu kuilonga vihile mbuli ya Mulungu. Lakini kwa kulonga ukweli mgameso ga Mulungu, muladi wayagwe watugese mmizoyo yao kamba totamaniligwa."},{"book":"2 Wakolinto","chapter":"4","verse":"3","text":"Avo kamba Mbuli Inogile ituwapetela wanhu ifisigwa, ifisigwa kwa hewo wopotela."},{"book":"2 Wakolinto","chapter":"4","verse":"4","text":"Hawatogola kwavija Mwenembago, mulungu wa isi ino kazigela nzewele zao mdiziza, muladi sekewawone mulenge wa Mbuli Inogile ya ukulu wa Kilisito, yaigalile na Mulungu kwa kila kinhu."},{"book":"2 Wakolinto","chapter":"4","verse":"5","text":"Kwavija hatuipetela wenyego, ila tompeta Kilisito yeli Mndewa na tweye twa wasang'hanaji zenu kwa Yesu."},{"book":"2 Wakolinto","chapter":"4","verse":"6","text":"Mulungu yalongile, “Mulenge umwemwese kulawa mdiziza!” Ayo yatendile mulenge wake umwemwese mmizoyo yetu, katugwelela mulenge wa nzewele za ukulu wa Mulungu mkihanga cha Yesu Kilisito."},{"book":"2 Wakolinto","chapter":"4","verse":"7","text":"Lakini tweye tuli na ngama ino tuigala na nongo, muladi kulagusa kamba nguvu ng'hulu yolawa kwa Mulungu, siyo kumwetu."},{"book":"2 Wakolinto","chapter":"4","verse":"8","text":"Siku zose togaya, lakini hatuhondigwa, tokona shaka, lakini hatubwela kukisogo,"},{"book":"2 Wakolinto","chapter":"4","verse":"9","text":"todununzigwa, lakini hatulekigwa kutazigwa, tolagazigwa hasi, lakini hatubanangigwe bule."},{"book":"2 Wakolinto","chapter":"4","verse":"10","text":"Kipindi chose toisola ifa ya Yesu mzing'huli zetu, muladi ugima wa Yesu vivija woneke mzing'huli zetu."},{"book":"2 Wakolinto","chapter":"4","verse":"11","text":"Siku zose za ugima wetu twa mdizumozumo da ifa mbuli ya Yesu, muladi ugima wake woneke mzing'huli zetu zifa."},{"book":"2 Wakolinto","chapter":"4","verse":"12","text":"Avo, ifa yosang'hana mgati mmwetu, lakini ugima wosang'hana mgati mmwenu."},{"book":"2 Wakolinto","chapter":"4","verse":"13","text":"Maandiko Gang'alile golonga, “Nitogola lekaavo nonga.” Kwa kutamanila kukuja, na tweye vivija totogola lekaavo tolonga,"},{"book":"2 Wakolinto","chapter":"4","verse":"14","text":"kwavija tojuwa kamba Mulungu yamzilibule Mndewa Yesu kwa wafile, vivija kotuzilibula tweye hamoja na Yesu, na kotwika tweye na mweye kuulongozi wake."},{"book":"2 Wakolinto","chapter":"4","verse":"15","text":"Kwavija gano gose kwa sama ya mweye, muladi ng'hekewa ya Mulungu iwavikile wanhu bwando, itende wamtogole Mulungu na wamgwelele ukulu."},{"book":"2 Wakolinto","chapter":"4","verse":"16","text":"Lekaavo hatubwela kuchugu. Hata kamba ng'huli zetu zofa, lakini siku zose loho zetu zotendigwa za sambi."},{"book":"2 Wakolinto","chapter":"4","verse":"17","text":"Magayo gotupata gabuha na gokala kwa kipindi kidodo, lakini gotugalila ukulu wa mazuwa gose kubanza gago gamagayo."},{"book":"2 Wakolinto","chapter":"4","verse":"18","text":"Avo sambi tugese vinhu vikoneka, ila tugese vija havikoneka. Kwavija vinhu vikoneka vokala kwa kipindi kidodo, lakini vija havikoneka vaduhu uhelelo."}]}