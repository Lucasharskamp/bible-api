{"data":[{"book":"Yatɛne","chapter":"19","verse":"1","text":"Alatala yi a fala Musa nun Haruna xa, a naxa,"},{"book":"Yatɛne","chapter":"19","verse":"2","text":"“Ito nan daxa sariyan xɔn Alatala naxan yamarixi: A fala Isirayila kaane xa, a e xa fa ɲinge gilɛ gbeela ra i fɛma fɛ mi naxan na, xun xidi yegen munma xidi naxan xunna ma."},{"book":"Yatɛne","chapter":"19","verse":"3","text":"I xa a so saraxarali Eleyasari yii. A xa a xali daaxaden fari ma, e yi a kɔɛ raxaba a yɛɛ xɔri."},{"book":"Yatɛne","chapter":"19","verse":"4","text":"Eleyasari xa a wunla nde tongo a yii sonla ra, a yi a xuya Naralan Bubun yɛtagi bɔxɔni dɔxɔɲa ma solofere."},{"book":"Yatɛne","chapter":"19","verse":"5","text":"E xa ɲinge gilɛn gbindin birin sa tɛɛni a yɛɛ xɔri e nun a kidin nun a suben nun a wunla e nun a gbiine."},{"book":"Yatɛne","chapter":"19","verse":"6","text":"Saraxaraliin xa suman wudin nun hisopi wudin nun yɛxɛɛ xabe gari gbeela woli tɛɛni ɲinge gilɛn fari."},{"book":"Yatɛne","chapter":"19","verse":"7","text":"Na xanbi ra, saraxaraliin xa a dugine xa, a yi a maxa benun a xa siga daaxadeni, koni a luma nɛn xɔsixi han ɲinbanna."},{"book":"Yatɛne","chapter":"19","verse":"8","text":"Naxan ɲinge gilɛn sama tɛɛni na fan lan a yi a dugine xa, a yi a maxa, a luma nɛn xɔsixi han ɲinbanna."},{"book":"Yatɛne","chapter":"19","verse":"9","text":"Muxun naxan mi xɔsixi, na xa ɲinge gilɛn xuben malan, a yi a sa yire sariɲanxina nde yi daaxaden fari ma. Isirayila yamaan xa a xuben namara marasariɲan igen nafala seen na. Yulubi xafari seen na a ra."},{"book":"Yatɛne","chapter":"19","verse":"10","text":"Naxan na ɲinge gilɛn xuben makɔ, na fan lan a yi a dugine xa, a luma nɛn xɔsixi han ɲinbanna. A findima habadan sariyan nan na Isirayila kaane xa e nun xɔɲɛn naxanye dɔxi e tagi.”"},{"book":"Yatɛne","chapter":"19","verse":"11","text":"“Naxan yo na a yiin din faxa muxun na, a xɔsixi han xunsagi keden."},{"book":"Yatɛne","chapter":"19","verse":"12","text":"Xii saxanden nun xii soloferedeni, a xa a yɛtɛ rasariɲan na igen nan na, a yi sariɲan. Koni xa a mi a yɛtɛ rasariɲan xii saxanden nun xii soloferedeni, a mi sariɲanma."},{"book":"Yatɛne","chapter":"19","verse":"13","text":"Naxan na a yiin din faxa muxun na, a tondi a yɛtɛ rasariɲanɲɛ, a bata Alatala Batu Bubun naxɔsi. Na kanna kedima nɛn Isirayila yi. Bayo marasariɲan igen mi xuyaxi a ma. A xɔsina a ma.”"},{"book":"Yatɛne","chapter":"19","verse":"14","text":"“Sariyan ni i ra xa muxun faxa bubuna nde kui: Naxan na so na bubuni e nun naxanye yi na, ne xɔsixi xunsagi keden."},{"book":"Yatɛne","chapter":"19","verse":"15","text":"Xa goronna nde na naxan dɛ mi ragalixi a faɲin na, a kui seene haramuxi."},{"book":"Yatɛne","chapter":"19","verse":"16","text":"Naxan yo a yiin din muxu binbin na burunna ra, naxan faxaxi silanfanna ra19.16 Silanfanna: Sofane yɛngɛso dɛgɛmana. hanma a faxa a yɛtɛ ma, hanma naxan yo a yiin din muxun xɔnne ra hanma gaburuna, na kanna luma nɛn xɔsixi han xii solofere."},{"book":"Yatɛne","chapter":"19","verse":"17","text":"Muxu xɔsixin xa rasariɲan ikiini: ɲinge gilɛn naxan baxi yulubi xafarin na, na xubena nde nan tongoma, a yi sa igeni goronna kui."},{"book":"Yatɛne","chapter":"19","verse":"18","text":"Muxu sariɲanxina nde xa hisopi wudi yiin tongo, a yi a sin igeni, a yi a xuya bubun ma muxun faxa dɛnaxan yi, e nun a kuiin birin e nun muxun naxanye yi a kui. A mɔn xa xuya na kanna ma naxan a yiin dinxi muxun xɔnne ra, hanma e muxun naxan faxaxi hanma naxan faxaxi a yɛtɛ ma hanma gaburuna."},{"book":"Yatɛne","chapter":"19","verse":"19","text":"Muxun naxan sariɲan, na xa na igen xuya muxu xɔsixin ma xii saxande lɔxɔn nun xii soloferede lɔxɔni. A yi a rasariɲan xii soloferede lɔxɔni. A xa a dugine xa, a yi a maxa, ɲinbanna ra, a yi sariɲan."},{"book":"Yatɛne","chapter":"19","verse":"20","text":"Koni xa muxun naxan xɔsixi, xa na tondi a rasariɲanɲɛ, a kedima nɛn Isirayila yamaan yɛ. Amasɔtɔ a bata Alatala yire sariɲanxin naxɔsi. Amasɔtɔ marasariɲan igen mi xuyaxi a ma, a luma nɛn xɔsixi."},{"book":"Yatɛne","chapter":"19","verse":"21","text":"Habadan sariyan nan na ra e xa. Naxan na marasariɲan igen xuya gbɛtɛ ma, na kanna lan a yi a dugine xa. Naxan na a yiin din marasariɲan igen na a xɔsixi han ɲinbanna."},{"book":"Yatɛne","chapter":"19","verse":"22","text":"Muxu xɔsixin na a yiin din sese ra, na haramuma nɛn. Naxan yo na a yiin din na se haramuxin na, na fan yɛtɛɛn xɔsixi han ɲinbanna.”"}]}