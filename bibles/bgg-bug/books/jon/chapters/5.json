{"data":[{"book":"Jon","chapter":"5","verse":"1","text":"Ji-è rey ched pha iidoh shii, Isu de Jerusalem hà giang sai pha ji shii wuii dun."},{"book":"Jon","chapter":"5","verse":"2","text":"Chiih-è Jerusalem pha Shiishai Gak moe shii khabang rog shii sibiang guii rab ne um, chiih-è Hebrew è jishii bethzatha ro è yao."},{"book":"Jon","chapter":"5","verse":"3","text":"Chiih-è Miegthi pha, lai aluii mua pha nane slemriie ne rai pha ji de sibiang shii bajo thieng ne rai."},{"book":"Jon","chapter":"5","verse":"4","text":"Ithek ne kho sid pha ji khan ne rai, nyieliieshii ai ne Hamangkhungkhliie wuii ne kho shii nai pha ji khan ne rai. Kho ji nai mage shii hanyie yi igobi lung arone aishii ne nyie miiriie um magungde gang rey dun ro."},{"book":"Jon","chapter":"5","verse":"5","text":"Chiih-è dam sa-uom è miliao è rad pha bran jia de um."},{"book":"Jon","chapter":"5","verse":"6","text":"Isu è ai thiichiih shii um pha ji riig srane, chiih-è bajo idam è rad pha ji thieg srane; ai è ji pha bran shii sai, “Na wie rey pha now bey?”"},{"book":"Jon","chapter":"5","verse":"7","text":"Ji pha rad pha bran ji è yao, “Masdo, gu shii ne hanyie è de khabang ji nai mage shii wo phi pha oi ro, jiè kho ji nai pha ishak shii gu de wo pha rek riig shii, gu è ne ithek bi wo dun ro.”"},{"book":"Jon","chapter":"5","verse":"8","text":"Isu è aishii yao, “Jai srane, Nawai lawiao chiing ne lua mage bo.”"},{"book":"Jon","chapter":"5","verse":"9","text":"Khthiie ji pha bran ji gang rey srane, awai lawiao han srane jao ne lua. Ji-è rek pha inai shii yi Jew Thung pha inai ro."},{"book":"Jon","chapter":"5","verse":"10","text":"Ji-è Jewthek pha dumuii è gang rey pha bran ji shii yao, “Hì ne Jew Thung pha inai ro, hì pha inai shii na nawai lawio han phaji ne gathek Iphey shii gidieg rek ro.”"},{"book":"Jon","chapter":"5","verse":"11","text":"Ai è aishii chang, “Bran hanyie è gu shii gang rek phi pha ji è yao gui lawiao han ne lua bo è yung ro.”"},{"book":"Jon","chapter":"5","verse":"12","text":"Ai è ji pha bran jishii yao, “Hì rek bo è yung pha bran ji hanyie lei?”"},{"book":"Jon","chapter":"5","verse":"13","text":"Jishii wie rey pha bran jiè Isu shii athieg, nyieliieshii ji pha ithua shii bran iphiing um, chiih-è Isu ne ji pha ithua è khia jong dun."},{"book":"Jon","chapter":"5","verse":"14","text":"Doh aishii Isu è Misiahò hà si ne, Isu è aishii yao, yoi mage, na ne gang rey sha, jiè sudoh è thiwing na ne dinne layog arek sha rabo, yangne na shii din hì de lamuna awie pha rey mage phro."},{"book":"Jon","chapter":"5","verse":"15","text":"Chiihphado ji pha bran è Jewthek dumuii shii wuii srane yao, gu shii gang rek pha bran ne Isu ro."},{"book":"Jon","chapter":"5","verse":"16","text":"Ithek è Isu shii riig ramuii, nyieliieshii ai è wie rek phi pha ne Jew Thung pha inai shii ro."},{"book":"Jon","chapter":"5","verse":"17","text":"Isu è aishii chang, “Gu Aphuii ne idang blia rek phro, chiih-è gu de ai blia rek chid phro.”"},{"book":"Jon","chapter":"5","verse":"18","text":"Hì è yao pha ji è Jew ro dumuii è dinne Isu shii lamuna ua pha surui, nyieliieshii ai è Jew Thung pha inai pha Iphey ji chui bie pha asi pha, Hamangkhung-aphuii shii de awai Aphuii ro è yao, chiih-è dinne awaishii de Hamangkhung-aphuii è ò rab."},{"book":"Jon","chapter":"5","verse":"19","text":"Ji-è Isu è aishii chang, gu nathek shii izai yao: Dufuii yi awai lum ne nyie de arek mua phro, ai ne Aphuii nyie rek pha ji riig srane rek bie phro, chiih-è Aphuii è nyie rek Dufuii de ji rek bie."},{"book":"Jon","chapter":"5","verse":"20","text":"Aphuii è Dufuii shii miie rek ne, jiè Aphuii nyie rek pha ji ne Dufuii shii de doh yi phro, chiih-è dinne bajo boh doh ba yi phro, jiè nathek ne wiengphleg ruii phro."},{"book":"Jon","chapter":"5","verse":"21","text":"Aphuii è iyjong pho shii de hòi din srane chai phi pha ji duiine Dufuii de hanyie shii chid jishii hòi din yi pha ro."},{"book":"Jon","chapter":"5","verse":"22","text":"Aphuii è hanyie shii de achua phro, ai è chua pha ne awai Dufuii shii zab rangsua phijong ro."},{"book":"Jon","chapter":"5","verse":"23","text":"Ji-è zab è Aphuii shii ilab rek pha duiine Dufuii shii de ilab rek ruii phro. Chiih-è hanyie è Dufuii shii ilab arek arone aishii thoh ge pha Aphuii shii de ilab arek ro."},{"book":"Jon","chapter":"5","verse":"24","text":"Gu nathek shii izai yao, hanyie è gu miyaogamthek yoi ne chiih-è gu shii thoh ge pha jishii de migi rek arone, aishii idang pha chai um ruii phro. Aishii ne achua ruii phro, jimagungde iy pha ji è hòi ne chai hà muajong ro."},{"book":"Jon","chapter":"5","verse":"25","text":"Ji-è gu nathek shii izai yao, ji rek pha ishak thog ruii phro, chiih-è ishak ne thogjong ro, chiih-è iy pha ne Hamangkhung-aphuii ro Dufuii gow yoi ruii phro, chiih-è hanyie è yoi jine chai hà thog ruii phro."},{"book":"Jon","chapter":"5","verse":"26","text":"Aphuii awai yi chai phi pha ithua duiine, Dufuii de chai phi pha ithua rab phro."},{"book":"Jon","chapter":"5","verse":"27","text":"Chiih-è ai è Dufuii shii gua pha rangsua phi ro, nyieliieshii ai ne Bran Dufuii ro."},{"book":"Jon","chapter":"5","verse":"28","text":"Hì pha miyao è awiengphleg chid rabo; nyieliieshii hì rek pha ishak de thog ruii phro, iyjong pho de ai muro yoi ruii phro"},{"book":"Jon","chapter":"5","verse":"29","text":"chiih-è ithek ro wieng è de wuii ruii phro: Chiih-è hanyie yi wie blia rek ne hòi pho ne sieng ne rai ruii phro, chiih-è hanyie yi layog rek ne hòi pho ne nin ruii phro."},{"book":"Jon","chapter":"5","verse":"30","text":"“Gune gui riichai è nyie de arek mua phro; Hamangkhung-aphuii è nyie yao pha ji chua bie ro, jiè gu muchua ne izai ro, nyieliieshii gui è nyie rek yang pha ji ne gu asurui ro, jiè gu shii thoh ge pha ai nyie khi è now pha ji rek bie."},{"book":"Jon","chapter":"5","verse":"31","text":"Guro miyao yi gui è khagi yao arone, gu è nyie yao pha ji ne izai rone anow phro,"},{"book":"Jon","chapter":"5","verse":"32","text":"jishii guro miyao shii khagi yao pha ne yoh jia um ro, chiih-è gune thieg gu chiang shii nyie yao pha ji ai ne izai chak ro."},{"book":"Jon","chapter":"5","verse":"33","text":"Jon ne jia ro, nathek hanyie è aishii muaphothek thoh ge, ai è izai pha chiang shii yao."},{"book":"Jon","chapter":"5","verse":"34","text":"Hì ne gu shii bran khagi achid phrone anow ro, gu è hì yao bie pha ji ne nathek de ragia rey bo."},{"book":"Jon","chapter":"5","verse":"35","text":"Jon ne muchuang duiine ro, chiih-è hang ne khlieng, chiih-è nathek de phrak jia shii ne airo muchuang jishii ne wie than."},{"book":"Jon","chapter":"5","verse":"36","text":"Jishii gune Jon è phi pha khagi è de boh khagi gui phi ruii phro, chiih-è gu nyie rek pha ji ne Aphuii è gu shii rek yi pha ji ro, hì è gu shii yao yi gu shii ne ai è thoh ge ro."},{"book":"Jon","chapter":"5","verse":"37","text":"Chiih-è gu shii thoh ge pha Aphuii ji è de guro yao phi, jishii nathek è ne ai miyao de ayoi, chiih-è airo mizia de adoh ro."},{"book":"Jon","chapter":"5","verse":"38","text":"Chiih-è airo mua shii de nathek lubu hà aruii, jiè nathek aishii thoh ge pha jishii de migi arek."},{"book":"Jon","chapter":"5","verse":"39","text":"Nathek ne jigigam shii ne tham bo, nyieliieshii nathek aishii ne idang pha chai um ro è now, chiih-è hì pha jigigam è de gu chiang shii yao."},{"book":"Jon","chapter":"5","verse":"40","text":"Thuh de nathek chai mua yi pha gu shii wuii pha ayang ro."},{"book":"Jon","chapter":"5","verse":"41","text":"Gu ne bran è chiong pha ji asow ro."},{"book":"Jon","chapter":"5","verse":"42","text":"Jishii nathek ne khi-èrek pha bran gune thieg, chiih-è gune thieg nathek lubu shii ne Hamangkhung-aphuii pha miie oi ro."},{"book":"Jon","chapter":"5","verse":"43","text":"Gu ne gui Aphuii ro riichai rog shii wuii ruii phro, jishii nathek è gu shii achoi, chiih-è bran awai riichai rog shii wuii arone nathek aishii choi iwa."},{"book":"Jon","chapter":"5","verse":"44","text":"Nathek ne gai è chiong mua pha now, jishii nathek ne iphen Hamangkhung-aphuii è chiong jishii ne yang pha abidiang ro. Chiihphado ji è rek arone gu shii khi-èrek ne migi rek mage phlei?"},{"book":"Jon","chapter":"5","verse":"45","text":"Hì anow rabo, gune gu Aphuii ibi shii nathek shii nin wuii, chiih-è nathek shii nin pha ji ne Moses ro, nyieliieshii nathek è aishii bajo luthong phro"},{"book":"Jon","chapter":"5","verse":"46","text":"Nathek ne izai è Moses shii migi rek arone, nathek gu shii de migi rek, nyieliieshii ai è gu chiang shii zey."},{"book":"Jon","chapter":"5","verse":"47","text":"Jishii nathek ai mizey jishii migi arek arone, nyie khi-èrek ne ithek gu miyao shii de migi rek mage phlei?”"}]}