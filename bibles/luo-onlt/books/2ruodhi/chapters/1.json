{"data":[{"book":"2 Ruodhi","chapter":"1","verse":"1","text":"Bangʼ tho Ahab, jo-Moab nongʼanyo ne Israel."},{"book":"2 Ruodhi","chapter":"1","verse":"2","text":"E kindeno Ahazia nosegore piny koa ewi ode mar gorofa man Samaria mi ohinyore, ne ooro joote kowacho niya, “Dhiyo mondo ipenj Baal-Zebub ma nyasach Ekron, mondo iwinji ane ni bende abiro chango e hinyruoknani.”"},{"book":"2 Ruodhi","chapter":"1","verse":"3","text":"To malaika mar Jehova Nyasaye nowachone Elija ja-Tishbi niya, “Dhiyo mondo irom gi joote mag ruodh Samaria mondo ipenjgi ni, ‘Nyasaye onge e Israel ka koso mamiyo upenjo Baal-Zebub ma nyasach jo-Ekron wach?’"},{"book":"2 Ruodhi","chapter":"1","verse":"4","text":"Kuom mano Jehova Nyasaye wacho ni, ‘Ok inichungi e kitanda mar midekre minindeni nyaka itho!’ ” Bangʼ mano Elija nodhi."},{"book":"2 Ruodhi","chapter":"1","verse":"5","text":"Kane joote odwogo ir ruoth nopenjogi niya, “Angʼo momiyo udwogo?”"},{"book":"2 Ruodhi","chapter":"1","verse":"6","text":"Negidwoke niya, “Ngʼat moro noromo kodwa mowachonwa ni, ‘Doguru ir ruoth mane oorou mondo unyise ni Jehova Nyasaye owacho kama: “Nyasaye onge e Israel ka koso mamiyo upenjo Baal-Zebub ma nyasach jo-Ekron wach? Kuom mano ok inichungi e kitanda minindeni nyaka itho.” ’ ”"},{"book":"2 Ruodhi","chapter":"1","verse":"7","text":"Ruoth nopenjogi niya, “En ngʼat machal nade mane obiro moromo kodu kendo onyisou wechegi?”"},{"book":"2 Ruodhi","chapter":"1","verse":"8","text":"Negidwoke niya, “Norwako law ma rayier, kendo notweyo okanda mar pien e nungone.”"},{"book":"2 Ruodhi","chapter":"1","verse":"9","text":"Eka ne ooro jatend jolweny kaachiel gi jolweny piero abich ir Elija. Jatelono nodhi ir Elija moyude kobet piny ewi got kendo nowachone niya, “Ngʼat Nyasaye, ruoth owacho ni mondo ilor piny!”"},{"book":"2 Ruodhi","chapter":"1","verse":"10","text":"Elija nodwoko jalwenyno niya, “Ka an ngʼat Nyasaye, to mach mondo oa e polo kendo otieki kaachiel gi jolweny magi piero abich.” Eka mach noa e polo mowangʼo jatend jolweny kod joge duto."},{"book":"2 Ruodhi","chapter":"1","verse":"11","text":"Eka ruoth nooro jatend jolweny machielo gi jolweny piero abich ir Elija. Jatelono nowachone Elija niya, ngʼat Nyasaye, ruoth wacho ni yie mondo ilor piyo."},{"book":"2 Ruodhi","chapter":"1","verse":"12","text":"Elija nodwoke niya, ka an ngʼat Nyasaye, to mach mondo oa e polo kendo otieki kaachiel gi jolweny magi piero abich! Eka mach noa e polo mowangʼo jatend jolwenyno kod joge piero abich duto."},{"book":"2 Ruodhi","chapter":"1","verse":"13","text":"Kendo ruoth nooro jatend jolweny mar adek kaachiel gi jolweny mage piero abich. Ngʼat mar adekno nodhi mogoyo chonge piny e nyim Elija kokwaye niya, “Ngʼat Nyasaye, yie ibedie gi ngʼwono ne ngimana to gi ngima mar ji piero abich ma an-gogi, an jatichni!"},{"book":"2 Ruodhi","chapter":"1","verse":"14","text":"Neye kaka mach osewuok e polo motieko jotend jolweny ariyo motelona kod ji mane gin-go duto. To koro sani yie ibedie gi ngʼwono ne ngimana!”"},{"book":"2 Ruodhi","chapter":"1","verse":"15","text":"Malaika mar Jehova Nyasaye nowachone Elija niya, “Lor idhi kode, kik iluore.” Omiyo Elija nolor modhi kode ir ruoth."},{"book":"2 Ruodhi","chapter":"1","verse":"16","text":"Nowachone ruoth niya, “Jehova Nyasaye wacho kama: Nyasaye onge e Israel ka koso mamiyo uoro joote mondo upenj Baal-Zebub ma nyasach Ekron wach? Nikech isetimo ma ok inichungi e kitanda mar midekre minindeno, nyaka itho!”"},{"book":"2 Ruodhi","chapter":"1","verse":"17","text":"Omiyo notho mana kaka wach Jehova Nyasaye mane Elija owacho."},{"book":"2 Ruodhi","chapter":"1","verse":"18","text":"To weche moko mag loch Ahazia kod gik mane otimo, donge ondikgi e kitepe mochanie nonro mag ruodhi Israel?"}]}