{"data":[{"book":"Woshetswotsi","chapter":"14","verse":"1","text":"Ik'oniyonitse P'awlosnat Bernabasn towaat ayhudiwots Ik' k'oni moots bokindi, manoknowere ay ayhudiwotsnat Ik' ash Woteraw ayidek't ayts ashuwots bo amanefetsosh bodaniyi."},{"book":"Woshetswotsi","chapter":"14","verse":"2","text":"Amaneraw ayhudiwotsmó Ik'i ash woterawwotsi tuzit eshuwotsats shit'o b́weetwok'o bok'ali."},{"book":"Woshetswotsi","chapter":"14","verse":"3","text":"Mansh P'awlosnat Bernabasn doonzo keewo ááwu shuk'on keewfetst manoke ayi gizewos boteshi, doonzonwere milikitwotsnat adits keewwotsi bokishon bofinetwok'o alo boosh imt, b́ s'aati aap'o ariko b́wottsok'o b́kiitsfoni."},{"book":"Woshetswotsi","chapter":"14","verse":"4","text":"Kitutse beyiruwotsmó, gitoko kayaat bado ayhudiwotsnton bado woshetswotsnton bowoti."},{"book":"Woshetswotsi","chapter":"14","verse":"5","text":"Ik' ash woterawwotsna ayhudiwots bo naashuwotsnton wotdek't P'awlosnat Bernabasn kaarar shútson togosh bogeyi,"},{"book":"Woshetswotsi","chapter":"14","verse":"6","text":"P'awlosn at Bernabasn man bodantsok'on Lst'ranat Derbeyi eteef Lik'a'on kituwotsnat bogúúratse fa'a datsats giifat boami."},{"book":"Woshetswotsi","chapter":"14","verse":"7","text":"Manoknowere doo shishiyo bonabi."},{"book":"Woshetswotsi","chapter":"14","verse":"8","text":"Lst'ra datsatse b́ tufo lasha'awutsts ash iko fa'e b́tesh, ashaan b́ shuweetson tuut dura b́teshtsotse b́ tufoon sha'a danaka,"},{"book":"Woshetswotsi","chapter":"14","verse":"9","text":"Ashaan P'awlos b́ keewor bedek'tni b́ k'ebiri b́ tesh, P'awlos ashman t'iwintsdek't s'iilt kashosh bín betsit imnetiyo b́ detso b́ bek'tsok'on,"},{"book":"Woshetswotsi","chapter":"14","verse":"10","text":"«Kaawde'er ntufoon need'owe!» ett k'aari eenon b́keewi, ashmanwere t'oolat tuut hake bak b́sha'i."},{"book":"Woshetswotsi","chapter":"14","verse":"11","text":"Ashuwotswere P'awlos b́ k'altso bo bek'tsok'on, bok'aaro eenshdek't «Ik'uwots ash aron wotdek't nok oot'rnee!» ett Lik'aoni noon keewu keewon bokeewi."},{"book":"Woshetswotsi","chapter":"14","verse":"12","text":"Bernabasshower «Dya» boeti. Keewu keewiruwo P'awlosi b́ teshtsotse bísh «Hermeniye» boeti."},{"book":"Woshetswotsi","chapter":"14","verse":"13","text":"Kitoniyere úratse fa'o diyako s'ayin máá kahniyo minzi wrwotsnat k'odets funduwotsnowere kiti fengesho maants dek'wat ash ashonton ikwotdek't P'awlosnat Bernabasnsh wosho t'intsosh b́geyi."},{"book":"Woshetswotsi","chapter":"14","verse":"14","text":"Wosheets, P'awlosnat Benabasn man boshishtsok'on shiyanon botaho bo gaat'i, ash asho maantsowere wos't kuhefets hank'o boeti,"},{"book":"Woshetswotsi","chapter":"14","verse":"15","text":"«It ash ashuwots eegishe han itk'aliri? Nowoor itnk'o ash noone, Noo hanok nowaa it hank'o k'awuntsal keewu jamatse wokar daro, datso, aatsk'aronat bogitsotse daatseyiru jamo aztso Kashetso Izar Izewer maants it aanituwok'o sheeng keewo shishiyishee,"},{"book":"Woshetswotsi","chapter":"14","verse":"16","text":"Beshts dúrowotsitse ash jamo botook weeron boametuwok'o Ik'o boon kazb́k'ri,"},{"book":"Woshetswotsi","chapter":"14","verse":"17","text":"Wotowa bako bíaawuk'o sheengo Izar Izeweri b́ wottsok'o gaawit sheeng fino k'alo need'iratse, darotse awusho itsh bútsiree, maay kakuwi shashwotsi itsh b́ imi, Mishonat geneeúon itn b́woriyi.»"},{"book":"Woshetswotsi","chapter":"14","verse":"18","text":"Wosheetsots mank'o dabt bokeewiyalor ash asho boosh wosho t'intso b́k'azetuwok'o bobazi ayidek' kic'oone."},{"book":"Woshetswotsi","chapter":"14","verse":"19","text":"Ayhudiwotsmó Ans'okiyonat t Ik'oniyonn manok waat ash asho tuzdek't P'awlosi shútson botogetuwok'o bowoshi, k'irb́wutstsok'o bíarere geets dek't kitotse kishbok'ri."},{"book":"Woshetswotsi","chapter":"14","verse":"20","text":"Ernmó b́danifuwots waat bín gúúrdek't boned'fere P'awlos tuut kitots b́kindi, yaats guurok'onowere Bernabasnton Derbe maants bíami."},{"book":"Woshetswotsi","chapter":"14","verse":"21","text":"P'awlosnat Bernabasn Derbe datsatse doo shishiyo danit ay ashuwotsi amantsuwotsi bowoshiyakon Lst'ronat Ik'oniyonn beshat P'sdiyin fa'úts Ans'okits boami."},{"book":"Woshetswotsi","chapter":"14","verse":"22","text":"Dats jam manotsatsnowere amantsuwots boamantsats kup'bodek'etuwok'o boon kup'iyonat izosh «Ik'i mengstots kindosh ay gondo noosh geyife» etfetst boon bdaniyi."},{"book":"Woshetswotsi","chapter":"14","verse":"23","text":"Ik' k'oni maa mootse eenash eenashuwotsnowere boosh bonaashi, s'omat Ik'o bok'oniyakonowere bín boamants doonzosh adaro imbok'ri."},{"book":"Woshetswotsi","chapter":"14","verse":"24","text":"P'sdiyanowere beshat P'nfli maants boami,"},{"book":"Woshetswotsi","chapter":"14","verse":"25","text":"P'ergeyitsnowere Ik' aap'tso bodaniyakon At'aliyi maants boami,"},{"book":"Woshetswotsi","chapter":"14","verse":"26","text":"Maniyere hakonowere bok'alts Ik'i s'aatosh adaro boosh ímeets Ans'okimaants markabon boami."},{"book":"Woshetswotsi","chapter":"14","verse":"27","text":"Manok bobodetsok'on amantsuwotsi ikok kakudek't Ik'o awuk'o k'alt bonton wotdek't b́fiints jamonat Ik'i ash woterawwotswor boamanituwok'o awuk'o k'alt fengesho boosh b́k'eshtsok'o bokeewi"},{"book":"Woshetswotsi","chapter":"14","verse":"28","text":"Manoknowere amantsuwotsnton ay aawo boteshi."}]}