{"data":[{"book":"Yohani","chapter":"7","verse":"1","text":"Pa aga, Yesu kaweriti kankugendagenda kulaa ku Galilaya. Kafiriti ndiri kugendagenda kumkowa wa Yudeya toziya wakulu wa Wayawudi waweriti wankufira kumlaga."},{"book":"Yohani","chapter":"7","verse":"2","text":"Shipindi sha msambu gwa Wayawudi gwa visasa guweriti gwapakwegera."},{"book":"Yohani","chapter":"7","verse":"3","text":"Su, walongu wakuwi wamgambira, “Guwuki panu gugendi Yudeya, su wafundwa waku wawoni vitwatira vyagutenda."},{"book":"Yohani","chapter":"7","verse":"4","text":"Muntu katenda ndiri vitwatira kwa kubada pakafira kamanikani kwa wantu. Toziya gutenda vitwatira avi, guleki wantu wa pasipanu poseri wavimani kuusu gwenga.”"},{"book":"Yohani","chapter":"7","verse":"5","text":"Ata walongu wakuwi wamjimira ndiri."},{"book":"Yohani","chapter":"7","verse":"6","text":"Yesu kawagambira, “Shipindi shangu shashifaa shankali kusoka. Mwenga kila shipindi shifaa."},{"book":"Yohani","chapter":"7","verse":"7","text":"Wantu wa pasipanu hapeni wizi kuwakalalira mwenga, neni wankalalira toziya neni ntakula kwawu kuwera matendu gakuwi gadoda."},{"book":"Yohani","chapter":"7","verse":"8","text":"Mwenga mgendi kumsambu. Neni hapeni ng'endi ku msambu aku vinu, toziya saa yaneni yaifaa yankali kusoka.”"},{"book":"Yohani","chapter":"7","verse":"9","text":"Katakuliti aga, shakapanu kendereyiti kulikala Galilaya."},{"book":"Yohani","chapter":"7","verse":"10","text":"Walongu wakuwi pawagenditi kala kumsambu, Yesu kagenditi viraa, kumbiti kagenditi ndiri pawamlola ira kagenditi kwa kulififa."},{"book":"Yohani","chapter":"7","verse":"11","text":"Wakulu wa Wayawudi waweriti wankumsakula ku msambu aku. Womberi wakosiya, “Ka koshi?”"},{"book":"Yohani","chapter":"7","verse":"12","text":"Kuweriti mapwepweziyu nentu kuusu Yesu mulipinga lya wantu. Wamonga watakuliti, “Yesu ndo muntu muheri.” Na wamonga watakuliti, “Ndala! Kankuwapayira wantu.”"},{"book":"Yohani","chapter":"7","verse":"13","text":"Kumbiti kwahera muntu yakatakuliti kuusu Yesu paweru, toziya waweriti wankuwatira wakulu wa Shiyawudi."},{"book":"Yohani","chapter":"7","verse":"14","text":"Msambu agu pagusokiti pakati na kumalirika, Yesu pakagenditi ku Numba nkulu ya Mlungu, kanjiti kufunda."},{"book":"Yohani","chapter":"7","verse":"15","text":"Wakulu wa Shiyawudi walikangashiti nentu, walongiti, “Iwera hashi muntu ayu kerewa nentu, nayomberi kagenditi ndiri kushuli?”"},{"book":"Yohani","chapter":"7","verse":"16","text":"Yesu kawankula, “Shilii shanfunda shilawa kwaneni ndiri, ira shilawa kwa Mlungu, ndo mweni yakantumiti."},{"book":"Yohani","chapter":"7","verse":"17","text":"Muntu yakafira kutenda galii gagafira Mlungu, haguvimani handa mafundu gangu galawa kwa Mlungu, ama neni nfunda kwa uwezu wangu namweni."},{"book":"Yohani","chapter":"7","verse":"18","text":"Muntu yakatakula kwa uwezu wakuwi mweni, kankusakula uzyumi wakuwi mweni. Kumbiti ulii yakasakula uzyumi wa ulii yakantumiti, ayu ndo mwaminika na mngati mwakuwi kwahera ufyangu woseri."},{"book":"Yohani","chapter":"7","verse":"19","text":"Hashi, Musa kakupanana ndiri Lilagaliru? Ata hangu, kwahera ata yumu gwenu yakalijimila Lilagaliru. Hashi, mfira mndagi?”"},{"book":"Yohani","chapter":"7","verse":"20","text":"Lipinga lya wantu limwankula, “Gwenga gwana shamshera! Gani kafira kukulaga?”"},{"book":"Yohani","chapter":"7","verse":"21","text":"Yesu kawankula, “Kwana liuzauza limu lyantenditi, namwenga mlikangashiti."},{"book":"Yohani","chapter":"7","verse":"22","text":"Musa kawalagaliriti mwenga muwayingiziyi jandu wana wenu, shitiba ashi sha Musa ndiri ira wambuyi wenu ndo wanjiti kushitenda shitiba ashi na mumwingiziya jandu mwana mulishaka lya Kwoyera."},{"book":"Yohani","chapter":"7","verse":"23","text":"Handa pamumwingiziya mwana jandu mulishaka lya Kwoyera su mleka ndiri Lilagaliru lya Musa, iwera hashi munkalalira neni toziya numponiziya muntu mulishaka lya Kwoyera?"},{"book":"Yohani","chapter":"7","verse":"24","text":"Mleki kutoza kwa kunja hera, mtozi kwa shipimu sha teratera.”"},{"book":"Yohani","chapter":"7","verse":"25","text":"Wantu wamu wa Yerusalemu watakuliti, “Ndo ayu ndiri, muntu yawamsakula wamlagi?"},{"book":"Yohani","chapter":"7","verse":"26","text":"Mloli! Kawagambira pota na kufifa, womberi watakula ndiri shintu shoseri kuusu yomberi! Hashi, iwezekana kuwera wakulu wavimana nakaka kuwera muntu ayu ndo Kristu?"},{"book":"Yohani","chapter":"7","verse":"27","text":"Kumbiti Kristu pakaweriti kankwiza, kwahera muntu yoseri yakavimaniti kuwera Kristu hakalawili koshi, kumbiti tuvimana kuwera muntu ayu kwakalawira!”"},{"book":"Yohani","chapter":"7","verse":"28","text":"Yesu pakaweriti kankufunda Mnumba nkulu ya Mlungu, yomberi katakuliti kwa liziwu, “Mumana neni na muvimana kwanawa? Niza ndiri kwa uwezu wangu mweni. Ulii yakantumiti ndo mwaminika nentu, mwenga mumana ndiri,"},{"book":"Yohani","chapter":"7","verse":"29","text":"Kumbiti neni numumana, toziya ndawa kwakuwi, ndo mweni yakantumiti.”"},{"book":"Yohani","chapter":"7","verse":"30","text":"Womberi wafiliti kumkamula Yesu, kumbiti kwahera muntu yakaweza kumbata yomberi toziya saa yakuwi yankali kusoka."},{"book":"Yohani","chapter":"7","verse":"31","text":"Wantu wavuwa mulipinga wamjimiriti na walonga, “Kristu pakiza hakatendi mauzauza nentu kuliku aga gakatenditi muntu ayu?”"},{"book":"Yohani","chapter":"7","verse":"32","text":"Mafalisayu wapikiniriti wantu pawapwepa visoweru avi kuusu Yesu. Su womberi pamuhera na watambika wakulu wa Numba ya Mlungu wawatumiti wanjagila wambati Yesu."},{"book":"Yohani","chapter":"7","verse":"33","text":"Yesu katakula, “Nankali namwenga kwa shipindi shididini, su hanumugenderi ulii yakantumiti."},{"book":"Yohani","chapter":"7","verse":"34","text":"Hamunsakuli kumbiti hapeni mumoni, toziya hapeni mwizi pahala palii panwera.”"},{"book":"Yohani","chapter":"7","verse":"35","text":"Wakulu wa Shiyawudi walitakuziana weni, “Muntu ayu hakagendi koshi ndo peni hapeni tumpati? Hakagendi kwa lushi zya Wagiriki ndo peni wantu wetu Wayawudi pawalikala na hakawafundi Wagiriki?"},{"book":"Yohani","chapter":"7","verse":"36","text":"Kamanisha shishi pakatakula, ‘Hatumsakuli kumbiti hapeni tumwoni na palii pahala pakawera hapeni tuwezi kusoka?’ ”"},{"book":"Yohani","chapter":"7","verse":"37","text":"Lishaka lya kupelera lya msambu agu liweriti lishaka likulu. Yesu kagolokiti na kutakula kwa liziwu likulu, “Yakayumuluwa, kizi kwaneni,"},{"book":"Yohani","chapter":"7","verse":"38","text":"na yoseri yakanjimira neni kalandi. Gambira Malembu Mananagala ntambu yagalembwa, ‘Yakanjimira neni lushemba lwa mashi ga ukomu haganyiririki kulawa mumoyu mwakuwi.’”"},{"book":"Yohani","chapter":"7","verse":"39","text":"Yesu katakuliti aga kuusu Rohu, ndo mweni yawamjimira yomberi hawamuwanki. Shipindi shilii, Rohu Mnanagala kaweriti kankali kusoka toziya Yesu kaweriti kankali kukwiswa."},{"book":"Yohani","chapter":"7","verse":"40","text":"Wantu wamu pakati pa lipinga lilii wapikiniriti visoweru avi, watakula, “Nakaka muntu ayu ndo ulii mbuyi gwa Mlungu!”"},{"book":"Yohani","chapter":"7","verse":"41","text":"Wamonga watakula, “Ayu ndo Kristu!”"},{"book":"Yohani","chapter":"7","verse":"42","text":"Malembu Mananagala galembwiti hangu kuwera Kristu hakaweri mushiyiwuku sha Mfalumi Dawudi na hakayiwuki ku Betirehemu, lushi lyakalikaliti Dawudi.”"},{"book":"Yohani","chapter":"7","verse":"43","text":"Su, kulawiriti malekaniru kuusu yomberi pakati palipinga lilii lya wantu."},{"book":"Yohani","chapter":"7","verse":"44","text":"Wantu wamu wafiriti kumbata Yesu, kumbuti kwahera yakajeriti kumbata."},{"book":"Yohani","chapter":"7","verse":"45","text":"Wanjagila pawawuyiti kwa Watambika wakulu na Mafalisayu, womberi wawakosiya, “Iwera hashi mumjega ndiri Yesu?”"},{"book":"Yohani","chapter":"7","verse":"46","text":"Wanjagila wawankula, “Kwahera muntu yakapatiti nakamu kutakula gambira muntu ayu ntambu yakatakuliti!”"},{"book":"Yohani","chapter":"7","verse":"47","text":"Mafalisayu wawakosiya, “Hashi na mwenga wakuzyangani viraa?"},{"book":"Yohani","chapter":"7","verse":"48","text":"Hashi, muwoniti kala yumu gwa wakulu wa wantu, ama yumu gwa Mafalisayu yakamjimiriti?"},{"book":"Yohani","chapter":"7","verse":"49","text":"Lipinga ali lya wantu livimana ndiri Lilagaliru lya Musa, lipangirwa!”"},{"book":"Yohani","chapter":"7","verse":"50","text":"Yumu gwa Mafalisayu kaweriti Nikodemu ndo mweni pakwanjira paliya kamgenderiti Yesu. Su, kawagambiriti womberi,"},{"book":"Yohani","chapter":"7","verse":"51","text":"“Lilagaliru lyetu liweza ndiri kumtoza muntu pamberi pa kumpikinira kwanja na kuvimana shakatenda”"},{"book":"Yohani","chapter":"7","verse":"52","text":"Womberi wamwankula, “Hashi, gwenga viraa gulawira Galilaya? Su kagabetuli Malembu Mananagala, nagwenga haguwoni kuwera Galilaya hapeni kalawiri mbuyi gwa Mlungu!”"},{"book":"Yohani","chapter":"7","verse":"53","text":"Kila muntu kagenditi ukaya."}]}