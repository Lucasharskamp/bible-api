{"data":[{"book":"Matayu","chapter":"26","verse":"1","text":"Shipindi Yesu pakamalariti kufunda vitwatira vyoseri avi, kawagambiriti wafundwa wakuwi,"},{"book":"Matayu","chapter":"26","verse":"2","text":"“Pamashaka mawili muvimana, hapaweri na msambu gwa Pasaka, na Mwana gwa Muntu hawamkamuli su wampingiki mulupingika.” Msambu gwa Pasaka guweriti gwa kulihola ntambu Waisraeli pawawalopoziya kulawa muufalumi wa Farawu."},{"book":"Matayu","chapter":"26","verse":"3","text":"Shakapanu watambika wakulu pamuhera na wazewi waliwoniti pamuhera muukumbi wa Kayafa, Mkulu gwa Watambika."},{"book":"Matayu","chapter":"26","verse":"4","text":"Wasakuliti ntambu ya kumkamula Yesu kwa bada su wamlagi."},{"book":"Matayu","chapter":"26","verse":"5","text":"Womberi watakuliti, “Shitwatira ashi nashitendeka shipindi sha msambu gwa Pasaka toziya wantu hawatendi ndewu.”"},{"book":"Matayu","chapter":"26","verse":"6","text":"Yesu kaweriti Betaniya, ukaya kwa Simoni, muntu yakalwaliti ungumbula."},{"book":"Matayu","chapter":"26","verse":"7","text":"Yesu pakaweriti kankuliya shiboga, mdala yumu kamgenderiti pakaweriti na supa ya alabasta yayimemiti utuli wa mpiya zivuwa, kammiminira mumtuwi mwakuwi."},{"book":"Matayu","chapter":"26","verse":"8","text":"Wafundwa wakuwi pawawoniti hangu, wakalala na wamkosiya, “Iwera ashi kwananga goseri aga?”"},{"book":"Matayu","chapter":"26","verse":"9","text":"“Utuli awu meuwuzwi kwa mpiya zivuwa na kuwapanani wahushu!”"},{"book":"Matayu","chapter":"26","verse":"10","text":"Yesu kavimati shawashiyowera su kawagambira, “Iwera ashi mwankumgaziya mdala ayu? Shakantendiriti ndo shiherepa kwaneni."},{"book":"Matayu","chapter":"26","verse":"11","text":"Wantu wahushu mwanawu mashaka goseri, kumbuti neni hapeni hweri na mwenga mashaka goseri."},{"book":"Matayu","chapter":"26","verse":"12","text":"Shakatenditi mdala ayu kumiminira utuli awu munshimba mwangu su katandira kusilwa kwaneni."},{"book":"Matayu","chapter":"26","verse":"13","text":"Vinu nuwagambirani nakaka, poseri pawabwera Shisoweru Shiwagira pasi panu, shitwatira shakatenditi mdala ayu hashitakulwi, na wantu hawamuholi.”"},{"book":"Matayu","chapter":"26","verse":"14","text":"Shakapanu yumu gwa wantumintumi lilongu na wawili, litawu lyakuwi Yuda Isikariyoti su kagenda kwa watambika wakulu"},{"book":"Matayu","chapter":"26","verse":"15","text":"na kawakosiyiti, “Hamnupi shishi handa panumgalambuki Yesu kwa mwenga?” Womberi wamuwalangiriti magwala ga shaba malongu matatu na kumupa."},{"book":"Matayu","chapter":"26","verse":"16","text":"Na kwanjira shipindi shilii Yuda kaweriti kankusakula lupenyu luherepa lwa kumgalambuka Yesu kwa womberi."},{"book":"Matayu","chapter":"26","verse":"17","text":"Lishaka lya kwanja pamberi pa msambu gwa mabumunda galekerwa ndiri simika, wafundwa wamgenderiti Yesu na kumkosiya, “Gufira twakakutandiri koshi shiboga sha Pasaka?”"},{"book":"Matayu","chapter":"26","verse":"18","text":"Yesu kawagambira, “Mgendi mlushi kwa muntu yumu ayu mwakamgambiri, ‘Mfunda kalonga, Shipindi shangu shisoka, handiyi shiboga sha Pasaka pamuhera na wafundwa wangu, ukaya kwaku.’ ”"},{"book":"Matayu","chapter":"26","verse":"19","text":"Wafundwa watenda handa Yesu ntambu yakawagambiriti watandiri shiboga sha Pasaka."},{"book":"Matayu","chapter":"26","verse":"20","text":"Shipindi payiweriti pamihi, Yesu na wantumini wakuwi lilongu na wawili walivaga kuliya shiboga."},{"book":"Matayu","chapter":"26","verse":"21","text":"Pawaweriti wankuliya Yesu kalonga, “Nuwagambirani yumu gwenu hakang'alambuki.”"},{"book":"Matayu","chapter":"26","verse":"22","text":"Wantumini wahinginika nentu wanja kulikosiya yumu yumu, “Mtuwa hashi ndo neni?”"},{"book":"Matayu","chapter":"26","verse":"23","text":"Yesu kawankula, “Yakashwika ndolonji mubakuli pamuhera na neni ndo hakang'alambuki."},{"book":"Matayu","chapter":"26","verse":"24","text":"Mwana gwa Muntu hakahowi gambira Malembu Mananagala ntambu yagatakula, kumbuti oli wakuwi muntu ayu yakamgalambuka Mwana gwa Muntu! Iweri mbaka kwa muntu ayu handa mekayiwuki ndiri!”"},{"book":"Matayu","chapter":"26","verse":"25","text":"Yuda mgalambuka kamkosiya, “mfunda ndo neni?”"},{"book":"Matayu","chapter":"26","verse":"26","text":"Pawaweriti wankuliya, Yesu katoliti libumunda, kalonga mayagashii Mlungu, kalimega na kawapanana wafundwa wakuwi, pakalonga, “Mtoli mlii, ayi ndo nshimba ya neni.”"},{"book":"Matayu","chapter":"26","verse":"27","text":"Shakapanu katola shikombi na kalonga mayagashii Mlungu, kawapanani pakalonga, “Mlandi woseri mwenga,"},{"book":"Matayu","chapter":"26","verse":"28","text":"agu ndo mwazi gwangu, gwagulanguziya lipatanu lya Mlungu kwa wantu wakuwi, mwazi gwaguyitika kwajili ya wantu wavuwa kuwalekiziya vidoda."},{"book":"Matayu","chapter":"26","verse":"29","text":"Nuwagambirani, hanandi kayi ndiri divayi ya mzyabibu mpaka lishaka lilii pananda divayi yasyayi pamuhera na mwenga Muufalumi wa Tati gwangu.”"},{"book":"Matayu","chapter":"26","verse":"30","text":"Shakapanu womberi wimbiti lwimbu na wawuka wagenditi kulugongu lwa Mizeyituni."},{"book":"Matayu","chapter":"26","verse":"31","text":"Shakapanu Yesu kawagambira, “Leru pashiru panu mawoseri mwenga hamtugi na kundeka neni, ntambu ya Malembu Mananagala galonga, ‘Mlungu kalonga, hakamlagi mlolera mifugu na wakondolu wa shipinga hawapalanganyiki.’"},{"book":"Matayu","chapter":"26","verse":"32","text":"Kumbiti panzyukaku, hanuwalongoleri kugenda ku Galilaya.”"},{"book":"Matayu","chapter":"26","verse":"33","text":"Peteru kamgambira Yesu, “Neni hapeni nukuleki gwenga ata woseri pawakulema!”"},{"book":"Matayu","chapter":"26","verse":"34","text":"Yesu kamgambira Peteru, “Nukugambira, pashiru pamberi njogolu hakeniwiki, hagunemi mala ntatu kuwera gumana ndiri neni.”"},{"book":"Matayu","chapter":"26","verse":"35","text":"Peteru kamwankula, “Ata panfiruwa kuhowa pamuhera na gwenga, hapeni nukulemi nakamu!”"},{"book":"Matayu","chapter":"26","verse":"36","text":"Shakapanu Yesu kagenditi pamuhera na wafundwa wakuwi pahala pawapashemapu Getisemani na kawagambira, “Mulivagi panu neni ng'enda palongolu palii na kuluwa.”"},{"book":"Matayu","chapter":"26","verse":"37","text":"Kawatola Peteru na wana wawili wa Zebedayu, kanja kuhinginika na kushashatika,"},{"book":"Matayu","chapter":"26","verse":"38","text":"na kawagambira womberi, “Moyu guntama nentu sambira nfuwi. Mulivagi panu na mwikali masu pamuhera naneni.”"},{"book":"Matayu","chapter":"26","verse":"39","text":"Su kagenda kulongolu kidogu, kasuntama makukama na kuluwa, “Tati gwangu, handa payiwezekana, guwusiyi nkata ayi ya ndabiri kwaneni! Ntambu yanfira ndiri neni, kumbiti gutendi ntambu yagufira gumweni.”"},{"book":"Matayu","chapter":"26","verse":"40","text":"Shakapanu kawawuyira wafundwa watatu walii na kawawona wagonja mpota na kamgambira Peteru, “Muweza ndiri kulikala masu pamuhera na neni ata lisaa limu?"},{"book":"Matayu","chapter":"26","verse":"41","text":"Mlikali masu na mluwi namwingira mumajerwa. Moyu gwa muntu gufira gutenda gakafira Mlungu, kumbiti makakala ga muntu gatosha ndiri.”"},{"book":"Matayu","chapter":"26","verse":"42","text":"Yesu kagenditi kayi na kaluwa, “Tati gwangu, handa payiwezekana ndiri shikombi sha ndabiri shiwuki pota neni kushilanda, su nushirandi, su vyagufiriti guvitendi.”"},{"book":"Matayu","chapter":"26","verse":"43","text":"Kawuyiti kayi na kuwawona wantumini wagonja mpota, masu gawu gaweriti gana mbota nentu."},{"book":"Matayu","chapter":"26","verse":"44","text":"Yesu kawaleka kayi, kagenda zyakuwi na kuluwa mala ya tatu, pakaluwa ntambu iraa ilii."},{"book":"Matayu","chapter":"26","verse":"45","text":"Shakapanu kawawuyira wafundwa na kuwagambira, “Hashi mwankali mwakugonja mpota na kwoyera? Mloli! Lisaa lyeni lisoka lya Mwana gwa Muntu kukamulwa kwa makakala mumawoku ga wantu yawana vidoda."},{"book":"Matayu","chapter":"26","verse":"46","text":"Mwimuki, tugendeni zyetu. Mloli, panu kwana muntu ulii yakafira kung'alambuka!”"},{"book":"Matayu","chapter":"26","verse":"47","text":"Yesu kaweriti kankali kankutakula shipindi Yuda yumu gwa wantumini lilongu na wawili, pakasokiti. Liziti lipinga likulu lya wantu wavuwa yawawera na mapanga pamuhera na vindonga, womberi watumitwi na watambika wakulu pamuhera na wazewi."},{"book":"Matayu","chapter":"26","verse":"48","text":"Yuda kawapiti lipinga lya wantu lilangaliru pakatakula, “Muntu yanumnona ndo yamumfira, su mumkamuli!”"},{"book":"Matayu","chapter":"26","verse":"49","text":"Yuda kamgendera Yesu na kamlamsiya, “Mfunda, ponga iweri na gwenga, su kamnona.”"},{"book":"Matayu","chapter":"26","verse":"50","text":"Yesu kamgambira, “Ganja gutendi kanongola shagwiziriti!”"},{"book":"Matayu","chapter":"26","verse":"51","text":"Yumu gwa wantumintumi wa Yesu kasomola upanga wakuwi na kamdumula likutu lya ntumintumi gwa Mtambika mkulu."},{"book":"Matayu","chapter":"26","verse":"52","text":"Yesu kamgambira, “Guwuziyi upanga waku mumuhaku, toziya yoseri yakautendera upanga, hakahowi kwa upanga."},{"book":"Matayu","chapter":"26","verse":"53","text":"Muvimana ndiri kuwera neni menumluwi Tati gwangu kantangi, nayomberi mekanjegeri majeshi makulu malongu na mawili ga wantumintumi wa kumpindi kuntanga?"},{"book":"Matayu","chapter":"26","verse":"54","text":"Kumbiti hagaweri hashi, nakaka Malembu Mananagala gagalembitwi kuwera gafiruwa kulawira?”"},{"book":"Matayu","chapter":"26","verse":"55","text":"Shakapanu Yesu kaligambira lipinga lya wantu, “Iwera hashi munizira na mapanga na vindonga kunkamula gambira neni mkwapula? Kila lishaka nweriti Mnumba nkulu ya Mlungu panfunda na munkamula ndiri."},{"book":"Matayu","chapter":"26","verse":"56","text":"Kumbiti goseri aga galawira su Malembu Mananagala ga wambuyi wa Mlungu gatendeki.”"},{"book":"Matayu","chapter":"26","verse":"57","text":"Wantu awa yawamkamuliti Yesu wamjegeriti kunumba kwa Kayafa, Mtambika mkulu, wamjojinikira wafunda wa Malagaliru na wazewi."},{"book":"Matayu","chapter":"26","verse":"58","text":"Peteru kamfwatiti kwa kutali mpaka kuluwaga lwa Mtambika mkulu na kingiriti kuzyetu pakutozera kalivaga pamuhera na walolera mlyangu, su kapati kulola vitwatira ntambu yaviwera."},{"book":"Matayu","chapter":"26","verse":"59","text":"Watambika wakulu na shiyotera motu shoseri sha Wayawudi, shisakuliti upitawu wa kupaya kuusu Yesu wapati kumlaga,"},{"book":"Matayu","chapter":"26","verse":"60","text":"kumbiti wantu wavuwa watakuliti ukapitawu wa upayira kuusu yomberi. Pamuhera na hangu wapata ndiri shintu shoseri. Lupeleru wiziti wantu wawili"},{"book":"Matayu","chapter":"26","verse":"61","text":"na walonga, “Muntu ayu katakuriti, ‘Weza kubomolanga Numba nkulu ya Mlungu na hanyawi kwa mashaka matatu.’ ”"},{"book":"Matayu","chapter":"26","verse":"62","text":"Mtambika mkulu kagoloka na kamgambira Yesu, “Hashi, guwawankula ndiri wantu awa wakutakulira shishi gwenga?”"},{"book":"Matayu","chapter":"26","verse":"63","text":"Kumbiti Yesu kanyamala jii. Mtambika mkulu kamgambira kayi, “Nukulapira kwa Mlungu mkomu, gutugambiri handa gwenga ndo gwa Kristu Mlopoziya, Mwana gwa Mlungu.”"},{"book":"Matayu","chapter":"26","verse":"64","text":"Yesu kamwankula, “Yina, gwenga gutakula. Kumbiti nuwagambirani mwawoseri mwenga, kwanjira shipindi ashi hamumwoni Mwana gwa Muntu kalivaga uwega wa kumliwu wa Mlungu yakawera na makakala goseri na pakiza mumawundi ga kumpindi!”"},{"book":"Matayu","chapter":"26","verse":"65","text":"Panu Mtambika mkulu kapapula nguwu yakuwi na katakula, “Kamuhigilanga Mlungu! Tufira ndiri ukapitawu umonga! Vinu mpikanira mayigiranga gakuwi!"},{"book":"Matayu","chapter":"26","verse":"66","text":"Mwenga mulihola hashi?”"},{"book":"Matayu","chapter":"26","verse":"67","text":"Shakapanu wamtemera mata kusheni na wamkoma na womberi wamuwakula."},{"book":"Matayu","chapter":"26","verse":"68","text":"Na walonga, “Kristu gututungiri! Ndo gaa yakakuwakuliti!”"},{"book":"Matayu","chapter":"26","verse":"69","text":"Peteru kaweriti kalivagiti kunja kuzyetu ntumini mdala pakamgenderiti na kulonga “Gwenga guweriti pamuhera na Yesu gwa Galilaya.”"},{"book":"Matayu","chapter":"26","verse":"70","text":"Kumbiti Peteru kabera palongolu pa woseri. Kalonga, “Nuvimana ndiri vintu vyagutakula.”"},{"book":"Matayu","chapter":"26","verse":"71","text":"Pakaweriti kankulawa pamlyangu gwa kuzyetu, ntumini mdala yumonga kamwona Peteru na kawagambira wantu yawaweriti paliya, “Muntu ayu kaweriti pamuhera na Yesu gwa Nazareti.”"},{"book":"Matayu","chapter":"26","verse":"72","text":"Peteru kabera kayi na kuwankula, “Nulirapa kuwera nummana ndiri muntu ayu!”"},{"book":"Matayu","chapter":"26","verse":"73","text":"Katepu hera wantu yawaweriti wagoloka paliya wamgenderiti Peteru na watakula, “Nakaka ntambu yagutakula ilanguziya gwenga gwa muntu wa Galilaya!”"},{"book":"Matayu","chapter":"26","verse":"74","text":"Shakapanu Peteru kalonga, “Nulirapa kuwera nuwagambirani nakaka! Mlungu gwangu kanazibu handa neni panuwapayira! Nummana ndiri muntu ayu!”"},{"book":"Matayu","chapter":"26","verse":"75","text":"na Peteru kaliholiti visoweru vyakagambiritwi na Yesu, “Pamberi pa njogolu keniwiki, hagunemi mala ntatu kuwera gumana ndiri neni.” Kalawa kunja na kagenda kulila nentu."}]}