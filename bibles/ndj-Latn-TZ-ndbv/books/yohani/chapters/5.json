{"data":[{"book":"Yohani","chapter":"5","verse":"1","text":"Pambeli Yesu kayenda Yelusalemu kulihungu lya Vayawudi."},{"book":"Yohani","chapter":"5","verse":"2","text":"Aku Yelusalemu pabehi na mlyangu wukemiwa “Mlyangu wa Fungami” Kwaveli na litanda lya machi livalikema kwa Chibulaniya Betisata na lyeni lyaveli na fibudi fimuhanu."},{"book":"Yohani","chapter":"5","verse":"3","text":"Vatami vatangalili vawonjagha mula mufibudi fila vangalimesu na vandevindevi na vapombalili. Vavetilagha machi vatimbushiwi,"},{"book":"Yohani","chapter":"5","verse":"4","text":"kwanongwa makungu wa Bambu asunukeyi teputepu mulitanda lila na kutimbusha machi. Mtami yava wa kwaa kuyingila mulitanda machi pavatimbushiwa, ananili utami wowosi wavelinawu."},{"book":"Yohani","chapter":"5","verse":"5","text":"Pala kwavelili mundu yumu mtami kwa myaka milongu mitatu na minani."},{"book":"Yohani","chapter":"5","verse":"6","text":"Yesu pamuwonili mundu ayu kawonja pala, kamanya kucha aveli mtami kwa myaka yitangalili. Kamdasha, “Ukudayila kunana?”"},{"book":"Yohani","chapter":"5","verse":"7","text":"Yula mtami kamuyangula, “Bambu, nenga ndivahela mundu wa kunyegha mumachi pavatimbushiwa. Kila panyesha kuyingila, mundu wingi akunongulela.”"},{"book":"Yohani","chapter":"5","verse":"8","text":"Yesu kamuwombela, “Tandamuki, toli litefu lyaku, yendi.”"},{"book":"Yohani","chapter":"5","verse":"9","text":"Tepu mundu yula kanana, katola litefu lyaki, kakanda kuyenda."},{"book":"Yohani","chapter":"5","verse":"10","text":"topi vakomi va Vayawudi vamuwombela yula mundu yalowuliwili, “Nalelu Lijuva lya kupumulila. Malawu vetu vakukanisha mundu yoyosi kupapa litefu mulijuva ali.”"},{"book":"Yohani","chapter":"5","verse":"11","text":"Lakini mweni kavawombela, “Yula mundu yanowulili mweni ndi ang'ombilili, ‘Toli litefu lyaku, yendi.’ ”"},{"book":"Yohani","chapter":"5","verse":"12","text":"Vamudasha, “Ayu mundu yakuwombilili toli litefu lyaku yendi ghani?”"},{"book":"Yohani","chapter":"5","verse":"13","text":"Lakini mundu yula amanyili ha kucha yula yamulowulili aveli ghani, kwanongwa kwaveli na vandu vatangalili na Yesu awukili kala."},{"book":"Yohani","chapter":"5","verse":"14","text":"Pambeli Yesu kamuwona mundu yula mugati ya nyumba ya Chapanga. Kamuwombela, “Pikanishi, ponopa kunana. Kotoo kugola kandi sambi, ili chikotoo kukufika chilongu chawafu munu.”"},{"book":"Yohani","chapter":"5","verse":"15","text":"Pambeli mundu yula kayenda, kavawombela vakomi va Vayawudi kucha Yesu ndi yamulowulili."},{"book":"Yohani","chapter":"5","verse":"16","text":"Kwanongwa Yesu agolili chindu achi mulijuva lya Kupumulila, Vayawudi vakandili kumuvipila."},{"book":"Yohani","chapter":"5","verse":"17","text":"Topi Yesu kavawombela, “Tati wangu akugola chichuku majuva vosi, wuwula wula nenga ngudayiliwa goli chichuku nga Tati wangu.”"},{"book":"Yohani","chapter":"5","verse":"18","text":"Kwanongwa ya filongu afi, vakomi va Vayawudi vadayilagha kumuwulagha Yesu, kwanongwa ya kuvifya Lijuva lya Kupumulila weka hela ha, ila wuwula wula kwanongwa adetili Chapanga ndi Tati mundu nahawu ayigolili kalingana na Chapanga."},{"book":"Yohani","chapter":"5","verse":"19","text":"Yesu kavawombela, “Nakaka nguvawombela, Mwana akuwesha ha kugola chindu weka hela. Akuwesha kugola chila chamuwona Tati mundu pagola weka, kwanongwa chochosi chagola Tati, wuwula wula Mwana wa Chapanga akugola."},{"book":"Yohani","chapter":"5","verse":"20","text":"Nongwa Tati akumtama Mwana na kamulangusha findu fyosi fyagola mweni. Kandi damulangushi findu fikomi kupita afi, mwavosi yumwi damwikang'aniki."},{"book":"Yohani","chapter":"5","verse":"21","text":"Kucha wula Tati pashukusha vasovili kuvawuyishila unofu, wuwula wula Mwana akuvagayila unofu vala yivavadayila."},{"book":"Yohani","chapter":"5","verse":"22","text":"Kandi Tati akumuhigha mundu yoyonda ha, lakini kamupa Mwana chichuku chosi cha kuhigha,"},{"book":"Yohani","chapter":"5","verse":"23","text":"ili vandu vosi vamjumili Mwana kucha wula wuvamtundamila Tati. Mundu yoyosi yalema kumtundamila Mwana, akumlema Tati yamlayishili."},{"book":"Yohani","chapter":"5","verse":"24","text":"“Nakaka nguvawombela, yapikana chilongu cha nenga na kumjumila yula yanayishili, dapati unofu wa jola. Dahighiwi ha, kwanongwa kachama kala njifwa na kayingila muunofu."},{"book":"Yohani","chapter":"5","verse":"25","text":"Nakaka nguvawombela, chipindi chikwisa, ponopa chifika kala, vandu vasovili davapikanili lishu lya Mwana wa Chapanga na vala vosi davalipikanishi, davayikali."},{"book":"Yohani","chapter":"5","verse":"26","text":"Kucha wula mweni Tati wavelili chikandilu cha unofu, wuwula wula kamugola Mwana waki kuva chikandilu cha unofu."},{"book":"Yohani","chapter":"5","verse":"27","text":"Wuwula wula kamupa uwesu wa kuhigha, kwanongwa mweni ndi Mwana wa Mundu."},{"book":"Yohani","chapter":"5","verse":"28","text":"Mkotoo kuyikang'anika filongu afi, kwanongwa dachiyisi chipindi, vandu vosi vasovili davapikanili lishu lyaki."},{"book":"Yohani","chapter":"5","verse":"29","text":"Na veni davafumi musembi shawu. Vala yivagolili findu fya usangi davashukuki na kuva vanofu na vala vagolili wafu davashukuki na kuhighiwa."},{"book":"Yohani","chapter":"5","verse":"30","text":"“Nenga mweni ng'weshi ha kugola chindu chochosi. Nenga nguhigha kucha wang'ombela Chapanga na highilu yangu ya nakaka. Ngugola ha kucha wudayilili nenga, ila kucha wadayilili yula yanayishili."},{"book":"Yohani","chapter":"5","verse":"31","text":"“Pandiyijuma nimweni, utovileli wa nenga wuva nakaka ha."},{"book":"Yohani","chapter":"5","verse":"32","text":"Lakini kuna wingi yandovilela na nenga manya kucha kila chatovilela chiva nakaka."},{"book":"Yohani","chapter":"5","verse":"33","text":"Yumwi mwavalayishili vandu kwa Yohani mbatisha na mweni avawombilili utovileli."},{"book":"Yohani","chapter":"5","verse":"34","text":"Nenga ngudayila ha utovileli wa mundu, ila ngudeta filongu afi ili mulowuliwi."},{"book":"Yohani","chapter":"5","verse":"35","text":"Yohani aveli kucha luliku luyaka na kulangasha na yumwi Mwasekilili lwengi lwaki kwa chipindi chidokwa."},{"book":"Yohani","chapter":"5","verse":"36","text":"Nenga ndina utovileli mkomi pitu wula wutawuliwili na Yohani mbatisha. Kwanongwa chichuku shanyimbili Tati ndisimalili, fichuku figola fikulangusha kucha Tati ndi yanayishili."},{"book":"Yohani","chapter":"5","verse":"37","text":"Tati, mweni yanayishili akundovelela. Yumwi mukalihela kupikanisha lishu lyaki wala mukalihela kuwona wushu waki chipindi chochosi."},{"book":"Yohani","chapter":"5","verse":"38","text":"Yumwi mukuchivika ha chilongu chaki mugati yenu, kwanongwa yumwi mukumjumila ha yula yalayishiwili na mweni."},{"book":"Yohani","chapter":"5","verse":"39","text":"Yumwi mkusoma Mayandiku Vang'alili kwanongwa mukuyihola kucha mugati yaki damupati unofu wa jola. Mayandiku vavava ndi yivandovilela!"},{"book":"Yohani","chapter":"5","verse":"40","text":"Lakini yumwi mukulema kwisa kwa nenga mupati unofu."},{"book":"Yohani","chapter":"5","verse":"41","text":"“Ndadayilagha ha kuyanga ukomi kufuma kwa vandu."},{"book":"Yohani","chapter":"5","verse":"42","text":"Lakini manya kucha yumwi mumutama ha Chapanga mundima shenu."},{"book":"Yohani","chapter":"5","verse":"43","text":"Nenga nyisa kwa litawa lya Tati wangu, mumbokela ha. Lakini payiva mundu wingi akwisa kwa litawa lyaki mweni, yumwi damumupokeli."},{"book":"Yohani","chapter":"5","verse":"44","text":"Mukudayila kuyijuma mwaveni, wala mkusaka ha ukomi wa Chapanga weka hela! Ponopa damuweshi wuliwuli kujumila nenga?"},{"book":"Yohani","chapter":"5","verse":"45","text":"Mkotoo kuyihola kucha nenga dandivagotoleli kwa Tati. Musa, yumwi yimushuvilileyi ndi davagotoleli."},{"book":"Yohani","chapter":"5","verse":"46","text":"Leki nakaka mungamjumilili Musa, mungajumilili wuwowu na nengapa, nongwa Musa ayandikili milandu ya nenga."},{"book":"Yohani","chapter":"5","verse":"47","text":"Lakini leki mukujumila ha fila Musa fyayandikili, mukuwesha wuliwuli kujumila fila fideta nenga?”"}]}