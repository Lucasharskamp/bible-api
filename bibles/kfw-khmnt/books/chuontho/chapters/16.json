{"data":[{"book":"Chuontho","chapter":"16","verse":"1","text":"Halli Paul in Derbe li Lystra um atungjei; khawakhan akangamna Jihudi numeisa inkhat sapa, Timothy inti siamruoi inkhat aleiom; apa chu Greek alei eii."},{"book":"Chuontho","chapter":"16","verse":"2","text":"Lystra khat-um Iconiumma kaom ule-nai ngai'n ama jarra katha tak-ah inleiril."},{"book":"Chuontho","chapter":"16","verse":"3","text":"Paul in Timothy le inruoiya aleisizoot; khawa ramma kaom Jihudi ngai jarra Paul in amakha aruoiya wun atanpijei; ajarchu apa kha Greek eii ti inmani rakip in inleijet."},{"book":"Chuontho","chapter":"16","verse":"4","text":"Inmani'n khuopui rakip hin inheiwapha, Jerusalemma kaom tirton khat-um uparup ngai inzootna chongkha inmani diang juiru inleitipi."},{"book":"Chuontho","chapter":"16","verse":"5","text":"Hinthoa koisuok ngaikha ngamnatiang kheella inhongngar, halli nisuo ah kangamna miring inhongkheeljei."},{"book":"Chuontho","chapter":"16","verse":"6","text":"Asia ramsuungnga insiya chongkha rilsik Ratha Inthiang in inmani diang apemak jarra, Phrygia khat-um Galatia ramma inheikirjei."},{"book":"Chuontho","chapter":"16","verse":"7","text":"Halli inmani'n Mysia ramkooltiang inheiwapha, inmani'n Bithynia luutnasik inleitho; takkha Jisu Ratha khan leizootpi makjei."},{"book":"Chuontho","chapter":"16","verse":"8","text":"Khawa jarra inmani'n Mysia inrakaanna Troas tiang inchumjei."},{"book":"Chuontho","chapter":"16","verse":"9","text":"Halli Paul in khawani zaankhan mangtalar inkhat aleimu, khawa mangtalar khan Macedonia mi inkhat in angirra amadiang ileini kha aleimu, “Mecedonia ah heiwa inlang keini najuosanru!”"},{"book":"Chuontho","chapter":"16","verse":"10","text":"Paul in hiwa mangtalar muli-mumak, Pathian in inmani diang Akatha Chong rilnasik anakoi jei ti kinjet ah, keini'n Macedonia tiang sinasik kinngirjei."},{"book":"Chuontho","chapter":"16","verse":"11","text":"Khawa jarra keini'n Troas makheiya, Samothrace katung phitsik rakuong kinchuongnga, khat-um ziingkhuo warli Neapolis kinhongtung,"},{"book":"Chuontho","chapter":"16","verse":"12","text":"halli khawa makheiya keini'n Philippi katung kinhongjei, hiwa munhi Macedonia ramkarra akalok khet khuopui khat-um Rome ngai'n kut-inchal ram alei eii, khawakhan keini nikhuo katamtak kinleiom."},{"book":"Chuontho","chapter":"16","verse":"13","text":"Jihudi ngai sernikhuo khan keini'n khuopui kinrakaanna tuidung raalkhattiang, ninasik mun lei-omte ti kinngaidonna, khawa katung kinleisi; halli keini'n kin-in-ongnga, inchun numeisa ngaidiang kinleiminchujei."},{"book":"Chuontho","chapter":"16","verse":"14","text":"Thyatira khuopuiya araming Lydia inti, puonkasenjun kajuor Pathian chubei katho numeisa inkhat in inminchu kha aleirangai; halli Paul in iril chongkha malungkaluut ah rangainasik Pumi'n ama malungkha amalongpijei."},{"book":"Chuontho","chapter":"16","verse":"15","text":"Ama le a-innsuung mi ngai baptize inthosuopha, ama'n ati, kei Pumi kangamna eii tia nangni'n ningngaidonjei inchu, “Ka-inna hong-inlang hong-omru.” Ama'n keini diang anati."},{"book":"Chuontho","chapter":"16","verse":"16","text":"Halli nisuokhat keini'n nina munkhan kinsipha, ratha kathamak kachoi suoknumeisa inkhat keinile kinlei-intong, ama'n nuktiangnga kasuoksik arilsuok mator jarra ama suokchangna mapu ngaisik sial katamtak aleilou."},{"book":"Chuontho","chapter":"16","verse":"17","text":"Hiwa nungaaknu in Paul khat-um keini nuk anahongjuiya akheek ah ahongti, einidiang ringnasik jarra chong nakarilpi mi ngaihi Insaangkhet Pathian suok ngaikha in-eii."},{"book":"Chuontho","chapter":"16","verse":"18","text":"Halli ama'n hiwahi apha kasoottak aleitho, takkha Paul in ahalla inletli ratha diangkhan ati, ama diangnga inphut heisuoknasik “Jisu Christa ramingnga nangdiang chong kanapeii.” Khawapha takkhan ratha kha asuokjei."},{"book":"Chuontho","chapter":"16","verse":"19","text":"Khawa suoknu mapu ngaikhan inmani nemna ngai rakip kha inmangsuo inmupha khan, inmani'n Paul li Silas kha insurra, phaipui suungnga inkei-karuolla lamkakei ngai maikuungnga inheiruoi;"},{"book":"Chuontho","chapter":"16","verse":"20","text":"halli inmani'n Paul li Silas kha chongkatan mapu ngai maikuungnga inhongruoiya inti, hiwa mingaihi Jihudi in-eii, inmani'n eini khuopuihi inminhaangjei;"},{"book":"Chuontho","chapter":"16","verse":"21","text":"halli eini dan le in-angmak omchan ngaikha innaminchu einichu Rome mi ni-ejarra inmani omchan dan kha juitheinumin, inleiti."},{"book":"Chuontho","chapter":"16","verse":"22","text":"Halli mipui inphuhut ah Paul li Silas chungnga inzootmakle inruoiya."},{"book":"Chuontho","chapter":"16","verse":"23","text":"Inmani'n kase-ah inzeemli, mikhumna khan inda ah, kacheet ah ngaaknasik mikhumna ka-ngaakpa diang chong inpejei."},{"book":"Chuontho","chapter":"16","verse":"24","text":"Ama'n hituk kana chong ajetli, inmani kha mikhumna suung-innungkhet tiang akeiluut ah, inkeii kha thingrakol aminsurpijei."},{"book":"Chuontho","chapter":"16","verse":"25","text":"Zaanchim pheiwei khan Paul li Silas nina innei halli Pathian minpaakna laa inleisak, halli mikhumna suungnga kaom ngaikhan inmani inleirangai;"},{"book":"Chuontho","chapter":"16","verse":"26","text":"Jetlei-theileiya ka-ngartak rinook hongnga mikhumna innkha innikjei, halli khawa phatak khan innkhar rakip-um inlongjei, inkhit ah kaom mi rakip-um insuutjei."},{"book":"Chuontho","chapter":"16","verse":"27","text":"Mikhumna kangaakpa'n ahong-intheili, mikhumna innkhar rakip inlong kha ahongmu pha, mikhumna suungnga kaom rakip intaan suojei ti angaidonna, achem akeisuo ah insunthatsik athojei."},{"book":"Chuontho","chapter":"16","verse":"28","text":"Takkha Paul in rasa inringnga aheikheek, natheinuo ah thinasik thomaro, ajarchu keini rakip hin kinlaom."},{"book":"Chuontho","chapter":"16","verse":"29","text":"Khawapha mikhumna ka-ngaakpa khan meiser anili innot-ah aluut jei, kachile inruoiya intuulla Paul li Silas maikuungnga inbokjei."},{"book":"Chuontho","chapter":"16","verse":"30","text":"Halli ama'n inmani akeisuo ah ati, karu ngai ringnasik ah kei'n angme kathosik?"},{"book":"Chuontho","chapter":"16","verse":"31","text":"Inmani'n inti, “Pumi Jisu Christa ngamnaro, halli nang-um na-innsuungkhur-um ringna ningmusik eii.”"},{"book":"Chuontho","chapter":"16","verse":"32","text":"Halli inmani'n ama diang-um innsuung mi rakip diang-um Pumi chongkha inleiminchujei."},{"book":"Chuontho","chapter":"16","verse":"33","text":"Khawani zaan takkhan ama'n inmani kha aruoiya inmani ramolbi ngaikha arasupijei, halli khawapha takkhan amale a-innsuung mi rakip um baptize inthojei."},{"book":"Chuontho","chapter":"16","verse":"34","text":"Halli ama'n inmani kha ama inna aruoili, inmani maikuungnga baksik aleiminsuukpi, halli Pathian diang inngamna inneiya, ama innsuung mi rakip karok in asipjei."},{"book":"Chuontho","chapter":"16","verse":"35","text":"Ziingkhuo ahongwar pha, Rome chongkatan ngai'n raalmi kalok inheitirra inti, “Mi ngaikha masuoru.”"},{"book":"Chuontho","chapter":"16","verse":"36","text":"Halli mikhumna ka-ngaakpa in Paul diang chongkha arilpi jei, chongkatan ngaikhan nangni inni kha masuonasik chong inheimintungjei; khawa jarra tuunchu heisuok inlang kahoiya nasipitaru."},{"book":"Chuontho","chapter":"16","verse":"37","text":"Takkha Paul in inmani diang ati, chongtan tholeiya Rome keinihi mipui maikuungnga inmani'n innawuokli, mikhumna ah innadajei, halli tuunchu inmani'n keinihi ruuk ah innapuutsik be? zootmung; inmani inpumtak heiwasu-inlang keini hi nakeisuorasu."},{"book":"Chuontho","chapter":"16","verse":"38","text":"Raalmi ngaikhan chongkatan ngaidiang chonghi injuomindik pha, Paul li Silas hi Rome mi in-eii ti injetli inmani ngaikhan inchijei;"},{"book":"Chuontho","chapter":"16","verse":"39","text":"halli inmani'n inheiwa ah nangaidamru injuoti, khat-um raalmi ngai'n inmani kha mikhumna makheiya katha ah inruoiya, khuopui makheiya nasuokpitaru inleitipi."},{"book":"Chuontho","chapter":"16","verse":"40","text":"Inmani'n mikhumna ah inphut inheisuokli, Lydia innkhan inluutjei, halli inmani'n ule-nai ngai khale in-inmuwa, inmani kha inleimasok ah inmathaanna insijei."}]}