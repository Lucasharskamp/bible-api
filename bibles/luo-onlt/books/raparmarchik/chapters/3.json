{"data":[{"book":"Rapar Mar Chik","chapter":"3","verse":"1","text":"Bangʼe negigomo ma giluwo yo madhi Bashan, kendo Og ruodh Bashan gi jolweny mage duto nowuok riat mokedo kodwa e lweny Edrei."},{"book":"Rapar Mar Chik","chapter":"3","verse":"2","text":"Jehova Nyasaye nowachona niya, “Kik iluore nimar asechiwe e lweti, en kaachiel gi jolweny mage duto kod pinye. Timne kaka ne itimone Sihon ruodh jo-Amor, mane obedo gi loch e piny Heshbon.”"},{"book":"Rapar Mar Chik","chapter":"3","verse":"3","text":"Omiyo Jehova Nyasaye ma Nyasachwa nochiwo Og ruodh Bashan gi jolwenje duto e lwetwa, kendo ne watiekogi mi wanegogi duto maonge ngʼama nodongʼ."},{"book":"Rapar Mar Chik","chapter":"3","verse":"4","text":"E kindeno ne wakawo mier madongo mage duto. Onge kata mana dala maduongʼ kuom mier piero auchiel madongo mag-gi mane ok wakawo, tiende ni gwenge duto man Argob, ma en pinyruodh Og man Bashan."},{"book":"Rapar Mar Chik","chapter":"3","verse":"5","text":"Mier madongogi duto ne ochiel gi ohinga kod rangeye mag chumbe, to bende ne nitie mier moko matindo mangʼeny mane ok ochiel."},{"book":"Rapar Mar Chik","chapter":"3","verse":"6","text":"Dala ka dala ne wanegoe ji duto modakie, kaka chwo, mon kod nyithindo mana kaka ne watimo ne Sihon ruodh Heshbon."},{"book":"Rapar Mar Chik","chapter":"3","verse":"7","text":"To jamni duto kod gik moyaki moa e mier madongo mag-gi, ne watingʼo wadhigo."},{"book":"Rapar Mar Chik","chapter":"3","verse":"8","text":"Omiyo e kindeno ne wakawo pinje mag ruodhi ariyo mag jo-Amor, mantie yo wuok chiengʼ mar Jordan, kochakore e holo mar Arnon mochopo nyaka Got Hermon."},{"book":"Rapar Mar Chik","chapter":"3","verse":"9","text":"(Hermon iluongo ni Sirion gi jo-Sidon, to jo-Amor luonge ni Senir)."},{"book":"Rapar Mar Chik","chapter":"3","verse":"10","text":"Ne wakawo dalane duto manie got mesa Gilead duto, kod Bashan duto chakre Saleka, Edrei, dalane mag pinyruodh Og man Bashan."},{"book":"Rapar Mar Chik","chapter":"3","verse":"11","text":"(Og ruodh Bashan kende e ngʼama ne odongʼ e dier jomane otony kuom jo-Refai. Otandane ne olos gi nyinyo; borne ne oyombo fut apar gadek kendo lachne fut auchiel. Otandaneno pod ni Raba piny jo-Amon nyaka chil kawuono)."},{"book":"Rapar Mar Chik","chapter":"3","verse":"12","text":"Kuom pinje moko mane wakawo e kindeno, ne amiyo joka Reuben kod joka Gad tongʼ mokiewo gi Aroer man e bath holo mar Arnon, komedi gi nus mar piny gode manie Gilead kod miechgi duto."},{"book":"Rapar Mar Chik","chapter":"3","verse":"13","text":"Pinje Gilead modongʼ duto kod Bashan, pinyruodh Og, ne amiyo nus mar dhood jo-Manase. (E gwenge duto mag Argob man Bashan, nosebedo kiluongo ni piny jo-Refai."},{"book":"Rapar Mar Chik","chapter":"3","verse":"14","text":"Jair mawuok e dhood Manase ne okawo gwenge duto mag Argob ma ochopo nyaka e tongʼ man e kind jo-Geshur kod jo-Maakath; ne ochake nyinge owuon, manyaka kawuononi Bashan pod iluongo ni Havoth Jair.)"},{"book":"Rapar Mar Chik","chapter":"3","verse":"15","text":"Kendo ne achiwo Gilead ne Makir."},{"book":"Rapar Mar Chik","chapter":"3","verse":"16","text":"To ne jo-Reuben kod jo-Gad, ne amiyogi kochakore Gilead nyaka e holo mar Arnon (e dier holono tir nobedo tongʼ) kendo koa Aora Jabok ma en tongʼ mar jo-Amon."},{"book":"Rapar Mar Chik","chapter":"3","verse":"17","text":"Bende nomi jo-Reuben kod jo-Gad piny ma yo podho chiengʼ mar Jordan man Araba nyaka Kinereth mochopo dho Nam mar Araba (ma tiende ni Nam Chumbi), man e bwo gode mag Pisga."},{"book":"Rapar Mar Chik","chapter":"3","verse":"18","text":"E kindeno ne amiyou chik kawacho niya, “Jehova Nyasaye ma Nyasachu osemiyou pinyni mondo ukaw, to jolwenju duto machwo motegno moikore ne lweny nyaka kadh dhi loka e nyim oweteu ma jo-Israel."},{"book":"Rapar Mar Chik","chapter":"3","verse":"19","text":"Makmana mondeu, nyithindu kod jambu (angʼeyo ni un gi jamni mangʼeny), mondo odag e dalane ma asemiyou,"},{"book":"Rapar Mar Chik","chapter":"3","verse":"20","text":"nyaka chop Jehova Nyasaye mi oweteu kwe, mana kaka osemiyou kendo gin bende gikaw piny ma Jehova Nyasaye ma Nyasachu miyou, loka mar Jordan. Bangʼ mano ngʼato ka ngʼato kuomu odogi kare ma asemiye kaka girkeni.”"},{"book":"Rapar Mar Chik","chapter":"3","verse":"21","text":"E kindeno ne achiko kawachone Joshua niya, “Iseneno gi wangʼi gik ma Jehova Nyasaye ma Nyasachi osetimo ni ruodhi ariyogi. Jehova Nyasaye biro timo mana machal kamano ne pinjeruodhi duto kuma udhiyoeno."},{"book":"Rapar Mar Chik","chapter":"3","verse":"22","text":"Kik uluorgi; nikech Jehova Nyasaye ma Nyasachu owuon nokednu.”"},{"book":"Rapar Mar Chik","chapter":"3","verse":"23","text":"E kindeno ne akwayo Jehova Nyasaye niya,"},{"book":"Rapar Mar Chik","chapter":"3","verse":"24","text":"“Yaye Jehova Nyasaye Manyalo Gik Moko Duto, isechako nyiso jatichni badi mar loch kod tekoni maduongʼ. Nimar en nyasaye mane manie piny kata e polo manyalo timo gik marateke kaka misetimo?"},{"book":"Rapar Mar Chik","chapter":"3","verse":"25","text":"We angʼadi adhi ane piny maber loka Jordan piny gode kod Lebanon.”"},{"book":"Rapar Mar Chik","chapter":"3","verse":"26","text":"To nikech un, Jehova Nyasaye ne okecho koda kendo ne ok onyal chiko ite ne wechena. Jehova Nyasaye nowacho niya, “Mano oromo, kik ichak iwuo koda kuom wachno."},{"book":"Rapar Mar Chik","chapter":"3","verse":"27","text":"Dhiyo ewi got Pisga mondo ine piny koa wuok chiengʼ nyaka podho chiengʼ kendo koa nyandwat nyaka milambo. Rang piny gi wengeni owuon, nimar ok iningʼad aora Jordan."},{"book":"Rapar Mar Chik","chapter":"3","verse":"28","text":"Ket Joshua mondo okaw kari kijiwe kendo imiye teko, nimar en ema obiro telo ne jogi koterogi loka cha mondo gikaw piny ma ibiro nenono.”"},{"book":"Rapar Mar Chik","chapter":"3","verse":"29","text":"Omiyo wan ne wadongʼ e bath holo machiegni gi Beth Peor."}]}