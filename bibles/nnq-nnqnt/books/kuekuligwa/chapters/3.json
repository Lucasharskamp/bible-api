{"data":[{"book":"Kuekuligwa","chapter":"3","verse":"1","text":"“Munhwandiki yene mpakachi ju kumbengu jukikuta cha bandu abunhwamini Kilisto buku Salide,"},{"book":"Kuekuligwa","chapter":"3","verse":"2","text":"“Nnyimuke, nnimbie ilebe iigile kwinu tango yangawe. Gambu, mpaka ngoe, nanibonaje itendwa inu ilenganile nnongi ja Nnoongo jwango."},{"book":"Kuekuligwa","chapter":"3","verse":"3","text":"Nkombokela, gammoligwe na agannyoine, magaagabale genia, nnape kutenda ubaja. Nambu anda nukelukije niika kukujitukila andi mwii nu umanyaje kingobu chambakuika."},{"book":"Kuekuligwa","chapter":"3","verse":"4","text":"Nambu nkweti bandu achoko abunhwamini Kilisto buku Salide banga akaya ngobo yabe. Benia nga abapaligwa kutyanga pamwe nanenga, kongo bakwindangite ngobo nhuu."},{"book":"Kuekuligwa","chapter":"3","verse":"5","text":"“Jwapakuotola bikwindia ngobo nhuu andi angweto. Nenga niliboyaje lina lyabe mu kitabu cha bwomi, kabe maninnyeketela liina lyakwe nnongi ja Awabango na nnongi ja akapakachi bakwe bu kumbengu."},{"book":"Kuekuligwa","chapter":"3","verse":"6","text":"“Ojwabi na machikilo, ajoe Uhuke jwa Nnoongo pakilenge kikuta cha bandu abunhwamini Kilisto!"},{"book":"Kuekuligwa","chapter":"3","verse":"7","text":"“Munhwandiki yene mpakachi ju kumbengu ju kikuta cha bandu abunhwamini Kilisto buku Filadefia,"},{"book":"Kuekuligwa","chapter":"3","verse":"8","text":"Nno niimanyi itendwa inu yoa! Ngoe, nyogwile nniango nnongi jinu abije mundu jwaotwi kujigala, manyi kutenda iganukube nkweti makakala kachoko nambu miliagabile lilobe lyango na milikanitije liina lyango."},{"book":"Kuekuligwa","chapter":"3","verse":"9","text":"Mpenekie! Manannetela bandu ba nyumba ji kugongale Lichetani abibikikema Akayahudi, kumbe Akayahudije, nambu akawangi, manabeka bankilakitile majugwa mumakongono ginu na bandu boa bamanye kutenda nenga ndendampala."},{"book":"Kuekuligwa","chapter":"3","verse":"10","text":"Magambu miliagabile lilagilo lyango likuimbalila, nenga maninnendela kingobu chamalola chekiika padunia joa, kalondoya bandu boa."},{"book":"Kuekuligwa","chapter":"3","verse":"11","text":"Nhika kwinu chokwe! Nkamula ndii chankweti, kupala mundu akampokaje hupo inu."},{"book":"Kuekuligwa","chapter":"3","verse":"12","text":"Jwapakuotola manimmeka abe nng'omba mu nyumba ja Nnoongo jwango. Abokaje mweno ngu. Uyo maniandika kwakwe liina lya Nnoongo jwango na liina lya kilambo cha Nnoongo jwango, yani Yelusalemu nnyono, kilambo chenie kiuluka kuboka kumbengu kwa Nnoongo jwango. Uyo panani jakwe niandika liina lyango lihyono."},{"book":"Kuekuligwa","chapter":"3","verse":"13","text":"“Ojwabi na machikilo, ajoe Uhuke jwa Nnoongo pailenge ikuta ya bandu abunhwamini Kilisto!"},{"book":"Kuekuligwa","chapter":"3","verse":"14","text":"“Munhwandiki yene mpakachi ju kumbengu jukikuta cha bandu abunhwamini Kilisto buku Laodikia."},{"book":"Kuekuligwa","chapter":"3","verse":"15","text":"Niimanyi itendwa inu yoa! Manyi kutenda mwenga kuimilaje na mwotoje. Mbaya makabi, kuimila andaje mwoto."},{"book":"Kuekuligwa","chapter":"3","verse":"16","text":"Magambu mmi mapyou na maimuje wala mmi mwotoje, amba nantapika mmoke mukano jango!"},{"book":"Kuekuligwa","chapter":"3","verse":"17","text":"Mwenga mikitenda mmi nikipato, na mina ilebe nduu, na mpaije kilebe chachoa nambu mwenga umanyije kutenda manying'anyau, ipai kunkole kia, mwenga mahocho kinjwilili na mmi makengele!"},{"book":"Kuekuligwa","chapter":"3","verse":"18","text":"Nannenge nhwemele kwango jaabu ejijochigwe mwoto kupala mme nikipato. Uyo mbaya nhwemele ngobo nhuu kupala nhwibalikie oni jinu jukutama makengele. Nu uyo nhwemele ntela mpakaye mio jinu kupala nnole."},{"book":"Kuekuligwa","chapter":"3","verse":"19","text":"Nenga kunkalapila nu kunkelebuya jwajoa junampala. Yene nkachane kutenda gambone nu kulapa."},{"book":"Kuekuligwa","chapter":"3","verse":"20","text":"Mpenekia! Nenga nyema panniango na kugomba oti. Mundu jwajoa andajoine lilobe lyango nu kujogo nniango, manyingila nu kulye nakwe, na jwenio malya pamwe nanenga."},{"book":"Kuekuligwa","chapter":"3","verse":"21","text":"“Jwapakuotola nammeka atame pamwe na nenga pikitebu chango chukutawala, andi nenga panhotwile nu kutama pamwe na Awabango pikitebu chabe chukutawala."},{"book":"Kuekuligwa","chapter":"3","verse":"22","text":"“Ojwabi na machikilo, ajoe Uhuke jwa Nnoongo pailenge ikuta ya bandu abunhwamini Kilisto.”"}]}