{"data":[{"book":"Wagalatia","chapter":"6","verse":"1","text":"Ndugu zangu, mwahamona munhu yoyose katenda nzambi, mweye mulongozigwa na Loho wa Imulungu mzumeni munhu ayo, ili yaleke nzambi zake. Lakini mzumeni kwa uhole, kuno moiteganya ili sikumugezigwe."},{"book":"Wagalatia","chapter":"6","verse":"2","text":"Muitaze mna gamagayo, kwa kutenda avo mogagoga malagizo ga Kilisito."},{"book":"Wagalatia","chapter":"6","verse":"3","text":"Munhu yahayona kinhu, na kuno heli kinhu chochose, koivizila mwenyego."},{"book":"Wagalatia","chapter":"6","verse":"4","text":"Lakini kila munhu yalole goya mbuli zake mwenyego zoyosang'hana. Kamba kotenda mbuli zinogile aho kodaha kuigodela mbuli zako, bila kulola choni kiyatendile munhu iyagwe."},{"book":"Wagalatia","chapter":"6","verse":"5","text":"Kwavija kila munhu kana mzigo wa kupapa mwenyego."},{"book":"Wagalatia","chapter":"6","verse":"6","text":"Munhu yofundizigwa mbuli ya Kilisito kolondigwa waigwelele vinhu vake vose vinogile na mfundiza wake."},{"book":"Wagalatia","chapter":"6","verse":"7","text":"Sikumuivizile, Imulungu hagewezigwa, kwavija kija kiyahandile munhu acho chonda yasenge."},{"book":"Wagalatia","chapter":"6","verse":"8","text":"Munhu yohanda kuzinogeza nzambi zili mgati mmwake, mumo kosenga ifa, lakini yahahanda kumnogeza loho wa Imulungu, mumo kosenga ugima wa milele."},{"book":"Wagalatia","chapter":"6","verse":"9","text":"Avo sikutudonhe kusang'hana ganogile, kwavija kamba hatubwela kuchugu, chahavika kipindi cha kusenga tosenga."},{"book":"Wagalatia","chapter":"6","verse":"10","text":"Avo twahawa tung'hali tuna kipindi, tuwatendele ganogile wanhu wose, ng'hani ng'hani waetu wamtogole Mndewa."},{"book":"Wagalatia","chapter":"6","verse":"11","text":"Loleni vinyandike kwa helufi ng'hulu kwa mkono wangu mwenyego!"},{"book":"Wagalatia","chapter":"6","verse":"12","text":"Wanhu olonda koneka wanoga kwa vinhu va kunze, awo olonda kuwananahiza mweye mwingile kumbi, otenda avo kwavija odumba kudununzwa mbuli ya msalaba wa Kilisito."},{"book":"Wagalatia","chapter":"6","verse":"13","text":"Hata waja wengile kumbi hawagagoga Malagizo ga Musa, wao olonda mweye mwingile kumbi ili waigodele kija kitendeke mzing'huli zenu."},{"book":"Wagalatia","chapter":"6","verse":"14","text":"Lakini niye noigodela msalaba wa Mndewa wetu Yesu Kilisito wiiyeka, kwavija kubitila msalaba wake vija viwokala wanhu wa mwiisi kumwangu kamba kufa na niye kamba nifa kumwao."},{"book":"Wagalatia","chapter":"6","verse":"15","text":"Kwingila kumbi hebu kuleka kwingila kumbi siyo kinhu, kilondigwa kulumbigwa kabili."},{"book":"Wagalatia","chapter":"6","verse":"16","text":"Wanhu wose okala kwa kukweleleza nzila ino, Imulungu yawagwee tindiwalo na bazi, vivija kwa waja Waizilaeli weli wa Imulungu."},{"book":"Wagalatia","chapter":"6","verse":"17","text":"Avo, munhu yoyose sikuyangaze kabili, kwavija ng'hovu zili mulukuli lwangu mbuli ya Yesu."},{"book":"Wagalatia","chapter":"6","verse":"18","text":"Ndugu zangu, ng'hekewa ya Mndewa wetu Yesu Kilisito ikale na loho zenu mweye mose. Ona."}]}