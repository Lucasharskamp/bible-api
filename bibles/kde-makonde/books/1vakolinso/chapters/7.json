{"data":[{"book":"1 Vakolinso","chapter":"7","verse":"1","text":"Bahi kwamba mambo àlalá lamulembile, wasa nnume analombe.7:1 Nsitali auno kwa chigiliki ùlembwijé kuva, “Wasa nnume anan'guse mmahe.”"},{"book":"1 Vakolinso","chapter":"7","verse":"2","text":"Henga kwajili ya kulinyemya na umalaya, bahi wasa kila nnume ààve na mmahe wake mwene, na kila mmahe ààve na ntwave."},{"book":"1 Vakolinso","chapter":"7","verse":"3","text":"Nnume amwing'e n'jawe ulombi, na mmahe nanang'e amwing'e ntwave ulombi."},{"book":"1 Vakolinso","chapter":"7","verse":"4","text":"Mmili wa mmahe ukávele wake weka, henga chalumo na ntwave, na mmili wa nnume naunang'o ukávele wake weka, henga chalumo na n'jawe."},{"book":"1 Vakolinso","chapter":"7","verse":"5","text":"Munaimane miili yenu mmene kwa mmene, ikànave chihi mùnipatana kutenda uchocho kwa mahiku kadiki uchinga mupate wasa wa kulihumya, kwa kufunga na kuyuwa. Anepo munatime kuhimana kavila uyopa Nanchindenga ànapata wasa wa kunninganga ing'anya ya kudidimanga kwenu."},{"book":"1 Vakolinso","chapter":"7","verse":"6","text":"Malove laninnyaulilanga vino nni ushauli chihi akee amuli."},{"book":"1 Vakolinso","chapter":"7","verse":"7","text":"Nangu nikanitamwa namene vanu vammalele vaikale chihi bila kulomba, vààve chihi muchi chinguvele nangu. Henga kila munu àpwechedile inujo yake mwene kuhaloka kwa Nnungu, yumo inujo ya namuna ai na yunji inujo ya namuna inji."},{"book":"1 Vakolinso","chapter":"7","verse":"8","text":"Bahi avala vakánambilomba na vanannidi nìvahaulila kuva, wasa vaikale muchi chinguikala nangu."},{"book":"1 Vakolinso","chapter":"7","verse":"9","text":"Henga vakànahulule kulichunga vene, bahi valombe, kwa kuva nni wasa munu kulomba kuliko kuukuta tama muntima mwake."},{"book":"1 Vakolinso","chapter":"7","verse":"10","text":"Kwa avala valombene, nìveng'a amuli ihalôka kwa Nang'olo akee kwang'une kuva, mmahe anahapukane na ntwave."},{"book":"1 Vakolinso","chapter":"7","verse":"11","text":"Henga akàhapukana nawe, analombwe kavila, na ikànave uchocho, bahi apatane kavila na ntwave. Uchocho, nnume nanang'e ananneke n'jawe."},{"book":"1 Vakolinso","chapter":"7","verse":"12","text":"Henga vanu vanji nìvahaulila nangu akee Nang'olo kuva, ikàva nnume akulupîla àvele na n'jawe akákulupila, na aneyo mmahe akàkubali kuikalana nawe, bahi ananneke mmahe aneyo."},{"book":"1 Vakolinso","chapter":"7","verse":"13","text":"Uchocho, ikàva mmahe akulupîla àvele na ntwave akákulupila, na aneyo nnume akàkubali kuikalana nawe, bahi aneyo mmahe anahapukane na aneyo nnume."},{"book":"1 Vakolinso","chapter":"7","verse":"14","text":"Kwa kuva, aneyo nnume akákulupila àvalangiwa kuva ànihahulwa kwa kupitila kwa n'jawe akulupîla. Na aneyo mmahe akákulupila àvalangiwa kuva ànihahulwa kupitila ntwave akulupîla. Kuikave ikààva uchocho, vavana vao vákavalangwije kuva najisi pameho pa Nnungu, henga hambi Nnungu àvavalangila kuva vànihahulwa."},{"book":"1 Vakolinso","chapter":"7","verse":"15","text":"Bahi ikàva ayula akákulupila àlembela kunneka nnyake akulupîla, bahi anneke chihi. Anepo aneyo mmahe au nnume akulupîla nanga pambehungwa. Kwa kuva, Nnungu ànchemile mwenu uchinga muikale kwa amani."},{"book":"1 Vakolinso","chapter":"7","verse":"16","text":"Wako mmahe unkulupîla Yesu, dachi ukákameke kuva ìnahululika wako kumpoha ntwalo? Na wako nnume unkulupîla Yesu, dachi ukákameke kuva ìnahululika wako kumpoha n'jalo?"},{"book":"1 Vakolinso","chapter":"7","verse":"17","text":"Henga kila munu àlembelewa aikale kupapatana na chapangiwije na Nang'olo, na aikale uchila malinga chanavele pachemwije na Nnungu. Na anelyo njo lilaijo lyangu kwa makuwa lammalele la vanu vankulupîla Yesu."},{"book":"1 Vakolinso","chapter":"7","verse":"18","text":"Ikàva nnume áchemwije akuno ayalwìkè uchinga ainjile n'dini ya Chiyahudi, bahi analilambilile kuva nanga payalwike. Na ikàva áchemwije akuno akànambiyaluka, bahi anayaluke uchinga ainjile n'dini ya Chiyahudi."},{"book":"1 Vakolinso","chapter":"7","verse":"19","text":"Kwa kuva, kuyaluka au kutoyaluka anecho chikee chinu, ila chilembelêwa nni kudikamula amuli dya Nnungu."},{"book":"1 Vakolinso","chapter":"7","verse":"20","text":"Bahi kila munu aisalile chihi uchila muchi chanavele pachemwije na Nnungu."},{"book":"1 Vakolinso","chapter":"7","verse":"21","text":"Dachi, wako pauchemwije wavele ntumwa? Bahi unayuvale, henga ukàpata wasa wa kuva hulu, utumile."},{"book":"1 Vakolinso","chapter":"7","verse":"22","text":"Kwa kuva, munu woheyo achemwîje na Nang'olo Yesu akuno avèlè ntumwa, aneyo munu ààva hulu kwa Nang'olo Yesu. Na munu woheyo anachemwije akuno avèlè hulu, aneyo munu ààva ntumwa kwa Yesu Kilisto."},{"book":"1 Vakolinso","chapter":"7","verse":"23","text":"Mwenu mùkombolewije na Nnungu kwa galama ing'ulungwa namene, bahi munave mmatumwa mma vanu."},{"book":"1 Vakolinso","chapter":"7","verse":"24","text":"Mmakukulupila avangu, kila munu aisalile na Nnungu malinga chanavele apala panachemwije na Nnungu."},{"book":"1 Vakolinso","chapter":"7","verse":"25","text":"Hambi, kwamba vanu vakánambiwahi kulomba wala kulombwa, nangu nikávele na amuli ihalôka kwa Nang'olo ila ngùhumya chihi ushauli malinga nimunu ngulembelêwa kukulupilwa kupapatana na chididi chaning'ile Nang'olo."},{"book":"1 Vakolinso","chapter":"7","verse":"26","text":"Bahi kupapatana na kulaga kupwawije maduva alano, nangu ngwòna kuva ìnikatapala munu aisalile chihi umwomwo mwavelelee."},{"book":"1 Vakolinso","chapter":"7","verse":"27","text":"Ikàva ùnilomba, bahi unalekane na n'jalo. Na ikàva nanga pulombile, bahi unantahe mmahe."},{"book":"1 Vakolinso","chapter":"7","verse":"28","text":"Henga ukàlomba wala nanga paumbetenda sambi, na mwali akàlombwa wala nanga pambetenda sambi. Na anevo valombâna vàmbekojana na ibaniki nchilambo achino, na nangu ngùlembela nin'dumange uchinga mulinyemye na ibaniki aneyo."},{"book":"1 Vakolinso","chapter":"7","verse":"29","text":"Henga mmakukulupila avangu, nangu ngùhaula uvila, uhiku uisalidîle ukee wohe. Bahi kutandikila vino vanu valombîle vàlembelewa vantumikile Nnungu malinga chivantumikila vanu vakálombile."},{"book":"1 Vakolinso","chapter":"7","verse":"30","text":"Na vanu vakûta vààve muchi vakákuta, na vanu vahangalâla vààve muchi vakáhangalala, na vanu vasûma vààve muchi vakáisaliwije na chinu."},{"book":"1 Vakolinso","chapter":"7","verse":"31","text":"Na vanu vatumîla dimali dya nchilambo achino, vanatawaliwe na dimali anedyo. Kwa kuva, mambo la chilambo achino lànapita."},{"book":"1 Vakolinso","chapter":"7","verse":"32","text":"Nangu ngùlembela mwenu muikale bila kulikambyakambya na mambo la nchilambo achino. Munu akálombile àlikambyakambya na mambo la Nang'olo Nnungu wataha namuna chambenkatapalila."},{"book":"1 Vakolinso","chapter":"7","verse":"33","text":"Henga nnume alombîle àlikambyakambya na mambo la nchilambo achino wataha namuna chambenkatapalila n'jawe,"},{"book":"1 Vakolinso","chapter":"7","verse":"34","text":"bahi munu aneyo àlikambyakambya na mambo mavili. Na mmahe akálombwije au akánambiwahi kulombwa ànahulula chihi kulikambyakambya na mambo la Nang'olo uchinga apate kulihumya mwalehu kuva wanga Nang'olo, kwa mmili wake na isungu yake. Henga mmahe alombwîje, àlikambyakambya na mambo la nchilambo achino, wataha namuna chambenkatapalila ntwave."},{"book":"1 Vakolinso","chapter":"7","verse":"35","text":"Ngùtangola malove anelo kwa faida yenu, na akee kwa kulembela nin'divilange. Nangu ngùlembela ninnangujange namuna ya kuikala malinga chiilembelewa uchinga mupate kuntumikila Nang'olo bila uutangwa na mambo lanji."},{"book":"1 Vakolinso","chapter":"7","verse":"36","text":"Ikàva nnume àona kuva nanga pantendela saana mmahe wake wamposa kwa kunnambela namene alale nawe, na akàona kuva ìnakamajanga kwanga nang'e kulipililila bila kulalana nawe, bahi apitise chihi ulombi na wala nanga pambekwonekana kuva àtendile sambi."},{"book":"1 Vakolinso","chapter":"7","verse":"37","text":"Henga ikàva nnume àniamula muntima mwake bila kukolokohwa na munu woheyo kuva akambelomba, na ikàva ànahulula kuditawala tama dyake, bahi àtenda saana akanalombe."},{"book":"1 Vakolinso","chapter":"7","verse":"38","text":"Bahi valume vaamûla kulomba vàtenda saana, henga valume avala vaamûla vanalombe vàtenda saana namene."},{"book":"1 Vakolinso","chapter":"7","verse":"39","text":"Mmahe alombwîje ànahungwa na ntwave kwa mahiku lammalele la umi wa ntwave. Henga ntwave akàhwa, mmahe aneyo akáhungwa, na akàlembela ànahulula chihi kulombwa na munu woheyo, nnadi ààve chihi munu ankulupîla Nang'olo Yesu."},{"book":"1 Vakolinso","chapter":"7","verse":"40","text":"Henga nangu ngwòna kuva, wasa kwanga nang'e kuikala chihi bila kulombwa. Anecho njo chingwona nangu, nanangu ngwòna kuva ngùvele na Umumu wa Nnungu."}]}