{"data":[{"book":"Yak'ob","chapter":"1","verse":"1","text":"Dats jamats bad'ts tatse git jirwotssh Ik'onat doonzo Iyesus Krstos guutso wottso Yak'oboke wosheets jamó, jeno itsh wotowe."},{"book":"Yak'ob","chapter":"1","verse":"2","text":"Ti eshuwotso! k'osh k'osh naari fadewo itats b́bodor geenúshit keewwotsi it daatstsok'o woshde'er taawwere."},{"book":"Yak'ob","chapter":"1","verse":"3","text":"It imnetiyo b́fadewo k'amo itsh daatsituwo b́wottsok'owo dandek'etute."},{"book":"Yak'ob","chapter":"1","verse":"4","text":"K'amonowere it kup'o ik jago itsh b́shaprawo s'eenonat itn bodtswotsi woshituwo wotowe."},{"book":"Yak'ob","chapter":"1","verse":"5","text":"Ititse dani teleefo bísh b́shapts asho fa'e wotiyal Ik'o k'onuwe, Ik'onwere bísh imetwe, bí jametsosh shiitso bí aa'awo tewudi doon imetwo Izar Izeweriye."},{"book":"Yak'ob","chapter":"1","verse":"6","text":"Ernmó asho eegonor gito b́gímberawo amande'er k'onuwe, git gimbiru asho jongon gifniyeyat giwwtsts aatsk'aroniye bíariye."},{"book":"Yak'ob","chapter":"1","verse":"7","text":"Mannaari asho doonzoke ik jago b́daatsituwok'o bísh ark'aye."},{"book":"Yak'ob","chapter":"1","verse":"8","text":"Han b́wotituwere git níbo detst b́weerindatse hake baka bíetiruwoshe."},{"book":"Yak'ob","chapter":"1","verse":"9","text":"B́ beewon dashan wotts eshuwo Ik'o damban bín b́ detsetwosh geneúwowe,"},{"book":"Yak'ob","chapter":"1","verse":"10","text":"Ash gaalo bodi fuundok'o b́ ooshetuowotse b́ beewon dambaan wotts eshuwo Ik'o b́bewo dashan b́woshiyalor gene'úwowe,"},{"book":"Yak'ob","chapter":"1","verse":"11","text":"1:10-11 Isa. 40:6-7  Aawo b́ k'ees'onton b́keshor bodo shuuk'iniye b́k'riti, b́ fúndonuwere ooyniye b́wutsiti, bíazisheengonwere t'afniye b́wutsiti, mank'owere gaalets asho b́fiinon b́jaakfere t'afniye b́wutsiti."},{"book":"Yak'ob","chapter":"1","verse":"12","text":"Doonzo b́ taartsok'on bín shuntswotssh b́ imet kashi akililiyo b́ dek'etuwosh fadeyo k'amar kúp'it asho deereke."},{"book":"Yak'ob","chapter":"1","verse":"13","text":"Ik'o gond keewon noon b́ fadrawotse mank'o bíwere konnoru b́ fadrawotse asho b́ fadeyor «Ik'o taan fadre» etk'aye."},{"book":"Yak'ob","chapter":"1","verse":"14","text":"Ernmó asho ik ikon b́ fadeyir b́ took tewnon geetseyar bí ant'elcewore."},{"book":"Yak'ob","chapter":"1","verse":"15","text":"Haniyhakon tewunu bmaac'or morro shuwitwaniye. Morronu s'eenon bi eeniyakon k'iro shuwituwane."},{"book":"Yak'ob","chapter":"1","verse":"16","text":"Shuneets eshuwwotso! it ant'elcherawok'owa!"},{"book":"Yak'ob","chapter":"1","verse":"17","text":"Sheengts imonat s'een wotts deer jamo Ik'okne, han b́weetuwe c'ishok'o wona wonewo deshaw shááni niho Ik'okne."},{"book":"Yak'ob","chapter":"1","verse":"18","text":"Ik'o bí azts jam shintswotsitse gawdek't ari aap'on noon shuure."},{"book":"Yak'ob","chapter":"1","verse":"19","text":"Shuneets eshuwotso! han batk'ayere, ash jamo k'ebosh káártso, noonkeewonat fayosh mango wotowe."},{"book":"Yak'ob","chapter":"1","verse":"20","text":"Ash fayo Ik'i kááwo daatsiratse."},{"book":"Yak'ob","chapter":"1","verse":"21","text":"Hansha kiimonat weerigondi ayonowere ok k'aúbayr Ik'o it nibots b́ toktsonat it kasho kashiyo falitu aap'man it tooko dashan detson de'ere."},{"book":"Yak'ob","chapter":"1","verse":"22","text":"Ik'i aap'tso finats jiitswere bako it tooko dashfetsr shish mec'ro shishfwotsi wotk'ayere."},{"book":"Yak'ob","chapter":"1","verse":"23","text":"Ik' aap'ts aap'o finats jiitsraw asho bín bíazeets shiitso mastayiton bek'iru ashok'oyiye,"},{"book":"Yak'ob","chapter":"1","verse":"24","text":"Ashaan b́shiitso mastyiton b́s'iliyakon ametuwe, awuk'o b́wottsok'owo manoor batni b́k'riti."},{"book":"Yak'ob","chapter":"1","verse":"25","text":"Wotowa eree nas' kishit b́ nemo sheengshr s'iilr bín kup'ituwo bínowere shiir baterawo, finats jitsitu asho b́ finon deereke b́ wotiti."},{"book":"Yak'ob","chapter":"1","verse":"26","text":"Bí albero korde'aniyere Ik'o Ik'irwe eteet asho b́ tookoniye b́ dashiri, b́ ik'iyonwere k'awuntso deshatse."},{"book":"Yak'ob","chapter":"1","verse":"27","text":"Ik'o niho shinatse s'ayinonat kimaw hayimanotiyo, nihonat indo k'irts nanaúwotssh, aaninu bokenih k'irts máátsuwotssh bo kic'or boon tep'o, b́ tookonowere datsanatsi kimatse kordek'oniye."}]}