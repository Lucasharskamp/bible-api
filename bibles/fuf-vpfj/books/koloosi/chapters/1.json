{"data":[{"book":"KOLOOSI","chapter":"1","verse":"1","text":"Immorde e an min Puulusa, mo Alla hoddiri wonugol *sahaabaajo Iisaa Almasiihu on, wondude e oo musiɗɗo men wi'eteeɗo Timotee,"},{"book":"KOLOOSI","chapter":"1","verse":"2","text":"haa e mon onon, ɓee musiɓɓe amen humondirɓe e *Almasiihu on, gomɗinɓe wonɓe Koloosi, sella-findeeɓe. Yo moƴƴere e ɓuttu wonan on immorde e Alla Baaba men."},{"book":"KOLOOSI","chapter":"1","verse":"3","text":"Meɗen duumi e jarnugol Alla, on Ben Iisaa Almasiihu Joomi men on, e nder ko men torantoo on kon."},{"book":"KOLOOSI","chapter":"1","verse":"4","text":"Ko fii men nanii fii ko gomɗinɗon Iisaa Almasiihu on kon no wowlee, e giggol ngol yiɗuɗon yimɓe Alla ɓen fow ngol,"},{"book":"KOLOOSI","chapter":"1","verse":"5","text":"sabu tama'u mo maranaɗon on ka kammu, on mo daaluyee goongaajo on andinnoo on fii mun, ɗun ko Kibaaru Moƴƴo"},{"book":"KOLOOSI","chapter":"1","verse":"6","text":"hewtuɗo ka mon on. Ko wano o woni waɗirde batte, o laya e aduna on fow non, ko wano non o woni waɗirde batte e hakkunde mon gila ɲande nanuɗon anduɗon moƴƴere Alla nden e nder goonga on,"},{"book":"KOLOOSI","chapter":"1","verse":"7","text":"ɓawto Epafaraasi, oo giɗo amen e gollidoowo e amen, hewtinde on ɗii janndeeji. Himo wonani on golloowo sella-findeejo e telen-ma Almasiihu on,"},{"book":"KOLOOSI","chapter":"1","verse":"8","text":"awa kadi o ɓanginanii men fii giggol ngol Ruuhu Allaahu on waɗi e mon ngol."},{"book":"KOLOOSI","chapter":"1","verse":"9","text":"Ko ɗun waɗi, menen kadi, gila ɲande men humpitii ɗun, meɗen duumii e toranagol on Alla, e toragol yo on hebbine gandal fii faale makko on, wondude e kala faamu e hakkil iwruɗun e Ruuhu Allaahu on,"},{"book":"KOLOOSI","chapter":"1","verse":"10","text":"fii no wuuriron noone no hawrirani Joomiraaɗo on, e no welira mo e kala noone, ngurnɗan mon ɗan rima kala noone kuuɗe moƴƴe, ɓeydoɗon e andugol Alla,"},{"book":"KOLOOSI","chapter":"1","verse":"11","text":"bawgal mangu makko ngun tiiɗina on e kala huunde, fii no woniron ŋaɲɲiiɓe e muɲɲiiɓe,"},{"book":"KOLOOSI","chapter":"1","verse":"12","text":"e hoore hiɗon jarnira Baabaajo on weltaare, on Wawnuɗo on heɓugol geɓal ka ndondi ndi o marani gomɗinɓe ɓen ka laamateeri ndaygu,"},{"book":"KOLOOSI","chapter":"1","verse":"13","text":"on Jattinɗo en mbawdi niɓe ɗen,"},{"book":"KOLOOSI","chapter":"1","verse":"14","text":"on mo heɓirɗen cottudi wonkii e yaafuyee junuubaaji."},{"book":"KOLOOSI","chapter":"1","verse":"15","text":"Ko on Ɓiɗɗo woni mbaadi Alla mo yi'otaako on, ko kanko woni afo e hoore kala ko tagaa."},{"book":"KOLOOSI","chapter":"1","verse":"16","text":"Ko fii ko e makko kala huunde tagiraa ka kammu e ka hoore leydi, ko yi'otoo e ko yi'otaako, ɗun ko julle laamu e laamuuji e hooreyaagal e bawɗe, fow ko e makko tagiraa, e fii makko kadi tagiraa."},{"book":"KOLOOSI","chapter":"1","verse":"17","text":"Ko kanko adii kala huunde, e kala huunde ko e makko woniri."},{"book":"KOLOOSI","chapter":"1","verse":"18","text":"Ko kanko woni hoore ɓandu ndun, ɗun ko *moftal ngal. Ko kanko woni Fuɗɗoode nden, e adaaɗo immintineede e hakkunde mayɓe ɓen, fii no o wonira Arano e ɗi fow."},{"book":"KOLOOSI","chapter":"1","verse":"19","text":"Ko fii welii Alla ka ko woni e Alla kon fow wona e Almasiihu on,"},{"book":"KOLOOSI","chapter":"1","verse":"20","text":"e moƴƴintinirgol fow e makko kanko tigi, ko woni ka hoore leydi kon e ko woni ka kammu kon, e nder waɗugol ɓuttu rewrude e ƴiiƴan makko hibbaaɗan ɗan ka hoore *leggal makko altindiraangal."},{"book":"KOLOOSI","chapter":"1","verse":"21","text":"Onon kadi, ɓee woɗɗitinooɓe Alla e ayɓe makko sabu miijooji mon ɗin e kuuɗe mon bonɗe ɗen,"},{"book":"KOLOOSI","chapter":"1","verse":"22","text":"jooni non ko mayde ɓandu makko ndun o moƴƴintiniri hakkunde mon e makko, fii no laatoron yeeso makko kanko Alla laaɓuɓe, ɓe aldaa e ella e ɓe felnaaki,"},{"book":"KOLOOSI","chapter":"1","verse":"23","text":"kono non, ko si tawii hiɗon duumii e gomɗinal ngal, hiɗon tabintinaa, ɲiiɓinaa e maggal, hara on woɗɗitaaki tama'u mo heɓirɗon Kibaaru Moƴƴo mo nanuɗon on. On Kibaaru feɲɲinanaaɗo kala tagaaɗo ka ley kammu, ko on min Puulusa mi wonti kurkaadu mun."},{"book":"KOLOOSI","chapter":"1","verse":"24","text":"Jooni miɗo weltii e nder tampereeji an ɗin fii mon. Ko fii, e an min, mi timminirii ɓandu an ndun ko ŋakkunoo e tampereeji Almasiihu on, fii ɓandu makko ndun, ndun-le ko moftal ngal."},{"book":"KOLOOSI","chapter":"1","verse":"25","text":"Ko ngal moftal mi wonani kurkaadu, wano Alla nelirimmi non fii feɲɲinangol on daaluyee makko on e ko woni e mun kon fow,"},{"book":"KOLOOSI","chapter":"1","verse":"26","text":"ɗun ko on gundoo neeɓunooɗo suuɗaade e nder jamaanuuji ɗin fow, kono jooni o feɲɲinanaama laaɓuɓe makko ɓen,"},{"book":"KOLOOSI","chapter":"1","verse":"27","text":"ɓen ɓe Alla faalaa andinde ko honɗun woni ngalu mangu on gundoo e hakkunde leƴƴi ɗin fow. Ko woni on gundoo: Almasiihu on no e mon, ko ɗun woni tama'u mangu ngun."},{"book":"KOLOOSI","chapter":"1","verse":"28","text":"Ko on men woni feɲɲinde fii mun e nder hajagol, janna kala neɗɗo e dow faamu timmungu, fii no kala neɗɗo laatora mokobaa e nder humondiral e Almasiihu on."},{"book":"KOLOOSI","chapter":"1","verse":"29","text":"Ko ɗun mi woni gollande, e nder tippirgol e doole makko wonɗe gollude e an no tiiɗiri ɗen."}]}