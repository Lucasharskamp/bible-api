{"data":[{"book":"U-Eksodasi","chapter":"32","verse":"1","text":"Kwathi lapho abantu bebona uMosi esephuzile ukwehla entabeni, babuthana ku-Aroni bathi kuye, “Lalela, senzele onkulunkulu abazahamba phambi kwethu, ngoba umuntu lo, uMosi owasikhupha elizweni laseGibhithe, asikwazi osekwenzakale kuye.”"},{"book":"U-Eksodasi","chapter":"32","verse":"2","text":"U-Aroni wabaphendula wathi, “Khuphani amacici egolide asendlebeni zamakhosikazi enu, amadodana enu lamadodakazi enu, liwalethe kimi.”"},{"book":"U-Eksodasi","chapter":"32","verse":"3","text":"Ngakho abantu bonke bawakhupha amacici abo bawasa ku-Aroni."},{"book":"U-Eksodasi","chapter":"32","verse":"4","text":"Wathatha lokho abamnikeza khona wakwenza kwaba yisithombe esibunjwe ngesimo sethole esebenzisa insimbi yokukhanda. Basebesithi, “Laba yibo onkulunkulu benu, Oh Israyeli, abalikhupha elizweni laseGibhithe.”"},{"book":"U-Eksodasi","chapter":"32","verse":"5","text":"Kwathi u-Aroni ebona lokhu wakha i-alithari phambi kwethole wamemezela wathi, “Kusasa kuzakuba lomkhosi kaThixo.”"},{"book":"U-Eksodasi","chapter":"32","verse":"6","text":"Ngakho ngosuku olwalandelayo abantu bavuka ekuseni kakhulu banikela umnikelo wokutshiswa, baletha lomnikelo wobudlelwano. Emva kwalokho bahlala phansi badla, banatha; basukuma bagida."},{"book":"U-Eksodasi","chapter":"32","verse":"7","text":"Lapho-ke uThixo wathi kuMosi, “Yehla uye phansi ngoba abantu bakho owabakhupha elizweni laseGibhithe sebegcwele ububi."},{"book":"U-Eksodasi","chapter":"32","verse":"8","text":"Baphangisile badela konke engabalaya khona bazenzela isithombe esibunjwe safana lethole. Basikhothamele banikela iminikelo kiso bathi, ‘Laba yibo onkulunkulu benu, bako-Israyeli, abalikhupha eGibhithe.’ ”"},{"book":"U-Eksodasi","chapter":"32","verse":"9","text":"UThixo wasebuya wathi kuMosi, “Sengibabonile abantu laba; ngabantu abantamo zilukhuni."},{"book":"U-Eksodasi","chapter":"32","verse":"10","text":"Khathesi-ke ngiyekela ngingedwa ukuze ulaka lwami luvuthe phezu kwabo, ngibatshabalalise. Besengizakwenza isizwe esikhulu.”"},{"book":"U-Eksodasi","chapter":"32","verse":"11","text":"Kodwa uMosi wacela umusa kuThixo uNkulunkulu wakhe, wathi, “Awu Thixo, kungani ulaka lwakho kumele luvuthele abantu bakho owabakhupha eGibhithe ngamandla amakhulu langesandla esiqinileyo na?"},{"book":"U-Eksodasi","chapter":"32","verse":"12","text":"Kungani amaGibhithe kumele athi, ‘Wabakhupha elizweni ngenxa yenhloso embi ukuba ababulalele ezintabeni, ababhubhise baphele ebusweni bomhlaba’? Phenduka olakeni lwakho olwesabekayo, uthambise umoya wakho, ungaletheli abantu bakho ukubhujiswa."},{"book":"U-Eksodasi","chapter":"32","verse":"13","text":"Khumbula izinceku zakho u-Abhrahama, u-Isaka lo-Israyeli owafunga kubo wena ngokwakho wathi, ‘Ngizakwandisa inzalo yenu ibe ngangezinkanyezi zasemkhathini, ngiyinike lonke ilizwe engalithembisa lona ukuba libe yilifa layo kuze kube nini lanini.’ ”"},{"book":"U-Eksodasi","chapter":"32","verse":"14","text":"Lapho-ke uThixo waguquka ebubini ayesemise ukubehlisela ebantwini bakhe."},{"book":"U-Eksodasi","chapter":"32","verse":"15","text":"UMosi waphenduka wehla entabeni ephethe izibhebhedu ezimbili zamatshe obufakazi ezandleni zakhe. Zazilotshwe inxa zombili, phambili langemuva."},{"book":"U-Eksodasi","chapter":"32","verse":"16","text":"Izibhebhedu zamatshe zazingumsebenzi kaNkulunkulu; umbhalo ungumbhalo kaNkulunkulu owawulotshwe ezibhebhedwini zamatshe."},{"book":"U-Eksodasi","chapter":"32","verse":"17","text":"Kwathi lapho uJoshuwa esizwa umsindo wabantu beklabalala, wathi kuMosi, “Kulokuhlokoma kwempi ezihonqweni.”"},{"book":"U-Eksodasi","chapter":"32","verse":"18","text":"UMosi waphendula wathi:"},{"book":"U-Eksodasi","chapter":"32","verse":"19","text":"Kwathi uMosi esebanga ezihonqweni ebona ithole kanye lokugida okwakusenziwa, ulaka lwakhe lwavutha, walahla izibhebhedu ezazisezandleni zakhe, zahlephuka zaba yizicucu ewatheni lwentaba."},{"book":"U-Eksodasi","chapter":"32","verse":"20","text":"Wathatha ithole abebelenzile walitshisa emlilweni; walichola laba yimpuphu, wayiphosela emanzini, wathi bawanathe abako-Israyeli."},{"book":"U-Eksodasi","chapter":"32","verse":"21","text":"Wasesithi ku-Aroni, “Abantu laba benzeni kuwe uze ubakhokhelele esonweni esikhulu kangaka na?”"},{"book":"U-Eksodasi","chapter":"32","verse":"22","text":"U-Aroni waphendula wathi, “Ungathukutheli nkosi yami. Uyakwazi ukuthi abantu laba bathanda ububi."},{"book":"U-Eksodasi","chapter":"32","verse":"23","text":"Bathe kimi, ‘Senzele onkulunkulu abazahamba phambi kwethu. Umuntu lo, uMosi owasikhupha elizweni laseGibhithe, asikwazi osokwenzakale kuye.’"},{"book":"U-Eksodasi","chapter":"32","verse":"24","text":"Ngakho mina ngathi kubo, ‘Loba ngubani olomceciso wegolide kawukhuphe.’ Basebengipha-ke igolide ngaliphosa emlilweni, kwasekuphuma ithole leli.”"},{"book":"U-Eksodasi","chapter":"32","verse":"25","text":"UMosi wabona ukuthi abantu babengasabambeki kanye lokuthi u-Aroni wayesebaxhwalisile baze baba yinhlekisa ezitheni zabo."},{"book":"U-Eksodasi","chapter":"32","verse":"26","text":"Ngakho wema esangweni lezihonqo wathi, “Wonke ongokaThixo, keze kimi.” Wonke amadodana kaLevi ayabuthana kuye."},{"book":"U-Eksodasi","chapter":"32","verse":"27","text":"Wasesithi kuwo, “Lokhu yikho okutshiwo nguThixo, uNkulunkulu ka-Israyeli, ukuthi, ‘Indoda ngayinye kayibophele inkemba yayo ngebhanti eceleni kwayo, lihambahambe phakathi kwezihonqo lisuka kwelinye icele lazo lisiya kwelinye, indoda ngayinye ibulale umfowabo, umzalwane lomakhelwane wayo.’ ”"},{"book":"U-Eksodasi","chapter":"32","verse":"28","text":"Amadodana kaLevi enza njengokulaywa kwawo nguMosi. Ngakho ngalolosuku kwafa abantu ababengaba zinkulungwane ezintathu."},{"book":"U-Eksodasi","chapter":"32","verse":"29","text":"UMosi wasesithi kubo, “Lamuhla lina selahlukaniselwe uThixo ngoba limelane lamadodana enu labafowenu, ngalokho uselibusisile lamhla.”"},{"book":"U-Eksodasi","chapter":"32","verse":"30","text":"Ngelanga elalandelayo uMosi wathi ebantwini, “Lenze isono esikhulu kakhulu. Kodwa khathesi ngizaqansa ngiye phezulu kuThixo, mhlawumbe ngingenza inhlawulelo yesono senu.”"},{"book":"U-Eksodasi","chapter":"32","verse":"31","text":"Ngakho uMosi wabuyela kuThixo wathi kuye, “Awu, abantu laba sebenze isono esikhulu kakhulu. Bazenzele onkulunkulu ngegolide."},{"book":"U-Eksodasi","chapter":"32","verse":"32","text":"Ake ubathethelele izono zabo kodwa nxa kungenjalo, ngesula ogwalweni olulobileyo.”"},{"book":"U-Eksodasi","chapter":"32","verse":"33","text":"UThixo wamphendula uMosi wathi, “Lowo owenze isono kimi ngizamesula ogwalweni lwami."},{"book":"U-Eksodasi","chapter":"32","verse":"34","text":"Khathesi hamba, ukhokhelele abantu endaweni engakhuluma ngayo kuwe. Ingilosi yami izahamba phambi kwakho. Kodwa-ke nxa isikhathi sami sokujezisa sesifikile, ngizabajezisa ngenxa yesono sabo.”"},{"book":"U-Eksodasi","chapter":"32","verse":"35","text":"UThixo wabajezisa abantu ngesifo ngenxa yalokho abakwenza ngethole elalenziwe ngu-Aroni."}]}