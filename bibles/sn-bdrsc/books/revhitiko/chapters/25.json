{"data":[{"book":"Revhitiko","chapter":"25","verse":"1","text":"Jehovha akati kuna Mozisi pagomo reSinai,"},{"book":"Revhitiko","chapter":"25","verse":"2","text":"“Taura kuvaIsraeri uti kwavari: ‘Kana mapinda munyika yandichakupai, nyika pachayo inofanira kucherechedza sabata kuna Jehovha."},{"book":"Revhitiko","chapter":"25","verse":"3","text":"Kwamakore matanhatu dyarai minda yenyu, uye kwamakore matanhatu, dimurirai mizambiringa yenyu mugounganidza michero yayo."},{"book":"Revhitiko","chapter":"25","verse":"4","text":"Asi mugore rechinomwe, nyika inofanira kuva nesabata rokuzorora, sabata kuna Jehovha. Musadyara minda yenyu kana kudimurira mizambiringa yenyu."},{"book":"Revhitiko","chapter":"25","verse":"5","text":"Musakohwa zvinomera zvoga kana kukohwa mazambiringa amagoko. Nyika inofanira kuva negore rokuzorora."},{"book":"Revhitiko","chapter":"25","verse":"6","text":"Gohwo ripi neripi renyika resabata richava zvokudya zvenyu, zvako iwe, murandarume wako nomurandakadzi wako, uye mushandi nomueni agere pakati penyu,"},{"book":"Revhitiko","chapter":"25","verse":"7","text":"pamwe chete nezvipfuwo zvenyu nemhuka dzesango dziri munyika yenyu. Zvibereko zvose zvomunyika zvingadyiwa."},{"book":"Revhitiko","chapter":"25","verse":"8","text":"“ ‘Verengai maSabata manomwe amakore, makore manomwe akapetwa kanomwe, kuitira kuti maSabata manomwe amakore akwane nguva inoita makore makumi mana namapfumbamwe."},{"book":"Revhitiko","chapter":"25","verse":"9","text":"Ipapo urayire kuti hwamanda iridzwe kwose pazuva regumi romwedzi wechinomwe; paZuva Rokuyananisira ridzai hwamanda munyika yenyu yose."},{"book":"Revhitiko","chapter":"25","verse":"10","text":"Tsaurai gore ramakumi mashanu mugoparidza rusununguko munyika yose kuvagari vayo vose. Richava Jubhiri kwamuri; mumwe nomumwe wenyu anofanira kudzokera kune zvake, uye mumwe nomumwe kumhuri yake."},{"book":"Revhitiko","chapter":"25","verse":"11","text":"Gore ramakumi mashanu richava gore reJubhiri kwamuri. Musadyara uye musakohwa mazambiringa amagoko."},{"book":"Revhitiko","chapter":"25","verse":"12","text":"Nokuti iJubhiri uye rinofanira kuva dzvene kwamuri. Idyai chete zvinotorwa kubva muminda."},{"book":"Revhitiko","chapter":"25","verse":"13","text":"“ ‘Mugore iri reJubhiri munhu wose anofanira kudzokera kune zvake."},{"book":"Revhitiko","chapter":"25","verse":"14","text":"“ ‘Kana mukatengesa munda kuno mumwe womunyika menyu kana kutenga kwaari, musabiridzirana."},{"book":"Revhitiko","chapter":"25","verse":"15","text":"Munofanira kutenga kubva kuvagari venyika yenyu zvichienderana nouwandu hwamakore kubva pagore reJubhiri. Uye iye anofanira kutengesa zvichienderana nouwandu hwamakore asara okukohwa zvirimwa."},{"book":"Revhitiko","chapter":"25","verse":"16","text":"Kana makore awanda, munofanira kuwedzera mutengo, uye kana makore ari mashoma, munofanira kudzikisa mutengo, nokuti zvaari kukutengeserai ndizvo chaizvoizvo uwandu hwezvirimwa."},{"book":"Revhitiko","chapter":"25","verse":"17","text":"Musabiridzirana, asi ityai Mwari wenyu. Ndini Jehovha Mwari wenyu."},{"book":"Revhitiko","chapter":"25","verse":"18","text":"“ ‘Teverai mitemo yangu mugochenjerera kuti muteerere mirayiro yangu, ipapo muchagara makachengetedzeka munyika."},{"book":"Revhitiko","chapter":"25","verse":"19","text":"Ipapo nyika ichabereka zvibereko zvayo uye imi muchadya kusvikira maguta, mugogara makachengetedzeka."},{"book":"Revhitiko","chapter":"25","verse":"20","text":"Mungabvunza muchiti, “Ko, tichadyei mugore rechinomwe kana tisingadyari kana kukohwa zvirimwa zvedu?”"},{"book":"Revhitiko","chapter":"25","verse":"21","text":"Ndichakutumirai ropafadzo mugore rechitanhatu zvokuti nyika ichabereka zvinokwana makore matatu."},{"book":"Revhitiko","chapter":"25","verse":"22","text":"Pamunenge muchidyara mugore rorusere muchadya kubva kuzvirimwa zvakare, uye mucharamba muchidya kubva kwazviri kusvika gohwo regore rechipfumbamwe rasvika."},{"book":"Revhitiko","chapter":"25","verse":"23","text":"“ ‘Munda haufaniri kutengeswa nokusingaperi, nokuti nyika ndeyangu uye imi muri vatorwa navaeni kwandiri."},{"book":"Revhitiko","chapter":"25","verse":"24","text":"Munyika yose yamuchatora, munofanira kutendera kudzikinurwa kwenyika."},{"book":"Revhitiko","chapter":"25","verse":"25","text":"“ ‘Kana mumwe wavagari venyika yenyu akava murombo akatengesa zvimwe zvezvinhu zvake, hama yake yepedyo inofanira kuuya kuzodzikinura zvakatengeswa nehama yake."},{"book":"Revhitiko","chapter":"25","verse":"26","text":"Zvisinei, kana munhu ashaya angamudzikinurira zvinhu izvi, asi iye akazobudirira akawana nzira dzakakwana dzokuzvidzikinura,"},{"book":"Revhitiko","chapter":"25","verse":"27","text":"anofanira kupima kukosha kwomutengo wazvo kubva pagore raakazvitengesa, agodzosera zvasara pamuripo wazvo, kumurume waakazvitengesera; ipapo angadzokera kune zvake."},{"book":"Revhitiko","chapter":"25","verse":"28","text":"Asi kana akashaya nzira dzokumudzorera nadzo, zvaakatengesa zvicharamba zviri mumaoko omutengi kusvikira gore reJubhiri. Zvichadzoserwa mugore reJubhiri uye iye achagona kudzokera kune zvake."},{"book":"Revhitiko","chapter":"25","verse":"29","text":"“ ‘Kana munhu akatengesa imba muguta rino rusvingo, anoramba aine mvumo yokuidzikinura kwegore rose shure kwokutengeswa kwayo. Munguva iyoyo anogona kuidzikinura."},{"book":"Revhitiko","chapter":"25","verse":"30","text":"Kana isina kudzikinurwa gore risati rapfuura, imba iri muguta rino rusvingo ichava yowakatenga nezvizvarwa zvake nokusingaperi. Haifaniri kudzorerwa paJubhiri."},{"book":"Revhitiko","chapter":"25","verse":"31","text":"Asi dzimba dziri mumisha isina kukomberedzwa namasvingo dzinofanira kuonekwa sesango. Dzinogona kudzikinurwa uye dzinofanira kudzoserwa muJubhiri."},{"book":"Revhitiko","chapter":"25","verse":"32","text":"“ ‘VaRevhi vane mvumo nguva dzose yokudzikinura dzimba dzavo mumaguta avaRevhi, anova avo."},{"book":"Revhitiko","chapter":"25","verse":"33","text":"Naizvozvo zvinhu zvavaRevhi zvinogona kudzikinurwa, zvichireva kuti imba inotengeswa muguta ravo ripi neripi inofanira kudzoserwa muJubhiri, nokuti dzimba dziri mumaguta avaRevhi zvinhu zvavo pakati pavaIsraeri."},{"book":"Revhitiko","chapter":"25","verse":"34","text":"Asi mafuro amaguta avo haafaniri kutengeswa; inhaka yavo inogara nokusingaperi."},{"book":"Revhitiko","chapter":"25","verse":"35","text":"“ ‘Kana mumwe wehama dzenyu akava murombo uye asisagoni kuzviriritira pakati penyu, mubatsirei sezvamunoita mutorwa kana mueni kuti arambe achigara pakati penyu."},{"book":"Revhitiko","chapter":"25","verse":"36","text":"Musatora mhindu yemhando ipi zvayo kubva kwaari, asi ityai Mwari wenyu kuitira kuti hama yenyu irambe ichigara pakati penyu."},{"book":"Revhitiko","chapter":"25","verse":"37","text":"Hamufaniri kumukweretesa mari muchiti ichazobereka mhindu kana kumutengesera zvokudya zvine mhindu."},{"book":"Revhitiko","chapter":"25","verse":"38","text":"Ndini Jehovha Mwari wenyu akakubudisai kubva muIjipiti kuti ndikupei nyika yeKenani uye kuti ndive Mwari wenyu."},{"book":"Revhitiko","chapter":"25","verse":"39","text":"“ ‘Kana mumwe wehama dzenyu akava murombo pakati penyu akazvitengesa kwamuri, musamuita kuti ashande somuranda."},{"book":"Revhitiko","chapter":"25","verse":"40","text":"Anofanira kubatwa somushandi wamaricho kana kuti mushanyi ari pakati penyu; anofanira kukushandirai kusvikira Gore reJubhiri."},{"book":"Revhitiko","chapter":"25","verse":"41","text":"Ipapo iye navana vake vanofanira kusunungurwa, uye achadzokera kurudzi rwake nokuzvinhu zvamadzitateguru ake."},{"book":"Revhitiko","chapter":"25","verse":"42","text":"Nokuti vaIsraeri varanda vangu vandakabudisa kubva muIjipiti, havafaniri kutengeswa senhapwa."},{"book":"Revhitiko","chapter":"25","verse":"43","text":"Musavatonga neutsinye, asi ityai Mwari wenyu."},{"book":"Revhitiko","chapter":"25","verse":"44","text":"“ ‘Nhapwa dzenyu dzechirume nedzechikadzi dzinofanira kubva mundudzi dzakakukomberedzai; munogona kutenga nhapwa kubva kwavari."},{"book":"Revhitiko","chapter":"25","verse":"45","text":"Munogona kutengawo vatorwa vashanyi vagere pakati penyu nemhuri dzavo dzakaberekerwa munyika yenyu, uye vachava pfuma yenyu."},{"book":"Revhitiko","chapter":"25","verse":"46","text":"Munogona kuvaita nhaka yavana venyu uye kuvaita nhapwa kweupenyu hwavo hwose, asi hamufaniri kutonga vamwe vaIsraeri zvakaomarara."},{"book":"Revhitiko","chapter":"25","verse":"47","text":"“ ‘Mutorwa kana mushanyi pakati penyu akava mupfumi, uye mumwe wavanhu venyika yenyu akava murombo akazvitengesa kumutorwa agere pakati penyu, kana kumhuri yomutorwa,"},{"book":"Revhitiko","chapter":"25","verse":"48","text":"anoramba ane mvumo yokudzikinurwa mushure mokunge azvitengesa. Mumwe wehama dzake anogona kumudzikinura:"},{"book":"Revhitiko","chapter":"25","verse":"49","text":"Babamunini vake kana mwanakomana wababamunini vake, kana hama yake yapedyo worudzi rwake angamudzikinura."},{"book":"Revhitiko","chapter":"25","verse":"50","text":"Iye neanomutenga vanofanira kuverenga nguva kubva pagore raakazvitengesa kusvikira paGore reJubhiri. Mutengo wokusunungurwa kwake unofanira kuenzaniswa nemari inoripwa mushandi wemaricho kwamakore iwayo."},{"book":"Revhitiko","chapter":"25","verse":"51","text":"Kana kuchine makore akawanda asara, anofanira kuripira rudzikinuro rwake, chikamu chikuru chemari yaakaripirwa."},{"book":"Revhitiko","chapter":"25","verse":"52","text":"Kana kwasara makore mashoma shoma Gore reJubhiri risati rasvika, anofanira kurangana naye agodzosera mari yorudzikinuro rwake zvichienzaniswa namakore ake."},{"book":"Revhitiko","chapter":"25","verse":"53","text":"Anofanira kubatwa somushandi wemaricho gore rimwe nerimwe; munofanira kuona kuti tenzi wake haamutongi zvakaomarara."},{"book":"Revhitiko","chapter":"25","verse":"54","text":"“ ‘Kunyange zvake asina kudzikinurwa neimwe yenzira idzi, iye navana vake vanofanira kusunungurwa mugore reJubhiri,"},{"book":"Revhitiko","chapter":"25","verse":"55","text":"nokuti vaIsraeri ndevangu savaranda vangu. Varanda vangu vandakabudisa kubva muIjipiti. Ndini Jehovha Mwari wenyu."}]}