{"data":[{"book":"MAT","chapter":"27","verse":"1","text":"Kɛnɛ bɔ mɛn kɛni, sarakalasela kuntiilu ni Yahudiya la mɔɔbakɔrɔilu bɛɛ ka ai ɲɔɔn yen ka Isa faa ɲa ɲinin."},{"book":"MAT","chapter":"27","verse":"2","text":"Ii ka a sidi, ka wa a ri jamanatii Pilate wara."},{"book":"MAT","chapter":"27","verse":"3","text":"Nba, Judasi mɛn ka Isa don mɔɔilu bolo, wo ka a yen tuma mɛn na ko ii ka kiti labe Isa kan ko a ye faa, a nimisara. Ii nɔ wodigbɛ gbanan bisawa mɛn dila a ma Isa janfa saraya ri, a ka wo lasɛ sarakalasela kuntiilu ni mɔɔbakɔrɔilu ma."},{"book":"MAT","chapter":"27","verse":"4","text":"A ka a fɔ ii yɛ ko: «N da kojuu kɛ, baa n ka mɔɔ jalakibali don ai bolo, mɛn kɛtɔ faala.» Ii ka a fɔ ko: «Hɛn! An na ko tɛ wo rɔ. I kunko le wo ri fasayi!»"},{"book":"MAT","chapter":"27","verse":"5","text":"Judasi ka wodigbɛ gbanan woilu lafili Allabatobonba kɔndɔ ye, ka wa a jɛrɛ dun julu la ka a jɛrɛ faa."},{"book":"MAT","chapter":"27","verse":"6","text":"Sarakalasela kuntiilu ka wodigbɛ gbananilu matɛɛ. Ii ka a fɔ ko: «An kana wodi ɲin bila kankira rɔ Allabatobonba kɔndɔ. Wo dahani tɛ, baa wodi ɲin ye mɔɔ jeli sankɔ le ri.»"},{"book":"MAT","chapter":"27","verse":"7","text":"Ii ka ɲɔɔn yen ka bɛn kan kelen ma. Wo rɔ, ii ka wodi wo ta ka bankudaa ladanna do la sɛnɛ san ko ii ri a kɛ londan kaburuso ri."},{"book":"MAT","chapter":"27","verse":"8","text":"Wo le kosɔn, haan ka na se bi ma, mɔɔilu ye a fɔla sɛnɛ wo ma ko Mɔɔ Jeli Sɛnɛ."},{"book":"MAT","chapter":"27","verse":"9","text":"Nabi Jeremiya ka mɛn fɔ fɔlɔfɔlɔ, wo dafara wo ɲa le ma. A ka a fɔ ko:"},{"book":"MAT","chapter":"27","verse":"10","text":"Ii ka wo di bankudaa ladanna la sɛnɛ sankɔ kanma,"},{"book":"MAT","chapter":"27","verse":"11","text":"Wo tuma, mɔɔilu ka Isa lalɔ mara jamanatii ɲana. Kunnasiila ka a maɲininka ko: «Ile le Yahudiyailu la mansa ri wa?» Isa ka a fɔ ko: «I jɛrɛ le kan ten.»"},{"book":"MAT","chapter":"27","verse":"12","text":"Sarakalasela kuntiilu ni mɔɔbakɔrɔilu ka a jalaki, kɔni a ma foyi fɔ."},{"book":"MAT","chapter":"27","verse":"13","text":"Pilate ka a fɔ a yɛ ko: «Ii ra sɔn siyaman la i la. I ma wo mɛn wa?»"},{"book":"MAT","chapter":"27","verse":"14","text":"Kɔni Isa ma sɔn ka jabili si di, hali kuma kelen. Wo ka Pilate kabannakoya kosɛbɛ."},{"book":"MAT","chapter":"27","verse":"15","text":"Nba, jamanatii darini kasoden kelen bilala Taminkunna Sali waati san san, jama ye a fɛ a ye mɛn bila."},{"book":"MAT","chapter":"27","verse":"16","text":"Nba, wo ka cɛɛ do tɛrɛn kaso la ye, mɛn tɔɔ ko Barabasi. Wo tɔɔjuu tun da bɔ kosɛbɛ."},{"book":"MAT","chapter":"27","verse":"17","text":"Wo rɔ, jama ka ii ladɛn Pilate wara tuma mɛn na, a ka ii maɲininka ko: «Nba, ai ye a fɛ n ye mɔɔ ɲuman de bila ai yɛ? Barabasi wa, wala Isa, mɔɔilu ye a fɔla mɛn ma ko Ɲenematɔmɔnin?»"},{"book":"MAT","chapter":"27","verse":"18","text":"Baa Pilate ka a lɔn ko keleya le ka a kɛ ii ka Isa don ale bolo."},{"book":"MAT","chapter":"27","verse":"19","text":"Ka Pilate siini to kititɛɛ diya rɔ, a muso ka kela lawa a ma ko: «I kana i sen bila mɔɔ telenni wo la ko rɔ, baa n da tɔrɔ sibo rɔ kosɛbɛ ale le kosɔn bi.»"},{"book":"MAT","chapter":"27","verse":"20","text":"Kɔni sarakalasela kuntiilu ni mɔɔbakɔrɔilu ka jama kɔndasu ko ii ye Pilate madiya ko a ye Barabasi bila ka Isa faa."},{"book":"MAT","chapter":"27","verse":"21","text":"Kunnasiila ka ii maɲininka ikɔ tuun ko: «Mɔɔ fila ɲin dɔ, ai ye a fɛ n ye mɔɔ ɲuman bila ai yɛ?» Ii ka a fɔ ko: «I ye Barabasi bila.»"},{"book":"MAT","chapter":"27","verse":"22","text":"Pilate ka ii maɲininka ko: «Ai ye a fɛ n ye nfen kɛ Isa la wo rɔ, mɔɔilu ye a fɔla mɛn ma ko Ɲenematɔmɔnin?» Ii bɛɛ ka a fɔ ko: «A ye gbɔngbɔn jiri kan ka a faa!»"},{"book":"MAT","chapter":"27","verse":"23","text":"Pilate ka a fɔ ko: «Nfenna? A ka kojuu ɲuman de kɛ?» Kɔni ii ka do la ii la wɔyɔ kan kan ikɔ tuun ko: «A ye gbɔngbɔn jiri kan ka a faa!»"},{"book":"MAT","chapter":"27","verse":"24","text":"Pilate ka a yen tuma mɛn na ko a la kuma tɛ foyi ɲala, ko jama muruntitɔ le, a ka ji ta ka a bolo ko jama ɲana, ka a fɔ ii yɛ ko: «N sen ti cɛɛ ɲin jeli labɔn ko rɔ. A ko ye ai bolo.»"},{"book":"MAT","chapter":"27","verse":"25","text":"Mɔɔilu bɛɛ ka a fɔ ko: «Ale le wo ri. A jeli kunko ye be ande ni an denilu ma.»"},{"book":"MAT","chapter":"27","verse":"26","text":"Wo rɔ, a ka Barabasi bila, ka ban ka mɔɔilu lɔ Isa gbasila gbiɲɛ la. Wo kɔ rɔ, a ka Isa don kɛlɛdenilu bolo ko ii ye wa a gbɔngbɔn jiri kan."},{"book":"MAT","chapter":"27","verse":"27","text":"Kunnasiila la kɛlɛdenilu wara Isa ri mara kunnasiila la mansabolon kɔndɔ, ka kɛlɛden tɔilu bɛɛ kili ko ii ye na."},{"book":"MAT","chapter":"27","verse":"28","text":"Ii ka a jɛrɛ la faaninilu bɔ a kan na, ka durukiba wulenman kadi kadi bila a kan na."},{"book":"MAT","chapter":"27","verse":"29","text":"Ii ka jiri bolon wɔninmailu mɔrɔmɔrɔ ii ɲɔɔn ma ka ii kɛ mansa fula munuɲa ri, ka wo la a kun na, ka gbeleke do don a bolokinin dɔ. Wo kɛni, ii ka ii ɲɔnkin a kɔrɔ ka a lafɛya ko: «Yahudiyailu la mansa, an ye i fola.»"},{"book":"MAT","chapter":"27","verse":"30","text":"Ii ka ii daji tu a kan, ka gbeleke mira a bolo ka a gbasi a la a kun dɔ ko siyaman."},{"book":"MAT","chapter":"27","verse":"31","text":"Ii banni a lafɛyala, ii ka durukiba wulenman kadi kadi bɔ a kan na, ka a jɛrɛ la faaninilu bila a kan na. Wo kɔ rɔ, ii bɔra a ri ka wa a gbɔngbɔn diya."},{"book":"MAT","chapter":"27","verse":"32","text":"Nba, ii watɔla, ii bɛnda cɛɛ do la, mɛn tɔɔ ko Simɔn Sirɛnika. Kɛlɛdenilu ka a diyagboya ka Isa la gbɔngbɔn jiri la a kan ma."},{"book":"MAT","chapter":"27","verse":"33","text":"Ii wara se yɔrɔ do rɔ, mɛn tɔɔ ko Kɔlikota. Wo kɔrɔ le ko kunkolo yɔrɔ."},{"book":"MAT","chapter":"27","verse":"34","text":"Ii seni ye, ii ka rɛsɛnji di Isa ma, fen kunaman ɲaaminni mɛn na. A ka rɛsɛnji wo nene tuma mɛn na, a ma sɔn ka a min."},{"book":"MAT","chapter":"27","verse":"35","text":"Ii ka Isa gbɔngbɔn jiri kan tuma mɛn na, ii ka matɛɛli kɛ a la faaninilu ratala kanma ii tɛma."},{"book":"MAT","chapter":"27","verse":"36","text":"Ii banni wo bɛɛ la, ii ka ii sii ka ii janto Isa rɔ."},{"book":"MAT","chapter":"27","verse":"37","text":"Ii tun ka walan do bila gbɔngbɔn jiri ma Isa kun na. A gbɔngbɔn kun sɛbɛni walan wo kan ko: «Isa le ɲin, ni a ye Yahudiyailu la mansa ri.»"},{"book":"MAT","chapter":"27","verse":"38","text":"Isa ni bɛnkaninnailu fila gbɔngbɔnda jiriilu kan waati kelen na. Bɛnkaninna kelen gbɔngbɔnda jiri do kan a bolokinin fɛ, a tɔ kelen a bolomaran fɛ."},{"book":"MAT","chapter":"27","verse":"39","text":"Taminbatɔilu tɛrɛ ye a nanila, ka ii kun dɔndɔn a kanma."},{"book":"MAT","chapter":"27","verse":"40","text":"Ii ka a fɔ a yɛ ko: «Hɛn! I ma a fɔ ko i ri se Allabatobonba tela ka a lɔ ikɔ tele sawa kɔrɔ wa? I ye i jɛrɛ kisi. Ni ile le ye Alla Dencɛ ri, i ye jii ka bɔ jiri kan.»"},{"book":"MAT","chapter":"27","verse":"41","text":"Wo ɲa kelen ma, sarakalasela kuntiilu ni sariya karanmɔɔilu ni mɔɔbakɔrɔilu fanan tɛrɛ ye a lafɛyala. Ii ka a fɔ ko:"},{"book":"MAT","chapter":"27","verse":"42","text":"«A ka doilu kisi, kɔni a ti se a jɛrɛ kisila. Ni a ye Isirayɛlikailu la mansa ri, a ye jii ka bɔ jiri kan! Ni a ka wo le kɛ, an di lemɛniya a ma."},{"book":"MAT","chapter":"27","verse":"43","text":"A lani Alla la. Nba, ni a la ko duman Alla yɛ, fɔɔ a ye a kisi sisen, baa a ka a fɔ ko: ‹N ye Alla Dencɛ ri.›»"},{"book":"MAT","chapter":"27","verse":"44","text":"Bɛnkaninna fila mɛnilu gbɔngbɔnni jiri doilu kan a dafɛ, woilu fanan tɛrɛ ye a naninna ten."},{"book":"MAT","chapter":"27","verse":"45","text":"Nba, tele tala seni, dibi donda jamana fan bɛɛ rɔ. A tora ten haan wura tele la."},{"book":"MAT","chapter":"27","verse":"46","text":"Wo tuma, Isa wɔyɔra kan ba la ko: «Eli, Eli, lama sabakatani?» Wo kɔrɔ le ko: «N Maari, n Maari. Nfenna i ra n bila?»"},{"book":"MAT","chapter":"27","verse":"47","text":"Mɔɔ mɛnilu lɔni tɛrɛ ye, wo doilu ka wo mɛn ka a fɔ ko: «Cɛɛ ɲin ye Nabi Eli le kilila.»"},{"book":"MAT","chapter":"27","verse":"48","text":"Ii tɛma kelen ka a bori ka wa fuu do ta i kɔrɔ, ka a sun rɛsɛnji kumunni rɔ. A ka wo dun kala la ka a la Isa da la ko a ye a min."},{"book":"MAT","chapter":"27","verse":"49","text":"Kɔni tɔilu ka a fɔ ko: «A to ten. An ye a ragbɛ, ni Nabi Eli ri na ka a kisi.»"},{"book":"MAT","chapter":"27","verse":"50","text":"Isa ka kule kan ba bɔ ikɔ tuun, ka a nii di Alla ma ka sa."},{"book":"MAT","chapter":"27","verse":"51","text":"Wo waati kelen, Allabatobonba tɛɛtɛɛ faanin farara fila ri ka bɔ san ma ka se duu ma. Duukolo yɛrɛyɛrɛra, farakoloilu tera."},{"book":"MAT","chapter":"27","verse":"52","text":"Kaburuilu dalakara, mɔɔ sɛniman mɛnilu sani, wo siyaman su kununda."},{"book":"MAT","chapter":"27","verse":"53","text":"Ii bɔra ii la kaburuilu kɔndɔ. Isa wulini kɔ ka bɔ saya rɔ, ii donda Jerusalɛmu, ni a ye so sɛniman di. Mɔɔ siyaman ka ii yen."},{"book":"MAT","chapter":"27","verse":"54","text":"Rɔmu kɛlɛden kuntii ni kɛlɛden tɔ mɛnilu ye ii jantola Isa rɔ, woilu ka duukolo yɛrɛyɛrɛ yen, ka ko kɛni woilu fanan yen. Wo rɔ, ii silanda kosɛbɛ. Ii ka a fɔ ko: «Tuɲa le, Alla Dencɛ le tɛrɛ cɛɛ ɲin di.»"},{"book":"MAT","chapter":"27","verse":"55","text":"Muso siyaman tora yɔrɔ jan ka ko woilu ragbɛ. Woilu ni Isa le nani kelen di ka bɔ Kalile. Ii bilani tɛrɛ a kɔ a dɛmɛn kanma."},{"book":"MAT","chapter":"27","verse":"56","text":"Mariyamu Makidalaka tɛrɛ ye muso woilu rɔ, a ni Yakuba ni Yusufu na Mariyamu, a ni Sebede muso."},{"book":"MAT","chapter":"27","verse":"57","text":"Nba, su kotɔ le tɛrɛ. Cɛɛ nanfulutii do nara, mɛn tɔɔ ko Yusufu. A bɔni Arimate. Ale fanan tɛrɛ ye Isa la karanden do le ri."},{"book":"MAT","chapter":"27","verse":"58","text":"A wara Pilate madiya ko a ye diɲɛ Yusufu ye wa Isa su ta ka a don. Pilate diɲɛra. A ka a la mɔɔilu jamari ko ii ye Isa su di Yusufu ma."},{"book":"MAT","chapter":"27","verse":"59","text":"Yusufu wara Isa su ta, ka a kasanke faaningbɛ sɛniman do la."},{"book":"MAT","chapter":"27","verse":"60","text":"A wara a don kaburu kura kɔndɔ, a tun ka mɔɔilu lɔ mɛn senna farakolo rɔ a jɛrɛ yɛ. Wo kɔ rɔ, a ka kabakurun ba makurukuru ka a la kaburu da la ka wo da tuun. A banni wo la, a bɔra ye ka wa."},{"book":"MAT","chapter":"27","verse":"61","text":"Mariyamu Makidalaka ni a tɔɔma Mariyamu siini tɛrɛ ka ii ɲa telen kaburu la."},{"book":"MAT","chapter":"27","verse":"62","text":"Isa sara lon mɛn, wo lon tɛrɛ ye Ɲɔɲɔ lon ɲasii lon de ri. Wo duusa gbɛ, sarakalasela kuntiilu ni Farisilu wulira ka wa Pilate tɛrɛn ye."},{"book":"MAT","chapter":"27","verse":"63","text":"Ii ka a fɔ a yɛ ko: «Maari, an hankili ye a rɔ ko ka wuyafɔla wo to nii na, a ka a fɔ ko tele fila a sawana a ri wuli ka bɔ saya rɔ."},{"book":"MAT","chapter":"27","verse":"64","text":"I ye mɔɔilu lɔ kaburu kɔrɔsila fɔɔ tele sawa wa dafa, baa ni a la karandenilu wara a su ta ka a dokon, ka a fɔ mɔɔilu yɛ ko a ra wuli ka bɔ saya rɔ, wuya wo ri juuya ka tamin fɔlɔmanta kan.»"},{"book":"MAT","chapter":"27","verse":"65","text":"Pilate ka a fɔ ko: «Kɔnɔgbɛnnailu ye ai bolo. Ai ye ii lawa ka kaburu kandan ii se ko bɛɛ la.»"},{"book":"MAT","chapter":"27","verse":"66","text":"Wo rɔ, ii wara tɔɔmasere kɛ kabakurun kan, ka kɔnɔgbɛnnailu lalɔ ko ii ye kaburu kɔrɔsi koɲuma."}]}