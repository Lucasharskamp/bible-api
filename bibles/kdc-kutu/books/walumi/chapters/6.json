{"data":[{"book":"Walumi","chapter":"6","verse":"1","text":"Baho tulongeze? Vino tugendelele kutenda nzambi ili ng'hekewa ya Mulungu yongezeke?"},{"book":"Walumi","chapter":"6","verse":"2","text":"Bule! Tweye tufa na hatulongozigwa kabili na nzambi, yokuwaze tugendelele kabili kukala mzinzambi?"},{"book":"Walumi","chapter":"6","verse":"3","text":"Vino hamujuwile kamba tweye wose tubatizigwe kwa kuilumba na Yesu Kilisito tubatizigwa mwiifa yake?"},{"book":"Walumi","chapter":"6","verse":"4","text":"Vitudidimizigwe mgamazi, kamba tuzikigwa hamoja nayo na tuilumba mwiifa yake, avo kamba vija Kilisito viyazilibuke mwiifa kwa ukulu wa Tata, vivija na tweye tudahe kukala muugima wa sambi."},{"book":"Walumi","chapter":"6","verse":"5","text":"Kwavija kamba tuilumba nayo mna ukufa kamba viyafile, vivija toilumba nayo mna ukuzilibuka kamba viyazilibuke."},{"book":"Walumi","chapter":"6","verse":"6","text":"Kwavija tojuwa unhu wetu wa umwaka uwambigwa mumsalaba hamoja na Kilisito, muladi udahi wa nzambi uli mzing'huli zetu unangigwe na seketuwe watumwa wa nzambi."},{"book":"Walumi","chapter":"6","verse":"7","text":"Kwavija munhu yoyose yahafa, kolekesigwa na udahi wa nzambi."},{"book":"Walumi","chapter":"6","verse":"8","text":"Kamba tufa hamoja na Kilisito, vivija totamanila kukala hamoja nayo."},{"book":"Walumi","chapter":"6","verse":"9","text":"Kwavija tojuwa kamba Kilisito kazilibuka kwa wafile na honda yafe kabili, ifa honda imtawale kabili."},{"book":"Walumi","chapter":"6","verse":"10","text":"Avo kwavija kafa mwanza umoja, nzambi yaduhu udahi kumwake na sambi kokala kwa Mulungu."},{"book":"Walumi","chapter":"6","verse":"11","text":"Vivija na mweye muigese kamba mufa na hamulongozigwa kabili na nzambi, lakini mukale wagima kwa Mulungu kubitila Yesu Kilisito."},{"book":"Walumi","chapter":"6","verse":"12","text":"Nzambi sekezitawale kabili mzing'huli zenu zifa, avo sekemukweleleze vizilonda ng'huli zenu."},{"book":"Walumi","chapter":"6","verse":"13","text":"Vivija sekemulave hata hanhu hadodo ha maungo genu kwa nzambi. Lakini muilave wenyego kwa Mulungu, kamba wanhu wazilibuke kwa wafile, na muilave wenyego kumwake kwa gaja goyolonda."},{"book":"Walumi","chapter":"6","verse":"14","text":"Nzambi sekeziwatawale kabili, kwavija mweye hamulongozigwa na Malagizo ga Musa, lakini molongozigwa na ng'hekewa ya Mulungu."},{"book":"Walumi","chapter":"6","verse":"15","text":"Vino tulonge choni? Tutende nzambi kabili, kwavija hatulongozigwa na Malagizo lakini tolongozigwa na ng'hekewa ya Mulungu? Bule!"},{"book":"Walumi","chapter":"6","verse":"16","text":"Mweye mojuwa kamba mwahailava wenyego kamba watumwa kumtegeleza munhu, mweye mokuwa watumwa wa munhu ayo yumumtegeleza. Mwahawa watumwa wa nzambi, mohelela mwiifa, hebu mwahawa watumwa wa kumtegeleza Mulungu motendigwa munoge mgameso gake."},{"book":"Walumi","chapter":"6","verse":"17","text":"Lakini Mulungu yatogoligwe, kwavija hamoja umwaka mukala watumwa wa nzambi, lakini sambi mogagoga kwa mizoyo yenu yose, gaja gose geli mna gamafundizo gamubokele."},{"book":"Walumi","chapter":"6","verse":"18","text":"Mulekesigwa muutumwa wa nzambi na muwa watumwa wa kutenda goyolonda Mulungu."},{"book":"Walumi","chapter":"6","verse":"19","text":"Nolonga ulonzi uwalongaga wanhu siku zose muladi mudahe kujuwa. Kamba vija umwaka vimuilavile wenyego kuwa watumwa wa nzambi na gehile gose. Vivija sambi molondeka muilave wenyego kuwa watumwa wa kutenda goyolonda Mulungu, gogala kung'ala."},{"book":"Walumi","chapter":"6","verse":"20","text":"Vimukalile watumwa wa nzambi, mukala hamugesa kutenda goyolonda Mulungu."},{"book":"Walumi","chapter":"6","verse":"21","text":"Vino mupata choni vimusang'hane mbuli zija sambi mozonela kinyala? Kwavija gaja gamutendile gogala ifa!"},{"book":"Walumi","chapter":"6","verse":"22","text":"Lakini mulekesigwa mzinzambi na mwa watumwa wa Mulungu. Sambi mumweda kwa kupata kung'ala, na kung'ala kuno kogala ugima ulibule uhelelo."},{"book":"Walumi","chapter":"6","verse":"23","text":"Kwavija fungu da nzambi ayo ifa, lakini nhunza ya Mulungu awo ugima ulibule uhelelo kwa kuilumba na Yesu Kilisito, Mndewa wetu."}]}