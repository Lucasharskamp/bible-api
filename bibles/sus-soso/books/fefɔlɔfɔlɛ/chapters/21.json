{"data":[{"book":"Fe Fɔlɔ Fɔlɛ","chapter":"21","verse":"1","text":"Alatala naxa hinnɛ Sara ra, a a xa laayidi rakamali a bɛ."},{"book":"Fe Fɔlɔ Fɔlɛ","chapter":"21","verse":"2","text":"Sara naxa tɛɛgɛ. A xa mɔri xa xɛmɛforiɲa kui, a naxa di bari Iburahima bɛ Ala waxati naxan fala a bɛ."},{"book":"Fe Fɔlɔ Fɔlɛ","chapter":"21","verse":"3","text":"Iburahima naxa a xa di xili sa Isiyaga, Sara naxan sɔtɔxi a bɛ."},{"book":"Fe Fɔlɔ Fɔlɛ","chapter":"21","verse":"4","text":"A naxa a xa di sunna a xi solomasaxan lɔxɔɛ alɔ Ala a yamari ki naxɛ."},{"book":"Fe Fɔlɔ Fɔlɛ","chapter":"21","verse":"5","text":"Iburahima nu bara ɲɛ kɛmɛ sɔtɔ simaya ra, Isiyaga barixi tɛmui naxɛ."},{"book":"Fe Fɔlɔ Fɔlɛ","chapter":"21","verse":"6","text":"Sara naxa a fala, «Ala bara n nasɛɛwa. Mixi yo na n ma di Isiyaga barife mɛ, muxu birin sɛɛwama nɛ.»"},{"book":"Fe Fɔlɔ Fɔlɛ","chapter":"21","verse":"7","text":"A man naxa a fala, «Nde nu nɔma a falade Iburahima bɛ na tɛmui, lɔxɔɛ nde fama a lide, Sara findima nɛ dingɛ ra? Kɔnɔ n tan bara di fi a ma a xa xɛmɛforiɲa kui.»"},{"book":"Fe Fɔlɔ Fɔlɛ","chapter":"21","verse":"8","text":"Isiyaga to mɔ, e naxa a dɛ ba xiɲɛ ra. Iburahima naxa ɲɛlɛxin xulunyi belebele sa, a xa diyɔrɛ dɛ ba lɔxɔɛ."},{"book":"Fe Fɔlɔ Fɔlɛ","chapter":"21","verse":"9","text":"Na tɛmui Sara naxa Sumayila to yele ra, Misiraka Hagara di naxan barixi Iburahima bɛ."},{"book":"Fe Fɔlɔ Fɔlɛ","chapter":"21","verse":"10","text":"Sara naxa a fala Iburahima bɛ, «Yi konyi ginɛ keri, a nun a xa di. Yi naxan yi ki, a mu lan a nun n ma di Isiyaga xa lu kɛ keren.»"},{"book":"Fe Fɔlɔ Fɔlɛ","chapter":"21","verse":"11","text":"Na wɔyɛnyi mu rafan Iburahima ma a xa di xa fe ra,"},{"book":"Fe Fɔlɔ Fɔlɛ","chapter":"21","verse":"12","text":"kɔnɔ Ala naxa a masen Iburahima bɛ, «I bɔɲɛ naxa raɲaaxu i ma i xa konyi ginɛ nun a xa di xa fe ra. Sara na fe naxan birin fala i bɛ, a birin naba a bɛ, barima Isiyaga nan fama findide i bɔnsɔɛ ra."},{"book":"Fe Fɔlɔ Fɔlɛ","chapter":"21","verse":"13","text":"N si fan naminima nɛ i xa konyi ginɛ xa di, barima i xa di nan lanxi a fan ma.»"},{"book":"Fe Fɔlɔ Fɔlɛ","chapter":"21","verse":"14","text":"Iburahima naxa keli subaxɛ ma. A naxa taami tongo a nun kiri gbɔnfɔɛ, ye na kui. A naxa na birin dɔxɔ Hagara xun ma, a naxa di so a yi ra, a fa e birin nasiga. Hagara naxa a xun ti gbengberen yire ra dɛnnaxɛ xili Beriseeba."},{"book":"Fe Fɔlɔ Fɔlɛ","chapter":"21","verse":"15","text":"Ye to bara ɲɔn a xa kiri gbɔnfɔɛ kui, a naxa a xa di lu wuri nde bun ma."},{"book":"Fe Fɔlɔ Fɔlɛ","chapter":"21","verse":"16","text":"A naxa siga, a sa dɔxɔ a xati ma yaamilɛ keren ɲɔndɔnyi. A naxa a fala, «N mu nɔma n ya tide n ma di ra, a xa faxa n ya xɔri.» A naxa siga a sa dɔxɔ a xati ma a nu wa ra."},{"book":"Fe Fɔlɔ Fɔlɛ","chapter":"21","verse":"17","text":"Ala naxa na di wa xui mɛ koore ma. Ala xa malekɛ naxa Hagara xili, a naxa a maxɔrin, «Hagara munse i sɔtɔxi? I naxa gaaxu barima Ala bara i xa di wa xui mɛ koore ma."},{"book":"Fe Fɔlɔ Fɔlɛ","chapter":"21","verse":"18","text":"Keli, i xa mɛɛni i xa di ma, barima n fama a findide si belebele kanyi nan na.»"},{"book":"Fe Fɔlɔ Fɔlɛ","chapter":"21","verse":"19","text":"Ala naxa Hagara ya rabi, a naxa kɔlɔnyi nde to. A naxa kiri gbɔnfɔɛ tongo, a ye sa a kui, a nde fi a xa di ma."},{"book":"Fe Fɔlɔ Fɔlɛ","chapter":"21","verse":"20","text":"Ala naxa a ɲɛngi sa Sumayila xɔn ma. A naxa mɔ, a sa sabati gbengberen yire, dɛnnaxɛ xili Paran. A naxa findi xali woli yi matinxinxi ra."},{"book":"Fe Fɔlɔ Fɔlɛ","chapter":"21","verse":"21","text":"A nga naxa Misira ginɛ keren fen a bɛ."},{"book":"Fe Fɔlɔ Fɔlɛ","chapter":"21","verse":"22","text":"Na tɛmui Abimeleki nun a xa sɔɔri mangɛ Pikoli naxa a fala Iburahima bɛ, «I fefe yo rabama wo nun Ala na a ra."},{"book":"Fe Fɔlɔ Fɔlɛ","chapter":"21","verse":"23","text":"I rakali n bɛ Ala xili ra, fa sa xili ma i mu fama n yanfade, i mu n ma die yanfama, i mu n ma mamadie fan yanfama. I xa fe fanyi raba n bɛ a nun yi bɔxi mixie bɛ i na dɛnnaxɛ, alɔ n na raba i bɛ ki naxɛ.»"},{"book":"Fe Fɔlɔ Fɔlɛ","chapter":"21","verse":"24","text":"Iburahima naxa a yaabi, «N bara n kali Ala ra.»"},{"book":"Fe Fɔlɔ Fɔlɛ","chapter":"21","verse":"25","text":"Iburahima naxa kɔrɔsi raba Abimeleki ra fe ma a xa mixie naxan niyaxi a ra, a xa kɔlɔnyi bafe a gbeɲa."},{"book":"Fe Fɔlɔ Fɔlɛ","chapter":"21","verse":"26","text":"Abimeleki naxa a yaabi, «N mu a kolon naxan na fe rabaxi i ra. I mu yi wɔyɛnyi falaxi n bɛ, fo to n tan fa na kolon.»"},{"book":"Fe Fɔlɔ Fɔlɛ","chapter":"21","verse":"27","text":"Na nan lan, Iburahima naxa yɛxɛɛe nun ningee fi Abimeleki ma, e xa saatɛ tongo e boore bɛ."},{"book":"Fe Fɔlɔ Fɔlɛ","chapter":"21","verse":"28","text":"Iburahima naxa yɛxɛɛ solofere tongo, a naxa e sa a xati ma."},{"book":"Fe Fɔlɔ Fɔlɛ","chapter":"21","verse":"29","text":"Abimeleki naxa a maxɔrin, «I na yɛxɛɛ solofere saxi a xati ma munfe ra?»"},{"book":"Fe Fɔlɔ Fɔlɛ","chapter":"21","verse":"30","text":"Iburahima naxa a yaabi, «N nee sofe nɛ i yi ra, alako i xa a kolon, fa sa xili ma, yi kɔlɔnyi naxan yi ki, n tan nan a gexi.»"},{"book":"Fe Fɔlɔ Fɔlɛ","chapter":"21","verse":"31","text":"Na nan a toxi, na taa xili falama Beriseeba, barima na mixi firinyie e rakali e boore bɛ mɛnni nɛ."},{"book":"Fe Fɔlɔ Fɔlɛ","chapter":"21","verse":"32","text":"E to na saatɛ tongo e boore bɛ Beriseeba, Abimeleki nun a xa sɔɔri mangɛ Pikoli naxa ti kira xɔn ma gbilenfe Filisita bɔxi ma."},{"book":"Fe Fɔlɔ Fɔlɛ","chapter":"21","verse":"33","text":"Iburahima naxa tamare wuri bili keren si Beriseeba. A naxa Alatala maxandi a xili ra, Ala naxan na na."},{"book":"Fe Fɔlɔ Fɔlɛ","chapter":"21","verse":"34","text":"Iburahima ɲɛ gbegbe raba nɛ Filisita bɔxi ma."}]}