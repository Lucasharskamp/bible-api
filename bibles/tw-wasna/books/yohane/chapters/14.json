{"data":[{"book":"Yohane","chapter":"14","verse":"1","text":"Yesu ka kyerɛɛ nʼasuafoɔ no sɛ, “Mommma mo akoma nntu. Monnye Onyankopɔn nni na monnye me nso nni."},{"book":"Yohane","chapter":"14","verse":"2","text":"Tenaberɛ bebree wɔ mʼAgya efie, ɛno enti, merekɔ akɔsiesie baabi ama mo. Sɛ asɛm a mereka yi nyɛ nokorɛ a, anka merenka nkyerɛ mo."},{"book":"Yohane","chapter":"14","verse":"3","text":"Na sɛ mekɔ na mekɔsiesie baabi ma mo a, mɛsane aba abɛfa mo akɔ na me ne mo akɔtena."},{"book":"Yohane","chapter":"14","verse":"4","text":"Monim faako a merekɔ no ne ɛkwan ko a mobɛfa so aba hɔ bi.”"},{"book":"Yohane","chapter":"14","verse":"5","text":"Toma bisaa no sɛ, “Awurade yɛnnim faako a worekɔ na yɛbɛyɛ dɛn ahunu ɛkwan aba hɔ bi?”"},{"book":"Yohane","chapter":"14","verse":"6","text":"Yesu buaa sɛ, “Mene ɛkwan no, ne nokorɛ no, ne nkwa no; obi ntumi nkɔ Agya no hɔ, gye sɛ ɔfa me so.”"},{"book":"Yohane","chapter":"14","verse":"7","text":"Yesu kaa bio sɛ, “Afei a moahunu onipa ko a meyɛ yi, saa ara nso na mobɛhunu mʼAgya no, na ɛfiri saa ɛberɛ yi monim no, ɛfiri sɛ, moahunu no!”"},{"book":"Yohane","chapter":"14","verse":"8","text":"Filipo bisaa no sɛ, “Awurade, kyerɛ yɛn Agya no, ɛfiri sɛ, deɛ yɛrehwehwɛ ara ne no.”"},{"book":"Yohane","chapter":"14","verse":"9","text":"Yesu buaa no sɛ, “Filipo, enti me ne mo nanteeɛ dadaada yi, wonnim onipa ko a meyɛ? Obiara a ɔnim onipa ko a meyɛ no nim mʼAgya no. Adɛn enti na woka sɛ, ‘Kyerɛ yɛn Agya’ no?"},{"book":"Yohane","chapter":"14","verse":"10","text":"Filipo wonnye nni sɛ mewɔ Agya no mu na Agya no nso wɔ me mu? Yesu sane ka kyerɛɛ nʼasuafoɔ no sɛ, nsɛm a maka akyerɛ mo no mfiri mʼankasa. Agya a ɔte me mu no na ɔnam me so yɛ nʼadwuma."},{"book":"Yohane","chapter":"14","verse":"11","text":"Monnye me nni sɛ mewɔ Agya no mu na Agya no nso wɔ me mu. Sɛ monnnye nsɛm a maka no nni a, nnwuma a mayɛ no enti, monnye nni."},{"book":"Yohane","chapter":"14","verse":"12","text":"Mereka nokorɛ akyerɛ mo, obiara a ɔgye me di no, bɛyɛ nnwuma a meyɛ no bi na mpo ɔbɛyɛ nnwuma akɛseakɛseɛ, ɛfiri sɛ, merekɔ mʼAgya no nkyɛn."},{"book":"Yohane","chapter":"14","verse":"13","text":"Na biribiara a mobɛbisa wɔ me din mu no, mɛyɛ ama mo, sɛdeɛ ɛbɛyɛ a Agya no animuonyam nam ne Ba no so bɛda adi."},{"book":"Yohane","chapter":"14","verse":"14","text":"Biribiara a mode me din bɛbisa no, mɛyɛ ama mo.”"},{"book":"Yohane","chapter":"14","verse":"15","text":"“Sɛ modɔ me a, mobɛdi mʼahyɛdeɛ so."},{"book":"Yohane","chapter":"14","verse":"16","text":"Mɛbisa Agya no na wama mo ɔboafoɔ foforɔ a ɔne Honhom Kronkron no a ɔda Onyankopɔn nokorɛ nyinaa adi no na ɔne mo atena daa."},{"book":"Yohane","chapter":"14","verse":"17","text":"Ewiase rentumi nnye no, ɛfiri sɛ, wɔnhunu no, na wɔnnim no. Nanso, mo deɛ, monim no, ɛfiri sɛ, ɔne mo na ɛte."},{"book":"Yohane","chapter":"14","verse":"18","text":"Merennya mo sɛ nwisiaa; mɛsane aba mo nkyɛn bio."},{"book":"Yohane","chapter":"14","verse":"19","text":"Ɛrenkyɛre biara nnipa renhunu me bio, nanso mo deɛ, mobɛhunu me; na ɛsiane sɛ mete ase no enti, mo nso mobɛtena ase."},{"book":"Yohane","chapter":"14","verse":"20","text":"Na da a mɛsɔre afiri awufoɔ mu no duru a, mobɛhunu sɛ mewɔ mʼAgya no mu, na mo nso mowɔ me mu, sɛdeɛ me nso mewɔ mo mu no."},{"book":"Yohane","chapter":"14","verse":"21","text":"Obiara a ɔdi mʼahyɛdeɛ so no ne obi a ɔdɔ me. Obiara a ɔdɔ me no mʼAgya bɛdɔ no, na me nso mɛdɔ no na mada me ho adi akyerɛ no.”"},{"book":"Yohane","chapter":"14","verse":"22","text":"Yuda, a ɛnyɛ Iskariot, kaa sɛ, “Awurade, ɛbɛyɛ dɛn na wobɛda wo ho adi akyerɛ yɛn nko ara na ɛnyɛ nnipa nyinaa?”"},{"book":"Yohane","chapter":"14","verse":"23","text":"Yesu buaa no sɛ, “Obiara a ɔdɔ me no bɛdi me nsɛm so. MʼAgya bɛdɔ no na me ne mʼAgya bɛba ne nkyɛn ne no abɛtena."},{"book":"Yohane","chapter":"14","verse":"24","text":"Obiara a ɔnnɔ me no renni me nsɛm so. Nsɛm a moate no nyɛ me ara me nsɛm, na mmom, ɛfiri mʼAgya a ɔsomaa me no nkyɛn."},{"book":"Yohane","chapter":"14","verse":"25","text":"“Mewɔ mo nkyɛn yi na mereka yeinom nyinaa akyerɛ mo."},{"book":"Yohane","chapter":"14","verse":"26","text":"Honhom Kronkron no a ɔne ɔboafoɔ a Agya no bɛsoma no me din mu no, bɛkyerɛkyerɛ mo biribiara, na wakaakae mo biribiara a maka akyerɛ mo no."},{"book":"Yohane","chapter":"14","verse":"27","text":"Asomdwoeɛ na mede regya mo; mʼasomdwoeɛ na mede regya mo. Ɛnyɛ ewiase asomdwoeɛ na mede regya mo. Mommma mo akoma nntu; na monnsuro nso."},{"book":"Yohane","chapter":"14","verse":"28","text":"“Monkae asɛm a meka kyerɛɛ mo sɛ, ‘Merekɔ, nanso mɛsane aba mo nkyɛn bio’ no. Sɛ modɔ me ampa ara a, anka mo ani bɛgye, ɛfiri sɛ, afei deɛ, mɛtumi akɔ Agya a ɔwɔ tumi sene me no nkyɛn."},{"book":"Yohane","chapter":"14","verse":"29","text":"Maka yeinom akyerɛ mo sɛdeɛ ɛba mu a mobɛgye me adi."},{"book":"Yohane","chapter":"14","verse":"30","text":"Merentumi nkɔ so nkasa pii nkyerɛ mo bio, ɛfiri sɛ, ɔbonsam no reba, nanso ɔnni me so tumi."},{"book":"Yohane","chapter":"14","verse":"31","text":"Na ɛsɛ sɛ nnipa hunu sɛ medɔ Agya no, ɛno enti na asɛm biara a ɔbɛka no, meyɛ no."}]}