{"data":[{"book":"2 Bakolinto","chapter":"9","verse":"1","text":"Mpo na ngai, ezali na tina te ya kokomela bino na tina na lisungi ya kopesa na basantu,"},{"book":"2 Bakolinto","chapter":"9","verse":"2","text":"pamba te nayebi molende na bino mpo na kosunga, mpe nazalaki komikumisa na tina na yango epai ya bato ya Masedwane. Nazalaki koloba na bango : « Kati na Akayi, wuta na mobu oyo eleki, bazali ya kobongama mpo na kopesa. » Mpe bolingo na bino etindikaki bato mingi kati na bango na kosunga."},{"book":"2 Bakolinto","chapter":"9","verse":"3","text":"Kasi nazali kotindela bino bandeko mpo ete, na likambo yango, lolendo na biso na tina na bino emonana te lokola ya pamba, kasi mpo ete bozala penza ya kobongama, ndenge kaka nalobaki yango."},{"book":"2 Bakolinto","chapter":"9","verse":"4","text":"Pamba te soki bato ya Masedwane bayei elongo na ngai mpe bakuti bino bozali ya kobongama te, tokoyoka penza soni, mpo ete tozali penza kotiela bino motema ; mpe ekozala soni na biso kaka te, kasi soni na bino mpe lokola."},{"book":"2 Bakolinto","chapter":"9","verse":"5","text":"Yango wana, namonaki ete ezali malamu kosenga na bandeko yango ete bakoma epai na bino liboso na ngai, mpo na kobongisa makabo oyo bolakaki. Boye ekomizalela tango ngai nakokoma, mpe ekolakisa ete bopesaki yango na esengo mpe na bonsomi, kasi na makasi te."},{"book":"2 Bakolinto","chapter":"9","verse":"6","text":"Bokanisaka likambo oyo : Moto oyo alonaka moke abukaka mpe moke, mpe moto oyo alonaka ebele abukaka mpe ebele."},{"book":"2 Bakolinto","chapter":"9","verse":"7","text":"Tika ete moko na moko kati na bino apesa oyo akanaki kopesa kati na motema na ye, na mawa te mpe na makasi te, pamba te Nzambe alingaka moto oyo apesaka na esengo."},{"book":"2 Bakolinto","chapter":"9","verse":"8","text":"Nzambe azali mpe na makoki ya kotondisa bino na mapamboli ya ndenge na ndenge mpo ete, na tango nyonso mpe kati na makambo nyonso, bozala na nyonso oyo bozali na yango na bosenga mpe botonda lisusu na oyo bokosala na yango misala ya malamu ya lolenge nyonso,"},{"book":"2 Bakolinto","chapter":"9","verse":"9","text":"kolanda ndenge ekomama :"},{"book":"2 Bakolinto","chapter":"9","verse":"10","text":"Mpe Ye oyo apesaka nkona epai ya moloni mpe lipa lokola bilei akopesa lisusu, akofulukisa nkona na bino mpe akokolisa bambuma ya bosembo na bino."},{"book":"2 Bakolinto","chapter":"9","verse":"11","text":"Boye bokokoma bazwi ya biloko nyonso mpo ete bokoka kokabaka tango nyonso ; bongo bato epai ya banani tokopesa makabo na bino bakozongisa matondi epai ya Nzambe."},{"book":"2 Bakolinto","chapter":"9","verse":"12","text":"Pamba te lotomo ya makabo na bino ezali kaka te mpo na kokokisa bosenga ya basantu, kasi ezali mpe mpo ete matondi mingi ezonga epai ya Nzambe."},{"book":"2 Bakolinto","chapter":"9","verse":"13","text":"Mpo ete lotomo yango ekotalisa bosolo ya komipesa na bino, basantu bakokumisa Nzambe mpo na botosi ya kondima na bino kati na Sango Malamu ya Klisto, mpe mpo na esengo oyo mitema na bino ezali na yango mpo na kokabola biloko na bino elongo na bango mpe elongo na bato nyonso."},{"book":"2 Bakolinto","chapter":"9","verse":"14","text":"Mpe bakosambela mpo na bino, mpo na kolakisa bolingo makasi oyo bazali na yango mpo na bino, likolo ya ngolu monene oyo Nzambe apesa bino."},{"book":"2 Bakolinto","chapter":"9","verse":"15","text":"Tika ete matondi epesamela Nzambe mpo na likabo na Ye, oyo bato bakoki kolimbola te !"}]}