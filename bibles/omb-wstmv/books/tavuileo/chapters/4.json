{"data":[{"book":"Tavui Leo","chapter":"4","verse":"1","text":"I Tevue mo maturugi gahorana Wesue mo tinogi na maresu mo bamba Ken, Wesue mo veve vena, “I Huqe u bului eu, neu nau bulusi na tangaloi a mwera.”"},{"book":"Tavui Leo","chapter":"4","verse":"2","text":"Taligu mo bamba netune tuegi a henana i Ebol, Ebol a tangaloi leogoro sibsib i Ken nge a tangaloi ririvue."},{"book":"Tavui Leo","chapter":"4","verse":"3","text":"Lolo taro matue i Ken mo wali na bulana mwasi rivurivu mo voragi na nona hogogo lawe na Huqe."},{"book":"Tavui Leo","chapter":"4","verse":"4","text":"I Ebol vage mo wali na totogai bulana sibsib rau damoe. Siu Huqe mo havuhevugi Ebol mena nona hure bonboni."},{"book":"Tavui Leo","chapter":"4","verse":"5","text":"Nge i Huqe Mauri vi hevuhevu te mei Ken mena nona hure bonboni. Mo vai i Ken mero mo romasi."},{"book":"Tavui Leo","chapter":"4","verse":"6","text":"I Huqe mo veve lawe Ken, “?Huri havagi gom mero siu gom romasi huri na havagi?"},{"book":"Tavui Leo","chapter":"4","verse":"7","text":"Tareve a doridori mu garea nain rongarea i niko nge tareve doridori mu hi garea tea, me a landomu mo eno lo gineu esi, a asiana mo raraigo lo turegimu, mo rarai ve na laigo nge niko hogosie goin qaragi nie.”"},{"book":"Tavui Leo","chapter":"4","verse":"8","text":"I Ken mo veve lawe tuana Ebol, “Doro vano lolo talu.” Lo taro ngere lolo talu i Ken mo maraga mo ue vagamate Ebol."},{"book":"Tavui Leo","chapter":"4","verse":"9","text":"I Huqe mo veve lawe Ken, “?Tuem Ebol nge logo?” Ken mo duvie move, “?Nahi iloe tea? ?Huri ve neu nam leogoro tuegu?”"},{"book":"Tavui Leo","chapter":"4","verse":"10","text":"Huqe mo veve move, “?Gu vei na havagi? A diloi dai tuemu mo ngara lolo tano."},{"book":"Tavui Leo","chapter":"4","verse":"11","text":"Siserigi ngaha gom toga lo vavai arahiana dena tano hilogo nge mo wawanga huri ve na lai na dai tuemu dena limemu."},{"book":"Tavui Leo","chapter":"4","verse":"12","text":"Tavohe goin tabana lo tano vin he bete na mwasi ririvue garea tea lawego niko, goin toga te surigi siu goin vuragi na tangaloi dige radu lo ure.”"},{"book":"Tavui Leo","chapter":"4","verse":"13","text":"Ken mo veve lawe na Huqe, “Noku vevegiana u lawualawuagi huri ve nain weli leie."},{"book":"Tavui Leo","chapter":"4","verse":"14","text":"Bagataha gom lai vohogi eu dena vanue siu goin lehi eu tea siu neu nain tuduviduvi lo ure siu a hava tangaloi vin haqe au vin ue vagamateau.”"},{"book":"Tavui Leo","chapter":"4","verse":"15","text":"A Huqe mo veve lawe Ken move, “Tareve mwere hi hine vin wehi Ken, vin toga lo vevegiana vin liue vagabitu.” I Huqe mo tau na gigilegi lui Ken, mo veve sere huri ve hava tangaloi vin haqea vin wehe tea."},{"book":"Tavui Leo","chapter":"4","verse":"16","text":"Siu i Ken mo beragi dena nagoi Huqe mo toga lolo vanue Nod lo matai naho mo kalo Iden."},{"book":"Tavui Leo","chapter":"4","verse":"17","text":"I Ken mo maturu mei gaihorana mo tinogi na maresu mo bamba Enok, Ken mo tavuigi na vanue rege mo suri na henai netune Enok ta lune."},{"book":"Tavui Leo","chapter":"4","verse":"18","text":"Enok mo bamba Irad. Irad mo bamba Mehusael. Mehusael mo bamba Metusael ko i Metusael mo bamba Lamek."},{"book":"Tavui Leo","chapter":"4","verse":"19","text":"Lamek mo lai gaihorana gairue. Tuegi henana Eda tuegi Sila."},{"book":"Tavui Leo","chapter":"4","verse":"20","text":"I Eda mo bamba Jabal nge meire rau toga lolo siusiu tomuegi redu huri ram leohuri na gangarue mwaomwao."},{"book":"Tavui Leo","chapter":"4","verse":"21","text":"Jabal tuana i Jubal. Ngeie meire a tangaloi tomuegi redu rau uvi na bue warue me ram geri buegerigeri."},{"book":"Tavui Leo","chapter":"4","verse":"22","text":"Sila vage mo bamba netune Tubal Ken mo vai me mo vanga na aean mena a brons. Haqei Tubal Ken Nama."},{"book":"Tavui Leo","chapter":"4","verse":"23","text":"Lamek mo veve lawe tubui lo valena gairue, “Eda tona Sila, nero rorongtagi nero ronghuri na noku leo; nau wehi na tangaloi huri u vagasaburugi eu me nau wehi na mwalakelo huri u vei eu nau gagarugi na daigu."},{"book":"Tavui Leo","chapter":"4","verse":"24","text":"Tareve tangaloi vi wehi Ken tangaloi gaibitu rain mate, nge Lamek tareve tangaloi vi wehe a tangaloi ngavulu geibitu domwagi gaibitu rain mate hurie.”"},{"book":"Tavui Leo","chapter":"4","verse":"25","text":"Tevue mo maturu mei gahorana Wesue mo bamba na me maresu mo suri na henana Set siu mo veve, “I Huqe Mauri u hogogi na maresu taligu gaisesei Ebol, lo tagugi i Ken uwehi vagamatea.”"},{"book":"Tavui Leo","chapter":"4","verse":"26","text":"A maresu mwera vage mo vora lawe Set me mo suri na henana i Enos. Lo taro hi tangaloi ram tavuigi ram ware gareagi na henai Huqe."}]}