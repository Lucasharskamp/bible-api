{"data":[{"book":"1 Wakolinto","chapter":"3","verse":"1","text":"Ndugu zangu, kulonga ukweli, sidahile kulonga na mweye kamba vinilonga na wanhu weli na Loho wa Imulungu. Nilonda kulonga na mweye kamba wanhu wa mwiisi ino, kamba wana ving'hele waja tamanilo jao kwa Kilisito hadinakangala."},{"book":"1 Wakolinto","chapter":"3","verse":"2","text":"Nilondigwa kuwagwaa maziwa mung'we, lakini si ndiya mdala, kwavija hamudahile kukija. Hata sambi hamudaha bule kukija,"},{"book":"1 Wakolinto","chapter":"3","verse":"3","text":"kwavija mweye mung'hali mokala kamba viwokala wanhu wa mwiisi ino. Avo moiyonela migongo na kugomba wenyego, vino, ino hailagusa kuwa mweye mung'hali wanhu wa mwiisi ino na mokala kamba viwokala wanhu wa isi ino?"},{"book":"1 Wakolinto","chapter":"3","verse":"4","text":"Imoja wenu kolonga, “Niye nomkweleleza Paulo,” na iyagwe kolonga, “Niye nomkweleleza Apolo,” Vino, hamutenda kamba wanhu wa mwiisi viwotenda?"},{"book":"1 Wakolinto","chapter":"3","verse":"5","text":"Vino, Apolo ayo nani? Na Paulo ayo nani? Siye twa wasang'hanaji wa Imulungu, tuwatenda mweye mutogole. Kila imoja wetu kotenda sang'hano iyagweleligwe na Mndewa."},{"book":"1 Wakolinto","chapter":"3","verse":"6","text":"Niye nihanda mbeyu, Apolo kagelela mazi, lakini Imulungu heyo yaitendile ikule."},{"book":"1 Wakolinto","chapter":"3","verse":"7","text":"Kwavija yahandile na ija yaigelele mazi wabule chochose, lakini Imulungu heyo yaitendile ikule."},{"book":"1 Wakolinto","chapter":"3","verse":"8","text":"Munhu yahandile na munhu yaigelele mazi wose wa kinhu kimoja, Imulungu komgweka kila imoja kwa sang'hano yake yaitendile."},{"book":"1 Wakolinto","chapter":"3","verse":"9","text":"Kwavija wose tosang'hana hamoja na Imulungu, mweye muwa kamba mgunda wa Imulungu."},{"book":"1 Wakolinto","chapter":"3","verse":"10","text":"Kwa ng'hekewa iyangwelele Imulungu, nhenda sang'hano ya mzengaji yanogile, nika chandusilo chake na munhu iyagwe kozenga uchanha yake. Lakini kila munhu yozenga kolondigwa yateganye viyozenga."},{"book":"1 Wakolinto","chapter":"3","verse":"11","text":"Kuduhu munhu iyagwe iyodaha kwika chandusilo, kwavija Imulungu kamwika Yesu Kilisito yaiyeka yawe chandusilo."},{"book":"1 Wakolinto","chapter":"3","verse":"12","text":"Uchanha mwa chandusilo acho wanhu ozenga kwa zahabu hebu shaba hebu mabwe ganogile ng'hani, na wayagwe ozenga kwa mibiki, majani hebu usoti."},{"book":"1 Wakolinto","chapter":"3","verse":"13","text":"Ukunoga kwa sang'hano ya munhu hokoneka mna isiku ija Kilisito vondayaifisule. Kwavija mna isiku ayo moto ogubula sang'hano ya kila munhu, moto ozigeza sang'hano zao kulagusa kamba zinoga."},{"book":"1 Wakolinto","chapter":"3","verse":"14","text":"Kamba kija kizengigwe uchanha mwa ichandusilo chokala bila kulukula moto, mzengaji kobokela nhunza."},{"book":"1 Wakolinto","chapter":"3","verse":"15","text":"Lakini kamba sang'hano ya munhu yolukula, mzengaji koyagiza, lakini heyo mwenyego kokomboligwa, kamba munhu yahonyeke kulawa kuna umoto."},{"book":"1 Wakolinto","chapter":"3","verse":"16","text":"Mweye mujuwa kuwa mwa ng'anda ya Imulungu na Loho wa Imulungu kokala mgati mmwenu!"},{"book":"1 Wakolinto","chapter":"3","verse":"17","text":"Avo, munhu yoyose yoibananga ng'anda ya Imulungu, Imulungu nayo kombananga munhu ayo. Kwavija ng'anda ya Imulungu ing'ala, na mweye wenyego mwa ng'anda ya Imulungu."},{"book":"1 Wakolinto","chapter":"3","verse":"18","text":"Sikumwiivizile! Munhu yoyose kumwenu yogesa kana nzewele za mwiisi ino, muleke yawe mbozi, ili yawe na nzewele."},{"book":"1 Wakolinto","chapter":"3","verse":"19","text":"Kwavija nzewele za wanhu wa mwiisi ino ni ubozi mgameso ga Imulungu. Kamba Maandiko Gang'alile vigolonga, “Imulungu kowanamata weli na nzewele muubala wao,”"},{"book":"1 Wakolinto","chapter":"3","verse":"20","text":"na vivija Maandiko golonga, “Mndewa kojuwa viwogesa wanhu weli na nzewele siyo chochose.”"},{"book":"1 Wakolinto","chapter":"3","verse":"21","text":"Avo, sikumuigodele wanhu, kwavija vinhu vose venu."},{"book":"1 Wakolinto","chapter":"3","verse":"22","text":"Paulo na Apolo na Kefa na isi ino na ugima na ifa na mbuli za sambi na za kumwande, gose gano genu."},{"book":"1 Wakolinto","chapter":"3","verse":"23","text":"Na mweye mwa wanhu wa Kilisito, nayo Kilisito wa Imulungu."}]}