{"data":[{"book":"Mako","chapter":"4","verse":"1","text":"Yesu nkutandilika kavila kuvahunda vanu, akuno avèlè nnyenje Litanda lya Galilaya. Likuwa lya vanu nkumwombalanila, bahi Yesu nkubidi akwele muingalava ínavele nnitanda, nkuikala. Vanu vammalele nkuva vaimilèngè munnyangi nnyenje litanda."},{"book":"Mako","chapter":"4","verse":"2","text":"Yesu nkuvahunda vitukutuku vyohe kwa mifano, na pachivahunda nkuvahaulila kuchidoni,"},{"book":"Mako","chapter":"4","verse":"3","text":"“Pilikanila! Nkúpanda ápite únapanda dimbeyu."},{"book":"Mako","chapter":"4","verse":"4","text":"Pánavèlè nkumyaya dimbeyu, dinji nkumatokela nndila, vyuni nkuhaloka nkudidadola."},{"book":"Mako","chapter":"4","verse":"5","text":"Na dimbeyu dinji nkumatokela pachinu pavêle na mayanga-mayanga, pakávele na ulongo wohe. Anedyo dimbeyu nkupiyanya kumela kwa kuva ulongo úvele kadiki."},{"book":"Mako","chapter":"4","verse":"6","text":"Liduva palivadile, aneyo mitipu nkunyala, na kwa kuva dinyiya dikanatadile pahi namene, bahi nkuyumanga."},{"book":"Mako","chapter":"4","verse":"7","text":"Dimbeyu dinji nkumatokela pachinu pavêle miva, nkumela, miva nkukulumuka na kuidingila aila mitipu, nkuva nanga paipele."},{"book":"Mako","chapter":"4","verse":"8","text":"Dimbeyu dinji nkumatokela paulongo wa matapata. Mitipu nkumela, nkukulumuka, na ulongo anewo nkupundya kuhumya mafuno, myanda salasini au sitini au myamoja, kupunda dimbeyu adila dipandwîje.”"},{"book":"Mako","chapter":"4","verse":"9","text":"Anepo nkuvahaulila kuchidoni, “Munu avêle na makutu la kupilikana, apilikane!”"},{"book":"Mako","chapter":"4","verse":"10","text":"Yesu pánavele weka, vakuhundwa vake kumi na mbili, pamo na vanu vanji, nkunammuja Yesu chiichilanda aila mifano."},{"book":"Mako","chapter":"4","verse":"11","text":"Yesu nkuvahaulila kuchidoni, “Mmanganya mùnijaliwa kuimala sili ya Ufalume wanga Nnungu. Henga vanu vanji vakávele nnikuwa lyenu kila chinu vàpilikana kwa mifano,"},{"book":"Mako","chapter":"4","verse":"12","text":"uchinga,"},{"book":"Mako","chapter":"4","verse":"13","text":"Anepo Yesu nkuvauja kuchidoni, “Dachi, na mwenu mukámaite nfano auno? Hambi mùmbehulula dachi kumala mifano inji?"},{"book":"Mako","chapter":"4","verse":"14","text":"Nkúpanda, àpanda Lilove lyanga Nnungu."},{"book":"Mako","chapter":"4","verse":"15","text":"Vanu vanji vàlandanywa na hali ya nndila, amula mudimatokedile adila dimbeyu. Pavapilikana lilove lya Nnungu, Nanchindenga ànaida nkunalitwala lilove lipandwîje mmitima yavo."},{"book":"Mako","chapter":"4","verse":"16","text":"Na vanu vanji vàlandanywa na hali ya pachinu pavêle mayanga-mayanga, apala padimatokedîle adila dimbeyu. Pavalipilikana lilove vànalipwechelela kwa kulihangalalila."},{"book":"Mako","chapter":"4","verse":"17","text":"Henga likávenda mmitima yavo muchi dinyiya chidikahulula kutita mmayanga, bahi vàlikamula chihi kwa uhiku kadiki. Pavalaga ing'anya ya alila lilove, upopo vànalileka."},{"book":"Mako","chapter":"4","verse":"18","text":"Vanu vanji vàlandanywa na hali ya pachinu pavêle na miva, apala padimatokedile adila dimbeyu. Vanu anevo vànalipilikana anelyo lilove,"},{"book":"Mako","chapter":"4","verse":"19","text":"henga madengo la chilambo achino na kulembela kwa dimali na tama dya vitukutuku vinji dìnavenda mmitima yavo na kulitimbanga alila lilove lya Nnungu, nkuva chihi nanga kupa."},{"book":"Mako","chapter":"4","verse":"20","text":"Henga vanu vanji vàlandanywa na hali ya ulongo wa matapata, apala padimatokedile adila dimbeyu. Avano vànalipilikana lilove lya Nnungu na kulikulupila, vanu anevo vànapundya kuhumya mafuno, yumo myanda salasini na yunji sitini na yunji myamoja, kupunda dimbeyu adila dipandwîje.”"},{"book":"Mako","chapter":"4","verse":"21","text":"Yesu nkuhweneha uvahaulila kuchidoni, “Dachi, munu ntwani achâcha chibatali nng'ande, nkuchihinika lidebe au unachivika nniungu chinanda? Dachi, akáchivika muha chipanda?"},{"book":"Mako","chapter":"4","verse":"22","text":"Bahi kila chinu chipihîje chìmbepihuliwa, na chinu chihinikwîje chìmbehunukuliwa."},{"book":"Mako","chapter":"4","verse":"23","text":"Avêle na makutu la kupilikana, apilikane!”"},{"book":"Mako","chapter":"4","verse":"24","text":"Yesu nkuvahaulila kavila kuchidoni, “Pilikaniha saana malove lamupilikana! Chipimo chimutumila kuvahukumila vanu vanji, na Nnungu àmbennyukumila kwa chipimo uchocho na ǹnembeyenjejwa."},{"book":"Mako","chapter":"4","verse":"25","text":"Munu avêle na chinu àmbeyenjejwa, na munu akávele na chinu, ata achila kadiki chavenacho àmbepokonyolwa.”"},{"book":"Mako","chapter":"4","verse":"26","text":"Yesu nkuhweneha kutangola kuchidoni, “Ufalume wa Nnungu ùlandana na munu yumo achimyaya dimbeyu mmwelu mwake."},{"book":"Mako","chapter":"4","verse":"27","text":"Kila liduva ànalala na kutakatuka, akuno dimbeyu udimela na kukulumuka. Henga nang'e nanga panamaite chidichimela."},{"book":"Mako","chapter":"4","verse":"28","text":"Ulongo wene njo utenda mitipu ikulumuke na kupa. Ìtandilika uhipuka mahamba matete, nkwida mahahi na nkumalilikila dyene dimbeyu mmahahi."},{"book":"Mako","chapter":"4","verse":"29","text":"Ngano ikàtendeka, mwene welu àpita wahenga kwa chipula, kwa kuva nchela ùnikamola.”"},{"book":"Mako","chapter":"4","verse":"30","text":"Yesu nkuhaula kavila kuchidoni, “Dachi Ufalume wa Nnungu tuulandanye na chani? Dachi, tuuwelesee kwa nfano ntwani?"},{"book":"Mako","chapter":"4","verse":"31","text":"Ùlandana na imbeyu ya haladali, imbeyu inyoko namene kupunda dimbeyu dyammalele dya pachilambo."},{"book":"Mako","chapter":"4","verse":"32","text":"Henga ikàpandwa, ìnamela, nkukulumuka nkuva nnandi nkulungwa wa imbowa kupunda milandi yammalele ya mmwelu wa bustani. Ùpaika dinavi ding'ulu dya mmbweha, ata vyuni vànahulula chihi kudenga vitehi n'dinavi dyake na kupata mmbweha.”"},{"book":"Mako","chapter":"4","verse":"33","text":"Yesu ánivahubilila vanu ujumbe wake kwa mifano yohe ilandâna na aneyo kupapatana na namuna chivanahulwile kupilikana."},{"book":"Mako","chapter":"4","verse":"34","text":"Yesu nanga panalonjedile navo chohecho bila mifano, henga pánavele pamo na vakuhundwa vake weka ánavafafanulila kila chinu."},{"book":"Mako","chapter":"4","verse":"35","text":"Liduva ulyolyo chinalyulo, Yesu nkuvahaulila vakuhundwa vake kuchidoni, “Tuyomboke litanda, tuhwene m'bali wavili.”"},{"book":"Mako","chapter":"4","verse":"36","text":"Bahi vanang'o nkulilaila likuwa lya vanu, nkuinjila muingalava uila yanaikele Yesu, nkuuka pamo nanang'e. Na dingalava dinji nkumpelekela."},{"book":"Mako","chapter":"4","verse":"37","text":"Chimbunga nkupunga, na mawimbi nkuiputa aila ingalava, na medi nkutandilika uumbala muingalava."},{"book":"Mako","chapter":"4","verse":"38","text":"Yesu ávele kunyuma muingalava, alèlè luwono akuno ayamìtè muti wake munsagamiya. Bahi vakuhundwa vake nkumwimula uvachidoni, “Nkúhunda, dachi, wako ukávele na lipamba kuva tùvenkutitimila?”"},{"book":"Mako","chapter":"4","verse":"39","text":"Yesu nkutakatuka, nkulikalipila alila lipungo na nkulahaulila mawimbi kuva, “Nyalala!” “Tungamana!” Bahi chimbunga nkunyalala, nkutungamana."},{"book":"Mako","chapter":"4","verse":"40","text":"Anepo Yesu nkuvahaulila vakuhundwa vake kuchidoni, “Ing'anya ntwani mùnayopa? Dachi, mpaka hambi mukánakuva na ing'ulupa?”"},{"book":"Mako","chapter":"4","verse":"41","text":"Vanang'o nkuyopa namene, nkuva uvaujana kuva, “Ayu munu wa namuna ntwani? Ata lipungo na mawimbi lànampilikana!”"}]}