{"data":[{"book":"ВЫХАД","chapter":"15","verse":"1","text":"Тады Майсей і сыны Ізраілевыя засьпявалі Госпаду песьню гэтую і казалі: пяю Госпаду, бо Ён высока ўзьнёсься: каня і верхаўца яго ўкінуў у мора."},{"book":"ВЫХАД","chapter":"15","verse":"2","text":"Гасподзь цьвярдыня мая і слава мая, Ён стаў мне ратункам. Ён Бог мой, і праслаўлю Яго; Бог бацькі майго, і ўсхвалю Яго."},{"book":"ВЫХАД","chapter":"15","verse":"3","text":"Гасподзь муж бітвы, Ягова імя Яму."},{"book":"ВЫХАД","chapter":"15","verse":"4","text":"Калясьніцы фараонавыя і войска ягонае ўкінуў Ён у мора, і выбраныя ваеначальнікі Ягоныя патанулі ў Чэрмным моры."},{"book":"ВЫХАД","chapter":"15","verse":"5","text":"Багны пакрылі іх: яны пайшлі ў глыбіню, як камень."},{"book":"ВЫХАД","chapter":"15","verse":"6","text":"Правіца Твая, Госпадзе, праславілася сілаю; правіца Твая, Госпадзе, пабіла ворага."},{"book":"ВЫХАД","chapter":"15","verse":"7","text":"Велічнасьцю славы Тваёй Ты скінуў тых, што паўсталі супроць Цябе. Ты паслаў гнеў Твой, і ён папаліў іх, як салому."},{"book":"ВЫХАД","chapter":"15","verse":"8","text":"Ад дыханьня Твайго цякучыя воды спыніліся сьцяною, застылі глыбіні ўсэрцы мора."},{"book":"ВЫХАД","chapter":"15","verse":"9","text":"Вораг сказаў: паганю, даганю, падзялю здабычу; насыціцца імі душа мая, агалю меч мой, зьнішчыць іх рука мая."},{"book":"ВЫХАД","chapter":"15","verse":"10","text":"Ты дыхнуў духам Тваім, і накрыла іх мора: яны апусьціліся, як волава, у вялікіх водах."},{"book":"ВЫХАД","chapter":"15","verse":"11","text":"Хто, як Ты, Госпадзе, паміж багамі? Хто, як Ты, велічны сьвятасьцю, срашны пахваламі, творца цудаў?"},{"book":"ВЫХАД","chapter":"15","verse":"12","text":"Ты прасьцёр правіцу Тваю: паглынула іх зямля."},{"book":"ВЫХАД","chapter":"15","verse":"13","text":"Ты вёў міласьцю Тваёю народ гэты, які Ты выбавіў, - павёў сілаю Тваёю да сьвятой сялібы Тваёй."},{"book":"ВЫХАД","chapter":"15","verse":"14","text":"Пачулі народы і дрыжаць: жудасьць ахапіла жыхароў Філістымскіх;"},{"book":"ВЫХАД","chapter":"15","verse":"15","text":"тады сумеліся князі Эдэмавыя, дрыжаньне апанавала правадыроў Маавіцкіх, замаркоціліся ўсе жыхары Ханаана."},{"book":"ВЫХАД","chapter":"15","verse":"16","text":"Хай апануе іх страх і жудасьць; ад велічы мышцы Тваёй хай анямеюць яны, як камень, пакуль праходзіць народ Твой, Госпадзе, пакуль праходзіць гэты народ, які Ты прыдбаў."},{"book":"ВЫХАД","chapter":"15","verse":"17","text":"Увядзі яго і пасадзі яго на гары здабытку Твайго, на месцы, якое Ты зрабіў жытлом Сабе, Госпадзе, у сьвятыню, якую стварылі рукі Твае, Уладыка?"},{"book":"ВЫХАД","chapter":"15","verse":"18","text":"Гасподзь будзе панаваць вавекі і ў вечнасьць."},{"book":"ВЫХАД","chapter":"15","verse":"19","text":"Калі ўвайшлі коні фараонавыя і зь верхаўцамі ягонымі ў мора, дык Гасподзь абярнуў на іх воды марскія, а сыны Ізраілевыя прайшлі па сушы сярод мора."},{"book":"ВЫХАД","chapter":"15","verse":"20","text":"І ўзяла Марыям прарочыца, сястра Ааронавая, у руку сваю бубен, і выйшлі за ёю ўсе жанчыны з бубнамі і радасьцю."},{"book":"ВЫХАД","chapter":"15","verse":"21","text":"І засьпявала Марыям перад імі: сьпявайце Госпаду, бо высока ўзьнёсься Ён, каня і верхаўца ягонага ўкінуў у мора."},{"book":"ВЫХАД","chapter":"15","verse":"22","text":"І павёў Майсей Ізраільцянаў ад Чэрмнага мора, і яны ўступілі ў пустыню Сур; і ішлі яны тры дні па пустыні і не знаходзілі вады."},{"book":"ВЫХАД","chapter":"15","verse":"23","text":"Прыйшлі ў Мэру - і не маглі піць вады ў Мэры, бо яна была горкая, чаму і дадзена таму месцу назва: Мэра."},{"book":"ВЫХАД","chapter":"15","verse":"24","text":"І наракаў народ на Майсея, кажучы: што нам піць?"},{"book":"ВЫХАД","chapter":"15","verse":"25","text":"Майсей загаласіў да Госпада, і Гасподзь паказаў яму дрэва, і ён кінуў яго ў ваду, і вада зрабілася салодкая. Таму Бог даў народу статут і закон і там выпрабоўваў яго."},{"book":"ВЫХАД","chapter":"15","verse":"26","text":"І сказаў: калі ты будзеш слухацца голасу Госпада, Бога твайго, і рабіць вартаснае перад вачамі Яго, і слухацца запаведзяў Ягоных, і шанаваць усе статуты Ягоныя, дык не навяду на цябе ніякай хваробы, якія навёў Я на Егіпет: бо Я Гасподзь, Які ацаляе цябе."},{"book":"ВЫХАД","chapter":"15","verse":"27","text":"І прыйшлі ў Элім: там было дванаццаць крыніц вады і семдзесят пальмавых дрэў, і разьмясьціліся там табарам каля водаў."}]}