{"data":[{"book":"Olubereberye","chapter":"38","verse":"1","text":"Awo olwatuuka Yuda n’ava ku baganda be n’aserengeta, n’ayingira ew’Omudulamu, erinnya lye, Kira."},{"book":"Olubereberye","chapter":"38","verse":"2","text":"Yuda n’alabayo muwala wa Suwa, Omukanani, n’amuwasa, ne yeetaba naye,"},{"book":"Olubereberye","chapter":"38","verse":"3","text":"n’aba olubuto n’azaala omwana owoobulenzi n’amutuuma erinnya Eri."},{"book":"Olubereberye","chapter":"38","verse":"4","text":"Mukyala wa Yuda n’aba olubuto olulala n’azaala omwana omulenzi n’amutuuma Onani."},{"book":"Olubereberye","chapter":"38","verse":"5","text":"Ate n’azaala omwana omulala n’amutuuma Seera. Yamuzaalira mu Kezibu."},{"book":"Olubereberye","chapter":"38","verse":"6","text":"Era Yuda n’awasiza mutabani we omukulu, Eri, omukazi erinnya lye Tamali."},{"book":"Olubereberye","chapter":"38","verse":"7","text":"Naye Eri mutabani wa Yuda omukulu n’aba mwonoonyi mu maaso ga Mukama; Mukama n’amutta."},{"book":"Olubereberye","chapter":"38","verse":"8","text":"Awo Yuda n’agamba Onani nti, “Genda eri muka muganda wo, ofunire muganda wo ezzadde.”"},{"book":"Olubereberye","chapter":"38","verse":"9","text":"Naye Onani n’amanya nti ezzadde teririba lirye; bw’atyo bwe yeetaba naye, amannyi n’agafuka wansi aleme okufunira muganda we ezzadde."},{"book":"Olubereberye","chapter":"38","verse":"10","text":"Ekyo kye yakola kyali kibi mu maaso ga Mukama. N’ono Mukama kyeyava amutta."},{"book":"Olubereberye","chapter":"38","verse":"11","text":"Awo Yuda olw’okutya nti Seera ayinza okufa nga baganda be, n’agamba Tamali nti, “Ogira obeera nnamwandu, ng’oli mu nnyumba ya kitaawo okutuusa Seera lw’alikula.” Tamali kwe kugenda n’abeera mu nnyumba ya kitaawe."},{"book":"Olubereberye","chapter":"38","verse":"12","text":"Bwe waayitawo ebbanga mukazi wa Yuda, muwala wa Suwa n’afa. Yuda bwe yayita mu kukungubaga, n’agenda ne Kira Omudulamu e Timuna eri basajja be abasazi b’ebyoya by’endiga ze."},{"book":"Olubereberye","chapter":"38","verse":"13","text":"Tamali bwe kyamubuulirwa nti, “Sezaala wo agenda e Timuna okusala ebyoya by’endiga ze,”"},{"book":"Olubereberye","chapter":"38","verse":"14","text":"n’asuula eri ebyambalo by’obwannamwandu ne yeeteekako ekiremba ne yeebikkirira, n’atuula ku mulyango gwa Enayimu, ekiri ku kkubo ng’ogenda e Timuna. Kubanga yamanya nti, Seera akuze, kyokka nga tamuweereddwa ku muwasa."},{"book":"Olubereberye","chapter":"38","verse":"15","text":"Yuda bwe yamulaba, n’amulowooza okuba omu ku bamalaaya, kubanga yali abisse amaaso ge."},{"book":"Olubereberye","chapter":"38","verse":"16","text":"N’agenda gy’ali ku mabbali g’ekkubo, n’amugamba nti, “Jjangu, neetabe naawe,” kubanga teyamanya nti ye yali muka mutabani we. Tamali kwe ku mubuuza nti, “Onompa ki bwe neetaba naawe?”"},{"book":"Olubereberye","chapter":"38","verse":"17","text":"Yuda n’amuddamu nti, “Nnaakuweereza embuzi ento.” N’amubuuza nti, “Onompa omusingo nga tonnagimpeereza?”"},{"book":"Olubereberye","chapter":"38","verse":"18","text":"Yuda n’amuddamu nti, “Nkuwe musingo ki?” N’amugamba nti, “Akabonero ko, akajegere ko awamu n’omuggo gwo oguli mu mukono gwo.” Awo n’abimuwa, ne yeetaba naye, n’amufunyisa olubuto."},{"book":"Olubereberye","chapter":"38","verse":"19","text":"Tamali n’agolokoka n’agenda, n’aggyako ekiremba n’ayambala ebyambalo by’obwannamwandu bwe."},{"book":"Olubereberye","chapter":"38","verse":"20","text":"Yuda bwe yatuma mukwano gwe Omudulamu, okutwala omwana gw’embuzi, addizibwe omusingo teyalaba ku mukazi."},{"book":"Olubereberye","chapter":"38","verse":"21","text":"Bwe yabuuliriza ab’omu kifo omwo, omukazi malaaya eyali Enayimu ku mabbali g’ekkubo, ne bamuddamu nti, “Wano tewabeeranga mukazi malaaya.”"},{"book":"Olubereberye","chapter":"38","verse":"22","text":"N’alyoka addayo eri Yuda n’amugamba nti takubikako kimunye; era n’abantu ab’ekitundu ekyo bamutegeezeza nti, “Awo tewabangawo mukazi malaaya38:22 malaaya Abakazi abo bamalaaya baalina akakwate ku nzikiriza ya balubaale b’oluzaalo.”"},{"book":"Olubereberye","chapter":"38","verse":"23","text":"Yuda kwe kumugamba nti, “Omukazi oli, ebintu k’abisigaze tuleme okusekererwa, naweereza embuzi eno, naye n’atalabikako.”"},{"book":"Olubereberye","chapter":"38","verse":"24","text":"Emyezi ng’esatu bwe gyayitawo ne bagamba Yuda nti, “Muka mwana wo Tamali yafuuka mwenzi. Ate ebyo nga biri awo obwenzi obwo yabufunamu n’olubuto.” Yuda kwe kwejuumuula nga bw’agamba nti, “Mumuleete ayokebwe.”"},{"book":"Olubereberye","chapter":"38","verse":"25","text":"Tamali bwe yali atwalibwa n’atumira sezaala we Yuda n’amugamba nti, “Omusajja nannyini bintu bino ye kazaalabulwa. Nkusaba weetegereze ebintu bino: akabonero, akajegere n’omuggo, by’ani?”"},{"book":"Olubereberye","chapter":"38","verse":"26","text":"Awo Yuda n’abitegeera n’agamba nti, “Omuwala mutuukirivu okunsinga, kubanga saamuwa mutabani wange Seera.” Yuda n’atamuddira."},{"book":"Olubereberye","chapter":"38","verse":"27","text":"Ekiseera eky’okuwona bwe kyatuuka n’alabika nga wakuzaala balongo."},{"book":"Olubereberye","chapter":"38","verse":"28","text":"Era bwe yali mu ssanya omulongo omu n’afulumya omukono gwe, omuzaalisa n’agukwata n’agusibako akawuzi akaakakobe nga bw’agamba nti, “Ono y’asoose okujja.”"},{"book":"Olubereberye","chapter":"38","verse":"29","text":"Naye omulongo bwe yazzaayo omukono gwe munda, muganda we n’afuluma; omuzaalisa n’agamba nti, “Lwaki owaguzza?” Erinnya ly’omwana kyeryava liba Pereezi.38:29 Pereezi yali jjajja wa Dawudi"},{"book":"Olubereberye","chapter":"38","verse":"30","text":"Oluvannyuma muganda we n’afuluma n’akawuzi akaakakobe nga kali ku mukono gwe, n’ayitibwa Zeera."}]}