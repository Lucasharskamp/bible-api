{"data":[{"book":"Ezra","chapter":"5","verse":"1","text":"Koro Hagai janabi kod Zekaria janabi, nyakwar Ido, nokorone jo-Yahudi e Juda gi Jerusalem e nying Nyasach Israel, mane nitiere kuomgi."},{"book":"Ezra","chapter":"5","verse":"2","text":"Eka Zerubabel wuod Shealtiel kod Jeshua wuod Jozadak nowuok mondo oti tij gedo mar od Nyasaye e Jerusalem. Kendo jonabi mag Nyasaye ne ni kodgi, kakonyogi."},{"book":"Ezra","chapter":"5","verse":"3","text":"E kindeno Tatenai, ruodh Yufrate, kod Shetha-Bozenai gi joma gitiyogo kanyakla nodhi irgi kendo openjo niya, “En ngʼa mane omiyou thuolo mar gero hekaluni kendo loso iye?”"},{"book":"Ezra","chapter":"5","verse":"4","text":"Gin bende negipenjo niya, “Joma gero odni nying-gi ngʼa?”"},{"book":"Ezra","chapter":"5","verse":"5","text":"To Nyasaye ne ni kod jodong jo-Yahudi, omiyo ne ok ochung-gi mondo giwe tich ka pod irito dwoko ma ruoth Darius ondiko gi lwete."},{"book":"Ezra","chapter":"5","verse":"6","text":"Ma e baruwa machal gi mane Tatenai, ruodh Yufrate, kod Shetha-Bozenai gi joma negitiyogo kanyakla, kod jotend Yufrate, noorone Ruoth Darius."},{"book":"Ezra","chapter":"5","verse":"7","text":"Wach mane giorone ne chalo kama:"},{"book":"Ezra","chapter":"5","verse":"8","text":"Ruoth onego ngʼe nine wadhi e gwengʼ mar Juda, e hekalu mar Nyasaye maduongʼ. Ji gedo gi kite madongo kendo giketo bepe e kore. Tich tiyore e yo modimbore kendo odhi nyime mapiyo e bwo telo margi."},{"book":"Ezra","chapter":"5","verse":"9","text":"Ne wamiyo jodongo penjo ka wapenjogi niya, “En ngʼa momiyou thuolo mar gero hekaluni kendo loso iye?”"},{"book":"Ezra","chapter":"5","verse":"10","text":"Bende ne wapenjogi nying-gi, mondo omi wandik nying jotendgi ne in."},{"book":"Ezra","chapter":"5","verse":"11","text":"Ma e dwoko mane gimiyowa:"},{"book":"Ezra","chapter":"5","verse":"12","text":"To nikech wuonewa nowangʼo ii Nyasach Polo, nochiwogi ne Nebukadneza ja-Kaldea, ruodh Babulon, ma nomuko hekaluni kendo oriembo ji nyaka Babulon."},{"book":"Ezra","chapter":"5","verse":"13","text":"Kata kamano, e higa mokwongo mar Sairas ruodh Babulon, Ruoth Sairas nochiwo chik mondo odni mar Nyasaye oger manyien."},{"book":"Ezra","chapter":"5","verse":"14","text":"Bende nogolo koa e hekalu mar Babulon gige dhahabu gi fedha mar od Nyasaye, gigo mane Nebukadneza okawo koa e hekalu man Jerusalem kendo okelo e hekalu man Babulon. Bangʼe Ruoth Sairas nomiyogi ngʼat ma nyinge Sheshbaza, mane osewalo jatelo,"},{"book":"Ezra","chapter":"5","verse":"15","text":"kendo onyise niya, “Kaw gigi kendo idhi mi ikan-gi e hekalu man Jerusalem. Kendo iger manyien od Nyasaye e kare machon.”"},{"book":"Ezra","chapter":"5","verse":"16","text":"Omiyo ngʼatni miluongo ni Sheshbaza nobiro mi oketo mise mar od Nyasaye e Jerusalem. Kochakore e odiechiengno nyaka sani pod igere to pod ok otieke."},{"book":"Ezra","chapter":"5","verse":"17","text":"Omiyo koro ka berne ruoth, to mondo nonro otim e kar keno mag gik machon mar Babulon mondo ne ka Ruoth Sairas nochiwo chik mondo oger manyien od Nyasaye e Jerusalem. Eka ruoth mondo oornwa kaka ongʼado wachni."}]}