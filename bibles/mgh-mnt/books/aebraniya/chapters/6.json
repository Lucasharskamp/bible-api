{"data":[{"book":"Aebraniya","chapter":"6","verse":"1","text":"Paahi etu nihiyeke meettuchiho anaacha nttenga wa Kuristo, niweheke vano meettuchiho o ukhomalha. Nihiittuchihe tho meettuchiho o upacha o uhilhokalhoka anaacha ukhoroma ni unrumelhelha Nlhuku."},{"book":"Aebraniya","chapter":"6","verse":"2","text":"Tho, meettuchiho o iphiro iphiro cho ubatiiziya ni o weesheriya miono ni uhihimushiya attu akhwilhe ni mwaha wo ihukumu yo mahuku o uhimalha."},{"book":"Aebraniya","chapter":"6","verse":"3","text":"Nlhuku anivaheraka, ninowa naapanga yayo."},{"book":"Aebraniya","chapter":"6","verse":"4","text":"Ukhalhawaya khinooria tho waahokolhosha wiira awe akhoroma attu amwalhelhiye ni ulhawiha mahalha o wiirimu yayo ni ashikhunanaya, ni upangiya akavihi o Iphumu ya Nlhuku,"},{"book":"Aebraniya","chapter":"6","verse":"5","text":"ni ulhawiha uchiva wo Nlhove na Nlhuku ni machiri o ikatema inowa,"},{"book":"Aebraniya","chapter":"6","verse":"6","text":"nansho nkayaawulhuwacha mirima chaya kaanyuma, ahooriaka waahokolhosha ni ukhoroma tho. Yayo phi nokhalha aya thoko anonkhomelhelha tho Mwaana a Nlhuku vansalaabani ni umuulhihachiha muru vaattuni vahinohiya aya uwonya."},{"book":"Aebraniya","chapter":"6","verse":"7","text":"Ilhapo inorupelhiya ipulha kila iyaakha ni umelhiha minyepu chinokhulhuvelha aya anamalhima, impatta ibarakha chinokhuma wa Nlhuku."},{"book":"Aebraniya","chapter":"6","verse":"8","text":"Nansho ilhapo yamelhaka miri cho miiwa ni mahichi khirina nnema, inookholhaviya ni Nlhuku. Umalhelha waya unohalha ukhalha upahiya mooro wo mahuku o uhimalha."},{"book":"Aebraniya","chapter":"6","verse":"9","text":"Ashilhoko aka, inakhalhaka ninoolhumacha chiicho etu, ninokhulhuvelha wiira mwaatti nnoottwara iphiro yoombone, iphiro inokelha unooponi."},{"book":"Aebraniya","chapter":"6","verse":"10","text":"Nlhuku khanopanga chittu cho uhilhoka, khanolhiyalha uttuna unopanga inyu wo nchina nawe. Waalhoha ni waapochera attu anrumelhenlhe Kuristo ashikhunaninyu yaawilhe uwaninyu ama anowa alha mahuku."},{"book":"Aebraniya","chapter":"6","verse":"11","text":"Nnikwa ihu mulhupalhe uri umwoona kila mmoka inyu athepaka yoyo nrima wo uminda ni ikekhiaye uyo mpaka umalhelha waya, wiira ayo anokhulhuvelha ihu ayo atimire."},{"book":"Aebraniya","chapter":"6","verse":"12","text":"Paahi etu mwaatti nhikhalhe attu o uhuva, nansho mwaatwariheke attu o upisha nrima ni attu o uvilhelha, mmwe mwaapochera mahalha alhehilhe awe Nlhuku."},{"book":"Aebraniya","chapter":"6","verse":"13","text":"Nlhuku vaalhehilhe Aburahimu, aholhupelha wo nchina nawe upanga chilhenhe awe ukhalhawaya khaawo ri mulhupalhe nkina o umpwaha, paahi etu eromonlhe mwanene."},{"book":"Aebraniya","chapter":"6","verse":"14","text":"Enre, “We ikekhiaye kinouvahani ibarakha chinchi ni uvahani ashaana enchi.”"},{"book":"Aebraniya","chapter":"6","verse":"15","text":"Aburahimu ahoweherera ni uvilhelha nkayaapochera nlhove naalhehiye aya ni Nlhuku."},{"book":"Aebraniya","chapter":"6","verse":"16","text":"Ukhalhawaya attu vanolhupelha aya, anolhupelha wo nchina na ntu ri mulhupalhe naapwaha ni ulhupelha waya uwo uhimiecheshaka malhove onkhaye."},{"book":"Aebraniya","chapter":"6","verse":"17","text":"Nlhuku wo wooniha wiira khanorukunusha nlhove nawe mpaka vanotimira aya, ahokhomelhelha yayo malhehano ayo."},{"book":"Aebraniya","chapter":"6","verse":"18","text":"Paahi etu, malhove ari melhi ahinorukunuwa, malhehano ni ulhupelha, chihinooria urukunuwa ni mena Nlhuku hoothachaka vachulhu chechiyo chittu chiyo. Ni hii nittimakenlhe uri mpuhava, nihovahiya nrima wo ukhulhuvelha nlhove nishungiye miholho."},{"book":"Aebraniya","chapter":"6","verse":"19","text":"Nenno phi nlhove ninovarelha ukumi ihu thoko iyuuma inovarelha ikalhava wiira ihiveverushiye. Nenno phi ichikurupi ihu yo ikekhiaye inoperetta nipaziya mpaka nipuro nitakatifu no wiirimu."},{"book":"Aebraniya","chapter":"6","verse":"20","text":"Yesu mwanene honiholhelha wowo akhalhaka opochera ishaani olhupalhe o mahuku o uhimalha, munkutironi mwa opochera ishaani mwa Namelkisedeki."}]}