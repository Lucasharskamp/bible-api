{"data":[{"book":"1 Ruodhi","chapter":"2","verse":"1","text":"Kane kinde ochopo machiegni mondo Daudi otho, nosiemo Solomon wuode."},{"book":"1 Ruodhi","chapter":"2","verse":"2","text":"Kowacho niya, “Achiegni dhi kuma ji duto manie piny dhiye.” Omiyo bed motegno kendo jiwri ka dichwo,"},{"book":"1 Ruodhi","chapter":"2","verse":"3","text":"kendo irit gima Jehova Nyasaye ma Nyasachi dwaro: Kiwuotho e yorene kendo irit puonjne gi chikene kod gik moko duto modwaro kaka ondiki e chik Musa mondo idhi nyime maber e gik moko duto mitimo, kendo kamoro amora midhiye,"},{"book":"1 Ruodhi","chapter":"2","verse":"4","text":"eka Jehova Nyasaye nyalo rito singruokne mane omiya ni, Ka nyikwayi onono kaka gidak kendo ka giwuotho gi adiera e nyima gi chunygi duto kod parogi duto to ok nibedi maonge ngʼat manyalo bedo e kom duongʼ e Israel."},{"book":"1 Ruodhi","chapter":"2","verse":"5","text":"Koro in iwuon ingʼeyo gima Joab wuod Zeruya notimona, gima notimo ni jotend lweny ariyo mag Israel, Abner wuod Ner gi Amasa wuod Jetha. Ne onegogi, kochwero rembgi e ndalo kwe mana ka ndalo mag lweny kendo remono nomienogo okandane mane otweyo e nungone kod wuochene manie tiendene."},{"book":"1 Ruodhi","chapter":"2","verse":"6","text":"Ti kode kaluwore gi riekoni, to kik iwe lwar mantie e wiye dhi e bur gi kwe."},{"book":"1 Ruodhi","chapter":"2","verse":"7","text":"To bed mangʼwon ni yawuot Barzilai ja-Gilead kendo we gibed achiel kuom joma chiemo e mesani. Negidok jokora kane aringo e nyim Abisalom owadu."},{"book":"1 Ruodhi","chapter":"2","verse":"8","text":"Bende par, ni nitie Shimei wuod Gera, ja-Benjamin moa Bahurim mane okwongʼa malit kane adhi Mahanaim. Kane obiro romona e dho Jordan, ne akwongʼorane gi nying Jehova Nyasaye niya, Ok ananegi gi ligangla."},{"book":"1 Ruodhi","chapter":"2","verse":"9","text":"To koro kik ikwane ka ngʼama onge ketho. In ngʼama riek; iningʼe gima nitimne. Kik iwe lwar mantie e wiye dhi e bur gi kwe."},{"book":"1 Ruodhi","chapter":"2","verse":"10","text":"Eka Daudi notho gi wuonene kendo noyike e Dala Maduongʼ mar Daudi."},{"book":"1 Ruodhi","chapter":"2","verse":"11","text":"Daudi noyudo osetelo ne Israel kuom higni piero angʼwen, ka higni abiriyo ne en Hebron to higni piero adek gadek ka en Jerusalem."},{"book":"1 Ruodhi","chapter":"2","verse":"12","text":"Omiyo Solomon nobet e kom loch wuon mare Daudi, kendo lochne nogurore."},{"book":"1 Ruodhi","chapter":"2","verse":"13","text":"Koro Adonija wuod Hagith nodhi ir Bathsheba min Solomon. Bathsheba nopenje niya, “Ibiro gi kwe?”"},{"book":"1 Ruodhi","chapter":"2","verse":"14","text":"Eka nomedo wacho niya, “An gi wach moro madwaro wachoni.”"},{"book":"1 Ruodhi","chapter":"2","verse":"15","text":"Eka nowacho niya, “Kaka ingʼeyo, pinyruoth ne mara. Jo-Israel duto nongʼiya kaka ruodhgi. To gik moko nolokore ma pinyruoth nodok ni owadwa; nimar Jehova Nyasaye ema osemiyego."},{"book":"1 Ruodhi","chapter":"2","verse":"16","text":"Koro an gi kwayo achiel madwaro kwayo. Ka iyie to kik itama.”"},{"book":"1 Ruodhi","chapter":"2","verse":"17","text":"Eka Adonija nomedo wacho niya, “Yie ikwa ruoth Solomon omiya Abishag nyar Shunam obed jaoda nikech angʼeyo ni ok obi tami.”"},{"book":"1 Ruodhi","chapter":"2","verse":"18","text":"Bathsheba to ne odwoke niya, “Mano ber, abiro wuoyoni gi ruoth.”"},{"book":"1 Ruodhi","chapter":"2","verse":"19","text":"Kane Bathsheba odhi ir Ruoth Solomon mondo owuo kuom Adonija, ruoth nochungʼ malo mokulorene eka nobet e kome mar duongʼ. Nokwayo mondo okel ni min-gi kom duongʼ eka nobet e bade korachwich."},{"book":"1 Ruodhi","chapter":"2","verse":"20","text":"Bathsheba nowachone niya, “An-gi kwayo matin madwaro kwayo to yie kik itama.”"},{"book":"1 Ruodhi","chapter":"2","verse":"21","text":"Omiyo nowacho niya, “Yie iwe Abishag nyar Shunam mondo okend gi owadu Adonija.”"},{"book":"1 Ruodhi","chapter":"2","verse":"22","text":"Ruoth Solomon nodwoko min niya, “Angʼo momiyo ikwayo Abishag nyar Shunam ni Adonija? Inyalo anyala kata mana kwayone pinyruoth nimar en owadwa maduongʼ, bende inyalo kwaye ni Abiathar jadolo kod Joab wuod Zeruya!”"},{"book":"1 Ruodhi","chapter":"2","verse":"23","text":"Eka Ruoth Solomon nokwongʼore gi nying Jehova Nyasaye niya, “Mad Nyasaye kweda ka Adonija ok otho nikech kwayoni."},{"book":"1 Ruodhi","chapter":"2","verse":"24","text":"Akwongʼora gi nying Jehova Nyasaye mangima ni en mosegura e kom loch mar Daudi wuora kendo mosesingo ni nyikwaya pinyruoth ni Adonija nyaka negi kawuono!”"},{"book":"1 Ruodhi","chapter":"2","verse":"25","text":"Omiyo Ruoth Solomon nochiwo chik ne Benaya wuod Jehoyada, mi nonego Adonija."},{"book":"1 Ruodhi","chapter":"2","verse":"26","text":"To kuom Abiathar jadolo, ruoth nowacho niya, “Dog e puotheni mantie Anathoth. Iwinjori gi tho, to ok ananegi sani, nikech nitingʼo Sandug Muma mar Jehova Nyasaye Manyalo Gik Moko Duto e nyim Daudi wuonwa kendo nineno chandruok duto mane wuonwa oneno.”"},{"book":"1 Ruodhi","chapter":"2","verse":"27","text":"Omiyo Solomon nogolo Abiathar e tich dolo mar Jehova Nyasaye kochopogo wach mane Jehova Nyasaye owacho Shilo kuom od Eli."},{"book":"1 Ruodhi","chapter":"2","verse":"28","text":"Kane wechego olandore mochopo ni Joab mane joriwore gi Adonija kata obedo ni ne ok oriwore gi Abisalom, ne oringo modhi e Hemb Jehova Nyasaye mi nomako tunge kendo mar misango."},{"book":"1 Ruodhi","chapter":"2","verse":"29","text":"Ruoth Solomon nowachne ni Joab oseringo modhi e hemb Jehova Nyasaye kendo ni ne en but kendo mar misango. Eka Solomon nochiko Benaya wuod Jehoyada niya, “Dhiyo mondo inege.”"},{"book":"1 Ruodhi","chapter":"2","verse":"30","text":"Omiyo Benaya nodonjo e Hemb Jehova Nyasaye kendo nowacho ni Joab niya, “Ruoth wacho ni, ‘Wuog oko!’ ”"},{"book":"1 Ruodhi","chapter":"2","verse":"31","text":"Eka ruoth nochiko Benaya niya, “Tim kaka osewacho. Nege kendo yike mondo ipwodha kod od wuonwa kuom richo mar remo makare mane Joab ochwero."},{"book":"1 Ruodhi","chapter":"2","verse":"32","text":"Jehova Nyasaye enochule kuom remo mane ochwero, nikech nonego ji ariyo gi ligangla ka wuonwa Daudi kia. Nonego Abner wuod Ner jatend lweny mar Israel kod Amasa wuod Jetha jatend lweny mar Juda mane gin joma ber kendo mobidhore moloye."},{"book":"1 Ruodhi","chapter":"2","verse":"33","text":"Mad rembgi obedi ewi Joab gi nyikwaye nyaka chiengʼ. To kuom Daudi gi nyikwaye gi ode kod kuom lochne, mad kwe Jehova Nyasaye obedie nyaka chiengʼ.”"},{"book":"1 Ruodhi","chapter":"2","verse":"34","text":"Omiyo Benaya wuod Jehoyada nodhi monego Joab kendo noyike mana e lope e thim."},{"book":"1 Ruodhi","chapter":"2","verse":"35","text":"Ruoth noketo Benaya wuod Jehoyada jatend lweny kar Joab mi noketo Zadok jadolo kar Abiathar jadolo."},{"book":"1 Ruodhi","chapter":"2","verse":"36","text":"Eka ruoth noluongo Shimei ire, mowachone niya, ger ot Jerusalem mondo idagie to kik iwuogi ni idhi kamoro amora."},{"book":"1 Ruodhi","chapter":"2","verse":"37","text":"Chiengʼ ma iniwuogi ma ingʼadi Holo mar Kidron, to bed gadiera ni initho; kendo rembi enobed e wiyi."},{"book":"1 Ruodhi","chapter":"2","verse":"38","text":"To Shimei nodwoko ruoth niya, “Gima iwacho ber, jatichni biro timo kaka ruodhe osewacho.” Shimei nodak Jerusalem kuom ndalo mangʼeny."},{"book":"1 Ruodhi","chapter":"2","verse":"39","text":"To bangʼ higni adek jotich Shimei ariyo noringo modhi ir Akish wuod Maaka, ruodh Gath kendo nowach ne Shimei niya, “Wasumbinigi ni Gath.”"},{"book":"1 Ruodhi","chapter":"2","verse":"40","text":"Gikanyono noidho pundane kendo nodhi ir Akish kane en Gath komanyo wasumbinige, omiyo Shimei nodhi moduogogi."},{"book":"1 Ruodhi","chapter":"2","verse":"41","text":"Kane onyis Solomon ni Shimei nowuok Jerusalem modhi nyaka Gath kendo odwogo,"},{"book":"1 Ruodhi","chapter":"2","verse":"42","text":"ruoth noluongo Shimei mowachone niya, “Donge ne akwongʼora gi nying Jehova Nyasaye ka asiemi ni chiengʼ ma iniwuogi mondo idhi kamoro amora to ibed kingʼeyo ni initho? To e kindeno niwachona niya, ‘Gima iwacho ber, abiro luwo.’"},{"book":"1 Ruodhi","chapter":"2","verse":"43","text":"Angʼo momiyo ne ok irito singruokni ni Jehova Nyasaye kendo rito chik mane amiyi?”"},{"book":"1 Ruodhi","chapter":"2","verse":"44","text":"Ruoth nomedo wachone Shimei niya, “Ingʼeyo e chunyi richo duto mane itimone wuonwa Daudi. Koro Jehova Nyasaye biro chuli kuom richo duto mane itimo."},{"book":"1 Ruodhi","chapter":"2","verse":"45","text":"To Ruoth Solomon ibiro gwedhi kendo kom loch mar Daudi biro siko kogurore e nyim Jehova Nyasaye nyaka chiengʼ.”"},{"book":"1 Ruodhi","chapter":"2","verse":"46","text":"Eka ruoth nogolo chik ni Benaya wuod Jehoyada, mi nowuok modhi mogoyo Shimei monege."}]}