{"data":[{"book":"Yohans Dooshishiyo","chapter":"19","verse":"1","text":"Maniyere il P'ilat'os Iyesusi dek'amt b́garfii."},{"book":"Yohans Dooshishiyo","chapter":"19","verse":"2","text":"Kes'kes'fwotswere angitson k'odets akliliyo doozdek't Iyesus tookats gedbok'r, tahi19:2 Tahi bira: Tahi bíronwere nugúswots botahef bíronat dar aron eekdek' dozets b́gizo shaaw taha.  bironowere takbokr."},{"book":"Yohans Dooshishiyo","chapter":"19","verse":"3","text":"B́iyo waat bíats kashon, «Ayhudi nugusono! jeeno neesh wotowe!» bo etferab botesh, etonwere bín bojabi."},{"book":"Yohans Dooshishiyo","chapter":"19","verse":"4","text":"P'ilat'os aaniy uromaants kishdek't, «Hamb bíatse eegor t'afiyo t daatsrawok'o it danetwok'owa, bíne ur itsh kish k'rona» bíet."},{"book":"Yohans Dooshishiyo","chapter":"19","verse":"5","text":"Mann Iyesusi angitsi akliliyo b́ tookats gúúpdek't tahi bironowere b́ tahtsok'on ur kesht b́waa, P'ilat'oswere «Hambe ashoni!» bí eti."},{"book":"Yohans Dooshishiyo","chapter":"19","verse":"6","text":"Kahniy naashwotsnat kot kotfwotsn Iyesusi bobek'tsok'on, «Bín jirk'rowe! bín jirk'rowe!» ett bokuhi."},{"book":"Yohans Dooshishiyo","chapter":"19","verse":"7","text":"Ayhudiwotswere «Noo nemo detsfone, ashaan b́ tooko Ik'o naayi b́ woshtsotse no nemok'on k'ira b́k'iritiye» bo et."},{"book":"Yohans Dooshishiyo","chapter":"19","verse":"8","text":"Jam keewan b́ shishtsok'on P'ilat'os iki shat b́gutsi,"},{"book":"Yohans Dooshishiyo","chapter":"19","verse":"9","text":"Múúlots kindt Iyesussh «Nee eewkneya nweyi?» ett bíaati."},{"book":"Yohans Dooshishiyo","chapter":"19","verse":"10","text":"Manatse tuutson P'ilat'os «Taash keewratsneya? taa neen bitsosho wee jitosho alo t detstsok'o danatsiya?» bíet."},{"book":"Yohans Dooshishiyo","chapter":"19","verse":"11","text":"Iyesuswere «Ik'oke alo neesh imeraratse wotink'e tiatse eegor alo deshatsne b́tesh, mansh eshe taan neesh beshidek' imtso iki bog morro bíats wotitwe» bíet."},{"book":"Yohans Dooshishiyo","chapter":"19","verse":"12","text":"P'ilat's Iyesus keew keewan b́ shishtsok'on biishde fakshk'ro geyatni b́teshi, ayhudiwotsmó «Nee ashaan nfakshitka wotiyal Rom nugús jir neenaliye, b́ tookon nugús woshitu jamo nugúsosh b́ balangare!» etfets bokuhi."},{"book":"Yohans Dooshishiyo","chapter":"19","verse":"13","text":"P'ilat'os man b́ shishtsok'on Iyesusi uromaants kishdek't «Shúts sháána» eteets beyoke angshi jorats be b́dek'i, beyokan Ibrayist'i noon keew keewon, «Gabata» eta eteefo."},{"book":"Yohans Dooshishiyo","chapter":"19","verse":"14","text":"Fazigi baaliyosh k'an dek'i aawa b́tesh, manoronwere shirt sa'atok'oyi, manoor P'ilat'os ayhudiwotssh «Hambe it nugúsoni!» bíet."},{"book":"Yohans Dooshishiyo","chapter":"19","verse":"15","text":"Boomó, «Bín t'afiwe! Bín t'afiwe! jirk'rowe!» ett bokuhi. P'ilat'oswere, «It nugúso jiirk'rotaa?» bíet."},{"book":"Yohans Dooshishiyo","chapter":"19","verse":"16","text":"Manoor Iyesus b́ jitetwok'o P'ilat'os beshidek't b́ ími, boowere detsdek't boami."},{"book":"Yohans Dooshishiyo","chapter":"19","verse":"17","text":"Maniyere okoon Iyesus b́ mask'aliyo kurdek't «Took k'ola» eteef beyok kesht bíami, beyokan Ibrayist'i nonkeew keewon, «Golgota» eteefo,"},{"book":"Yohans Dooshishiyo","chapter":"19","verse":"18","text":"Manoknowere bín jitbok'ri, Iyesusi dagots geddek't bínton k'osh git ashuwotsi gironat k'anomaants jitbok'ri."},{"book":"Yohans Dooshishiyo","chapter":"19","verse":"19","text":"P'ilat'os, «Nazrettso Iyesus, Ayhudi nugúsa» etirwo guut'etso guut'dek't bí mask'aliy k'oyomand gedb́k'ri."},{"book":"Yohans Dooshishiyo","chapter":"19","verse":"20","text":"Iyesus b́ jitewoko kitok karn b́ teshtsotse, ayhudiwotsitse ayuwots guut'etsman bo nabab, guut'etsonwere b́ guut'e Ibrayist'iyon, Latiniyonat Grikiy noon keew keewok'ona b́ tesh."},{"book":"Yohans Dooshishiyo","chapter":"19","verse":"21","text":"Ayhudi kahni naashwots p'ilat'ossh, «Nee ‹Ayhudi nugúsa› err guut'k'aye, ernmó, ‹Ashaan taaye ayhudiwots nugúso taane› etfe err guud'e» boeti."},{"book":"Yohans Dooshishiyo","chapter":"19","verse":"22","text":"P'ilat'osmó, «T guut'tso guut're» ett bíaani."},{"book":"Yohans Dooshishiyo","chapter":"19","verse":"23","text":"Kes'kes'fwots Iyesusi bojiti hakon b́ taho dek't, kes'f ikosh ik ik kayo b́ bodetwok'o awdoko kayibok'r. Ernmó b́ kito hank'owa bok'al, b́ kito shiperawo dambe dek't dash b́borfetso ikon wozeka b́ tesh."},{"book":"Yohans Dooshishiyo","chapter":"19","verse":"24","text":"19:24 Dub. 22:18  Mansh kes'fwots, «It'o no sha'e bísh b́bodtso noyitse b́dek'o k'anefe bako gaat'k'ayone» bo eti. Man b́ wotwere,"},{"book":"Yohans Dooshishiyo","chapter":"19","verse":"25","text":"Iyesus mask'aliy ganoke b́ índnat b́ índmishn, K'elyop' máátsu Mariyamnat Megdelitsu mariyamwere need'dek'tni botesh,"},{"book":"Yohans Dooshishiyo","chapter":"19","verse":"26","text":"Iyesus bí indnat b́ shunf b́danifo ikoke boned'efere b́ bek'tsok'on bí índsh, «Máátsune! mambe nnaayi!» bí et."},{"book":"Yohans Dooshishiyo","chapter":"19","verse":"27","text":"Maniyere il b́ danifmansh, «Mambiye ni indi» bí et. manoori sa'aton tuzt b́ danifman b́ galomand bin dek't bíami."},{"book":"Yohans Dooshishiyo","chapter":"19","verse":"28","text":"Maniyere il Iyesus and jam keewo s'een b́s'uutsok'owo dandek't S'ayn mas'fotse guut'ets Ik'i aap'o b́ s'eenetwok'o, «Shashuwere!» bíet."},{"book":"Yohans Dooshishiyo","chapter":"19","verse":"29","text":"Manoke biri k'ac'otse s'eent beyiru weyini shasho fa'ebtesh, mansh manoke fa'a ashuwots weyini bir shashman sponjiwok'ots gupt s'eentsdek't hisop'i mitats joddk't b́ nonats bot'intsi,"},{"book":"Yohans Dooshishiyo","chapter":"19","verse":"30","text":"Iyesuswere biri shashman b́ nonots b́gedihakon «S'uuwtsere!» bí eti."},{"book":"Yohans Dooshishiyo","chapter":"19","verse":"31","text":"Maniyere il Ayhudi naashwots, jitets ashuwots shókó tishde'er, boduuno maskaliyatse bo orshitwok'o P'ilat'osi bok'oni, man bok'aluere eegoshe sanbati aawosh k'andek'o boosh b́geyitsotse, sanbatmanwere baaliyi een b́wottsosh, sanbati aawon boduuno mask'aliyats b́ beerawok'owa ettni."},{"book":"Yohans Dooshishiyo","chapter":"19","verse":"32","text":"Mansh kes'kes'fwots amt, Iyesusnton jiitsets ashuwotsi, shin iko shóko tiitst ando aani gitlo shóko botiitsi,"},{"book":"Yohans Dooshishiyo","chapter":"19","verse":"33","text":"Iyesusok boamtsok'onmó, bí shino k'irt b́teshtsok'o bek't b́shóko tishatsno."},{"book":"Yohans Dooshishiyo","chapter":"19","verse":"34","text":"Ernmó kes'kes'fwotsitse iko, b́ lalk'ats ginon kosh b́k'ri, manoor b́ lalk'otse s'atsonat aatson b́kesh."},{"book":"Yohans Dooshishiyo","chapter":"19","verse":"35","text":"Man bek'tso it it amanituk'owo b́ gawi, b́ gawonwere arika, b́ keewirwonwere arik b́wottsok'o bí danfee."},{"book":"Yohans Dooshishiyo","chapter":"19","verse":"36","text":"19:36 Kesh. 12:46; Taaw. 9:12; Dub. 34:20; Zek. 12:10; Bek'. 1:7  Han b́wotwere, «B́ mak'tsotse dab ikonwor tisheratsee» etiru S'ayin mas'afitsi aap'o b́s'eenetwok'owe."},{"book":"Yohans Dooshishiyo","chapter":"19","verse":"37","text":"Ando k'osh S'ayin mas'aafi kayotse, «Bo koshtsmanee bek'etúnee» etfe."},{"book":"Yohans Dooshishiyo","chapter":"19","verse":"38","text":"Ayhudi naashwotsi shatt ááshon Iyesus danifwotsitse teshtso Armatiyas datstso Yosef Iyesus duuno dek'osh P'ilat'osi b́k'on. P'ilat'oswere de'e bíet. Mansh Yosef amt duuno k'aa'úb́dek'."},{"book":"Yohans Dooshishiyo","chapter":"19","verse":"39","text":"19:39 Yoh. 3:1-2  Maniyere shin t'úwon Iyesusok waat teshtso Nik'odimoswere kerbewonat ekoos'on eekdek't s'aletso shaash kilok'o wotitwo dek't b́wyi."},{"book":"Yohans Dooshishiyo","chapter":"19","verse":"40","text":"Ash gitetsmanots Iyesus duuno k'aaúdek't ayhudiwots duun naap'efok'on naap't shituwonton shemi shishon t'at'bok'ri."},{"book":"Yohans Dooshishiyo","chapter":"19","verse":"41","text":"Iyesus jiteyat b́ teshtsoke mit bos'wots bobeyoko fa'e b́tesh, miti beyiru manitse konnor bits duk danawu doowi handro fa'e b́ tesh."},{"book":"Yohans Dooshishiyo","chapter":"19","verse":"42","text":"Sanbati jangosh k'andek'osh ett ando dowonuwere karn b́teshtsotse Iyesus duuno manok gedbok'ri."}]}