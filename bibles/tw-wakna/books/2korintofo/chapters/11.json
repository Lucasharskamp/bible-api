{"data":[{"book":"2 Korintofo","chapter":"11","verse":"1","text":"Mewɔ anidaso sɛ, sɛ meyɛ nkwaseade koraa a mubegye me. Mepa mo kyɛw, monyɛ saa."},{"book":"2 Korintofo","chapter":"11","verse":"2","text":"Metwe mo ho ninkunu sɛnea Onyankopɔn twe mo ho ninkunu no. Mote sɛ ɔbabun a mahyɛ ɔbarima baako pɛ bi a ɔno ne Kristo no bɔ sɛ mede mo bɛma no aware."},{"book":"2 Korintofo","chapter":"11","verse":"3","text":"Misuro sɛ wɔbɛsɛe mo adwene na mo a mode mo ho nyinaa ama Kristo no, mubegyae sɛnea ɔwɔ no nam anifere so daadaa Hawa no."},{"book":"2 Korintofo","chapter":"11","verse":"4","text":"Mode anigye gye obiara a ɔba mo nkyɛn bɛka Yesu foforo a ɔnyɛ nea yɛka ne ho asɛm kyerɛ mo no di; mugye honhom bi ne asɛmpa bi a nsonoe da ɛno ne Honhom ne Asɛmpa a yɛka kyerɛ mo no ntam no di."},{"book":"2 Korintofo","chapter":"11","verse":"5","text":"Minnye nni sɛ meyɛ “Asomafo” no mu abomfiaa."},{"book":"2 Korintofo","chapter":"11","verse":"6","text":"Ebia mʼano ntew de, nanso mʼadwene mu abue. Yɛnam akwannuasa so akyerɛ mo eyi ase fann."},{"book":"2 Korintofo","chapter":"11","verse":"7","text":"Mebɛkaa Onyankopɔn Asɛmpa no kyerɛɛ mo no, mannye mo hwee. Mebrɛɛ me ho ase sɛnea ɛbɛma mo akrɔn. So bɔne a meyɛɛ ne sɛ meyɛɛ saa ana?"},{"book":"2 Korintofo","chapter":"11","verse":"8","text":"Bere a na mereyɛ mo mu adwuma no, asafo afoforo bi na na wotua me ka."},{"book":"2 Korintofo","chapter":"11","verse":"9","text":"Bere a na mewɔ mo nkyɛn no, sɛ sika ho hia me a, na menhaw mo. Na anuanom a wɔte Makedonia no de biribiara a ɛho hia me brɛ me. Sɛnea na ɛte mmere a atwa mu no, saa ara nso na daakye ɛbɛyɛ. Merenyɛ adesoa mma mo da."},{"book":"2 Korintofo","chapter":"11","verse":"10","text":"Kristo nokwaredi a ahyɛ me ma nti, mehyɛ mo bɔ sɛ obiara rentumi nka mʼahohoahoa yi nhyɛ wɔ Helaman mu da."},{"book":"2 Korintofo","chapter":"11","verse":"11","text":"Adɛn nti na meka saa? Efisɛ mennɔ mo ana? Onyankopɔn nim sɛ medɔ mo."},{"book":"2 Korintofo","chapter":"11","verse":"12","text":"Mɛkɔ so adi dwuma a meredi no mprempren yi sɛnea ɛbɛyɛ a saa “asomafo” no rennya kwan nhoahoa wɔn ho sɛ dwuma a wodi no te sɛ yɛn dwuma a yedi no ara pɛ."},{"book":"2 Korintofo","chapter":"11","verse":"13","text":"Saa nnipa no nyɛ nokware asomafo. Wɔyɛ atoro asomafo a wɔnam twa atoro wɔ wɔn adwuma ho ma nnipa hu wɔn sɛ wɔyɛ Kristo asomafo."},{"book":"2 Korintofo","chapter":"11","verse":"14","text":"Ɛnyɛ me nwonwa, efisɛ ɔbonsam koraa tumi sesa ne ho ma ɔdan yɛ sɛ hann."},{"book":"2 Korintofo","chapter":"11","verse":"15","text":"Enti ɛnyɛ nwonwa sɛ nʼasomfo tumi sesa wɔn ho de daadaa nnipa sɛ wɔyɛ papa. Awiei no, wobenya wɔn nneyɛe so akatua pɛpɛɛpɛ."},{"book":"2 Korintofo","chapter":"11","verse":"16","text":"Miti mu ka bio se: Ɛnsɛ sɛ obiara susuw sɛ meyɛ ɔkwasea. Sɛ mususuw saa a, ɛno de munnye me sɛnea mubegye ɔkwasea na menam so atumi ahoahoa me ho."},{"book":"2 Korintofo","chapter":"11","verse":"17","text":"Asɛm a mereka yi nyɛ nea Awurade pɛ sɛ meka. Meka ahohoahoa ho asɛm a, na mekasa sɛ ɔkwasea."},{"book":"2 Korintofo","chapter":"11","verse":"18","text":"Nanso esiane sɛ nnipa bebree hoahoa wɔn ho wɔ nipasu mu nti, me nso mɛyɛ saa."},{"book":"2 Korintofo","chapter":"11","verse":"19","text":"Mo ankasa mo ani atew nti mode anigye gye nkwaseafo."},{"book":"2 Korintofo","chapter":"11","verse":"20","text":"Mugye obi a ɔhyɛ mo so anaa nea onya mo ho biribi anaa nea osum mo afiri anaa nea ommu mo anaa nea ɔbɔ mo ani so."},{"book":"2 Korintofo","chapter":"11","verse":"21","text":"Mede fɛre gye eyi to mu sɛ yɛyɛ mmerɛw dodo wɔ eyi mu."},{"book":"2 Korintofo","chapter":"11","verse":"22","text":"Wɔyɛ Hebrifo ana? Me nso meyɛ bi. Wɔyɛ Israelfo ana? Me nso meyɛ bi. Wɔyɛ Abraham asefo ana? Me nso meyɛ bi."},{"book":"2 Korintofo","chapter":"11","verse":"23","text":"Wɔyɛ Kristo asomfo ana? Merekasa sɛ ɔbɔdamfo. Nanso meyɛ ɔsomfo pa sen wɔn. Mayɛ adwuma a ɛyɛ den sen wɔn; mada afiase mpɛn bebree; wɔabɔ me mmaa bebree na metaa mebɛn owu nso."},{"book":"2 Korintofo","chapter":"11","verse":"24","text":"Yudafo bɔɔ me mmaa aduasa akron ahorow anum."},{"book":"2 Korintofo","chapter":"11","verse":"25","text":"Romafo bɔɔ me mmaa mprɛnsa na wosiw me abo pɛnkoro. Metenaa ahyɛn mu ma ɛbɔɔ mprɛnsa. Madi asu ase nnɔnhwerew aduonu anan pɛn."},{"book":"2 Korintofo","chapter":"11","verse":"26","text":"Mʼakwantu ahorow mu no, mihyiaa nsuyiri ne akwamukafo. Mihuu amane wɔ Yudafo ne amanamanmufo nsam. Mihuu nkurow so amane. Mihuu wuram amane. Mihuu po so amane ne nnamfo a wɔnka nokware nsam amane."},{"book":"2 Korintofo","chapter":"11","verse":"27","text":"Mayɛ adwuma a ɛyɛ den na ɔbrɛ wɔ mu. Mpɛn pii menna. Ɔkɔm ne osukɔm dee me. Mpɛn pii minnya aduan a ɛbɛso me nni. Minnya baabi nna anaa atade nhyɛ."},{"book":"2 Korintofo","chapter":"11","verse":"28","text":"Bere biara na mema asafo ahorow no ho nsɛm yɛ me nsɛnhia."},{"book":"2 Korintofo","chapter":"11","verse":"29","text":"Sɛ obi yɛ mmerɛw a ɛma me nso meyɛ mmerɛw. Sɛ obi ka ɔfoforo kɔ bɔne mu a ɛma me werɛ how."},{"book":"2 Korintofo","chapter":"11","verse":"30","text":"Sɛ mehoahoa me ho a, na ɛsɛ sɛ mehoahoa me ho wɔ nneɛma a ɛkyerɛ me mmerɛwyɛ no mu."},{"book":"2 Korintofo","chapter":"11","verse":"31","text":"Awurade Yesu no, Onyankopɔn ne Agya no a ɛsɛ sɛ yɛkamfo no no nim sɛ merentwa nkontompo."},{"book":"2 Korintofo","chapter":"11","verse":"32","text":"Bere a mewɔ Damasko no, Amrado a na ɔhyɛ Ɔhene Areta ase no maa awɛmfo wɛn kurow no pon pɛɛ sɛ wɔkyere me."},{"book":"2 Korintofo","chapter":"11","verse":"33","text":"Nanso wɔde me sii kɛntɛn mu twetwee me faa ɔfasu bi a apae tokuru mu de me sii fam ma miguan fii ne nsam."}]}