{"data":[{"book":"Timɔte Firindena","chapter":"4","verse":"1","text":"N na i yamarima Ala yɛtagi e nun Yesu Alaa Muxu Sugandixin naxan faxa muxune nun muxu niiramane birin makitima, naxan makɛnɛnma a mangayani."},{"book":"Timɔte Firindena","chapter":"4","verse":"2","text":"Alaa falana fe kawandin ba, xa a fala waxatin fan, xa a mi fan, i wɛkilɛ. I muxune sɔnna fala, i e maxadi, i e ralimaniya, i yi e xaran diɲan birin yi."},{"book":"Timɔte Firindena","chapter":"4","verse":"3","text":"Amasɔtɔ waxatin fama nɛn, muxune mi tinma xaran kɛndɛn ma. E birama e yɛtɛ waxɔn feene nan fɔxɔ ra, e lu karamɔxɔne malanɲɛ e yɛtɛ xa, naxanye e xaranma e tunla rafan feene ma."},{"book":"Timɔte Firindena","chapter":"4","verse":"4","text":"E yi e tunla ba ɲɔndi falane ra, e yi e tuli mati taline ra."},{"book":"Timɔte Firindena","chapter":"4","verse":"5","text":"Koni i tan, i xa i yɛtɛ suxu feen birin yi, i tunnafan tɔrɔne bun ma, i Yesu a fe Xibaru Faɲin nali, i yi i ya wanla birin nakamali."},{"book":"Timɔte Firindena","chapter":"4","verse":"6","text":"Amasɔtɔ, n tan bata lu alo minse saraxa bɔxɔnxina, n siga waxatin bata maso."},{"book":"Timɔte Firindena","chapter":"4","verse":"7","text":"N bata yɛngɛ faɲin so, n nan n ma giin danna li, n lu dɛnkɛlɛyani."},{"book":"Timɔte Firindena","chapter":"4","verse":"8","text":"To xanbi ra, n tinxinyaan nɔ sɔtɔn kɔntɔnna sɔtɔma nɛn Marigin naxan namaraxi n xa, a naxan fima n ma na lɔxɔni, a tan naxan findixi kiti sa tinxinxin na. N tan kedenna mi a ra koni a fa feen xɔnla naxanye birin ma."},{"book":"Timɔte Firindena","chapter":"4","verse":"9","text":"Kata, i fa n fɛma mafurɛn!"},{"book":"Timɔte Firindena","chapter":"4","verse":"10","text":"Dunuɲani ito to rafan Demasi ma, a bata n nabeɲin a siga Tesaloniki taani. Kiresen yi siga Galati yamanani. Tito yi siga Dalamatiya yamanani."},{"book":"Timɔte Firindena","chapter":"4","verse":"11","text":"Luka nan keden pe fa n fɛma. Ɛ nun Maraka birin xa fa amasɔtɔ a nɔɛ n maliyɛ nɛn walideni."},{"book":"Timɔte Firindena","chapter":"4","verse":"12","text":"N bata Tikiko rasiga Efɛsi taani."},{"book":"Timɔte Firindena","chapter":"4","verse":"13","text":"I nɛma fɛ waxatin naxan yi, n bata n ma gubaan nun n ma kɛdine lu Karapo konni Tirowasi taani, i fa e xɛlɛ n xa a gbengbenna naxanye sɛbɛxi kidine ma."},{"book":"Timɔte Firindena","chapter":"4","verse":"14","text":"Siyakin Alesandire bata fe xɔlɛn liga n na han! Marigina a saranɲɛ a wanla ra."},{"book":"Timɔte Firindena","chapter":"4","verse":"15","text":"I fan xa a fe liga i yeren ma, amasɔtɔ a nxɔ falane matandi nɛn a ɲaxin na!"},{"book":"Timɔte Firindena","chapter":"4","verse":"16","text":"N nan n yɛtɛ xun mafala singen naxan ti kitisadeni, muxu yo mi n mali, birin yi n nabeɲin. Koni Ala nama e suxu na ra."},{"book":"Timɔte Firindena","chapter":"4","verse":"17","text":"Marigin nan n mali, a yi n sɛnbɛ so alogo n xa kawandi kamalixin ba, siyane birin yi a mɛ, n yi xunba yatane dɛ."},{"book":"Timɔte Firindena","chapter":"4","verse":"18","text":"Marigina n xunbama nɛn fe ɲaxin wanle birin ma, a yi n nakisi alogo n xa so a mangayani ariyanna yi. Binyen xa fi a tan ma habadan han habadan, amina."},{"book":"Timɔte Firindena","chapter":"4","verse":"19","text":"N xa Pirisila nun Akila xɔntɔn e nun Onesiforo a denbayana."},{"book":"Timɔte Firindena","chapter":"4","verse":"20","text":"Erasite bata lu Kɔrɛnti taani, n bata Tirofime furaxin fan lu Mileti taani."},{"book":"Timɔte Firindena","chapter":"4","verse":"21","text":"Kata, i xa fa benun xunbeli waxatin xa a li."},{"book":"Timɔte Firindena","chapter":"4","verse":"22","text":"Marigin xa lu i niini. Ala xa hinan ɛ ra."}]}