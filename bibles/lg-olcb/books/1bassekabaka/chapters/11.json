{"data":[{"book":"1 Bassekabaka","chapter":"11","verse":"1","text":"Kabaka Sulemaani yayagala abakazi bannaggwanga bangi: Abamowaabu, n’Abamoni, n’Abayedomu, n’Abasidoni, n’Abakiiti, ng’okwo kw’ogasse muwala wa Falaawo,"},{"book":"1 Bassekabaka","chapter":"11","verse":"2","text":"nga bava mu mawanga Mukama ge yayogerako ng’alabula Abayisirayiri nti, “Temufumbiriganwanga nabo kubanga tebalirema kukyusa mitima gyammwe okugoberera bakatonda baabwe.” Naye omutima gwa Sulemaani ne guwugulwa, era naabagala."},{"book":"1 Bassekabaka","chapter":"11","verse":"3","text":"Sulemaani yalina abakyala lusanvu abambejja, n’abakazi abalala ebikumi bisatu, era abo bonna ne bamuwabya."},{"book":"1 Bassekabaka","chapter":"11","verse":"4","text":"Mu bisera bya Sulemaani eby’obukadde, bakyala be ne basendasenda omutima gwe okugoberera bakatonda abalala."},{"book":"1 Bassekabaka","chapter":"11","verse":"5","text":"N’atanula okusinza Asutoleesi katonda omukazi ow’Abasidoni, ne Mirukomu katonda ow’omuzizo ow’Abamoni."},{"book":"1 Bassekabaka","chapter":"11","verse":"6","text":"Sulemaani n’akola ebitaali bya butuukirivu mu maaso ga Mukama n’atagobererera ddala Mukama, n’atakola nga Dawudi kitaawe bwe yakola."},{"book":"1 Bassekabaka","chapter":"11","verse":"7","text":"Sulemaani n’azimba ebifo ebigulumivu ku kasozi11:7 Akasozi akali ebuvanjuba w’e Yerusaalemi lwe lusozi lw’Emizeeyituuni, oluyitibwa Olusozi olw’Obwonoonefu (2Bk 23:13) akali ebuvanjuba w’e Yerusaalemi, ng’abizimbira Kemosi katonda ow’omuzizo ow’Abamowaabu, ne Moleki katonda ow’omuzizo ow’Abamoni."},{"book":"1 Bassekabaka","chapter":"11","verse":"8","text":"Bakyala be bonna bannamawanga, abaayoterezanga obubaane eri bakatonda baabwe, nabo n’abakolera bw’atyo."},{"book":"1 Bassekabaka","chapter":"11","verse":"9","text":"Mukama n’asunguwalira Sulemaani kubanga omutima gwe gwava ku Mukama Katonda wa Isirayiri, eyamulabikira emirundi ebiri."},{"book":"1 Bassekabaka","chapter":"11","verse":"10","text":"Newaakubadde nga Mukama yali alabudde Sulemaani obutagoberera bakatonda abalala, Sulemaani teyagondera kiragiro kya Mukama."},{"book":"1 Bassekabaka","chapter":"11","verse":"11","text":"Mukama kyeyava agamba Sulemaani nti, “Olw’empisa zo, n’obutakuuma ndagaano yange newaakubadde okugondera amateeka gange ge nakulagira, ndikuggyako obwakabaka, ne mbuwa omu ku baddu bo."},{"book":"1 Bassekabaka","chapter":"11","verse":"12","text":"Naye olwa Dawudi kitaawo, ekyo sirikikola mu biro byo, ndikikola, mutabani wo atandise okufuga."},{"book":"1 Bassekabaka","chapter":"11","verse":"13","text":"Ate era sirimuggyako bwakabaka bwonna, naye ndimuwa ekika kimu ku lwa Dawudi omuddu wange, n’olwa Yerusaalemi, kye neerondera.”"},{"book":"1 Bassekabaka","chapter":"11","verse":"14","text":"Awo Mukama n’ayimusiza Sulemaani omulabe erinnya lye Kadadi Omwedomu, ow’olulyo olulangira mu Edomu."},{"book":"1 Bassekabaka","chapter":"11","verse":"15","text":"Emabegako Dawudi bwe yali alwana ne Edomu, Yowaabu omuduumizi w’eggye eyali agenze okuziika Abayisirayiri abaali battiddwa, yasigalayo n’atta abasajja bonna mu Edomu."},{"book":"1 Bassekabaka","chapter":"11","verse":"16","text":"Yowaabu n’Abayisirayiri bonna be yagenda nabo ne babeera eyo okumala emyezi mukaaga, okutuusa lwe baasaanyaawo abasajja bonna mu Edomu."},{"book":"1 Bassekabaka","chapter":"11","verse":"17","text":"Naye Kadadi, ng’akyali mulenzi, yaddukira e Misiri n’abakungu abamu Abayedomu abaweerezanga kitaawe."},{"book":"1 Bassekabaka","chapter":"11","verse":"18","text":"Ne bagolokoka okuva mu Midiyaani okugenda e Palani. Ne bafuna abasajja okuva mu Palani, ne bagenda e Misiri, ewa Falaawo, ye kabaka w’e Misiri, eyamuwa ennyumba ne ttaka, era n’amuwanga n’emmere ey’okulya."},{"book":"1 Bassekabaka","chapter":"11","verse":"19","text":"Awo Kadadi n’alaba ekisa mu maaso ga Falaawo n’okumuwa n’amuwa mulamu we, muganda wa Tapenesi kaddulubaale, okumufumbirwa."},{"book":"1 Bassekabaka","chapter":"11","verse":"20","text":"Muganda wa Tapenesi n’azaalira Kadadi omwana wabulenzi n’amutuuma Genubasi, era Tapenesi n’amutwala mu lubiri okumulabirira. Genubasi n’akulira eyo wamu n’abaana ba Falaawo."},{"book":"1 Bassekabaka","chapter":"11","verse":"21","text":"Kadadi bwe yali mu Misiri, n’awulira nti Dawudi yeebakira wamu ne bajjajjaabe era nga ne Yowaabu omuduumizi w’eggye yafa, n’agamba Falaawo nti, “Ka nzireyo ewaffe mu nsi yange.”"},{"book":"1 Bassekabaka","chapter":"11","verse":"22","text":"Falaawo n’amubuuza nti, “Kiki ky’otofunye wano, ekikwagaza okuddayo mu nsi yo?” Kadadi n’amuddamu nti, “Tewali, naye nzikiriza ŋŋende.”"},{"book":"1 Bassekabaka","chapter":"11","verse":"23","text":"Katonda n’ayimusiza Sulemaani, omulabe omulala, erinnya lye Lezoni mutabani wa Eriyada, eyali adduse ku mukama we Kadadezeri kabaka w’e Zoba."},{"book":"1 Bassekabaka","chapter":"11","verse":"24","text":"Dawudi bwe yatta eggye ly’e Zoba, Lezoni n’akuŋŋaanya abasajja abajeemu n’afuuka mukulu waabwe, n’addukira e Ddamasiko, n’akiwamba, n’abeera eyo nga gy’afugira."},{"book":"1 Bassekabaka","chapter":"11","verse":"25","text":"Yali mulabe wa Isirayiri ennaku zonna ez’obulamu bwa Sulemaani, ng’okwo kw’otadde emitawaana Kadadi gye yaleetera Isirayiri. Lezoni n’addukira mu Alamu, era n’abeera mulabe wa Isirayiri omuzibu ennyo."},{"book":"1 Bassekabaka","chapter":"11","verse":"26","text":"Yerobowaamu mutabani wa Nebati, Omwefulayimu ow’e Zereda, nnyina nga ye nnamwandu wa Zeruwa, ate nga y’omu ku bakungu ba Sulemaani, n’ajeemera kabaka."},{"book":"1 Bassekabaka","chapter":"11","verse":"27","text":"Eno y’engeri gye yajeemeramu kabaka: Sulemaani yali azimbye obusenge obuwagika, ng’azibye ebituli ebyali mu bbugwe ow’ekibuga kya Dawudi kitaawe."},{"book":"1 Bassekabaka","chapter":"11","verse":"28","text":"Yerobowaamu yali musajja mwesimbu, era Sulemaani bwe yalaba omulimu gwe omulungi, n’amusiima n’amufuula omukulu w’emirimu gyonna egy’amaanyi mu nnyumba ya Yusufu."},{"book":"1 Bassekabaka","chapter":"11","verse":"29","text":"Awo mu biro ebyo Yerobowaamu bwe yali ng’ava mu Yerusaalemi, n’asisinkana Akiya nnabbi w’e Siiro ng’ayambadde ekyambalo ekiggya, baali bokka ku ttale."},{"book":"1 Bassekabaka","chapter":"11","verse":"30","text":"Akiya n’addira ekyambalo kye n’akiyuzaamu ebitundu kkumi na bibiri."},{"book":"1 Bassekabaka","chapter":"11","verse":"31","text":"N’agamba Yerobowaamu nti, “Weetwalire ebitundu kkumi, kubanga bw’atyo bw’ayogera Mukama, Katonda wa Isirayiri nti, ‘Laba, ŋŋenda kuggya ku Sulemaani obwakabaka, nkuweeko ebika kkumi."},{"book":"1 Bassekabaka","chapter":"11","verse":"32","text":"Naye olw’omuddu wange Dawudi n’ekibuga Yerusaalemi, kye neerondera mu bika byonna ebya Isirayiri, alisigazaako ekika kimu."},{"book":"1 Bassekabaka","chapter":"11","verse":"33","text":"Kino ndikikola kubanga banvuddeko ne basinza Asutoleesi katonda omukazi ow’Abamoni, ne batatambulira mu kkubo lyange, wadde okukola ebituufu mu maaso gange newaakubadde okugondera ebiragiro byange oba amateeka gange, nga Dawudi kitaawe wa Sulemaani bwe yakola."},{"book":"1 Bassekabaka","chapter":"11","verse":"34","text":"“ ‘Naye Sulemaani sirimuggyako bwakabaka bwonna, wabula ndimuleka nga y’afuga ennaku zonna ez’obulamu bwe olw’omuddu wange Dawudi, gwe nalonda era eyagondera amateeka n’ebiragiro byange."},{"book":"1 Bassekabaka","chapter":"11","verse":"35","text":"Ndiggya obwakabaka ku mutabani wa Sulemaani, ne nkuwa ebika kkumi."},{"book":"1 Bassekabaka","chapter":"11","verse":"36","text":"Ekika ekimu ndikiwa mutabani we, omuddu wange Dawudi abeerenga n’ettabaaza mu maaso gange mu Yerusaalemi, ekibuga kye neeroboza olw’erinnya lyange."},{"book":"1 Bassekabaka","chapter":"11","verse":"37","text":"Wabula, ggwe ndikutwala, era olifuga wonna omutima gwo gye gulisiima, era olibeera kabaka wa Isirayiri."},{"book":"1 Bassekabaka","chapter":"11","verse":"38","text":"Bw’onoogonderanga byonna bye nkulagira n’otambuliranga mu makubo gange, era n’okolanga ebituufu mu maaso gange ng’okugonderanga ebiragiro n’amateeka gange, nga Dawudi omuddu wange bwe yakola, nnaabeeranga naawe. Ndikukolera ekika eky’enkalakkalira, nga kye nakolera Dawudi, era ndikuwa ne Isirayiri."},{"book":"1 Bassekabaka","chapter":"11","verse":"39","text":"Kyendiva nzikakkanya ezzadde lya Dawudi, naye si bbanga lyonna.’ ”"},{"book":"1 Bassekabaka","chapter":"11","verse":"40","text":"Sulemaani n’agezaako okutta Yerobowaamu, naye Yerobowaamu n’addukira e Misiri, ewa Sisaki11:40 Sisaki ye falaawo eyasooka mu kyasa ky’abafuzi ab’amakumi abiri mu ebiri mu Misiri (945–924 bc). kabaka waayo, n’abeera eyo okutuusa Sulemaani bwe yafa."},{"book":"1 Bassekabaka","chapter":"11","verse":"41","text":"Ebyo byonna ebyabaawo ku mulembe gwa Sulemaani, ne byonna bye yakola, n’amagezi ge yalaga, byawandiikibwa mu bitabo eby’ebyafaayo ebya Sulemaani."},{"book":"1 Bassekabaka","chapter":"11","verse":"42","text":"Sulemaani yafuga Isirayiri yonna ng’ali mu Yerusaalemi okumala emyaka amakumi ana."},{"book":"1 Bassekabaka","chapter":"11","verse":"43","text":"N’afa n’aziikibwa mu kibuga kya Dawudi kitaawe. Awo Lekobowaamu mutabani we n’amusikira."}]}