{"data":[{"book":"Yeremia","chapter":"29","verse":"1","text":"Eyi ne krataa mu nsɛm a odiyifo Yeremia kyerɛw fii Yerusalem kɔmaa nnommum no mu mpanyimfo nkae, asɔfo, adiyifo ne nnipa a wɔaka nyinaa a Nebukadnessar afa wɔn afi Yerusalem akɔ Babilonia no."},{"book":"Yeremia","chapter":"29","verse":"2","text":"(Eyi yɛ bere a ɔhene Yehoiakyin ne ɔhemmea no, asennii adwumayɛfo, Yuda ne Yerusalem ntuanofo, adwumfo ahorow nyinaa afi Yerusalem akɔ nnommum mu no akyi.)"},{"book":"Yeremia","chapter":"29","verse":"3","text":"Ɔde krataa no hyɛɛ Safan babarima Elasa ne Hilkia babarima Gemaria nsa, wɔn na Yudahene Sedekia somaa wɔn kɔɔ Ɔhene Nebukadnessar nkyɛn wɔ Babilonia no. Krataa no mu nsɛm ni:"},{"book":"Yeremia","chapter":"29","verse":"4","text":"Nea Asafo Awurade, Israel Nyankopɔn, ka kyerɛ wɔn a mema wɔfaa wɔn nnommum fi Yerusalem kɔɔ Babilonia no nyinaa ni:"},{"book":"Yeremia","chapter":"29","verse":"5","text":"“Munsisi afi, na momfa mmɔ atenase; monyɛ nturo na munni mu aba."},{"book":"Yeremia","chapter":"29","verse":"6","text":"Monwareware, na monwowo mmabarima ne mmabea. Monhwehwɛ yerenom mma mo mmabarima na momfa mo mmabea nso mma aware, na wɔn nso nwowo mmabarima ne mmabea. Monnɔ wɔ hɔ na mo so antew."},{"book":"Yeremia","chapter":"29","verse":"7","text":"Afei, monhwehwɛ kuropɔn a mema wotuu mo kɔtenaa so no asomdwoe ne yiyedi. Mommɔ Awurade mpae mma no, efisɛ ne yiyedi mu na mo nso mubedi yiye.”"},{"book":"Yeremia","chapter":"29","verse":"8","text":"Yiw, sɛɛ na Asafo Awurade, Israel Nyankopɔn se: “Mommma adiyifo ne nkɔmhyɛfo a wɔwɔ mo mu no nnaadaa mo. Munntie wɔn adae a mohyɛ wɔn nkuran ma wɔsoso no."},{"book":"Yeremia","chapter":"29","verse":"9","text":"Wɔhyɛ atoro nkɔm wɔ me din mu. Mensomaa wɔn,” Awurade na ose."},{"book":"Yeremia","chapter":"29","verse":"10","text":"Nea Awurade se ni: “Sɛ mosom Babilonia mfe aduɔson a, mɛba abɛhwɛ mo na mɛma mʼadom mu bɔhyɛ sɛ mede mo bɛba ha bio no aba mu."},{"book":"Yeremia","chapter":"29","verse":"11","text":"Minim nhyehyɛe a mewɔ ma mo,” Awurade na ose, “Nhyehyɛe a ɛde mo besi yiye na ɛrenhaw mo, nhyehyɛe a ɛbɛma mo anidaso ne awiei pa."},{"book":"Yeremia","chapter":"29","verse":"12","text":"Afei mobɛfrɛ me na moaba abɛbɔ me mpae, na metie mo."},{"book":"Yeremia","chapter":"29","verse":"13","text":"Mobɛhwehwɛ me na mubehu me, sɛ mode mo koma nyinaa hwehwɛ me a."},{"book":"Yeremia","chapter":"29","verse":"14","text":"Mubehu me,” Awurade na ose, “na meyi mo afi nkoasom mu de mo asan aba. Mɛboaboa mo ano afi amanaman ne mu ne faako a mepam mo kɔɔ no nyinaa,” Awurade na ose, “na mede mo bɛsan aba faako a mituu mo fi kɔɔ nnommum mu no bio.”"},{"book":"Yeremia","chapter":"29","verse":"15","text":"Mobɛka se, “Awurade ama yɛn adiyifo wɔ Babilonia,”"},{"book":"Yeremia","chapter":"29","verse":"16","text":"nanso, sɛɛ na Awurade ka fa ɔhene a ɔte Dawid ahengua so ne nnipa a wɔaka wɔ kuropɔn no mu nyinaa, mo manfo a wɔne mo ankɔ nnommum mu no."},{"book":"Yeremia","chapter":"29","verse":"17","text":"Yiw, nea Asafo Awurade se ni: “Mɛma afoa, ɔkɔm ne ɔyaredɔm aba wɔn so, na wɔayɛ sɛ borɔdɔma a asɛe enti wontumi nni."},{"book":"Yeremia","chapter":"29","verse":"18","text":"Mede afoa, ɔkɔm ne ɔyaredɔm betiw wɔn, na mɛyɛ wɔn atantanne ama ahenni a ɛwɔ asase no so nyinaa, ne nnome ne ahodwiriwde, fɛwdi ne animtiaabude wɔ amanaman a mepam wɔn kɔɔ so no mu."},{"book":"Yeremia","chapter":"29","verse":"19","text":"Efisɛ, wɔantie me nsɛm,” sɛɛ na Awurade se, “nsɛm a mede somaa mʼasomfo adiyifo mpɛn bebree baa mo nkyɛn. Na mo nnommum nso antie,” Awurade na ose."},{"book":"Yeremia","chapter":"29","verse":"20","text":"Afei muntie Awurade asɛm, mo nnommum a mama mo afi Yerusalem akɔ Babilonia no nyinaa."},{"book":"Yeremia","chapter":"29","verse":"21","text":"Sɛɛ na Asafo Awurade, Israel Nyankopɔn ka fa Kolaia babarima Ahab ne Maaseia babarima Sedekia a wɔde me din rehyɛ mo atoro nkɔm no ho ni: “Mede wɔn bɛhyɛ Babiloniahene Nebukadnessar nsa, na wakum wɔn wɔ mo anim."},{"book":"Yeremia","chapter":"29","verse":"22","text":"Esiane wɔn nti, Yuda nnommum a wɔwɔ Babilonia nyinaa de saa nnome yi bɛdome sɛ: ‘Awurade nyɛ wo sɛ, Sedekia ne Ahab a Babiloniahene hyew wɔn wɔ ogya mu no.’"},{"book":"Yeremia","chapter":"29","verse":"23","text":"Na wɔayɛ akyiwade a ɛboro so wɔ Israel: wɔne wɔn yɔnkonom yerenom adeda de asɛe aware, na wɔde me din adi atoro a menka nkyerɛɛ wɔn sɛ wɔnyɛ. Minim na midi ho adanse,” Awurade na ose."},{"book":"Yeremia","chapter":"29","verse":"24","text":"Ka kyerɛ Nehelamni Semaia se,"},{"book":"Yeremia","chapter":"29","verse":"25","text":"“Nea Asafo Awurade, Israel Nyankopɔn se ni: Wokyerɛw krataa wɔ wo din mu kɔmaa nnipa a wɔwɔ Yerusalem nyinaa, ɔsɔfo Maaseia babarima Sefania, ne asɔfo a aka no nyinaa. Woka kyerɛɛ Sefania se,"},{"book":"Yeremia","chapter":"29","verse":"26","text":"‘Awurade ahyɛ wo sɔfo asi Yehoiada anan mu se hwɛ Awurade fi no so; Ɛsɛ sɛ wode nkɔnsɔnkɔnsɔn ne dade konnua gu obiara a wabɔ dam na ɔyɛ ne ho sɛ odiyifo no."},{"book":"Yeremia","chapter":"29","verse":"27","text":"Afei adɛn nti na wonka Yeremia a ofi Anatot a ɔyɛ ne ho sɛ odiyifo wɔ mo mu no anim?"},{"book":"Yeremia","chapter":"29","verse":"28","text":"Ɔde saa nkra yi abrɛ yɛn wɔ Babilonia: Ɛbɛkyɛ. Ɛno nti munsisi afi mfa nyɛ atenae; monyɛ nturo na munni mu aba.’ ”"},{"book":"Yeremia","chapter":"29","verse":"29","text":"Ɔsɔfo Sefania kenkan krataa no kyerɛɛ odiyifo Yeremia."},{"book":"Yeremia","chapter":"29","verse":"30","text":"Na Awurade asɛm baa Yeremia nkyɛn se,"},{"book":"Yeremia","chapter":"29","verse":"31","text":"“Fa saa nkra yi kɔma nnommum no nyinaa se, ‘Eyi ne nea Awurade ka fa Nehelamni Semaia ho: Esiane sɛ wahyɛ mo nkɔm a mpo mansoma no, na wama moagye atoro adi nti,"},{"book":"Yeremia","chapter":"29","verse":"32","text":"nea Awurade se ni: Nokware, mɛtwe Nehelamni Semaia ne nʼasefo aso. Ɔrennya obiara a ɔbɛka wɔ saa nkurɔfo yi mu, na ɔrenhu nneɛma pa a mɛyɛ ama me nkurɔfo, efisɛ waka atuatew nsɛm atia me,’ ” Awurade na ose."}]}