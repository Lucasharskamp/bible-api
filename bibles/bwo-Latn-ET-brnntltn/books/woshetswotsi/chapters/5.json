{"data":[{"book":"Woshetswotsi","chapter":"5","verse":"1","text":"Hnaniyi eteef asho b́ máátsu Sep'iri eteetsunton datso bokemi,"},{"book":"Woshetswotsi","chapter":"5","verse":"2","text":"B́ máátsunu b́ danfere dats kemeets gizotse k'atso oorik'rat k'atsonmó dek' waat woshetswotssh imb́k'ri,"},{"book":"Woshetswotsi","chapter":"5","verse":"3","text":"P'et'rosmó bísh hank'owa bí'et, «Hee Ananaiyo! S'ayin shayirats korr datso kemeets gizotse nooridek'etwok'o n nibots Shed'ano eegishe b́ kindi?"},{"book":"Woshetswotsi","chapter":"5","verse":"4","text":"N kemftsere shino datsman nikoshna b́ teshi? N kemiyakonor gizo nikoshna b́ teshi? Eshe, keewan eegoshe n nibots n gawi? N kootiye Ik'atsa bako ashaatsaliyee.»"},{"book":"Woshetswotsi","chapter":"5","verse":"5","text":"Hananiyi b́ keewts keewuman b́ shishtsok'on diht b́ k'iri, keewuman shishts ash jamo ayidek't shatbowtsi."},{"book":"Woshetswotsi","chapter":"5","verse":"6","text":"Jawetswotsu b́ duuno k'oddek't dek'amt duukbok'ri."},{"book":"Woshetswotsi","chapter":"5","verse":"7","text":"Keez sa'atonire okoon Hananiyi máátsu b kenihats bodts keewo b danawo waa bkeshi."},{"book":"Woshetswotsi","chapter":"5","verse":"8","text":"P'et'rosuwere «Aab taash keewwe it datso it keemts k'awuntso hank'one?» bish bíet. Biwere «Ee! Mank'o gizoshe?» bi'et."},{"book":"Woshetswotsi","chapter":"5","verse":"9","text":"Manoor P'et'ros, «Ik'i Shayiri S'ayino fadosh aawuk'oneya ik it woti? Hamb! nkenihi duukt aaniru ashuwots fengeshatsnee, Nenowere de'amr duuketunee» bí et."},{"book":"Woshetswotsi","chapter":"5","verse":"10","text":"Biwere manoor b́ tufishroots dihat k'irbwutsi, Jawetswotswere bokindtsok'on k'irgutsat b befere daatst dek'amt b kenih ganok duukbok'ri."},{"book":"Woshetswotsi","chapter":"5","verse":"11","text":"Ik' mootsi ash ash jamona et keewan shishtsuwots ayidek shato wotb́wtsi."},{"book":"Woshetswotsi","chapter":"5","verse":"12","text":"Adits keewu ayuwotsnat milikituwotsn wosh etsúwots kishona bofinefo b́tesh, jametsuwotswere ik nibon wotde'er Selemon dada etefokna bokakuwefoni."},{"book":"Woshetswotsi","chapter":"5","verse":"13","text":"Bonton woterawo ikonuwor dab bonton wotosh ááwu shuuk'fo aali b́ tesh, b́ woteferor ash jamo boon mangya bo mangifoni."},{"book":"Woshetswotsi","chapter":"5","verse":"14","text":"Doonzono! amaniru máátsonat nungushwots botaawo ayidek't ayefera bíamfoni."},{"book":"Woshetswotsi","chapter":"5","verse":"15","text":"Ash ashuwots shodets ayuwotsi weromantsana kishde'er es'onat she'ats bok'eezfoni, mank'o bok'alirwere P'et'ros man weeron b́beshoor b́ s'ilalo dab́ ik iketsuwotsats b́bodishee."},{"book":"Woshetswotsi","chapter":"5","verse":"16","text":"Ash asho Iyerusalem gúúratse fa'a kitwotsitse shoodetsonat kim shayiron gondo bek'irwotsi de'erni bowaafo, jametswotswere kasha bokashefo."},{"book":"Woshetswotsi","chapter":"5","verse":"17","text":"Kahni naashwotsatsi k'aabonat bínton teshts Seduk'awino eteefuwots jirwots bojamets okooron s'eent boatsats botuwi,"},{"book":"Woshetswotsi","chapter":"5","verse":"18","text":"Woshetswotsi detsdek't tipimoots kindsh bok'ri."},{"book":"Woshetswotsi","chapter":"5","verse":"19","text":"Melakiwotsmó t'ú tipi maa fengesho k'eshdek't boon kishbok'ri,"},{"book":"Woshetswotsi","chapter":"5","verse":"20","text":"«Ameree! Ik'i mootse need'de'er kashi keewo detsts keewan ash jamosh keewwere!» boosh bíeti,"},{"book":"Woshetswotsi","chapter":"5","verse":"21","text":"Woshetswotswere b́ tzaziyo dek't guuron Ik'i moowots kindek't daniyo dek't botuwi. Manoor Kahani naashwotsatsi k'aabonat bínton beyirwots wáát mooshiru jirwotsnat Ayhudi eenashts jamwots ikok ko'ebowutsi, ashuwots woshetsauwotsi de'er bowetuwok'o tipi moowo maantsan bowoshi."},{"book":"Woshetswotsi","chapter":"5","verse":"22","text":"Woshetswotswere tipi moo maantsan wáát woshtsuwotsi bítse daatsratsno, aanat waatnuwere,"},{"book":"Woshetswotsi","chapter":"5","verse":"23","text":"«Tipi maa fengsho kup'shdek't is'etsok'on, kotiruwotsuwere b́ fengshatse need'dek't bokotfere nodaatsi, tipi maa is'o nok'sheoromó eegoru bítse datsatsone» ett bokeewi."},{"book":"Woshetswotsi","chapter":"5","verse":"24","text":"Ik'i moo kotirwotsi jishruwonat Kahanati naashuwots n han boshishor «Eebi keewan naaroni?» ett daand bowutsi."},{"book":"Woshetswotsi","chapter":"5","verse":"25","text":"Manoor ash iko wáát «Tipi moots it gedts ashuwots hamb́, Ik'i mootse need'dek'tniye ashuwotsi bodaniri» ett boosh b́ keewi."},{"book":"Woshetswotsi","chapter":"5","verse":"26","text":"Manoor Ik'i maa kotiruwotsi jishiruwonat bínton beyiru ashuwotsnton amt boon dek't boweyi, bodoowuwere angnon b́woteraniye dashdek'tniye, han bok'aliye ashuwots boon shútson bojod'awok'o shatniye."},{"book":"Woshetswotsi","chapter":"5","verse":"27","text":"Woshetswotsno dek'wat mooshiyruwots shinat bot'intsi, kahani naashonuwere hank'o ett boon bí aati,"},{"book":"Woshetswotsi","chapter":"5","verse":"28","text":"5:28 Mat. 27:25  «Iyesus shútso s'eer it danirawok'o itn kup'shdek'at azazerone b́teshi, ernmó hamb, Iyerusalemi it daniruwon s'entsk'rerte, itmo ash man k'irotse no aatetuwok'o woshoshe itgeyri.»"},{"book":"Woshetswotsi","chapter":"5","verse":"29","text":"P'et'rosnat woheets k'oshuwotsn hank'o et boaaniyi, «Ashosh aleyoniyere Ik'osh aleyo noosh geyife,"},{"book":"Woshetswotsi","chapter":"5","verse":"30","text":"No nihotsko Izar Izewer it mitats jittdek'at it úd'tso Iyesusi k'irotse tuuz b́k'ri,"},{"book":"Woshetswotsi","chapter":"5","verse":"31","text":"Ik'o Israe'el ash ashosh naandre etonat bomorrosh oorowe eto b́ imetuwok'o Iyesusi jishiruwonat woritson woshdek't b́ k'ani aaromants mangon b́ beetuewk'o woshre,"},{"book":"Woshetswotsi","chapter":"5","verse":"32","text":"Keewu man jangosh noo gawunone, Ik'o bísh aleets jamwotssh b́ imts S'ayin shayiro gawe.»"},{"book":"Woshetswotsi","chapter":"5","verse":"33","text":"Moosh mooshiyruwots man bo shishtsok'on ayidek't fayat woshetswotsi úd'o bogeyi."},{"book":"Woshetswotsi","chapter":"5","verse":"34","text":"Ernmó ash ashoke mangiyetsonat Muse nemo danik wottso Gemaliyali eteets ferisawi wotat moosh mooshif iko tuut woshetswotsi múk' gizewosh úromaantsan bo kishituwok'o boon bíazazi."},{"book":"Woshetswotsi","chapter":"5","verse":"35","text":"Manoor mooshiru jirwotssh hank'owa bíet, «Israe'el ashuwotso! Ashaanotsats it k'aliru keewosh it atso korde'ere."},{"book":"Woshetswotsi","chapter":"5","verse":"36","text":"Haniye shin Tewodasi eteets asho ‹Taahe ash een taane› ett tuure b́ teshi, awd balok'o ashonwere bínton ik woterne bo teshi, ernmó bín úd'niyek'reyi, b́ shuutso shairwotsuwere bad' bowutsi, bí'ettsonuwere shiro boraniyere b́ oori."},{"book":"Woshetswotsi","chapter":"5","verse":"37","text":"Maniyere hakon ash ashuwotsi taawets dúron Geliltso Yhud tuwut ay ashuwots b́shuutso bosha'itwok'o b́ woshi, bínowere úd'eyi, b́ shuuts sha'irwotswere bad'e bobad'i"},{"book":"Woshetswotsi","chapter":"5","verse":"38","text":"Mansh and taa itsh tietirwo it ashaanotsoke wokar boon k'ay it k'rituwok'owe, asaabiyan wee finan ashoke waaka wotiyal t'afitkee."},{"book":"Woshetswotsi","chapter":"5","verse":"39","text":"Ik'oke waaka wotiyalmó boon t'afiyosh falratste, Ikinuwor Ik'onton fayeye itsh wotitwe.» Bowere Gemalyal iztso bodek'i."},{"book":"Woshetswotsi","chapter":"5","verse":"40","text":"Maniyak woshetswotsi bo maants s'eegdek't bojot'iyi, Iyesus shútsonowere s'eer bokeewrawok'o azazat faksh bok'ri."},{"book":"Woshetswotsi","chapter":"5","verse":"41","text":"Woshetswotsmó Iyesus shútsi jangosh keteyo boosh b́geyitwok'o bodantsotse gene'úwefetst mooshi jeboke kesht boami,"},{"book":"Woshetswotsi","chapter":"5","verse":"42","text":"Aawu aawon Ik'i moonat maa mootsnowere Mesihiyo Iyesus jango daniyonat doo shishi keewo ned'iratsno boteshi."}]}