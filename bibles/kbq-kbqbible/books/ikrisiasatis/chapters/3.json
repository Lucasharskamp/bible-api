{"data":[{"book":"Ikrisiasatis","chapter":"3","verse":"1","text":"Ama mopafina maka'zama fore'ma hu kna metere higeno, maka'zama hu kna metere hu'ne."},{"book":"Ikrisiasatis","chapter":"3","verse":"2","text":"Vahe'ma kasente kna megeno, vahe'ma fri kna me'ne. Hoza hankare kna megeno, hozama hamare kna me'ne."},{"book":"Ikrisiasatis","chapter":"3","verse":"3","text":"Vahe'ma ahefri kna megeno, vahe'ma azeri knamare kna me'ne. Maka'zama tapagema hutre kna megeno, ete kasefa'ma azeri otino ki kna me'ne."},{"book":"Ikrisiasatis","chapter":"3","verse":"4","text":"Zavite kna megeno, kizamare kna me'ne. Asunku'ma hu kna megeno, musema huno avoma hage kna me'ne."},{"book":"Ikrisiasatis","chapter":"3","verse":"5","text":"Havema erino ometre eme atrema hu kna megeno, havema zogi atru hu kna me'ne. Vahe'ma azeri anuki kna megeno, vahe'ma azeri anuoki kna me'ne."},{"book":"Ikrisiasatis","chapter":"3","verse":"6","text":"Keonke zanku'ma hake kna megeno, avresra huno'ma ohake kna me'ne. Mago'a zama erinte kna megeno, ante'nea zama eritre kna me'ne."},{"book":"Ikrisiasatis","chapter":"3","verse":"7","text":"Kukenama tagato hu kna megeno, tagato'ma hu'nea zama rehati kna me'ne. Kema osuno mani kna megeno, keagama hu kna me'ne."},{"book":"Ikrisiasatis","chapter":"3","verse":"8","text":"Vahe'ma avesinte kna megeno, vahe'ma avesrama hunte kna me'ne. Ha'ma hu kna megeno, ha'ma osuno rimpafru huno mani kna me'ne."},{"book":"Ikrisiasatis","chapter":"3","verse":"9","text":"Vahe'mo'ma tusi amuhoma huno eri fore nehia zamo'a, na'a knare'za eri fore nehie?"},{"book":"Ikrisiasatis","chapter":"3","verse":"10","text":"Anumzamo'ma knazama tagumpima nentea zana nagra ke'noe."},{"book":"Ikrisiasatis","chapter":"3","verse":"11","text":"Anumzamo'a mika zana kna fatgo'are knare zantfa huno tro hunte'ne. Ana nehuno manivava zana Anumzamo'a vahe'mofo tumopi ante'ne. Ana hu'neanagi Anumzamo'ma tro'ma hunte'nea zana eseteti'ma agafa huno vuno atumpare'ma vu'nea zantamina vahe'mo'a ke vagaore'ne."},{"book":"Ikrisiasatis","chapter":"3","verse":"12","text":"E'ina hu'negu mago'zama ke'na antahinama huana, muse nehuno knare avu'ava'ma hu'zamo maka'zana agatere'ne."},{"book":"Ikrisiasatis","chapter":"3","verse":"13","text":"Maka amuho'ma hu'zama eri fore'ma hanaza ne'zane, tinena nene'za musena hiho. Na'ankure e'i ana zantamina Anumzamo museza neramie."},{"book":"Ikrisiasatis","chapter":"3","verse":"14","text":"Nagra antahi'na ke'na huana, Anumzamo'ma tro'ma hu'nea zantera mago vahe'mo'a kasefa zana tro huntege, eri atregera osugahie. Anumzamo'ma tro'ma hunte'nea zana Agra ko tro hunte'neankino, mevava hugahie. Vahe'mo'zama Agri agoraga'ama mani'ne'za mono'ma huntesagu Anumzamo'a tro hunte'ne."},{"book":"Ikrisiasatis","chapter":"3","verse":"15","text":"Mika zama menima fore nehia zana, ko fore hu'nea zamo ete efore nehiankino, ama ana zamo'a henka fore hugahie. Na'ankure Anumzamo'ma ko'ma eri fore'ma hu'nea zanke eri fore huvava nehie."},{"book":"Ikrisiasatis","chapter":"3","verse":"16","text":"Mago zama ama mopafima koana, fatgo avu'ava'zama huga'zana netre'za, fatgo osu avu'ava zanke nehaze."},{"book":"Ikrisiasatis","chapter":"3","verse":"17","text":"E'ina hige'na amanahu antahintahi nagu'afina antahi'noe, Anumzamo'a fatgo vahe'ene kefo avu'ava'ma nehaza vahera keagare refko huzmantegahie. Na'ankure maka zama hu kna metere hu'neankino, miko tavutavara refko hugahie."},{"book":"Ikrisiasatis","chapter":"3","verse":"18","text":"Hagi vahekura amanahu antahintahi nagra antahi'noe, zagagafa kna hu'none hu'zama ke'za antahi'zama hanagu Anumzamo'a vahera rezmaheno nezamage."},{"book":"Ikrisiasatis","chapter":"3","verse":"19","text":"Na'ankure zagagafare'ma fore'ma hania zamo'a, vahetera fore hugahie. Zgagafamo'zama nefri'zaza hu'za vahe'mo'za nefrize. Magore huno vahe'mo'a zagagafa agateore'neanki, zagagafane vahe'enena mago zanke hu'na'e. E'ina hu zamo'a agafa'a omaneno knarera osu'ne."},{"book":"Ikrisiasatis","chapter":"3","verse":"20","text":"Vahe'ene zagagafanema frisa'ana kugusopa segaha'e. Kugusopareti regripeno tro huzanante'negu, ete frisukea kugusopa segaha'e."},{"book":"Ikrisiasatis","chapter":"3","verse":"21","text":"Vahe'mofo avamumo'a anagamu marenerisigeno, zagagafamofo avamumo'a mopafi ufregahie hu'za mago'a vahe'mo'za nehazanagi, tagra tamage kea ontahi'none."},{"book":"Ikrisiasatis","chapter":"3","verse":"22","text":"E'ina hu'negu amuhoma huno'ma mago vahe'mo'ma eri fore'ma hania zana erinteno neneno musenkase hino. Na'ankure e'i amuhoma huno'ma eri'zama eri'nea zamofo mizane. E'ina hu'neankino henkama fore'ma hania zamofona, iza knarera hu'nea averi hugahie?"}]}