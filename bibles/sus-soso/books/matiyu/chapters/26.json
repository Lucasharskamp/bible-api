{"data":[{"book":"Matiyu","chapter":"26","verse":"1","text":"Isa to gɛ yi fe birin masende, a naxa a fala a fɔxirabirɛe bɛ,"},{"book":"Matiyu","chapter":"26","verse":"2","text":"«Wo a kolon, xi firin nan luxi Sayamalekɛ Dangi Sali xa a li. Na tɛmui, Adama xa Di sama nɛ mixie bɛlɛxɛ e xa a banban wuri magalanbuxi ma.»"},{"book":"Matiyu","chapter":"26","verse":"3","text":"Na waxati, sɛrɛxɛdubɛ kuntigie nun Yuwifie xa forie nu malanxi Kayafa xɔnyi, sɛrɛxɛdubɛ kuntigie xunyi."},{"book":"Matiyu","chapter":"26","verse":"4","text":"E naxa lan a ma e xa Isa suxu yanfanteya saabui ra, e xa a faxa."},{"book":"Matiyu","chapter":"26","verse":"5","text":"Kɔnɔ e naxa a fala, «Won naxa a suxu sali lɔxɔɛ, xa na mu a ra ɲama a xunyi ikelima nɛ.»"},{"book":"Matiyu","chapter":"26","verse":"6","text":"Isa to nu na Betani, Simɔn kunɛ kanyi xɔnyi,"},{"book":"Matiyu","chapter":"26","verse":"7","text":"ginɛ nde naxa fa a yire. Labundɛ ture nu na a yi ra, naxan sare xɔrɔxɔ ki fanyi. A nu saxi a bitirɛ tofanyi kui naxan nu rafalaxi alabatira gɛmɛ ra. Isa nu na teebili ra tɛmui naxɛ, ginɛ naxa fa, a na labundɛ ture ifili Isa xunyi ma."},{"book":"Matiyu","chapter":"26","verse":"8","text":"Isa fɔxirabirɛe to na to, e naxa xɔnɔ, e a fala, «Yi birin makanaxi munfe ra?"},{"book":"Matiyu","chapter":"26","verse":"9","text":"Xa yi labundɛ ture sa mati nu, kɔbiri gbegbe nan sɔtɔma nu a xa fe ra, na fan nɔ fide setaree ma.»"},{"book":"Matiyu","chapter":"26","verse":"10","text":"Isa to nu a kolon e naxan falafe e bore bɛ, a naxa a masen e bɛ, «Wo na yi ginɛ tɔɔrɔfe munfe ra? Kɛwali fanyi nan yi ki, a naxan nabaxi n bɛ."},{"book":"Matiyu","chapter":"26","verse":"11","text":"Setaree luma nɛ wo ya ma tɛmui birin, kɔnɔ n tan mu luma wo yi ra be abadan xɛ."},{"book":"Matiyu","chapter":"26","verse":"12","text":"Yi ginɛ to labundɛ ture saxi n fate ma, a a rabaxi n fure ragatafe nan xa fe ma."},{"book":"Matiyu","chapter":"26","verse":"13","text":"N xa nɔndi fala wo bɛ, Ala xa xibaaru fanyi sa kawandima dɛdɛ duniɲa birin kui, yi ginɛ xa kɛwali xa fe fan falama nɛ, mixie xa e ratu a xa fe ma.»"},{"book":"Matiyu","chapter":"26","verse":"14","text":"Na tɛmui, Yudasi Isikariyoti, naxan nu na Isa fɔxirabirɛ fu nun firinyie ya ma, a naxa siga sɛrɛxɛdubɛ kuntigie xɔn ma,"},{"book":"Matiyu","chapter":"26","verse":"15","text":"a e maxɔrin, «Wo munse soma n yi n xa Isa sa wo bɛlɛxɛ?» E fan naxa gbeti kole tongo saxan so a yi."},{"book":"Matiyu","chapter":"26","verse":"16","text":"Keli na tɛmui ma, a naxa so waxati fenfe a nɔma Isa sode e yi ra tɛmui naxɛ."},{"book":"Matiyu","chapter":"26","verse":"17","text":"Taami Lɛbinitare Sali to a li, a lɔxɔɛ singe ma, Isa fɔxirabirɛe naxa sa a maxɔrin, «I wama muxu xa Sayamalekɛ Dangi Sali donyi rafala i bɛ minden?»"},{"book":"Matiyu","chapter":"26","verse":"18","text":"A naxa e yaabi, «Wo siga taa kui xɛmɛ nde xɔn, wo a fala a bɛ, ‹Karamɔxɔ naxɛ a a xa waxati bara makɔrɛ. A wama Sayamalekɛ Dangi Sali rabafe i xɔnyi, a nun a fɔxirabirɛe.›»"},{"book":"Matiyu","chapter":"26","verse":"19","text":"Isa fɔxirabirɛe naxa a raba alɔ Isa e yamari ki naxɛ, e Sayamalekɛ Dangi Sali donyi rafala."},{"book":"Matiyu","chapter":"26","verse":"20","text":"Nunmare to so, Isa nun a fɔxirabirɛ fu nun firinyie nu na teebili ra."},{"book":"Matiyu","chapter":"26","verse":"21","text":"E nu e dɛgefe tɛmui naxɛ, a naxa a masen, «N xa nɔndi fala wo bɛ, mixi keren na wo ya ma naxan fama n yanfade.»"},{"book":"Matiyu","chapter":"26","verse":"22","text":"Na naxa e sunnun ki fanyi, kankan naxa a maxɔrin, «Kɔnɔ n Marigi, n tan mu a ra de, ka?»"},{"book":"Matiyu","chapter":"26","verse":"23","text":"A naxa e yaabi, «N nun naxan bara bɛlɛxɛ ragoro paani keren kui, na kanyi nan n yanfama."},{"book":"Matiyu","chapter":"26","verse":"24","text":"Adama xa Di sigama nɛ alɔ a xa fe sɛbɛxi ki naxɛ, kɔnɔ gbaloe nan na Adama xa Di yanfama bɛ. A fisa na kanyi bɛ hali a mu bari nu.»"},{"book":"Matiyu","chapter":"26","verse":"25","text":"Yudasi naxan nu fafe a yanfade, a naxa Isa maxɔrin, «Karamɔxɔ, n tan mu a ra de, ka?» Isa naxa a yaabi, «I tan nan a falaxi.»"},{"book":"Matiyu","chapter":"26","verse":"26","text":"E to nu e dɛgefe, Isa naxa taami tongo. A to tantui rasiga Ala ma, a naxa taami igira, a a so a fɔxirabirɛe yi ra, a a masen e bɛ, a naxɛ, «Wo n ko, wo a don. Yi findixi n fate nan na.»"},{"book":"Matiyu","chapter":"26","verse":"27","text":"Na dangi xanbi, Isa naxa tɔnbili fan tongo. A man to tantui rasiga Ala ma, a naxa tɔnbili so e yi ra, a a fala e bɛ, «Wo birin xa a min."},{"book":"Matiyu","chapter":"26","verse":"28","text":"Yi findixi n wuli nan na, saatɛ wuli naxan baxi mixi gbegbe bɛ e xa yunubie xafarife ra."},{"book":"Matiyu","chapter":"26","verse":"29","text":"N xa a fala wo bɛ, n to yi wɛni minma, n mu yi minma sɔnɔn, han won birin man sa a minma lɔxɔ naxɛ n Baba xɔnyi ariyanna.»"},{"book":"Matiyu","chapter":"26","verse":"30","text":"E to gɛ bɛɛti bade, e naxa te Oliwi geya fari."},{"book":"Matiyu","chapter":"26","verse":"31","text":"Na tɛmui Isa naxa a masen e bɛ, «Wo birin gbilenma nɛ n fɔxɔ ra to kɔɛ ra, wo mɛɛ n ma fe ra, barima a sɛbɛxi, ‹N xuruse dɛmadonyi faxama nɛ, yɛxɛɛe fan yensen.›"},{"book":"Matiyu","chapter":"26","verse":"32","text":"Kɔnɔ n na keli faxɛ ma, n sigama wo ya ra Galile.»"},{"book":"Matiyu","chapter":"26","verse":"33","text":"Piyɛri naxa a fala a bɛ, «Hali birin gbilen i fɔxɔ ra, n tan mu gbilenma i fɔxɔ ra.»"},{"book":"Matiyu","chapter":"26","verse":"34","text":"Isa naxa Piyɛri yaabi, «N xa nɔndi fala i bɛ, to kɔɛ yati, beenun konkore xa a rate, i i yɛtɛ rasanma nɛ n ma sanmaya saxan.»"},{"book":"Matiyu","chapter":"26","verse":"35","text":"Piyɛri man naxa a yaabi, «Hali won birin nan sa faxama, n mu n yɛtɛ rasanma i ma!» Isa fɔxirabirɛ birin naxa na wɔyɛn keren fala."},{"book":"Matiyu","chapter":"26","verse":"36","text":"Na dangi xanbi Isa nun a fɔxirabirɛe naxa siga yire nde, dɛnnaxɛ xili Getesemani. Isa naxa a fala e bɛ, «Wo dɔxɔ be. N tan xa siga mɛnni Ala maxandide.»"},{"book":"Matiyu","chapter":"26","verse":"37","text":"A naxa Piyɛri nun Sebede xa di firinyie xanin a xun ma. Sunnunyi nun kɔntɔfili to Isa bɔɲɛ suxu,"},{"book":"Matiyu","chapter":"26","verse":"38","text":"a naxa a masen e bɛ, «Sunnunyi bara nɔ n bɔɲɛ ra alɔ a xa n faxa. Wo lu be, kɔnɔ wo naxa xi.»"},{"book":"Matiyu","chapter":"26","verse":"39","text":"Isa naxa a masiga dondoronti, a a yatagi rafelen bɔxi ma, a Ala maxandi, «N Baba, xa a sa nɔma rabade, i xa n natanga yi ɲaxankatɛ ma. Kɔnɔ n sago naxa raba, i tan nan sago xa raba.»"},{"book":"Matiyu","chapter":"26","verse":"40","text":"A to gbilen a fɔxirabirɛe yire, a naxa e li e na xife. A naxa a fala Piyɛri bɛ, «I mu nɔxi waxati keren xi xɔli kanade n ma fe ra?"},{"book":"Matiyu","chapter":"26","verse":"41","text":"Wo naxa xi. Wo Ala maxandi nɛ alako wo naxa bira tantanyi kui. Maɲɔxun fanyi na adama bɛ, kɔnɔ a fate bɛndɛ tan sɛnbɛ mu na.»"},{"book":"Matiyu","chapter":"26","verse":"42","text":"Isa man to a masiga e ra, a naxa gbilen Ala maxandi ra, «N Baba, xa yi ɲaxankatɛ mu nɔma bade n yi ra, fo n xa tin a ra, i sago nan xa raba.»"},{"book":"Matiyu","chapter":"26","verse":"43","text":"A to gbilen a fɔxirabirɛe yire, a man naxa e li e xife, barima xi xɔli nu bara nɔ e ra."},{"book":"Matiyu","chapter":"26","verse":"44","text":"A naxa e lu naa, a siga sanmaya saxan nde, a sa Ala maxandi na maxandi kerenyi ra."},{"book":"Matiyu","chapter":"26","verse":"45","text":"Na tɛmui, a naxa gbilen a fɔxirabirɛe yire, a a masen e bɛ, «Wo xife nɛ? Wo na wo malabufe han ya? Wo a mato, waxati bara a li. Adama xa Di fafe sade yunubitɔɛe bɛlɛxɛ."},{"book":"Matiyu","chapter":"26","verse":"46","text":"Wo keli, won xɛɛ. Wo a mato, n yanfama bara fa.»"},{"book":"Matiyu","chapter":"26","verse":"47","text":"Isa ɲan mu nu gɛxi wɔyɛnde, Yudasi, naxan nu na a fɔxirabirɛ fu nun firinyie ya ma, a naxa fa e nun ɲama gbegbe, santidɛgɛmae nun gbengbetae suxuxi e yi ra. Sɛrɛxɛdubɛ kuntigie nun Yuwifie xa forie nan nu e xɛɛxi."},{"book":"Matiyu","chapter":"26","verse":"48","text":"Isa yanfama nun na ɲama nu bara lan a ma, a a xa Isa matɔnxuma e bɛ. A nu bara a fala e bɛ, «N na mixi naxan sunbu, a tan nan na ki. Wo na suxu.»"},{"book":"Matiyu","chapter":"26","verse":"49","text":"Na kui, Yudasi naxa a maso Isa ra keren na, a a fala, «Karamɔxɔ, i nuwali,» a fa a sunbu."},{"book":"Matiyu","chapter":"26","verse":"50","text":"Isa naxa a masen a bɛ, «N boore, i faxi naxan nabade, a raba.» Na tɛmui, na mixie naxa e maso Isa ra, e a suxu."},{"book":"Matiyu","chapter":"26","verse":"51","text":"Isa fɔxirabirɛ nde naxa a xa santidɛgɛma ramini, a sɛrɛxɛdubɛ kuntigi xa konyi tuli bolon."},{"book":"Matiyu","chapter":"26","verse":"52","text":"Isa naxa a fala a bɛ, «Santidɛgɛma raso a tɛɛ i. Naxan yo na findi a xa geresose ra, na kanyi fan faxama santidɛgɛma nan saabui ra."},{"book":"Matiyu","chapter":"26","verse":"53","text":"Ka i ɲɔxɔ a ma a n mu nɔma n Baba xilide, a malekɛe rasanba n ma keren na, naxee dangi malekɛ gali fu nun firin na?"},{"book":"Matiyu","chapter":"26","verse":"54","text":"Kɔnɔ xa na raba, Kitaabuie xa masenyie fa kamalima di? Barima e a masenxi nɛ a fo a xa raba yi ki nɛ.»"},{"book":"Matiyu","chapter":"26","verse":"55","text":"Na xanbi, Isa naxa a fala ɲama bɛ, «Wo to minixi n xili ma santidɛgɛma nun gbengbeta suxuxi wo yi ra, suute nan na n na? Lɔxɔ yo lɔxɔ, n dɔxɔxi hɔrɔmɔbanxi kui, n kawandi tima, wo mu n suxu."},{"book":"Matiyu","chapter":"26","verse":"56","text":"Kɔnɔ yi birin nabaxi nɛ alako namiɲɔnmɛe naxan sɛbɛxi Kitaabui kui, a xa kamali.»"},{"book":"Matiyu","chapter":"26","verse":"57","text":"Mixi naxee Isa suxu, e naxa a xanin sɛrɛxɛdubɛ kuntigi Kayafa xɔnyi, sɛriyɛ karamɔxɔe nun forie nu malanxi dɛnnaxɛ."},{"book":"Matiyu","chapter":"26","verse":"58","text":"Piyɛri fan, a nu biraxi Isa fɔxɔ ra, kɔnɔ a ndedi nu makuyaxi ɲama ra. A naxa bira a fɔxɔ ra han a so sɛrɛxɛdubɛ kuntigie xunyi xa tɛtɛ kui. A naxa dɔxɔ hɔrɔmɔbanxi kantamae fɛ ma, alako a xa a mato Isa xa fe dangima ki naxɛ."},{"book":"Matiyu","chapter":"26","verse":"59","text":"Sɛrɛxɛdubɛ kuntigie nun Yuwifie xa kiitisa dɔnxɔɛ birin, e nu wule seede nde nan fenfe naxan bama Isa xili ma, e sa nɔma a faxade naxan ma."},{"book":"Matiyu","chapter":"26","verse":"60","text":"Kɔnɔ e mu se to, hali tɔɔɲɛgɛti gbegbe to fa. A dɔnxɔɛ ra, xɛmɛ firin naxa fa,"},{"book":"Matiyu","chapter":"26","verse":"61","text":"e a fala, «Yi xɛmɛ a fala nɛ, ‹N tan nɔma Ala xa hɔrɔmɔbanxi kanade, n man fa a ti xi saxan bun ma.›»"},{"book":"Matiyu","chapter":"26","verse":"62","text":"Sɛrɛxɛdubɛ kuntigi xunyi naxa keli, a Isa maxɔrin, «Pe, i mu e yaabima? Yi xɛmɛe munse safe i xun ma yi ki?»"},{"book":"Matiyu","chapter":"26","verse":"63","text":"Kɔnɔ Isa mu sese fala. Sɛrɛxɛdubɛ kuntigie xunyi naxa a fala a bɛ, «N bara i yamari i xa i kali Ala Ɲiɲɛ ra, i a fala muxu bɛ xa i findixi Ala xa Mixi Sugandixi nan na, Ala xa Di.»"},{"book":"Matiyu","chapter":"26","verse":"64","text":"Isa naxa a yaabi, «I tan nan a falaxi. N man xa a fala wo bɛ, keli yi waxati ma, wo fama Adama xa Di tode, a dɔxɔxi Ala Sɛnbɛma yirefanyi ma, wo a toma fa ra nuxuie kui.»"},{"book":"Matiyu","chapter":"26","verse":"65","text":"Na kui, sɛrɛxɛdubɛ kuntigi naxa a yɛtɛ xa donma suxu, a ibɔɔ xɔnɛ ra, a a fala, «A bara Ala rasɔtɔ! Won hayi na seede gbɛtɛe ma yire? Wo bara a mɛ a Ala rasɔtɔxi ki naxɛ."},{"book":"Matiyu","chapter":"26","verse":"66","text":"Wo kiiti toxi di?» E naxa a yaabi, «A lanma a xa faxa nɛ.»"},{"book":"Matiyu","chapter":"26","verse":"67","text":"Na tɛmui, e naxa dɛye bɔxun Isa yatagi, e kamui sin a ma. Ndee naxa a dɛ ragarin, e nu a fala,"},{"book":"Matiyu","chapter":"26","verse":"68","text":"«I tan, Ala xa Mixi Sugandixi, namiɲɔnmɛɲa raba! A fala ba, naxan i bɔnbɔxi!»"},{"book":"Matiyu","chapter":"26","verse":"69","text":"Piyɛri nu dɔxɔxi tande, sɛrɛxɛdubɛ kuntigi xa tɛtɛ kui. Konyi ginɛ nde naxa a makɔrɛ a ra, a a fala, «I tan, wo nun Isa Galileka birin nan nu a ra.»"},{"book":"Matiyu","chapter":"26","verse":"70","text":"Kɔnɔ Piyɛri naxa a matandi birin ya xɔri, a a fala, «N mu a kolon i na fefe falafe!»"},{"book":"Matiyu","chapter":"26","verse":"71","text":"Piyɛri to mini fɔlɔ tɛtɛ naadɛ ra, konyi ginɛ gbɛtɛ nde naxa a to, a a fala mixie bɛ naxee nu na naa, «Yi xɛmɛ naxan yi ki, e nun Isa Nasarɛtika nan nu a ra.»"},{"book":"Matiyu","chapter":"26","verse":"72","text":"Piyɛri man naxa a matandi, a a kali, «N mu na xɛmɛ kolon!»"},{"book":"Matiyu","chapter":"26","verse":"73","text":"A mu bu, naxee nu tixi naa, e naxa e maso Piyɛri ra, e a fala a bɛ, «Nɔndi nan a ra, a tan mixi nde nan yati i ra, barima i wɔyɛnma alɔ Galileka.»"},{"book":"Matiyu","chapter":"26","verse":"74","text":"Piyɛri naxa so a kalife, a a fala «Ala xa n danka! N tan mu na xɛmɛ kolon feo!» Na fala xanbi, konkore naxa a rate."},{"book":"Matiyu","chapter":"26","verse":"75","text":"Piyɛri naxa ratu fa Isa xa wɔyɛnyi ma, «Beemanun konkore xa a rate, i i yɛtɛ rasanma nɛ n ma sanmaya saxan.» Na kui, a naxa mini, a sa wa han."}]}