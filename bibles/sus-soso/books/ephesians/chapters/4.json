{"data":[{"book":"Ephesians","chapter":"4","verse":"1","text":"Na kui, n tan naxan bara findi geelimani ra Marigi xa fe ra, n bara wo mayandi wo ɲɛrɛ ki xa a masen a Ala nan yati wo xilixi."},{"book":"Ephesians","chapter":"4","verse":"2","text":"Wo xa ɲɛrɛ yɛtɛ magore nun bɔɲɛ bɛxi kui, wo nu diɲɛ wo bore bɛ, wo ti wo bore san na xanunteya kui."},{"book":"Ephesians","chapter":"4","verse":"3","text":"Wo xa fe birin naba alako lanyi naxa kana wo tagi, Ala Xaxili Sɛniyɛnxi naxan fixi wo ma bɔɲɛsa ra."},{"book":"Ephesians","chapter":"4","verse":"4","text":"Won findixi fate keren nan na. Ala Xaxili Sɛniyɛnxi keren nan a ra. Ala wo fan xilixi nɛ wo xa wo xaxili ti fe keren nan na."},{"book":"Ephesians","chapter":"4","verse":"5","text":"Marigi keren, danxaniya keren, nun xunxa keren nan na won bɛ."},{"book":"Ephesians","chapter":"4","verse":"6","text":"Ala keren nan na won bɛ naxan findixi birin Baba ra, naxan na birin xun ma, naxan walima birin saabui ra, naxan na birin i."},{"book":"Ephesians","chapter":"4","verse":"7","text":"Kɔnɔ hinnɛ fixi kankan ma won ya ma alɔ Ala xa Mixi Sugandixi a xasabixi ki naxɛ."},{"book":"Ephesians","chapter":"4","verse":"8","text":"Na nan a toxi a sɛbɛxi,"},{"book":"Ephesians","chapter":"4","verse":"9","text":"A to sɛbɛxi, «A bara te,» na nan na ki a bara goro han bɔxi ma sinden, beenun a man xa te."},{"book":"Ephesians","chapter":"4","verse":"10","text":"Naxan goro, na nan man texi koore birin xun ma, alako a xa fe birin nakamali."},{"book":"Ephesians","chapter":"4","verse":"11","text":"A adamadie ki naxan na, a findi yi nan na: ndee xa findi xɛɛrae ra, ndee xa findi namiɲɔnmɛe ra, ndee xa findi xibaaru fanyi kawandilae ra, ndee xa findi danxaniyatɔɛe xunmatie nun karamɔxɔe ra."},{"book":"Ephesians","chapter":"4","verse":"12","text":"A won kixi nɛ na birin na alako won xa sɛniyɛntɔɛe mali e xa fata Ala xa Mixi Sugandixi xa danxaniyatɔɛ ɲama raɲɛrɛde yare."},{"book":"Ephesians","chapter":"4","verse":"13","text":"Won xa bira na fɔxɔ ra han won birin xa lu lanyi kui naxan kelima danxaniya nun Ala xa Di kolonfe ma, han won birin xa kamali alɔ Ala xa Mixi Sugandixi kamalixi ki naxɛ."},{"book":"Ephesians","chapter":"4","verse":"14","text":"Na tɛmui won mu luma sɔnɔn alɔ diyɔrɛe. Won mu lintanma sɔnɔn alɔ wuri naxan saxi ye fari, mɔrɔnyi nun foye naxan tutunma, e a xanin yire birin. Na kui, mixie mu nɔma won natantande sɔnɔn e xa wule kawandi ra, e xa kɔɔta, nun e xa yanfanteya ra."},{"book":"Ephesians","chapter":"4","verse":"15","text":"Won xa nɔndi nan fala xanunteya kui. Fe birin kui, won xa danxaniya Ala xa Mixi Sugandixi ma, naxan findixi danxaniyatɔɛ ɲama xunyi ra. Won xa mɔ na danxaniya kui."},{"book":"Ephesians","chapter":"4","verse":"16","text":"Xunyi nan fate salonse birin naɲɛrɛma. Kankan xirixi a boore ra, kankan a xa wali rabama, alako fate birin xa mɔ, a xa sɛnbɛ sɔtɔ xanunteya kui."},{"book":"Ephesians","chapter":"4","verse":"17","text":"Na kui, n yi nan falama wo bɛ, n man xa a mabanban Marigi xili ra: Wo naxa ɲɛrɛ sɔnɔn alɔ danxaniyataree ɲɛrɛma ki naxɛ. E xaxilie birama fe fufafu nan tun fɔxɔ ra."},{"book":"Ephesians","chapter":"4","verse":"18","text":"E xaxilie ifɔɔrɔxi. E xa fe kolontareya nun e xa sondon xɔrɔxɔya bara a niya e xa gan Ala xa kisi ra."},{"book":"Ephesians","chapter":"4","verse":"19","text":"E mu yaagima fefe ma sɔnɔn. E bara e yɛtɛ rabolo langoeɲa xili ma. E mu wasama fe kobi mɔɔli birin nabafe ra."},{"book":"Ephesians","chapter":"4","verse":"20","text":"Kɔnɔ Ala xa Mixi Sugandixi mu wo tixi na kira xa xɔn!"},{"book":"Ephesians","chapter":"4","verse":"21","text":"Wo a xa fe mɛxi nɛ, wo man bara xaran a xa fe ra. Wo a kolon yati a nɔndi na Isa nan yi."},{"book":"Ephesians","chapter":"4","verse":"22","text":"Wo tinkanxi nɛ wo xa wo yi ba wo ɲɛrɛ ki fori ra, naxan wo xun nakanama wo waxɔnfe kobi saabui ra."},{"book":"Ephesians","chapter":"4","verse":"23","text":"Wo bɔɲɛ nun wo xaxili xa mafindi bɔɲɛ nɛɛnɛ nun xaxili nɛɛnɛ ra."},{"book":"Ephesians","chapter":"4","verse":"24","text":"Wo xa wo lahalɛ fori masara a nɛɛnɛ ra. Wo luma nɛ alɔ wo bara findi mixi nɛɛnɛ ra Ala naxan daaxi a xa ɲɛrɛ a xa tinxinyi nun sɛniyɛnyi yati kui."},{"book":"Ephesians","chapter":"4","verse":"25","text":"Na kui, won xa wule lu, won xa nɔndi nan fala won bore bɛ, barima won findixi fate keren salonyie nan na."},{"book":"Ephesians","chapter":"4","verse":"26","text":"Xa wo xɔnɔ, wo naxa yunubi raba. Wo naxa a lu soge xa dula xɔnɛ na wo bɔɲɛ kui,"},{"book":"Ephesians","chapter":"4","verse":"27","text":"alako wo naxa santide lu Ibulisa bɛ."},{"book":"Ephesians","chapter":"4","verse":"28","text":"Muɲɛti xa muɲɛ lu. A xa wali tinxinyi kui alako a xa munafanyi sɔtɔ a naxan fima setaree ma."},{"book":"Ephesians","chapter":"4","verse":"29","text":"Wo naxa a lu wɔyɛn kobi yo xa mini wo dɛ i. Wo xa wɔyɛn fanyi nan fala naxan nɔma mixi malide a hayi ki ma, alako wo xa wɔyɛnyi xa findi hinnɛ ra e bɛ."},{"book":"Ephesians","chapter":"4","verse":"30","text":"Wo naxa Ala Xaxili Sɛniyɛnxi tɔɔrɔ, Ala wo matɔnxumaxi naxan na han a fama won fɔxɔ ra lɔxɔ naxɛ."},{"book":"Ephesians","chapter":"4","verse":"31","text":"Wo xa wo yi ba yi fe mɔɔli birin na: xɔnɛ, bɔɲɛte, ɲaaxuɲa, ɲɔxɔnsɔsɔɛ, konbi, a nun fe kobi mɔɔli birin."},{"book":"Ephesians","chapter":"4","verse":"32","text":"Wo xa marafanyi nun bɔɲɛ fanyi masen wo bore bɛ. Wo xa diɲɛ wo bore ma alɔ Ala diɲɛxi wo fan ma ki naxɛ a xa Mixi Sugandixi saabui ra."}]}