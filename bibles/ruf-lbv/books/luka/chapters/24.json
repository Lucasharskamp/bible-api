{"data":[{"book":"Luka","chapter":"24","verse":"1","text":"12Litsuwa lya Jumapili lupfilipfili, iwapinga wasola ghamanukato ighawatandile na waghenda kune likabuli."},{"book":"Luka","chapter":"24","verse":"2","text":"Walifika libwe lya kughubikila likabuli libingilisighwa hambalimbali mwe likabuli."},{"book":"Luka","chapter":"24","verse":"3","text":"Wengila mne likabuli, lekeni ng'awonile bae lukuli lwe Imtwatsa Yesu."},{"book":"Luka","chapter":"24","verse":"4","text":"Hawang'ali wokangawala kwa chinu acho, bahala iwanu weli iwapfalile ghamaghwanda ghang'alile ng'ani wema habehi nawo."},{"book":"Luka","chapter":"24","verse":"5","text":"Wapinga wala wapfuka ng'ani na kwinamila hasi. Baho iwanu wala wawalongela, “Ule mumbama imunu mghima mne iwanu iwafile?"},{"book":"Luka","chapter":"24","verse":"6","text":"Yesu ng'alibaha bae, katsilihuka! Mkumbuke chayawalongele hayakalile mne isi ya Galilaya."},{"book":"Luka","chapter":"24","verse":"7","text":"‘Imwana we Imunu kobamighwa aghoghighwe ne iwanu wane nzambi, nawo watsomuwamba mna msalaba, na litsuwa lya kadatu katsotsilihuka.’ ”"},{"book":"Luka","chapter":"24","verse":"8","text":"Kuya iwapinga wala wakumbuka imbuli haila yawalongele."},{"book":"Luka","chapter":"24","verse":"9","text":"Hawoyile kulawa mne likabuli, wawalongela mbuli atso iwanang'ina wala kumi na yumwe wa Yesu ne iwanu wangi."},{"book":"Luka","chapter":"24","verse":"10","text":"Iwapinga iwalongile mbuli atso kwe iwatumighwa wa Yesu tsawakala Mariya Magidalena, Yoana, na Mariya mai wake Jakobu, ne iwapinga wangi welongotse nawo."},{"book":"Luka","chapter":"24","verse":"11","text":"Lekeni iwatumighwa wa Yesu wayona imbuli ilongighwe ne iwapinga wala yahela mana, apfo ng'awatoghole bae."},{"book":"Luka","chapter":"24","verse":"12","text":"Lekeni Petiri kalawa na kutsuma mbaka mne likabuli. Hayafikile, kenama na kusungulila mghati, baho kayona isanda iliyeka. Kuya koya ukaye aku kakangawala kwa aghala ighalawile."},{"book":"Luka","chapter":"24","verse":"13","text":"Mne litsuwa lilila, iwanu weli iwamwinzile Yesu wakala woghenda mne ichitobogha ichikemighwe Emau, utali wa maili saba kulawa Yerusalemu."},{"book":"Luka","chapter":"24","verse":"14","text":"Wakala welongetsa wao kwa wao kwa aghala ghose ighalawile."},{"book":"Luka","chapter":"24","verse":"15","text":"Baho hawakalile welongetsa na kwighutsa, Yesu imwenyegho kalawila na kelongotsa nawo."},{"book":"Luka","chapter":"24","verse":"16","text":"Wamwona, lekeni ng'awammanyile bae."},{"book":"Luka","chapter":"24","verse":"17","text":"Kawaghutsa, “Mwoghenda mwelongetsa choni?” Nawo wema na wanyamala, pfihanga pfawo pfonesa usungu."},{"book":"Luka","chapter":"24","verse":"18","text":"Imunu yumwe mne iwanu awo, yakemighwe Kileopa, kamwidika, “Pfii, ghweghwe kwa mhenza uliyeka mne ghumji ghwa Yerusalemu, ng'una umanye bae ipfinu pfilawile ako mne ghamatsuwa agha?”"},{"book":"Luka","chapter":"24","verse":"19","text":"Kawaghutsa, “Ipfinu pfachi?”"},{"book":"Luka","chapter":"24","verse":"20","text":"Iwakulu we inambiko ne iwakulu wetu tsawamghala kwe iwakulu wa Chirumi yahighighwe ukufa, nawo wamuwamba mna msalaba;"},{"book":"Luka","chapter":"24","verse":"21","text":"tsatulolela yeye iyo iyatsowakombola Waisiraeli. Lekeni leloli litsuwa lya kadatu kulawa ipfilawile ipfinu apfo."},{"book":"Luka","chapter":"24","verse":"22","text":"Pfipfila, iwapinga wangi kulawa mne kingili lyetu tsawatutenda tukangawale. Lupfilipfili tsawaghenda mne likabuli,"},{"book":"Luka","chapter":"24","verse":"23","text":"lekeni ng'awalufikile bae lukuli lwake. Woya na kutulongela walawilighwa ne wamalaika iwawalongele Yesu kakala mghima."},{"book":"Luka","chapter":"24","verse":"24","text":"Kuya iwanu wamwenga iwalongotsagha na twetwe tsawaghenda mne likabuli, nawo wapfika ka iwapinga pfawalongile, ng'awamwonile bae.”"},{"book":"Luka","chapter":"24","verse":"25","text":"Yesu kawalongela, “Mbona, mwawabotsi pfino! Na imimoyo yenu mikomu kutoghola ghose ighalongighwe ne manabii!"},{"book":"Luka","chapter":"24","verse":"26","text":"Pfii, ng'aibamighwe bae Kiristu kudununzika apfi, na hambele kwingila mne utunitso wake?”"},{"book":"Luka","chapter":"24","verse":"27","text":"Kuya kawalongela ghoya ipfinu pfose ipfimlangusa yeye imwenyegho mne Ghamaandiko Mahenzeluka, kwandusila mne ipfitabu ipfiandikighwe na Musa na kughendelela mne ipfitabu pfe manabii wose."},{"book":"Luka","chapter":"24","verse":"28","text":"Baho hawatsifikile tsikaye tsiwang'alii wotsighendela, Yesu katenda ka kolumbilila."},{"book":"Luka","chapter":"24","verse":"29","text":"Lekeni wamlomba ghendo, “Ukale na twetwe, kwaapfila litsuwa liswa, na chilo chakwingila.” Apfo kaghenda, kakala nawo."},{"book":"Luka","chapter":"24","verse":"30","text":"Hayakalile hasi na kuja ichijo hamwe nawo, kasola chighate, kalonga mighede kwe Imulungu, kachibena, kaweng'a."},{"book":"Luka","chapter":"24","verse":"31","text":"Bahala, tsinenge tsawo tsipfumbuka nawo wammanya, naye kagha mnenge mwawo."},{"book":"Luka","chapter":"24","verse":"32","text":"Tsaweghutsa, “Apfi imimoyo yetu ng'aili yakwaka bae hayakalile kotulongela mnzila na kutulongela ghoya Ghamaandiko Mahenzeluka?”"},{"book":"Luka","chapter":"24","verse":"33","text":"Bahala woka na kuya Yerusalemu. Wawafika iwanang'ina kumi na yumwe wa Yesu, ne iwanu wangi iwakalile, nawo wetingana hamwe"},{"book":"Luka","chapter":"24","verse":"34","text":"wolonga, “Imtwatsa katsilihuka ghendo! Kamlawila Simoni!”"},{"book":"Luka","chapter":"24","verse":"35","text":"Kuya iwanu wala weli wawalongela achila ichiwalawile mnzila, na pfawamtangile Yesu hayachimeghile chighate."},{"book":"Luka","chapter":"24","verse":"36","text":"Hawang'ali wowalongela apfo, Yesu imwenyegho kema hamwe nawo, kawalongela, “Mkale tseghamba!”"},{"book":"Luka","chapter":"24","verse":"37","text":"Weduka na kupfuka, wapfikitsa waghwona ghumtsimu!"},{"book":"Luka","chapter":"24","verse":"38","text":"Lekeni kawalongela, “Mbona mwoghaya? Ebali mwoghanzika mne imimoyo yenu?"},{"book":"Luka","chapter":"24","verse":"39","text":"Mlole ghamoko na ghamaghulu ghangu na mmanye nene na-mwenyegho! Mnikinde mwone; kwaapfila ghumtsimu ghwahela lukuli ne imipate ka pfimmbona.”"},{"book":"Luka","chapter":"24","verse":"40","text":"Hayakalile kolonga apfo, kawalangusa ghamoko na ghamaghulu ghake."},{"book":"Luka","chapter":"24","verse":"41","text":"Hawang'ali ng'awodaha bae kutoghola kwa kudeng'elela na kukangawala ng'ani, Yesu kawaghutsa, “Mna ichijo chochose hano?”"},{"book":"Luka","chapter":"24","verse":"42","text":"Wamwing'a chihindi cha isomba yokighwe."},{"book":"Luka","chapter":"24","verse":"43","text":"Kachisola, kachija wose womlolesa."},{"book":"Luka","chapter":"24","verse":"44","text":"Kuya kawalongela, “Aghano ghagho malonga ghangu ghaniwalongele, ahala hanikalile hamwe na namwe. Tsaibamighwa ghatendeke aghala ghose ghanyandikighwe nene mne Ghamalaghitso gha Musa na mne ipfitabu pfa manabii na Tsaburi.”"},{"book":"Luka","chapter":"24","verse":"45","text":"Kuya katsimwemwesela tsimbutsi tsawo wadahe kughamanya Ghamaandiko Mahenzeluka."},{"book":"Luka","chapter":"24","verse":"46","text":"Kawalongela, “Yandikighwa apfi, Kiristu katsodununzika na litsuwa lya kadatu katsotsilihuka."},{"book":"Luka","chapter":"24","verse":"47","text":"Iwanu wose watsopetelighwa kwa taghwa lyake watsileke nzambi tsawo, naye Imulungu katsowaleghusila nzambi tsawo, kwandusila Yerusalemu."},{"book":"Luka","chapter":"24","verse":"48","text":"Namwe mwa-wakalangama we ipfinu pfino."},{"book":"Luka","chapter":"24","verse":"49","text":"Na nene imwenyegho nitsowaghalila ayula Aba wangu yalongile katsomtuma. Lekeni mwemwe mbete mne bululu mbaka mtsokwing'ighwa ila ingupfu kulawa uchanya.”"},{"book":"Luka","chapter":"24","verse":"50","text":"Kuya kawalongotsa kunze mwe ghumji ghwa Yerusalemu mbaka Betaniya, naye kenula uchanya ghamoko ghake, kawabaliki."},{"book":"Luka","chapter":"24","verse":"51","text":"Hayang'ali yowabaliki, kawaleka, kasolighwa kughenda kulanga."},{"book":"Luka","chapter":"24","verse":"52","text":"Nawo wamtowela ghamaghoti, kuya woya Yerusalemu kuno wodeng'elela"},{"book":"Luka","chapter":"24","verse":"53","text":"Waghendelela kukala hane Ing'anda ye Imulungu na kumtunya Imulungu."}]}