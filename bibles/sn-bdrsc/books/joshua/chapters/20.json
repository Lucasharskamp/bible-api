{"data":[{"book":"Joshua","chapter":"20","verse":"1","text":"Ipapo Jehovha akataura naJoshua akati,"},{"book":"Joshua","chapter":"20","verse":"2","text":"“Udza vana vaIsraeri kuti vatsaure maguta outiziro, sezvandakarayira kubudikidza naMozisi,"},{"book":"Joshua","chapter":"20","verse":"3","text":"kuitira kuti ani naani anouraya munhu netsaona uye asina kuita namaune, agone kutizira ikoko uye adzivirirwe kumutsivi weropa."},{"book":"Joshua","chapter":"20","verse":"4","text":"“Kana atizira kune rimwe ramaguta aya, anofanira kumira pasuo reguta agorondedzera nyaya yake pamberi pavakuru veguta. Ipapo vanofanira kumupinza muguta ravo vagomupa nzvimbo yokugara."},{"book":"Joshua","chapter":"20","verse":"5","text":"Ipapo kana mutsivi weropa akamutevera, havafaniri kutendera muurayi kuti amubate nokuti akauraya wokwake asingaiti namaune uye asinazve kumuvenga kubva kare."},{"book":"Joshua","chapter":"20","verse":"6","text":"Iye anofanira kugara muguta iroro kusvikira amira pamberi peungano uyezve kusvikira muprista ari kushumira panguva iyoyo afa. Ipapo angazodzokera kumusha kwake kwaakanga atiza.”"},{"book":"Joshua","chapter":"20","verse":"7","text":"Saka vakatsaura Kedheshi muGarirea munyika yamakomo yaNafutari, neShekemu munyika yamakomo yaEfuremu, neKiriati Abha (iyo Hebhuroni) munyika yamakomo yaJudha."},{"book":"Joshua","chapter":"20","verse":"8","text":"Kurutivi rwokumabvazuva kweJorodhani reJeriko vakatsaura Bhezeri pamatunhu akakwirira omugwenga rokurudzi rwaGadhi, neGorani muBhashani murudzi rwaManase."},{"book":"Joshua","chapter":"20","verse":"9","text":"MuIsraeri upi zvake kana mutorwa aigona kutizira hake kumaguta akatsaurwa uye aisazourayiwa nomutsivi weropa asati ambomiswa pamberi peungano."}]}