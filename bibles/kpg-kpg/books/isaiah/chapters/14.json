{"data":[{"book":"Isaiah","chapter":"14","verse":"1","text":"Dimaadua ga aloho labelaa i ana daangada Israel, ga hilihili aga digaula belee hai ana daangada. Mee ga dumaalia gi digaula gii noho labelaa i nadau lohongo, gei digau tuadimee ga lloomoi gaa noho i baahi digaula."},{"book":"Isaiah","chapter":"14","verse":"2","text":"Nia henua llauehe e logo ga hagamaamaa digau Israel gi lloomoi gi muli gi tenua dela ne wanga go Dimaadua gi digaula. Nnenua aalaa gaa hai hege gi Israel. Di madagoaa deelaa gei Israel ga hagamagedaa nnenua ala ne hagamagedaa ia, ge nia daangada Israel gaa dagi digau ala nogo hagaduadua ginaadou."},{"book":"Isaiah","chapter":"14","verse":"3","text":"Dimaadua gaa wanga di molooloo gi digau Israel mai nadau mmaemmae, duadua, mo nadau moomee kono ne hono gi heia."},{"book":"Isaiah","chapter":"14","verse":"4","text":"Di madagoaa a Mee gaa hai di mee deenei, digaula gi haga balumee ina di king o Babylon, gi helekai,"},{"book":"Isaiah","chapter":"14","verse":"5","text":"Dimaadua gu hagalawa nia mogobuna o nia dagi huaidu"},{"book":"Isaiah","chapter":"14","verse":"6","text":"ala nogo hagaduadua nia daangada gi nadau hagawelewele, gei digi noho loo di nadau hagahuaidu nadau henua ala ne hagamagedaa."},{"book":"Isaiah","chapter":"14","verse":"7","text":"Dolomeenei henuailala hagatau gu tenetene i nadau noho baba i di aumaalia. Digau huogodoo e dadaahili tenetene!"},{"book":"Isaiah","chapter":"14","verse":"8","text":"Nia laagau ‘cypress’, laagau ‘cedar’ gu tenetene gi di king ne hagalee, idimaa i mee dela guu hana, tangada e hele digaula ai!"},{"book":"Isaiah","chapter":"14","verse":"9","text":"“Tenua digau mmade gu togomaalia e hagaahi mai di king o Babylon. Nia ieidu o digau ala nogo mogobuna i henuailala e haga hinihini huoloo. Nia ieidu o nia king e tuu aga i nadau lohongo king."},{"book":"Isaiah","chapter":"14","verse":"10","text":"Digaula huogodoo e gahigahi a mee boloo, ‘Goe e bagege be gimaadou, goe tangada ni gimaadou!"},{"book":"Isaiah","chapter":"14","verse":"11","text":"Goe nogo hagalaamua go nia taahili o nia ‘harp’, dolomeenei gei goe gu i lodo tenua o digau mmade. Goe e moe i hongo di moenge honu ila, ge gahu gi di ‘blanket’ e honu badubadu.’"},{"book":"Isaiah","chapter":"14","verse":"12","text":"“Di king o Babylon, di heduu maahina o di luada, goe guu doo iha gi daha mo di langi! I mua, goe nogo hagamagedaa nia guongo ala i golo, dolomeenei gei goe guu hudu gi lodo di gelegele.14.12 Hagagida 8.10; 9.1"},{"book":"Isaiah","chapter":"14","verse":"13","text":"Goe gu hagamaanadu bolo goe gaa gaga gi di langi gi bahi i nua nia heduu mugi nua loo, gaa dugu do lohongo king. Goe gu hagamaanadu bolo goe gaa noho be di king i hongo di gonduu dela i bahi i ngeia, di gowaa e dagabuli ai nia god."},{"book":"Isaiah","chapter":"14","verse":"14","text":"Goe gu helekai bolo goe gaa gaga gi hongo nia gololangi gii hai be di Gowaa Aamua."},{"book":"Isaiah","chapter":"14","verse":"15","text":"Gei deeai, goe guu lahi gi di gowaa kaedahi llala o tenua digau mmade.14.15 Matthew 11.23; Luke 10.15"},{"book":"Isaiah","chapter":"14","verse":"16","text":"“Digau mmade gaa hanga nadau ngudu, ga daumada goe i te iloo. Digaula ga heeu, ‘Ma go taane deenei dela ne hagangalua henuailala, ga haga bolebole nia henua?"},{"book":"Isaiah","chapter":"14","verse":"17","text":"Ma go taane deenei dela ne oho nia waahale gaa hai henuailala gii hai di anggowaa? Ma go mee deenei dela ne dugu digau lawalawa gi hudee hagamehede ina, be e hagau gi muli gi nadau hale?’"},{"book":"Isaiah","chapter":"14","verse":"18","text":"“Nia king huogodoo o henuailala guu mmoe i lodo nadau daalunga madamada,"},{"book":"Isaiah","chapter":"14","verse":"19","text":"gei goe do daalunga ai, do huaidina e hudu gi daha gii bala, gaa beehi go nia huaidina digau dauwa ne mmade i lodo tauwa, gaa hudu dalia digaula gi lodo di luwa hadugalaa, ga dagadagahi gi lala."},{"book":"Isaiah","chapter":"14","verse":"20","text":"Idimaa goe ne hagahuaidu do henua, gaa bida daaligi o daangada, gei goe hagalee danu be nia king ala i golo. Tangada e dahi i do madahaanau huaidu e mouli ai."},{"book":"Isaiah","chapter":"14","verse":"21","text":"Taaligi dangada la gi daamada ina. Nia dama daane di king deenei gaa mmade, idimaa go nia hala o nadau maadua mmaadua. Deai tangada i digaula e dagi henuailala be e gahu di maa gi nia waahale ai.”"},{"book":"Isaiah","chapter":"14","verse":"22","text":"Dimaadua di Gowaa Aamua ga helekai, “Au ga heebagi gi Babylon, ga hagahuaidu digaula. Deai dahi mee e dugu ai, nia dama ai, tangada e dahi e mouli ai. Ko Au go Dimaadua ne helekai."},{"book":"Isaiah","chapter":"14","verse":"23","text":"Au gaa hai Babylon gii hai tenua gelegele tiu, gei nia ‘owl’ gaa noho i golo. Au ga duidui Babylon gi di puluumu, e duidui nia mee huogodoo gi daha. Au go Dimaadua di Gowaa Aamua ne helekai.”"},{"book":"Isaiah","chapter":"14","verse":"24","text":"Dimaadua di Gowaa Aamua gu hagamodu, “Di mee dela gu haganoho ko Au, e gila e hai. Dagu mee dela ne maanadu bolo e hai, e gila e hai."},{"book":"Isaiah","chapter":"14","verse":"25","text":"Au ga daaligi digau Assyria i lodo dogu henua go Israel, ga dagadagahi digaula i hongo agu gonduu. Au ga hagamehede agu daangada mai digau Assyria ala ne haga daamaha digaula gi nadau mee aamo daamaha mo nadau mee nogo hagaduadua digaula."},{"book":"Isaiah","chapter":"14","verse":"26","text":"Deenei dagu hagatogomaalia e hai gi henuailala hagatau, Au guu holo gi daha ogu lima belee hagahuaidu nia henua llauehe.”"},{"book":"Isaiah","chapter":"14","verse":"27","text":"Dimaadua di Gowaa Aamua gu hagatogomaalia e hai di mee deenei, guu holo gi daha ono lima belee hagahuaidu. Deai dahi dangada e mee di dugu a Mee ai.14.27 Isaiah 10.5-34; Nahum 1.1—3.19; Zephaniah 2.13-15"},{"book":"Isaiah","chapter":"14","verse":"28","text":"Deenei telekai ne haga iloo i di ngadau di king Ahaz ne made:14.28 2 Kings 16.20; 2 Kronikel 28.27"},{"book":"Isaiah","chapter":"14","verse":"29","text":"Digau Philistia, di laagau dela nogo hagamamaawa goodou, la guu hadi, gei deai dono hadinga ai ma goodou ga manawa lamalia. Di madagoaa di gihaa ma gaa made, gei di gihaa koia e mada huaidu e pono dono lohongo. Di ngogo gihaa ga haanau dana ‘dragon’ mamaangi."},{"book":"Isaiah","chapter":"14","verse":"30","text":"Dimaadua gaa hai di hagaloohi o digau hagaloale o ana daangada, gaa hai digaula gi mouli i di aumaalia. Gei Mee ga hagau mai tau hiigai damana gi goodou go digau o Philistia, gei deai dahi dangada i goodou e mouli ai."},{"book":"Isaiah","chapter":"14","verse":"31","text":"Wwolowwolo, dangidangi di hagamaamaa, goodou go nia waahale huogodoo o Philistia, goodou gi mmaadagu. Di gololangi gohu dogolia e hanimoi i ngeia, deenei di buini dauwa deai dahi dangada i digaula e madagu ai.14.31 Jeremiah 47.1-7; Ezekiel 25.15-17; Joel 3.4-8; Amos 1.6-8; Zephaniah 2.4-7; Zechariah 9.5-7"},{"book":"Isaiah","chapter":"14","verse":"32","text":"Gidaadou ga helekai bolo aha gi digau kae hegau ala ne hagau mai i Philistia? Gidaadou ga helekai bolo Dimaadua gu hagaduu aga Zion, gei ana daangada ala nogo hagaduadua, ga gidee di aumaalia i di gowaa deelaa."}]}