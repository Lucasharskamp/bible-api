{"data":[{"book":"ADA","chapter":"46","verse":"1","text":"Wo rɔ, Isirayɛli ka a bolofen bɛɛ ta ka sila mira ka wa Misiran. A sera Bɛri-Seba, a ka saraka bɔ ka a di a fa Isiyaka Maari Alla ma."},{"book":"ADA","chapter":"46","verse":"2","text":"Su wo rɔ, Alla ka Isirayɛli kili ko: «Yakuba, Yakuba!» A ka jabi: «Naamun.»"},{"book":"ADA","chapter":"46","verse":"3","text":"Alla ka a fɔ ko: «N ye i fa Maari Alla le ri. I kana silan Misiran taa ko rɔ, baa n di i bɔnsɔn siyaya ye kosɛbɛ kosɛbɛ."},{"book":"ADA","chapter":"46","verse":"4","text":"N jɛrɛ di wa i kɔfɛ Misiran. N jɛrɛ le kɛtɔ i bɔnsɔn nanala yan fanan. I sa tuma wa se, Yusufu jɛrɛ ri i ɲakisɛ latunun.»"},{"book":"ADA","chapter":"46","verse":"5","text":"Wo rɔ, Yakuba wulira ka bɔ Bɛri-Seba. A dencɛilu ka a ladon wontoro kɔndɔ, Misiran mansa ka mɛn nana a ta kanma. Ii ka ii denilu ni ii musoilu fanan nadon wontoroilu kɔndɔ."},{"book":"ADA","chapter":"46","verse":"6","text":"Ii ka ii la kolofenilu fanan ta, a ni ii bolofenilu bɛɛ, ii ka mɛnilu sɔrɔn Kanaan jamana rɔ. Yakuba ni a la denbaya bɛɛ wara Misiran wo ɲa le ma."},{"book":"ADA","chapter":"46","verse":"7","text":"A dencɛilu bɛɛ wara a kɔfɛ, a ni a denmusoilu, a ni a mamarenilu, a la denbaya bɛɛ kɔnin. Woilu bɛɛ wara Misiran Yakuba kɔfɛ."},{"book":"ADA","chapter":"46","verse":"8","text":"Nba Isirayɛlika mɛnilu wara Misiran, Yakuba ni a la dencɛilu kɔnin, wo tɔɔilu le ɲin di."},{"book":"ADA","chapter":"46","verse":"9","text":"Rubɛn dencɛilu le ten: Hanɔki, Palu, Hɛsirɔn a ni Karimi."},{"book":"ADA","chapter":"46","verse":"10","text":"Simeyɔn, wo dencɛilu le ten: Jɛmuwɛli, Jamin, Owadi, Jakin, Sohari, Sawuli. Sawuli na tɛrɛ Kanaanka do le ri."},{"book":"ADA","chapter":"46","verse":"11","text":"Lebi, wo dencɛilu le Kerisɔn ni Kohati ni Merari ri."},{"book":"ADA","chapter":"46","verse":"12","text":"Yahuda, wo dencɛilu le ten: Ɛri, Onan, Sela, Pɛrɛsi a ni Serahi, kɔni Ɛri ni Onan sara Kanaan jamana rɔ. Pɛrɛsi dencɛilu le Hɛsirɔn ni Hamuli ri."},{"book":"ADA","chapter":"46","verse":"13","text":"Isakari, wo dencɛilu le ten: Tola, Puwa, Yɔbu a ni Simirɔn."},{"book":"ADA","chapter":"46","verse":"14","text":"Sabulɔn, wo dencɛilu le Serɛdi ni Elɔn ni Jalɛli ri."},{"book":"ADA","chapter":"46","verse":"15","text":"Leya ka dencɛ mɛnilu sɔrɔn Yakuba yɛ Padani Aramu, woilu le woilu ri. A ka denmuso do fanan sɔrɔn a yɛ ye, mɛn tɔɔ ko Dina. Yakuba bɔnsɔn mɛnilu bɔni Leya rɔ, wo bɛɛ ladɛnnin kɛra mɔɔ bisawa ni mɔɔ sawa le ri."},{"book":"ADA","chapter":"46","verse":"16","text":"Kadi, wo dencɛilu le ten: Sɛfɔn, Haki, Suni, Ɛsibon, Ɛriya, Arɔdi, a ni Arɛli."},{"book":"ADA","chapter":"46","verse":"17","text":"Asɛri, wo dencɛilu le ten: Imina, Isiba, Isibi a ni Beriya. Asɛri denmuso tɔɔ ko Sera. Beriya dencɛilu le Hebɛra ni Malikiyɛli ri."},{"book":"ADA","chapter":"46","verse":"18","text":"Silipa wo tɛrɛ jɔnmuso le ri, Laban ka mɛn di a denmuso Leya ma. Yakuba bɔnsɔn mɛnilu bɔni Silipa rɔ, wo bɛɛ ladɛnnin kɛra mɔɔ tan ni wɔɔrɔ le ri."},{"book":"ADA","chapter":"46","verse":"19","text":"Yakuba muso Rasɛli dencɛilu le Yusufu ni Bɛniyaminu ri."},{"book":"ADA","chapter":"46","verse":"20","text":"Asanati ka dencɛ fila sɔrɔn Yusufu yɛ Misiran. Do tɔɔ ko Manase. Do tɔɔ ko Efirayimu. Asanati tɛrɛ Potifera denmuso le ri, mɛn tɛrɛ ye Ɔni so mɔɔilu la joo sarakalasela ri."},{"book":"ADA","chapter":"46","verse":"21","text":"Bɛniyaminu dencɛilu le ten: Bela, Bekeri, Asibɛli, Kera, Naman, Ɛhi, Rɔsi, Mupimi, Hupimi a ni Aridi."},{"book":"ADA","chapter":"46","verse":"22","text":"Rasɛli ka dencɛ mɛnilu sɔrɔn Yakuba yɛ, woilu le woilu ri. Yakuba bɔnsɔn mɛnilu bɔni Rasɛli rɔ, wo bɛɛ ladɛnnin kɛra mɔɔ tan ni naanin le ri."},{"book":"ADA","chapter":"46","verse":"23","text":"Daan, wo dencɛ le Husimu ri."},{"book":"ADA","chapter":"46","verse":"24","text":"Nafitali, wo dencɛilu le ten: Jasɛli, Kuni, Jesɛri, a ni Silɛmu."},{"book":"ADA","chapter":"46","verse":"25","text":"Bilaha ka dencɛ mɛnilu sɔrɔn Yakuba yɛ woilu le woilu ri. Bilaha wo tɛrɛ jɔnmuso le ri, Laban ka mɛn di a denmuso Rasɛli ma. Yakuba dencɛ mɛnilu bɔni Bilaha rɔ, wo bɛɛ ladɛnnin kɛra mɔɔ wɔrɔnwula le ri."},{"book":"ADA","chapter":"46","verse":"26","text":"Mɔɔ mɛnilu wara Misiran Yakuba kɔfɛ, mɛnilu bɔni ale rɔ kɔnin, woilu bɛɛ ladɛnnin tɛrɛ mɔɔ biwɔɔrɔ ni mɔɔ wɔɔrɔ le ri. A biranmusoilu ma jate."},{"book":"ADA","chapter":"46","verse":"27","text":"Yusufu ka dencɛ fila sɔrɔn Misiran. Nba, Yakuba la mɔɔ mɛnilu nara Misiran, wo bɛɛ ladɛnnin kɛra mɔɔ biwɔrɔnwula le ri."},{"book":"ADA","chapter":"46","verse":"28","text":"Nba, Yakuba ka Yahuda lawa a ɲɛ Misiran, ka wa a fɔ Yusufu yɛ ko ii ye i ɲɔɔn bɛn Kosɛni jamana rɔ. Yakuba ni a la mɔɔilu sera Kosɛni tuma mɛn na,"},{"book":"ADA","chapter":"46","verse":"29","text":"Yusufu donda a la sowontoro kɔndɔ ka wa a fa kunbɛn Kosɛni. A ka a fa yen tuma mɛn na, a ka a fa labɛn ka a kɛ a kɔnkɔndɔ ka kasi. A mɛnda kasila kosɛbɛ."},{"book":"ADA","chapter":"46","verse":"30","text":"Yakuba ka a fɔ Yusufu yɛ ko: «Hali ni n sara bi, wo tɛ baasi ri, baa n da i yen, ka a lɔn ko i kɛndɛ le.»"},{"book":"ADA","chapter":"46","verse":"31","text":"Yusufu ka a fɔ a badenmailu ni a fa la tɔilu yɛ ko: «N di wa a fɔ mansa yɛ ko n badenmailu ni n fa la mɔɔilu bɛɛ ra bɔ Kanaan jamana rɔ ka na n ma."},{"book":"ADA","chapter":"46","verse":"32","text":"N di a fɔ a yɛ ko ai bɛɛ ye kolofen kɔnɔmadenilu le ri, ko ai la baara le kolofen namara ri. N di a fɔ a yɛ ko ai ra na ai la kolofen bɛɛ ri, a ni ai bolofenilu bɛɛ."},{"book":"ADA","chapter":"46","verse":"33","text":"Wo rɔ, ni mansa ka ai kili ka ai la baara maɲininka,"},{"book":"ADA","chapter":"46","verse":"34","text":"Ai ye a jabi: ‹An tii, an ye kolofen namarala le ri kɛbi an na denniya tumana. An benbailu bɛɛ ka wo baara le kɛ.› Ni ai ka a jabi wo ɲa mɛn ma, a ri sɔn ai ye ai sii Kosɛni jamana rɔ, baa kolofen kɔnɔmadenilu ma di Misirankailu yɛ muumɛ.»"}]}