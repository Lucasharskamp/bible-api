{"data":[{"book":"Matayo","chapter":"3","verse":"1","text":"Mmahiku anelo, Yohana Nkúbatisa áhumilidile kulilanga lya ku Yudeya, nkutandilika kuvahubilila vanu,"},{"book":"Matayo","chapter":"3","verse":"2","text":"wachidoni, “Lekanga kutenda masambi, kwa kuva, Ufalume wa Nnungu ùvele pepi.”"},{"book":"Matayo","chapter":"3","verse":"3","text":"Aneyo Yohana njo wachimwamba nabii Isaya pachihaula kuchidoni,"},{"book":"Matayo","chapter":"3","verse":"4","text":"Yohana áwete inguwo ikatapajîjwe kwa maleha la ungamila na nchikundu mwake áhungile nkanda wa limbende. Chakulya chake chívele chihi mahiya na uchi wa munnyitu."},{"book":"Matayo","chapter":"3","verse":"5","text":"Vanu vohe kuhaloka imanga ya ku Yelusalemu na chilambo chammalele cha ku Yudeya na va vilambo vyammalele vivêle nnyenje muto wa Yoludani, vánimmwenela."},{"book":"Matayo","chapter":"3","verse":"6","text":"Nkulitangolanga masambi lavo, na Yohana nkuvabatisa mmuto wa Yoludani."},{"book":"Matayo","chapter":"3","verse":"7","text":"Yohana pavawene Mafalisayo na Masadukayo vohe uvammwenela uchinga avabatise, nang'e nkuvahaulila kuchidoni, “Mwenu nni mmana mma nachihungo! Nnani an'dumênge mwenu muitile gasabu ya Nnungu iîda?"},{"book":"Matayo","chapter":"3","verse":"8","text":"Tendanga matendo lalanguja kuva munilekanga masambi lenu."},{"book":"Matayo","chapter":"3","verse":"9","text":"Munatende kuva mùnahulula kulisingila kuva Iblahimu nni anakulwenu! Lola, nangu nìnnyaulilanga kuva, Nnungu ànahulula kulapindikulanya mayanga alano lààve udukulu wanga Iblahimu."},{"book":"Matayo","chapter":"3","verse":"10","text":"Bahi vino imbedo ìnivikwa tayali kucheketa mahina la milandi. Kila nnandi ukápa vihepo vikatapêle umbecheketwa na kuyahwa mmoto."},{"book":"Matayo","chapter":"3","verse":"11","text":"Nangu nìm'batisa mwenu kwa medi kulanguja kuva mùnileka masambi lenu. Henga aîda nnyuma mwangu àvele na dimongo ungupunda nangu, na nangu nikáfala kuntumikila kananga kwa kuhungula mididi ya vilatu vyake. Nang'e àmbem'batisa mwenu kwa Umumu Wanaswe na kwa moto."},{"book":"Matayo","chapter":"3","verse":"12","text":"Nang'e ànyakwile chihelo cha kupembulila mmakono mwake uchinga apepetele ngano yake. Àmbeilapola ngano na kuivika nnikangala, henga makadakada àmbelayocha mmoto ukádimika.”"},{"book":"Matayo","chapter":"3","verse":"13","text":"Anepo Yesu nkuuka ku Galilaya, nkuhwena kumuto wa Yoludani, uchinga Yohana am'batise."},{"book":"Matayo","chapter":"3","verse":"14","text":"Henga Yohana nkulinga unnimbija Yesu wachidoni, “Nangu ngùlembelewa ngubatiswe na wako, mwadachi wako ùida kwang'une?”"},{"book":"Matayo","chapter":"3","verse":"15","text":"Yesu nkunnyang'ula kuchidoni, “Kwa vino, leka ììve chihi uchocho, kwa kuva njo chiilembelewa uchinga tulatimise lammalele lalalembela Nnungu.” Bahi Yohana nkukubali."},{"book":"Matayo","chapter":"3","verse":"16","text":"Yesu pamalidile kubatiswa, nkuhuma mmedi, upala kulihunde nkuhunukuka, nkumwona Umumu wa Nnungu achionekâna muchi umunda, wasulupuka na kutulila muha mwake."},{"book":"Matayo","chapter":"3","verse":"17","text":"Lidi nkupilikanika kuhaloka kulihunde ulichidoni, “Ayuno njo Mwanangu unguntamwa, ǹnikatapaliwa nawe.”"}]}