{"data":[{"book":"Kukumbuchila","chapter":"6","verse":"1","text":"“Aga ndo malajizo na mizilo na utaguso uwele Mkulu Nguluwi, Nguluwi wa hemwe, nakandajiza ndiwalanguse, leka mdite kuli isi yomlinguluta kuihola."},{"book":"Kukumbuchila","chapter":"6","verse":"2","text":"Mhela weng'ha womuwa wakomu, mwanguganigwa kumdumba Mkulu Nguluwi, Nguluwi wa hemwe na kibatilila malajizo geng'ha na mizilo jondilinguwapani hemwe na walelwa wa hemwe leka mikale kwa miyaka minji."},{"book":"Kukumbuchila","chapter":"6","verse":"3","text":"Ahyo, mhulichize hemwe Waisilaeli, milolele na kibatilila leka mbuli za hemwe ziditigwe goya na konjezeka ng'hatu kuli isi ayo iwele na mboto kota navyoyelahile Mkulu Nguluwi, Nguluwi wa wasekulu wa hemwe."},{"book":"Kukumbuchila","chapter":"6","verse":"4","text":"“Lelo mhulichize hemwe Waisilaeli. Mkulu Nguluwi, Nguluwi wa hetwe, ndo Mkulu Nguluwi yumwe hela."},{"book":"Kukumbuchila","chapter":"6","verse":"5","text":"Namwe mumgane Mkulu Nguluwi wa hemwe, kwa nhumbula za hemwe zeng'ha na kwa muhe wa hemwe weng'ha na kwa mong'ho wa hemwe weng'ha."},{"book":"Kukumbuchila","chapter":"6","verse":"6","text":"Na ulonzi awu wondilinguwalonjela lehano, muuwiche mnhumbula za hemwe,"},{"book":"Kukumbuchila","chapter":"6","verse":"7","text":"namwe muwalanguse wana wa hemwe goya na kugalonga homchikalisa kuli ng'handa za hemwe na homjenda mnzila na homuwasa na homlilimka."},{"book":"Kukumbuchila","chapter":"6","verse":"8","text":"Mgakoweleze gawe ulajilo mchanya mwa moko ga hemwe na kuwoha mvihanga vya hemwe."},{"book":"Kukumbuchila","chapter":"6","verse":"9","text":"Kahi mgandiche mchanya mwa vibatilila lwizi lwa ng'handa za hemwe na mchanya mwa lwizi lwa lugagala lwa ng'handa za hemwe."},{"book":"Kukumbuchila","chapter":"6","verse":"10","text":"“Kota vila Mkulu Nguluwi, Nguluwi wa hemwe, navyoyawalahile wasekulu wa hemwe, Abulahamu na Isaka na Yakobo, heye kowapani isi iwele na miji migazi na jidedemche jiwele hemwe hamzenjile."},{"book":"Kukumbuchila","chapter":"6","verse":"11","text":"Ng'handa zowa zimemile vinhu vinojile viwele hemwe hamviwichile, kowa na mizimbo jiwele hajibawigwe na hemwe na migunda ja zabibu na mizeituni jiwele hemwe hamnyalile. Homuwa na chilyo choneche chomlingugana,"},{"book":"Kukumbuchila","chapter":"6","verse":"12","text":"milolele mleche kumsemwa Mkulu Nguluwi yawalavile Misili nakomuwele wapogozi."},{"book":"Kukumbuchila","chapter":"6","verse":"13","text":"Momdumba Mkulu Nguluwi, Nguluwi wa hemwe, mowa vitumagwa wa heye na kilaha kwa itagwa lya heye."},{"book":"Kukumbuchila","chapter":"6","verse":"14","text":"Mleche kujiwinza milungu jinji na milungu ja wanhu wawele habehi na hemwe,"},{"book":"Kukumbuchila","chapter":"6","verse":"15","text":"ng'halazi ya Mkulu Nguluwi ileche kuya kwa hemwe na kuwadumya ng'hatu kulawa kuli isi, mina Mkulu Nguluwi, Nguluwi wa hemwe yawele hagati ha hemwe, ndo Nguluwi yawele na fihi."},{"book":"Kukumbuchila","chapter":"6","verse":"16","text":"“Mleche kumjeza Mkulu Nguluwi, Nguluwi wa hemwe kota navyomumjezile ako Masa."},{"book":"Kukumbuchila","chapter":"6","verse":"17","text":"Mibatilile ng'hatu malajizo na utaguso na mizilo ja Mkulu Nguluwi, Nguluwi wa hemwe jiwele heye joyalajize."},{"book":"Kukumbuchila","chapter":"6","verse":"18","text":"Mdite gawele na hachi na ganojile hali Mkulu Nguluwi, leka mbuli za hemwe ziditigwe goya. Moweza kuhola isi yila inojile iwele Mkulu Nguluwi nakelaha kuwapa wasekulu wa hemwe,"},{"book":"Kukumbuchila","chapter":"6","verse":"19","text":"na mowawinga wang'honyo wa hemwe kota Mkulu Nguluwi navyoyawalahile."},{"book":"Kukumbuchila","chapter":"6","verse":"20","text":"“Mazuwa galinguya, wana wa hemwe howowauza, ‘Malajizo na mizilo na utaguso uwele Mkulu Nguluwi, Nguluwi wa hetwe, na kuwalonjela mdite, gana mana yachi?’"},{"book":"Kukumbuchila","chapter":"6","verse":"21","text":"Hemwe mowedichila hino, ‘Hetwe natwali wapogozi wa Falao, mndewa wa Misili na Mkulu Nguluwi nakatugombola kwa moko wa heye uwele na mong'ho."},{"book":"Kukumbuchila","chapter":"6","verse":"22","text":"Kwa meho ga hetwe twetwe, natumona Mkulu Nguluwi yodita ulajilo na vinduzanduza vikulu vya kudumbiza kwa kuwagaza Wamisili na mndewa wa hewo Falao na wakulu wa heye."},{"book":"Kukumbuchila","chapter":"6","verse":"23","text":"Nakatulavya Misili, nakatugala aha na kutupa isi ayi kota navyoyelahile kota kowapa wasekulu wa hetwe."},{"book":"Kukumbuchila","chapter":"6","verse":"24","text":"Lelo Mkulu Nguluwi nakatulajiza kibatilila malajizo aga na kumdumba kwa chiwalo cha kutwamila hetwe leka tikale kota vyotulingikala lehano."},{"book":"Kukumbuchila","chapter":"6","verse":"25","text":"Kahi towa tutanganiche wone tibatilile malajizo hali Mkulu Nguluwi, Nguluwi wa hetwe, kota navyoyatulajize.’"}]}