{"data":[{"book":"Yohans Bek'o","chapter":"14","verse":"1","text":"Maniyere il mereero hamb S'iyon gurats b́ need'efere t bek'i, bíntonuwere b́ shútsonat b́ nihi shúútson bo barats guut'ets habe awd bal kúm ashuwots fa'ane bo teshi,"},{"book":"Yohans Bek'o","chapter":"14","verse":"2","text":"daratsere een aats k'aarok'onat een wotts guumok'o ayidek't een wotts k'aaro t shishi, t shishits k'aaronwere Begena eteets t'imbok'o bo t'imbor b́ shishiru k'arok'owiye bí ari."},{"book":"Yohans Bek'o","chapter":"14","verse":"3","text":"Naashi jooronat awd s'ootswots, eenashwots shinatsnowere bale habe awd kum ashuwots Ik'i dub handro boduubi, duubanowere datsatse aani keewdek'ets bale habe awd kum ashuwotsiyere okoon konworu danosh falratse."},{"book":"Yohans Bek'o","chapter":"14","verse":"4","text":"Bowere dngili bowottsotse máátsonton k'eet kiimatsne, mereero b́ sha'iru jamok b́ shuutso bo sha'iri. Bo Ik'onat mererosh k'aab shuwwots wotat t'ints ash naarotsere aaniy kewdek'etswotsiye."},{"book":"Yohans Bek'o","chapter":"14","verse":"5","text":"14:5 Sof. 3:13  Bowere kooti keewo keewrakne, ik keewono boatse daatseratse."},{"book":"Yohans Bek'o","chapter":"14","verse":"6","text":"Haniyere okoon datsatse beyiru ash ashosh, ik naaro, k'osh k'osh noon keewon keewiru k'osh k'osh jir jamwotssh daniyosh dure dúri doo shishiyo detsts k'osh melakiyo dari taalotse b́ biidfere t bek'i."},{"book":"Yohans Bek'o","chapter":"14","verse":"7","text":"Een k'ááronoere «Ik'o sharere, mangiwere b́ angshi sa'ato bodre, daronat datson aats k'aaronat aats t'úp'o aztso Izar Izewersh sagadoore!» b́ eti."},{"book":"Yohans Bek'o","chapter":"14","verse":"8","text":"K'osh gitl melakiyonúwere «Mashiyit woyiniyon dutsets b widi biro ash jamosh ishitu ekeew Babilon eenu dihirane! dihirane!» ett gitl melakiyo shutsatse b́ weyiri."},{"book":"Yohans Bek'o","chapter":"14","verse":"9","text":"Kosh keezl melakiyo hank'o ett boshutso shoydek't b́weyiri, «S'ootsonat bí armansh sagadirwots, b́ milkto bo barats wee bokishats gedet jamwots,"},{"book":"Yohans Bek'o","chapter":"14","verse":"10","text":"14:10 Isa. 51:17; Aze. 19:24; Hzk'. 38:22  Ik' fayi woyiniyon dútsets biro úshetúúne, weyiniyon dutsets bironowere b́ dutseraniyere b́ fayi wanc'ots tepeke, mank'o b́ S'ayin melakiwots shinatsnat mereero shinatse tawonat diniyon kúúnetune."},{"book":"Yohans Bek'o","chapter":"14","verse":"11","text":"14:11 Isa. 34:10  Boon kic'iru tawumanitse keshiru s'úwo dúre dúrosh b́ borfetsosh dambaan b́ kesheti, s'ootsonat bí ar mansh sagadts b́ shúútsi mlikt manowere geddek'ts jamwots t'úwe aawon kashde'atsne.»"},{"book":"Yohans Bek'o","chapter":"14","verse":"12","text":"Ik' tzaziyo kotirwotsnat Iyesusi amanon kup'ts S'ayinwotsatse kotet k'amo hanaatsnee."},{"book":"Yohans Bek'o","chapter":"14","verse":"13","text":"Daaratse hank'o etiru k'ááro tshishi, han guut'e, «Haniyere okoon doonzo Iyesusk wotar k'irituwots derekne!» S'ayin shayironúwere «Ee! bo angi maawatse kashbodeketwok'o bo fino shoydee'er weetwe» b́ eti."},{"book":"Yohans Bek'o","chapter":"14","verse":"14","text":"Haniyere il t s'iili, etnuwere nas' dawuno tbek'i, dawunmanotsatsnowere ash na'a artso beebdek'i, b́ tokatsowere awntsi akliliya eteetso jip'dek're, b́ kishatsnowere shash maac'ro detsdek're,"},{"book":"Yohans Bek'o","chapter":"14","verse":"15","text":"14:15 Iyu. 3:13  K'osh melakiyonwere Ik' mootse kesht dawunatse beyiru mansh een k'ááron «N maac'ro de'er mááyo k'ec'ee! maay k'es'i sa'atonuwere t'inre!»"},{"book":"Yohans Bek'o","chapter":"14","verse":"16","text":"Dawunatse beyiruwonwere maac'iro datso maants b́ deyiyi, datsunwere b́ k'es'eyi."},{"book":"Yohans Bek'o","chapter":"14","verse":"17","text":"K'osh melakiyonu daratsi Ik' mootse b́ keshi, bíwere maac'ri shasho detsfe b́ teshi."},{"book":"Yohans Bek'o","chapter":"14","verse":"18","text":"Tawatsnowere alo detsts k'osh melakiyo wosh t'intseyirwi ganoke kesht shash maac'ir detsts melakiyosh «Zúkud'ts shuwwots bokatstsotse shash maac'r man deyiwe! woyini zúkud' jamwotsi datsatsi woyiniyatse k'ut'de'er ko'iyuwe!» ett een k'aaron b́ kuhi."},{"book":"Yohans Bek'o","chapter":"14","verse":"19","text":"Melakiyonúwere maac'iro datso maants b́ deyiyi datsatsi woyini zúkud'ono b́ k'ut'i, een wotts Ik' fayo fis'eetwotso b́ juwi."},{"book":"Yohans Bek'o","chapter":"14","verse":"20","text":"14:20 Isa. 63:3; Bek'. 19:15  Kitoniyere úratse fa'a woyini fis'eyirwotso fis'eyi, fis'eyirumaniyere Farshi lúgamok b́ borfetsosh dambaan een wotts keez bal kilo metrok'o wotit s'atso kesht b́ kuud'i."}]}