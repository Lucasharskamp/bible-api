{"data":[{"book":"Waeburaniya","chapter":"7","verse":"1","text":"Ayu Melikisedeki tsakakala mndewa ghumji ghwa Salemu, na mtambika we Imulungu iyali kuchanya ghendo. Abrahamu hayang'ali yakuya kulawa mng'ondo ako kwayawakomile iwandewa, Melikisedeki tsaketingana naye, kambaliki,"},{"book":"Waeburaniya","chapter":"7","verse":"2","text":"naye Abrahamu tsakamwing'a kumi limwe lye ipfinu pfose pfayang'ali napfo. Mana ya taghwa lyake “Imndewa wa kutenda ighanoghile,” pfipfila yeye tsakakala “Imndewa wa Salemu,” mana yake “Imndewa wa tindiwalo.”"},{"book":"Waeburaniya","chapter":"7","verse":"3","text":"Tsakahela aba wala mai, tsakahela lukolo, kuduhu imunu iyomanya yelekighwe tsuwachi wala yafile tsuwachi. Tsakeghala ne Imwana we Imulungu, koghendelela kuwa mtambika ghamatsuwa ghose."},{"book":"Waeburaniya","chapter":"7","verse":"4","text":"Lelo mlole, imunu ayo pfayakalile mkulu. Hata mbala wetu Abrahamu tsakamwing'a kumi limwe lye ipfinu pfose pfayabokile mng'ondo."},{"book":"Waeburaniya","chapter":"7","verse":"5","text":"Na awala lukolo lwa Lawi iwakalile watambika tsawalaghitsighwa na Ghamalaghitso Imulungu ghamwing'ile Musa, wabokele kumi limwe lye ipfinu kulawa kwe iwanu we Isiraeli, ndughu tsawo, hata ka tsawakala watsukulu wa Abrahamu."},{"book":"Waeburaniya","chapter":"7","verse":"6","text":"Melikisedeki ng'awile bae wa lukolo lwa Walawi, lekeni tsakabokela kumi limwe lye pfinu kulawa kwa Abrahamu, kuya kambaliki yeye iyabokele malaghano."},{"book":"Waeburaniya","chapter":"7","verse":"7","text":"Ng'ailemighwa bae ka imunu iyobaliki ka mkulu kubita ayula iyobalikighwa."},{"book":"Waeburaniya","chapter":"7","verse":"8","text":"Kuya iwatambika iwobokela kumi limwe lye ipfinu wa iwanu iwakufa, lekeni hano kumi limwe lye ipfinu tsalibokelighwa ne imunu iyolongighwa ka mghima ghamatsuwa ghose, ka Ghamaandiko Mahenzeluka pfagholonga."},{"book":"Waeburaniya","chapter":"7","verse":"9","text":"Kuya twodaha kulonga, iwanaghe Lawi iwobokela kumi limwe lye ipfinu, kubitila Abrahamu nawo tsawaliha kumi limwe lye ipfinu,"},{"book":"Waeburaniya","chapter":"7","verse":"10","text":"Kwaapfila Melikisedeki hayatingane na Abrahamu, Lawi tsayang'ali mlukuli mwa Abrahamu, imbala wake."},{"book":"Waeburaniya","chapter":"7","verse":"11","text":"Kwaapfila Waisiraeli tsaweng'ighwa ghamalaghitso kwa sang'ano ya ukutambika ya Walawi. Lelo ka ukutambika kwa Walawi kwotimitsa ghose, ebali yabamighwe mtambika yungi iyeghalile ne Melikisedeki, na si Aruni bae?"},{"book":"Waeburaniya","chapter":"7","verse":"12","text":"Mana ukutambika kung'aghaluka, ghamalaghitso nagho ghobamighwa ghaghaluke."},{"book":"Waeburaniya","chapter":"7","verse":"13","text":"Naye Imtwatsa wetu, iyolongighwa mbuli tsino, kolawila mlukolo lungi, na kuduhu imunu wa lukolo alwo iyasang'ane hanu ha kutambikila."},{"book":"Waeburaniya","chapter":"7","verse":"14","text":"Kwaapfila twomanya ghendo ka yeye kalawila mlukolo lwa Yuda, na Musa ng'alongile chinu bae kwa lukolo luno kwa mbuli tsa watambika."},{"book":"Waeburaniya","chapter":"7","verse":"15","text":"Kuya chinu chino cha mwatsimwatsi ghendo ka mtambika yungi iyeghalile na Melikisedeki kalawila."},{"book":"Waeburaniya","chapter":"7","verse":"16","text":"Yeye ng'atendighwe mtambika kwa ghamalaghitso ghe iwanu, ila kwa ngupfu tsa ughima ulihela utsighilo."},{"book":"Waeburaniya","chapter":"7","verse":"17","text":"Kwaapfila Ghamaandiko Mahenzeluka gholonga, “Ghweghwe kutsakuwa mtambika ghamatsuwa ghose, ka pfakalile Melikisedeki.”"},{"book":"Waeburaniya","chapter":"7","verse":"18","text":"Lelo laghitso lila lya ghumwande tsalikighwa hambali kwaapfila tsalyahela ingupfu na tsalyahela sang'ano."},{"book":"Waeburaniya","chapter":"7","verse":"19","text":"Mana Ghamalaghitso gheng'ighwe Musa ne Imulungu ng'aghadahile bae kutenda chinu chochose chitimile, lekeni sambi twing'ighwa lolelo linoghile, kubitila lolelo alyo twodaha kumghendela Imulungu habehi."},{"book":"Waeburaniya","chapter":"7","verse":"20","text":"Kuya hano Imulungu tsakelaha, ila awala wangi hawatendighwe watambika tsakuduhu ukwilaha."},{"book":"Waeburaniya","chapter":"7","verse":"21","text":"Lekeni Yesu tsakawa mtambika kubitila ukwilaha ahala Imulungu hayamlongele,"},{"book":"Waeburaniya","chapter":"7","verse":"22","text":"Kwa ukwilaha kuno, Yesu kawa mwimilitsi wa laghano ilinoghile ghendo kubita lila lya mwanduso."},{"book":"Waeburaniya","chapter":"7","verse":"23","text":"Kuya awala watambika wangi tsawakala wengi kwaapfila tsawang'ali wakufa, apfo ng'awadahile bae kughendelela ne isang'ano yawo."},{"book":"Waeburaniya","chapter":"7","verse":"24","text":"Lekeni kwaapfila Yesu ka mghima ghamatsuwa ghose, ukutambika kwake ng'akumala bae."},{"book":"Waeburaniya","chapter":"7","verse":"25","text":"Apfo yeye kodaha kuwakombola ghendo awala iwomtsila Imulungu kubitila yeye, mana yeye kokala ghamatsuwa ghose yawalombele kwe Imulungu."},{"book":"Waeburaniya","chapter":"7","verse":"26","text":"Kwaapfila tsaibamighwa tuwe na mtambika mkulu ka yuno iyali mwenzeluka, iyalihela totso lyolyose wala nzambi, yabaghulighwe kutali na wane nzambi, na yenulighwe kubita kulanga."},{"book":"Waeburaniya","chapter":"7","verse":"27","text":"Yeye ng'eghala ne watambika wakulu wangi bae, ng'obamighwa kulapfa nambiko chila litsuwa, tanu kwa nzambi tsake imwenyegho, kuya kwa nzambi tse iwanu wangi. Tsakalapfa inambiko mala lumwe hela kwa iwanu wose baho helapfile imwenyegho."},{"book":"Waeburaniya","chapter":"7","verse":"28","text":"Ghamalaghitso gheng'ighwe Musa ne Imulungu ghowasaghula iwanu yang'awakamilike wawe watambika wakulu, lekeni laghano lye Imulungu ilitendighwe kwa ukwilaha, ilitsile hambele he Ghamalaghitso agho, lyomsaghula Imwana, iyatendighwe yatimilike ghamatsuwa ghose."}]}