{"data":[{"book":"Genesis","chapter":"11","verse":"1","text":"Matagidagi, nia daangada o henuailala huogodoo nogo helekai be di mee e dahi, gei nogo hai hegau hua i nia kai be di mee e dahi."},{"book":"Genesis","chapter":"11","verse":"2","text":"Digaula nogo heehee hua digi noho baba i di bahi i dai, ga loomoi gi di gowaa maalama i Babylonia, gaa noho i golo."},{"book":"Genesis","chapter":"11","verse":"3","text":"Digaula ga helehelekai i nadau mehanga boloo, “Lloomoi, gidaadou gaa hai tadau hadu hau hale, gaa hai gi hamaaloo.” Gei digaula guu hai nadau hadu hau hale mono ‘tar’ belee hagapigipigi nia maa."},{"book":"Genesis","chapter":"11","verse":"4","text":"Digaula ga helekai, “Gidaadou gaa hau tadau waahale, e hai dono angulaa dela e hai gii tugi i di langi, e haga damana ai tadau ingoo gi hagalee modoho gidaadou laa hongo henuailala.”"},{"book":"Genesis","chapter":"11","verse":"5","text":"Gei Dimaadua ga haneia belee mmada gi di waahale mo dono angulaa dela e hau go nia daangada,"},{"book":"Genesis","chapter":"11","verse":"6","text":"gei Mee ga helekai, “Dolomeenei digau aanei la digau hua be di mee e dahi, gei digaula e helehelekai hua i di helekai e dahi. Deenei la go taamada o di nadau hai dela gaa hai. Hoohoo hua gei digaula gaa mee di hai di ingoo hua di mee dela e hiihai ginai."},{"book":"Genesis","chapter":"11","verse":"7","text":"Gidaadou gaa hula gi lala e hagahinihini nia helekai digaula gi de iloo ginaadou nadau helekai i nadau mehanga.”"},{"book":"Genesis","chapter":"11","verse":"8","text":"Gei Dimaadua gaa hai digaula gi modoho gi hongo henuailala, gei digaula guu dugu di moomee belee hau di nadau waahale."},{"book":"Genesis","chapter":"11","verse":"9","text":"Di waahale le e haga ingoo bolo Babylon11.9 Di bida helekai Babylon i nnelekai Hebrew e hai dono lee be di bida helekai hagahinihini, idimaa, deelaa di gowaa Dimaadua ne hagahinihini nia helekai digau huogodoo, gei mai i di gowaa deelaa, gei Mee gaa hai digaula gi modoho adu gi hongo henuailala hagatau."},{"book":"Genesis","chapter":"11","verse":"10","text":"Aanei la nia hagadili o Shem. Nia ngadau e lua i muli toloo, gei Shem gu 100 ono ngadau, guu hai dana dama daane go Arpachshad."},{"book":"Genesis","chapter":"11","verse":"11","text":"Nomuli gei mee ga mouli nia ngadau e 500, gaa hai labelaa ana dama."},{"book":"Genesis","chapter":"11","verse":"12","text":"Arpachshad ne 35 ono ngadau, gei mee gaa hai dana dama daane go Shelah."},{"book":"Genesis","chapter":"11","verse":"13","text":"Nomuli, mee ga mouli nia ngadau e 403, gaa hai labelaa ana dama."},{"book":"Genesis","chapter":"11","verse":"14","text":"Shelah ne 30 ono ngadau, gei mee gaa hai dana dama daane go Eber."},{"book":"Genesis","chapter":"11","verse":"15","text":"Nomuli, mee ga mouli nia ngadau e 403, gaa hai labelaa ana dama."},{"book":"Genesis","chapter":"11","verse":"16","text":"Eber ne 34 ono ngadau, gaa hai dana dama daane go Peleg."},{"book":"Genesis","chapter":"11","verse":"17","text":"Nomuli, mee ga mouli nia ngadau e 430, gaa hai labelaa ana dama."},{"book":"Genesis","chapter":"11","verse":"18","text":"Peleg ne 30 ono ngadau, gaa hai dana dama daane go Reu."},{"book":"Genesis","chapter":"11","verse":"19","text":"Nomuli, Peleg ga mouli nia ngadau e 209, gaa hai labelaa ana dama."},{"book":"Genesis","chapter":"11","verse":"20","text":"Reu ne 32 ono ngadau, gaa hai dana dama daane go Serug."},{"book":"Genesis","chapter":"11","verse":"21","text":"Nomuli, mee ga mouli nia ngadau e 207, gaa hai labelaa ana dama."},{"book":"Genesis","chapter":"11","verse":"22","text":"Serug ne 30 ono ngadau, gaa hai dana dama daane go Nahor."},{"book":"Genesis","chapter":"11","verse":"23","text":"Nomuli, mee ga mouli nia ngadau e 200, gaa hai labelaa ana dama."},{"book":"Genesis","chapter":"11","verse":"24","text":"Nahor ne 29 ono ngadau, gaa hai dana dama daane go Terah."},{"book":"Genesis","chapter":"11","verse":"25","text":"Nomuli, mee ga mouli nia ngadau e 119, gaa hai labelaa ana dama."},{"book":"Genesis","chapter":"11","verse":"26","text":"Muli Terah ne 70 ono ngadau, gei mee gaa hai tamana ni Abram, Nahor mo Haran."},{"book":"Genesis","chapter":"11","verse":"27","text":"Deenei di hagadili o Terah, dela go tamana o Abram, Nahor mo Haran. Haran go tamana o Lot."},{"book":"Genesis","chapter":"11","verse":"28","text":"Haran ne made i dono guongo donu go Ur i Babylonia, gei dono damana le e mouli hua igolo."},{"book":"Genesis","chapter":"11","verse":"29","text":"Abram gaa hai dono lodo gi Sarai, gei Nahor gaa hai dono lodo gi Milcah, tama ahina Haran, dela hogi tamana labelaa ni Iscah."},{"book":"Genesis","chapter":"11","verse":"30","text":"Gei ogo Sarai di ahina dee huwa."},{"book":"Genesis","chapter":"11","verse":"31","text":"Terah gaa lahi dana dama daane go Abram, mo tama daane o dana dama daane Haran go Lot, mo tama ahina dau aga go Sarai di lodo o Abram, ginaadou ne hagatanga i di waahale go Ur i Babylonia e hula gi Canaan. Digaula ga hula loo gaa dau i Haran, gaa noho i golo."},{"book":"Genesis","chapter":"11","verse":"32","text":"Terah gaa made i golo, gei mee gu lua lau maa lima (205) ono ngadau."}]}