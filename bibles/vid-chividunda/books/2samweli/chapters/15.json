{"data":[{"book":"2 Samweli","chapter":"15","verse":"1","text":"Mhela udo hamba, Abusalomu nayali na mutuka wa kukwejigwa na falasi na nayali na wanhu makumi gahano wamlongole kumwando."},{"book":"2 Samweli","chapter":"15","verse":"2","text":"Kanguwaga yokwinuka ng'hanu hananya na kikala hafungo mwa nzila ilinguluta kuli lwizi lwa muji. Yoneche yawele na nongwa ya kuhilika kwa mndewa Daudi leka yatagusigwe, yomlapa kukola nzila yila. Abusalomu kanguwaga yowauza chila yumwe wa hewo na kulonga, “Kwangulawila kohi?” Lowalonjile kota wangulawa kuli nhanzi imwenga ya Isilaeli,"},{"book":"2 Samweli","chapter":"15","verse":"3","text":"Abusalomu nakalongaga, “Kwanguganigwa usumye nongwa ya hegwe, ila mndewa kahela munhu wa kuhulichiza nongwa ya hegwe.”"},{"book":"2 Samweli","chapter":"15","verse":"4","text":"Hamba Abusalomu kangumlonjelaga, “Wone nandahawele mtagusa wa Isilaeli! Chila munhu yalingigala kwa heni mbuli ya heye ilingumtunya, nani ndahampele hachi.”"},{"book":"2 Samweli","chapter":"15","verse":"5","text":"Mhela woneche wone munhu yoye kwa Abusalomu na kwaluka kumfugamila, heye kangumwinulaga na kumkumbatila na kumnonela."},{"book":"2 Samweli","chapter":"15","verse":"6","text":"Ahyo ndo navyoyawele yowaditila kwa chila munhu yalawile Isilaeli yegale nongwa ya heye kwa mndewa leka yatagusigwe. Hamba wanhu nawamgana ng'hatu Abusalomu kusinda vyowamganile mndewa Daudi."},{"book":"2 Samweli","chapter":"15","verse":"7","text":"Miyaka jine hamba, Abusalomu nakamlonjela Daudi, “Dedede, leka ndute Hebuloni, ndikeneze ilagano lyondilahile kwa Mkulu Nguluwi,"},{"book":"2 Samweli","chapter":"15","verse":"8","text":"londali ndichikala na Washami ako Geshuli. Nandilaha kota, ‘Wone mkulu yanyhiluse heni kikala kahi Yelusalemu, ndomfugamila Mkulu Nguluwi ako Hebuloni.’ ”"},{"book":"2 Samweli","chapter":"15","verse":"9","text":"Daudi nakamkundiza Abusalomu yoche kwa kikala goya, naye nakaluta ako Hebuloni."},{"book":"2 Samweli","chapter":"15","verse":"10","text":"Ila Abusalomu nakawalajiza wapugajizi kuli nhanzi zeng'ha za isi ya Isilaeli kulonga, “Hala du lomhulika lizi lya mhalamhanda, aho ndo homlonga, ‘Abusalomu ka mndewa hala Hebuloni.’ ”"},{"book":"2 Samweli","chapter":"15","verse":"11","text":"Wanhu miya mbili kulawa Yelusalemu nawaluta na Abusalomu. Nawali walalikwe kota wajenzi, nawo nawaluta kwa kikala goya ne kuvizela choneche."},{"book":"2 Samweli","chapter":"15","verse":"12","text":"Abusalomu loyawele yolavya nhambiko, nakamlajiza Ahitofeli, Mgiloni, munhu yalingumlonjela Daudi mbuli zilivinji. Ahitofeli yachemigwe kulawa kuli muji wa heye, uwele ndo Gilo. Kubelenhuka kwa hewo nakwali na mong'ho na konjezeka lukami."},{"book":"2 Samweli","chapter":"15","verse":"13","text":"Msenga nakoya na kumlonjela Daudi, “Walume wa Isilaeli wangumuwinza Abusalomu!”"},{"book":"2 Samweli","chapter":"15","verse":"14","text":"Lelo Daudi nakawalonjela vilongozi wa heye wawele Yelusalemu hamwe na heye, “Tuche hano! Twanguganigwa kulawa himahima sambi baha ama kuduhu ne yumwe yosulupuka kulawa kwa Abusalomu. Wone hatulawa himahima, kotibata hetwe tung'hali baha. Hamba kotukopola tweng'ha na chila yumwe aha kuli muji.”"},{"book":"2 Samweli","chapter":"15","verse":"15","text":"Vilongozi wa Daudi nawalonga, “Mndewa, hetwe vitumagwa wa hegwe, todita choneche choulonga.”"},{"book":"2 Samweli","chapter":"15","verse":"16-17","text":"Daudi nakawaleka kumbele waha wake kumi kulolela ng'handa ya mndewa, ila wamwe wa ivyazi lya heye na vilongozi nawalutasa hamwe na heye. Nawema kuli ng'handa ya kuduma kuli lukanzi lwa muji."},{"book":"2 Samweli","chapter":"15","verse":"18","text":"Wanhu wa heye weng'ha nawamkola na kumlongola heye wawele wolutasa na Wakeleti na Wapeleti weng'ha. Ikugusi lya mwiso nalyali na wamizi miya sita wamuwinzile kulawa Gati."},{"book":"2 Samweli","chapter":"15","verse":"19","text":"Hamba, mndewa Daudi loyamuwene Itayi, Mgiti, nakamlonjela, “Lekachoni mbaka nagwe nakuka hamwe na hetwe? Uhiluche kikala na ayo mndewa msongolo. Mina hegwe ndo mjenzi kuno, kahi ndo munhu yabilime kulawa haluga hake."},{"book":"2 Samweli","chapter":"15","verse":"20","text":"Hegwe kwa hano na heni kwa mhela uchefu hela, lelo lekachoni umbinze kuno sivizelele kohi kondilinguluta? Uwahole wamizi wa hegwe na uhiluche kumbele. Ndangulanda kota Mkulu Nguluwi kowa na igano lya kwimilila na wa kukundigwa kwa hegwe.”"},{"book":"2 Samweli","chapter":"15","verse":"21","text":"Ila Itayi nakamwidichila mndewa, “Kota Mkulu Nguluwi vyoyalingikala na hegwe mkulu wa heni vyoulingikala, honeche houwa, wone iwe kwa kubagama ama kwa kikala, nani chitumagwa wa hegwe ndowa aho.”"},{"book":"2 Samweli","chapter":"15","verse":"22","text":"Lelo Daudi nakalonga, “Ena uye lelo!” Ahyo Itayi Mgiti na wanhu wa heye weng'ha na ivyazi lyawo nawaluka majendo hamwe na Daudi."},{"book":"2 Samweli","chapter":"15","verse":"23","text":"Wanhu wa Isilaeli nawali wolila na kulombocheza hala Daudi loyawele yokuka hamwe na wanhu wa heye. Nakawalongoza kukolela ibindi lya Kidiloni kulutila kuchiwala."},{"book":"2 Samweli","chapter":"15","verse":"24","text":"Sadoki na Abiatali, mtambika nawali hala na wanhu wanji wenji kulawa kuli nhanzi ya Lawi wawele wapichile isanduku lya ilagano lya Nguluwi. Nawawika isanduku hasi na kulileka bahala mbaka Daudi na wanhu wa heye lowochile kuluta kunze kwa muji."},{"book":"2 Samweli","chapter":"15","verse":"25","text":"Hamba Daudi nakalonga, “Sadoki, uhole isanduku lya ilagano lya Nguluwi, lihiliche kumbele Yelusalemu. Wone Mkulu Nguluwi kanojezwa na heni, konyhilusila na kung'hundiza ndilyone isanduku na ihema lya heye kahi."},{"book":"2 Samweli","chapter":"15","verse":"26","text":"Ila wone yolonga halingunojezwa na heni, lelo mleche yadite choyokona chinoga.”"},{"book":"2 Samweli","chapter":"15","verse":"27","text":"Ndaze, kwanguvizela? Uhiluche kuli muji kwa kikala goya hamwe na mwanago Ahimaasi na Yonatani, mwana wa Abiatali."},{"book":"2 Samweli","chapter":"15","verse":"28","text":"Ndokubeteza kuli lwanda lulinguloka chiwala mbaka hondihulika mbuli ya hegwe."},{"book":"2 Samweli","chapter":"15","verse":"29","text":"Sadoki na Abiatali nawahiluka Yelusalemu na isanduku lya ilagano na kikala kuko."},{"book":"2 Samweli","chapter":"15","verse":"30","text":"Daudi nakaluta kuli chiduliko cha chidunda cha mzeituni. Havalile makwamba kuli magulu na kulila aku yegubiche kumutwi kulajila masinzo goyawele nago. Chila yumwe yawele hamwe na heye nayali yolila na kigubika kumutwi kahi."},{"book":"2 Samweli","chapter":"15","verse":"31","text":"Munhu yumwe nakamlonjela Daudi, “Ahitofeli kangumtanza Abusalomu kukubelenhuka!” Daudi nakalonga, “Dedede, Mkulu Nguluwi udite ulonzi wa Ahitofeli uwe wa chipoka!”"},{"book":"2 Samweli","chapter":"15","verse":"32","text":"Daudi loyafichile kuli chinhembenhembe kuli Chidunda cha mzeituni honhu ha kumfugamila Nguluwi, naketing'hana na Hushayi, Mualiki. Ikanzu lya Hushayi nalidejeka na nhimbwisi nayali kumutwi kwa heye kulajila masinzo."},{"book":"2 Samweli","chapter":"15","verse":"33","text":"Daudi nakamlonjela, “Wone koluta hamwe na heni, kowa itunyo kwa heni."},{"book":"2 Samweli","chapter":"15","verse":"34","text":"Uhiluche kuli muji, ukamlonjele Abusalomu, ‘Mndewa, heni nda chitumagwa wa hegwe. Ndowa chitumagwa wa hegwe sambi kota vyondiwele chitumagwa wa mhaza wa hegwe aho hamwande.’ Hushayi, wone udite ahyo, konhanza heni sumye kuwifya ulonzi wa Ahitofeli."},{"book":"2 Samweli","chapter":"15","verse":"35","text":"Watambika, Sadoki na Abiatali, wowa hamwe na hegwe ako na kuwalonjela choneche chouhulika kuli ng'handa ya mndewa."},{"book":"2 Samweli","chapter":"15","verse":"36","text":"Hamba wowalajiza wana wa hewo, Ahimaasi na Yonatani kundonjela choni chouhuliche.”"},{"book":"2 Samweli","chapter":"15","verse":"37","text":"Hushayi, goloko wa Daudi, nakahiluka kumbele kuluta Yelusalemu, mhela wuwula Abusalomu loyawele yohiluka na kwinjila kuli muji."}]}