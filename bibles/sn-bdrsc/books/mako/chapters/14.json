{"data":[{"book":"Mako","chapter":"14","verse":"1","text":"Zvino kwakanga kwangosara mazuva maviri kuti Pasika noMutambo weChingwa Chisina Mbiriso zviitwe, uye vaprista vakuru navadzidzisi vomurayiro vakanga vachitsvaka nzira yokuti vasunge Jesu nayo uye vamuuraye."},{"book":"Mako","chapter":"14","verse":"2","text":"Vakati, “Asi kwete panguva yoMutambo, nokuti vanhu vangangoita bope.”"},{"book":"Mako","chapter":"14","verse":"3","text":"Uye paakanga ari muBhetani, agere pakudya mumba momumwe murume ainzi Simoni waMaperembudzi, mumwe mukadzi akauya nechinu chamafuta chearabhasita, mafuta anokosha kwazvo, akanga akaitwa nenaridhi yakaisvonaka. Akazarura chinu akadururira mafuta mumusoro wake."},{"book":"Mako","chapter":"14","verse":"4","text":"Vamwe vakanga varipo pakati pavo vakatsamwa vakati, “Seiko vachitambisa mafuta aya kudai?"},{"book":"Mako","chapter":"14","verse":"5","text":"Angadai atengeswa nomutengo uno mubayiro unopfuura wegore rose, uye mari yacho yapiwa kuvarombo.” Uye vakatsiura mukadzi uyu nehasha."},{"book":"Mako","chapter":"14","verse":"6","text":"Jesu akati kwavari, “Musiyei akadaro. Munomunetsereiko? Aita chinhu chakanaka kwandiri."},{"book":"Mako","chapter":"14","verse":"7","text":"Varombo munavo nguva dzose, uye munogona kuvabatsira panguva ipi zvayo yamunoda. Asi hamuzogari muneni nguva dzose."},{"book":"Mako","chapter":"14","verse":"8","text":"Aita zvaanogona. Adururira mafuta anonhuhwira pamuviri wangu nguva isati yasvika, kuti agadzirire kuvigwa kwangu."},{"book":"Mako","chapter":"14","verse":"9","text":"Ndinokuudzai chokwadi, kwose kunozoparidzwa vhangeri panyika yose, zvaaita izvi zvicharehwawo, vanhu vachimurangarira nazvo.”"},{"book":"Mako","chapter":"14","verse":"10","text":"Ipapo Judhasi Iskarioti, mumwe wavane gumi navaviri, akaenda kuvaprista vakuru kuti andotengesa Jesu kwavari."},{"book":"Mako","chapter":"14","verse":"11","text":"Vakafara kunzwa izvi uye vakavimbisa kumupa mari. Saka akamirira mukana wokumuisa kwavari."},{"book":"Mako","chapter":"14","verse":"12","text":"Pazuva rokutanga roMutambo weChingwa Chisina Mbiriso, zvayakanga iri tsika yavo yokubayira gwayana rePasika, vadzidzi vaJesu vakamubvunza vakati, “Munoda kuti tiende kupi kwatingandokugadzirirai Pasika kuti mudye?”"},{"book":"Mako","chapter":"14","verse":"13","text":"Saka akatuma vadzidzi vake vaviri akati kwavari, “Endai muguta, uye muchasangana nomurume akatakura chirongo chemvura. Mumutevere."},{"book":"Mako","chapter":"14","verse":"14","text":"Muti kumwene weimba yaanopinda mairi, ‘Mudzidzisi anobvunza kuti: Imba yangu yavaeni, mandingadyira Pasika navadzidzi vangu ndeipiko?’"},{"book":"Mako","chapter":"14","verse":"15","text":"Achakuratidzai imba huru yapamusoro, yakatorongedzwa uye yakagadzirwa. Mutigadzirire imomo.”"},{"book":"Mako","chapter":"14","verse":"16","text":"Vadzidzi vakabva, vakapinda muguta vakawana zvinhu zvakaita sezvavakanga vaudzwa naJesu. Saka vakagadzira Pasika."},{"book":"Mako","chapter":"14","verse":"17","text":"Ava madekwana, Jesu akasvika navane gumi navaviri."},{"book":"Mako","chapter":"14","verse":"18","text":"Vakati vagere pakudya, akati, “Ndinokuudzai chokwadi, mumwe wenyu achandipandukira, mumwe ari kudya neni.”"},{"book":"Mako","chapter":"14","verse":"19","text":"Vakasuwiswa nazvo, mumwe nomumwe akati kwaari, “Zvirokwazvo, kwete ini?”"},{"book":"Mako","chapter":"14","verse":"20","text":"Iye akapindura akati, “Ndomumwe wavane gumi navaviri, iye anoseva chingwa chake mundiro neni."},{"book":"Mako","chapter":"14","verse":"21","text":"Mwanakomana woMunhu achaenda hake sezvazvakanyorwa pamusoro pake. Asi ane nhamo munhu uyo anopandukira Mwanakomana woMunhu! Zvaiva nani kwaari dai akanga asina kuzvarwa.”"},{"book":"Mako","chapter":"14","verse":"22","text":"Vakati vari pakudya, Jesu akatora chingwa, akavonga uye akachimedura, akapa vadzidzi vake achiti, “Torai mudye, uyu ndiwo muviri wangu.”"},{"book":"Mako","chapter":"14","verse":"23","text":"Ipapo akatora mukombe, akavonga akaupa kwavari, uye vose vakanwa pauri."},{"book":"Mako","chapter":"14","verse":"24","text":"Akati kwavari, “Iri ndiro ropa rangu resungano, rinodururirwa vazhinji."},{"book":"Mako","chapter":"14","verse":"25","text":"Ndinokuudzai chokwadi kuti handichazonwizve chibereko chomuzambiringa kusvikira pazuva randichazochinwa zvava zvitsva muumambo hwaMwari.”"},{"book":"Mako","chapter":"14","verse":"26","text":"Vakati vaimba rwiyo, vakabuda vakaenda kuGomo reMiorivhi."},{"book":"Mako","chapter":"14","verse":"27","text":"Jesu akati kwavari, “Imi mose muchapararira, nokuti kwakanyorwa kuchinzi:"},{"book":"Mako","chapter":"14","verse":"28","text":"Asi mushure mokumuka kwangu, ndichatungamira kuGarirea imi mozotevera.”"},{"book":"Mako","chapter":"14","verse":"29","text":"Petro akati, “Kunyange dai vose vakakurambai, ini kwete.”"},{"book":"Mako","chapter":"14","verse":"30","text":"Jesu akapindura akati, “Ndinokuudza chokwadi, nhasi, manheru ano chaiwo, jongwe risati rarira kaviri, iwe pachako uchandiramba katatu.”"},{"book":"Mako","chapter":"14","verse":"31","text":"Asi Petro akaramba akasimbisisa achiti, “Kunyange dai ndichifanira kufa nemi, handizombokurambai.” Uye vamwe vose vakadarowo."},{"book":"Mako","chapter":"14","verse":"32","text":"Vakaenda kunzvimbo inonzi Getsemani, Jesu akati kuvadzidzi vake, “Garai pano, ini ndichambondonyengetera.”"},{"book":"Mako","chapter":"14","verse":"33","text":"Akatora Petro, Jakobho naJohani pamwe chete naye, akatanga kushungurudzika zvikuru uye akatambudzika."},{"book":"Mako","chapter":"14","verse":"34","text":"Akati, “Mweya wangu wazara neshungu kwazvo kusvikira pakufa. Garai pano uye murambe makarinda.”"},{"book":"Mako","chapter":"14","verse":"35","text":"Akati aenda chinhambwe zvishoma, akawira pasi akanyengetera kuti kana zvichibvira nguva iyi ipfuure, ibve kwaari."},{"book":"Mako","chapter":"14","verse":"36","text":"Akati, “Abha, Baba, zvinhu zvose zvinogoneka kwamuri. Bvisai mukombe uyu kwandiri. Asi kwete kuda kwangu, asi kuda kwenyu.”"},{"book":"Mako","chapter":"14","verse":"37","text":"Ipapo akadzokazve kuvadzidzi vake akavawana vavete. Akati kuna Petro, “Simoni, wavata here? Hauna kugona kurinda kweawa imwe chete here?"},{"book":"Mako","chapter":"14","verse":"38","text":"Rindai munyengetere kuti murege kuwira mumuedzo. Mweya unoda hawo, asi muviri hauna simba.”"},{"book":"Mako","chapter":"14","verse":"39","text":"Akaendazve kundonyengetera zvimwe chetezvo."},{"book":"Mako","chapter":"14","verse":"40","text":"Paakadzoka, akawanazve vavete, nokuti meso avo akanga aremerwa nehope. Havana kuziva chokutaura kwaari."},{"book":"Mako","chapter":"14","verse":"41","text":"Achidzokerazve kechitatu akati kwavari, “Muchakavata uye muchiri kuzorora here? Zvaringana! Nguva yasvika. Tarirai, Mwanakomana woMunhu oiswa mumaoko avatadzi."},{"book":"Mako","chapter":"14","verse":"42","text":"Simukai! Ngatiendei! Hoyo mutengesi wangu ouya!”"},{"book":"Mako","chapter":"14","verse":"43","text":"Achiri kutaura, Judhasi Iskarioti, mumwe wavane gumi navaviri, akaonekwa. Akanga ana vanhu vazhinji vakapakata minondo netsvimbo, vatumwa navaprista vakuru, vadzidzisi vomurayiro, uye navakuru."},{"book":"Mako","chapter":"14","verse":"44","text":"Zvino mutengesi akanga aronga navo chiratidzo achiti, “Munhu wandichatsvoda ndiye wacho; mumusunge mugoenda naye navarindi.”"},{"book":"Mako","chapter":"14","verse":"45","text":"Paakangosvika, Judhasi akaenda kuna Jesu, akati, “Rabhi!” ndokumutsvoda."},{"book":"Mako","chapter":"14","verse":"46","text":"Vanhu vakabata Jesu vakamusunga."},{"book":"Mako","chapter":"14","verse":"47","text":"Ipapo mumwe akanga amire pedyo akavhomora munondo wake akatema muranda womuprista mukuru, akagura nzeve yake."},{"book":"Mako","chapter":"14","verse":"48","text":"Jesu akati, “Ko, ndiri kutungamirira vapanduki here zvamauya neminondo netsvimbo kuti muzondibata?"},{"book":"Mako","chapter":"14","verse":"49","text":"Mazuva ose ndaiva nemi, ndichidzidzisa mutemberi, uye hamuna kundisunga. Asi Magwaro anofanira kuzadziswa.”"},{"book":"Mako","chapter":"14","verse":"50","text":"Ipapo vose vakamusiya vakatiza."},{"book":"Mako","chapter":"14","verse":"51","text":"Rimwe jaya, rakanga rakapfeka nguo yakaisvonaka, rakanga richitevera Jesu. Vakati varibata,"},{"book":"Mako","chapter":"14","verse":"52","text":"rakatiza risina kupfeka, rikasiya nguo yaro mumashure."},{"book":"Mako","chapter":"14","verse":"53","text":"Vakaenda naJesu kumuprista mukuru, uye vamwe vaprista vose vakuru navadzidzisi vomurayiro vakaungana pamwe chete."},{"book":"Mako","chapter":"14","verse":"54","text":"Petro akamutevera ari nechokure, kusvikira apinda muruvazhe rwomuprista mukuru. Akagara navarindi achidziya moto."},{"book":"Mako","chapter":"14","verse":"55","text":"Vaprista vakuru namakurukota ose vakanga vachitsvaka chavangapa Jesu mhosva nacho kuitira kuti vagomuuraya, asi havana kuwana chinhu."},{"book":"Mako","chapter":"14","verse":"56","text":"Vazhinji vakamupupurira nhema, asi uchapupu hwavo hahuna kupindirana."},{"book":"Mako","chapter":"14","verse":"57","text":"Ipapo vamwe vakasimuka vakapa uchapupu hwenhema uhu pamusoro pake vachiti,"},{"book":"Mako","chapter":"14","verse":"58","text":"“Takamunzwa achiti, ‘Ndichaparadza temberi iyi yakavakwa navanhu uye shure kwamazuva matatu ndichavaka imwe, isina kuitwa navanhu.’ ”"},{"book":"Mako","chapter":"14","verse":"59","text":"Kunyange ipapozve uchapupu hwavo hahuna kupindirana."},{"book":"Mako","chapter":"14","verse":"60","text":"Ipapo muprista mukuru akamira pamberi pavo akabvunza Jesu achiti, “Ko, haupinduri here? Uchapupu hwaunopomerwa navanhu ava ndohweiko?”"},{"book":"Mako","chapter":"14","verse":"61","text":"Asi Jesu akaramba anyerere akasapindura."},{"book":"Mako","chapter":"14","verse":"62","text":"Jesu akati, “Ndini. Uye muchaona Mwanakomana woMunhu agere kuruoko rworudyi rwaIye Wamasimba achiuya ari pamakore okudenga.”"},{"book":"Mako","chapter":"14","verse":"63","text":"Muprista mukuru akabvarura nguo dzake, akati, “Tichatsvakireiko zvimwe zvapupu?"},{"book":"Mako","chapter":"14","verse":"64","text":"Manzwa kumhura kwake. Munofungeiko?”"},{"book":"Mako","chapter":"14","verse":"65","text":"Ipapo vamwe vakatanga kumupfira mate; vakamusunga kumeso, vakamurova nezvibhakera, vachiti, “Profita!” Uye varindi vakamutora vakamurova."},{"book":"Mako","chapter":"14","verse":"66","text":"Petro paakanga achiri muruvazhe, mumwe musikana, murandakadzi womuprista mukuru akasvikapo."},{"book":"Mako","chapter":"14","verse":"67","text":"Akati aona Petro achidziya moto akamucherechedza."},{"book":"Mako","chapter":"14","verse":"68","text":"Asi iye akaramba akati, “Handizivi kana kunzwisisa zvaunoreva.” Akabuda akandomira pamukova wokupinda nawo."},{"book":"Mako","chapter":"14","verse":"69","text":"Akati aonekwazve nomusikana uyu aiva murandakadzi, musikana akatizve kuna avo vakanga vamirepo, “Munhu uyu ndomumwe wavo.”"},{"book":"Mako","chapter":"14","verse":"70","text":"Iye akarambazve izvozvo."},{"book":"Mako","chapter":"14","verse":"71","text":"Akatanga kutuka nokupika achiti, “Handizivi munhu uyu wamunotaura nezvake.”"},{"book":"Mako","chapter":"14","verse":"72","text":"Pakarepo jongwe rakarira kechipiri. Ipapo Petro akarangarira shoko raJesu raakanga ataura kwaari achiti, “Jongwe risati rarira kaviri uchandiramba katatu.” Akawira pasi uye akachema."}]}