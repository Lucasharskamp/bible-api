{"data":[{"book":"Yowani","chapter":"7","verse":"1","text":"Tapëtï ma nenye, Yësu ënyï tï'bë lasi aba mï Galilaya, mo omba dë tï'bë mï Yudiya, ga kö'du Yude ani ombannï zi kofo mo."},{"book":"Yowani","chapter":"7","verse":"2","text":"Ku kara zi kadra 'ba karama 'ba mbörögö,"},{"book":"Yowani","chapter":"7","verse":"3","text":"ehe önduwë 'ba Yësu iyannï zi mo henye, “Kö'du a'di ï'bë dë zi Yudiya? Here vo lö'bö 'bëyïyë atɔ'bɔnnï kongɔ wa mati ëdï ako'dɔ."},{"book":"Yowani","chapter":"7","verse":"4","text":"Vïdï maako o'dɔ waako dë na liwo, ëzë zë ombannï zi maakowe zi yɔlɔ kö'du zë. Here ï'dï damöku ma yɔlɔ wa ma ëdï ako'dɔ.”"},{"book":"Yowani","chapter":"7","verse":"5","text":"Gbï le önduwë 'ba Yësu gba ayinnï dë na vo lö'bö 'bɔmo."},{"book":"Yowani","chapter":"7","verse":"6","text":"Yësu aya'ba iya henye, “Kadra 'bama gba ayi dë, mora kadra 'be ëdï 'duwï kinye."},{"book":"Yowani","chapter":"7","verse":"7","text":"Vïdï 'ba damöku nenye ɔ'bɔnnï dë e kiyi. Zë iyinnï ma, ga kö'du ma yada nduwë zi zë henye, zë o'dɔnnï kö'du kyënyë."},{"book":"Yowani","chapter":"7","verse":"8","text":"Ï'bëë dagba mï karama. Kadra 'bama gba ɔkɔ dë, ehe mï'bë dë.”"},{"book":"Yowani","chapter":"7","verse":"9","text":"Yësu iya nenye ehe alima zɔ mï Galilaya."},{"book":"Yowani","chapter":"7","verse":"10","text":"Tapëtï öndu 'ba Yësu ï'bënnï ku mï karama, mo ï'bë liwo kazi yada zi vïdï maako."},{"book":"Yowani","chapter":"7","verse":"11","text":"Mï kadra 'ba karama aba, vo dagbe 'ba Yude omannï Yësu ehe ako'jonnï kö'du henye, “Mo ëdï kila?”"},{"book":"Yowani","chapter":"7","verse":"12","text":"Vïdï kayo alëpïnnï mï ha wasa kö'du mo. Maakowe iyannï henye, “Yësu kora laka ra,” agamowe iyannï henye, “Mo ëdï ndɔndɔ kiga zi vïdï biya.”"},{"book":"Yowani","chapter":"7","verse":"13","text":"Mora vïdïyë na tere kazi vo dagba 'bëzë, ehe vïdï maako ame'do dë ta da komo vïdï kayo kö'du mo."},{"book":"Yowani","chapter":"7","verse":"14","text":"Mati karama ku kutë zi rë nï kinde, Yësu ï'bë mï yëkëlu ayeto wayandi."},{"book":"Yowani","chapter":"7","verse":"15","text":"Vo dagbe na rakaga ehe iyannï henye, “Hala kora nenye ayɔlɔ kö'du takanyi here? Ayandi mo kpa dë.”"},{"book":"Yowani","chapter":"7","verse":"16","text":"Yësu aya'ba dɔ mo iya henye, “Manza dë yandi wa mati ma sösu kö'du mo. Wa mati mëdï ayandi ayi kazi vïdï ma utu ma."},{"book":"Yowani","chapter":"7","verse":"17","text":"Ëzë tïnyö ombe zi koro Wïrï, akayɔle wa mati ma yandi ayi kazi Wïrï mandere kazi ma."},{"book":"Yowani","chapter":"7","verse":"18","text":"Ëzë momba zi kika wakoro zi ma, ma kame'do kö'du ma. Mora momba zi koro vïdï ma utu ma. Nenye ra ma yada kö'du tïnyö anza dë ndɔndɔ."},{"book":"Yowani","chapter":"7","verse":"19","text":"Mosa ra dë ï'dï kö'du kï'dï zi ye? Vïdï maako tëmï yë oro dë. Here kö'du a'di ombe zi ma kofo?”"},{"book":"Yowani","chapter":"7","verse":"20","text":"Vïdï kayo aya'bannï dɔ mo iyannï henye, “Yï vo dakyikyi! A'di ra o'dɔ yï zi kö'du sösu henye, vïdï maako omba zi kofo yï?”"},{"book":"Yowani","chapter":"7","verse":"21","text":"Yësu aya'ba dɔ mo iya henye, “Mo'dɔ kö'du koro kölö ehe o'de na rakaga."},{"book":"Yowani","chapter":"7","verse":"22","text":"Mosa ï'dï kö'du zi ye zi gisi kora 'be ŋbete. Mora tïnyö anza Mosa ra dë ï'dï kö'du kï'dï nenye zi ye. Zutu 'be ra. Mï ko'do 'ba ralawo aba aŋbetee gisi kora 'be"},{"book":"Yowani","chapter":"7","verse":"23","text":"zi kö'du kï'dï 'ba Mosa koro. Ëzë wisi maako atɔ'bɔ ŋbete mï ko'do 'ba ralawo, kö'du a'di ra e na kamo ma aba ga kö'du vïdï maako ko'dɔ na laka mï ko'do 'ba ralawo?"},{"book":"Yowani","chapter":"7","verse":"24","text":"O'de vurë dë dakyïnë 'ba ra laya aba. O'de wa mati tïnyö ra aba.”"},{"book":"Yowani","chapter":"7","verse":"25","text":"Kya vïdï maakowe ta Yerusalema ëdï kiyannï henye, “Anza dë kora nenye ra zë ombannï zi kofo?"},{"book":"Yowani","chapter":"7","verse":"26","text":"Here mo ëdï gba zɔ kinye, me'do zi vïdï biya kowonnï. Ehe vïdï maako awasa hë nnï dë mo aba. Here ne kö'du sösu 'be aba vo dagbe ayɔlɔnnï ku tïnyö mo ra Korisitɔ?"},{"book":"Yowani","chapter":"7","verse":"27","text":"Mora nani akatɔ'bɔ tëdï hala? Vïdï maako ayɔlɔ dë bi mati Korisitɔ ne atayi ta 'dɔmo, mora da yɔlɔ ze bi mati kora nenye ayi ta 'dɔmo.”"},{"book":"Yowani","chapter":"7","verse":"28","text":"Mati Yësu ëdï kö'du yandi mï yëkëlu, mo agbögbö hë nï iya henye, “Tïnyö asösuwë ayɔle ma ku, ehe ta kila mayi ta 'dɔmo? Mayi dë na bi da ma! Vïdï mati utu ma ëdï tïnyö, ehe ayɔle mo dë."},{"book":"Yowani","chapter":"7","verse":"29","text":"Mora ma yɔlɔ vïdï mati utu ma, ga kö'du mayi kazi mo.”"},{"book":"Yowani","chapter":"7","verse":"30","text":"Kya vïdï maakowe ombannï zi Yësu kïrï, mora du vïdï maako ï'dï kala nï dë dɔ mo, ga kö'du kadra 'bɔmo gba ɔkɔ dë."},{"book":"Yowani","chapter":"7","verse":"31","text":"Mora vïdï kayo mï kutë vïdï nee ï'dïnnï koma 'bënnï mï mo ehe iyannï henye, “Ëzë Korisitɔ ne ayi, mo ako'dɔ kyïnë 'ba kö'du korowe ndra ta da kora nenye?”"},{"book":"Yowani","chapter":"7","verse":"32","text":"Mati Farasiye owonnï vïdï kayo ëdïnnï hë nnï wasa ga kö'du 'ba Yësu, zë ehe kyedree 'ba vo karase utunnï vo kanye 'ba yëkëlu zi mo kïrï."},{"book":"Yowani","chapter":"7","verse":"33","text":"Mora Yësu ayada zi zë iya henye, “Ma tëdï ëtï tisi na konda, ehe ma ta'ba zi vïdï mati utu ma ne."},{"book":"Yowani","chapter":"7","verse":"34","text":"Akome ma, mora du aki'je ma dë. Ɔ'be dë tï'bë bi mati mëdï tï'bë 'dɔmo.”"},{"book":"Yowani","chapter":"7","verse":"35","text":"Vïdï ako'jonnï ha oka ma kölö maako henye, “Kila mo atɔ'bɔ tï'bë zi sesi ze ta bi nï ki'ja? Mo ëdï tï'bë mï dakaŋo mënzë maakowe mati vïdï 'bezee ëdïnnï alima? Mo ëdï tï'bë ani zi vïdïyë 'ba Gïrïgï yandi?"},{"book":"Yowani","chapter":"7","verse":"36","text":"A'di ra mï me'do 'bɔmo mati mo iya henye, da koma ze nï mora di'ja nï dë? Kö'du a'di da tɔ'bɔ dë tï'bë bi mati mo ëdï tï'bë?”"},{"book":"Yowani","chapter":"7","verse":"37","text":"Mï ndundu mo ehe mï ko'do kyedre 'ba karama, Yësu ɔrɔ rïyë ehe agbögbö hë nï iya henye, “Ëzë ëdïyë kɔdrɔ aba, ayiye zi ma ehe uwëë!"},{"book":"Yowani","chapter":"7","verse":"38","text":"Ëdïyë koma aba mï ma, atëdïyë wini ma ï'dï dïdï, taho tëmï yöndu 'ba mï yë, kaa wayöruwë iyannï henye.”"},{"book":"Yowani","chapter":"7","verse":"39","text":"Yësu ëdï ame'do kö'du 'ba Lawo Laka, mati akï'dï zi vïdï biya mati ëdïnnï koma aba mï mo. Lawo ne gba ï'dï dë zi vïdï kölö maako, kyere Yësu gba ï'dï bikanyi kyedre 'bënï dë ndɔ."},{"book":"Yowani","chapter":"7","verse":"40","text":"Mati vïdï kayo owonnï Yësu iyannï nenye, kya maakowe iyannï henye, “Mo atëdï Nëbï ra.”"},{"book":"Yowani","chapter":"7","verse":"41","text":"Agamowe iyannï henye, “Mo Korisitɔ ra.” Agamowe iyannï kpa henye, “Korisitɔ ne atɔ'bɔ tayi ta Galilaya?"},{"book":"Yowani","chapter":"7","verse":"42","text":"Wayöruwë iyannï henye, Korisitɔ atayi tëmï dakota 'ba Yere Dawidi. Here kö'du nenye gɔ mo ya'ba aba, ako'jo mo mï Beteleme, mï gawo mati Dawidi alima 'dɔmo?”"},{"book":"Yowani","chapter":"7","verse":"43","text":"Vïdï ayetonnï me'do ra oka ma kölö maako ga kö'du 'ba Yësu."},{"book":"Yowani","chapter":"7","verse":"44","text":"Kya zë maakowe ombannï zi mo kïrï, mora du vïdï maako ï'dï kala nï dë dɔ mo."},{"book":"Yowani","chapter":"7","verse":"45","text":"Mati vo kanye 'ba yëkëlu a'bannï zi kyedree 'ba vo karase ehe Farasiye, ako'jo hë zë henye, “Kö'du a'di ike Yësu dë kinye?”"},{"book":"Yowani","chapter":"7","verse":"46","text":"Zë aya'bannï henye, “Vïdï maako gba ame'do dë kaa kora nenye.”"},{"book":"Yowani","chapter":"7","verse":"47","text":"Farasiye iyannï zi zë henye, “Mo o'dɔ lumë kpa ku re?"},{"book":"Yowani","chapter":"7","verse":"48","text":"Ma kölö tëmï kyedree 'ba vo karase mandere Farasiye ëdï koma aba mï mo?"},{"book":"Yowani","chapter":"7","verse":"49","text":"Ehe vïdï nenyee mati ayɔlɔnnï kö'du kï'dï dë, zë hu wasënë 'ba Wïrï.”"},{"book":"Yowani","chapter":"7","verse":"50","text":"Nikodïmö mati ï'bë zi Yësu dagba, ehe mo kölö tëmï vo dagbe 'ba Yude, iya henye, ehe mo ra kpa kyere ayi zi Yësu kongɔ. Mo iya henye,"},{"book":"Yowani","chapter":"7","verse":"51","text":"“Kö'du kï'dï 'beze ila ze dë zi riti kï'dï zi vïdï gba kazi ze kowo wa ma zë ombannï kiya. Dɔ'bɔ dë vurë 'bëzë ko'dɔ gba kazi ze yɔlɔ a'di ra zë o'dɔnnï.”"},{"book":"Yowani","chapter":"7","verse":"52","text":"Zë iyannï henye, “Nikodïmö, yï tëmï Galilaya? Ako'jo wayöru nee, ehe aki'ja henye, nëbï ako anza dë zi tayi ta Galilaya.”"},{"book":"Yowani","chapter":"7","verse":"53","text":"Vïdï biya ï'bënnï gbɔ liŋɔ 'bënnï na kutu kutu."}]}