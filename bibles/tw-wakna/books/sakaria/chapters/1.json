{"data":[{"book":"Sakaria","chapter":"1","verse":"1","text":"Ɔsram a ɛto so awotwe wɔ ɔhene Dario adedi afe a ɛto so abien mu no, Awurade asɛm baa odiyifo Sakaria a ɔyɛ Berekia babarima na ɔno nso yɛ Ido babarima nkyɛn se:"},{"book":"Sakaria","chapter":"1","verse":"2","text":"“Awurade bo fuw mo tete agyanom."},{"book":"Sakaria","chapter":"1","verse":"3","text":"Enti ka kyerɛ nkurɔfo no se: Sɛɛ na Asafo Awurade se: ‘Monsan mmra me nkyɛn, na mɛsan aba mo nkyɛn,’ nea Asafo Awurade se ni."},{"book":"Sakaria","chapter":"1","verse":"4","text":"Monnyɛ sɛ mo tete agyanom, a adiyifo a wodii kan no pae mu ka kyerɛɛ wɔn se, ‘Sɛɛ na Asafo Awurade se: Monnan mfi mo akwammɔne ne nneyɛe bɔne ho,’ nanso wɔantie na wɔanyɛ aso amma no."},{"book":"Sakaria","chapter":"1","verse":"5","text":"Mo tete agyanom wɔ he mprempren? Na adiyifo no, wɔte ase daa ana?"},{"book":"Sakaria","chapter":"1","verse":"6","text":"Na me nsɛm a menam mʼasomfo adiyifo so kae no, amma mo tete agyanom no so ana?"},{"book":"Sakaria","chapter":"1","verse":"7","text":"Na da a ɛto so aduonu anan wɔ ɔsram a ɛto so dubaako a wɔfrɛ no Sebat, wɔ ɔhene Dario adedi afe a ɛto so abien so no, Awurade asɛm baa odiyifo Sakaria a ɔyɛ Ido babarima Berekia babarima no nkyɛn."},{"book":"Sakaria","chapter":"1","verse":"8","text":"Anadwo no minyaa anisoadehu, mihuu ɔbarima bi a ɔte ɔpɔnkɔ kɔkɔɔ so wɔ mʼanim! Na ogyina ohuamnnua bi ntam wɔ obon a mu dɔ mu. Na apɔnkɔ kɔkɔɔ, nnodoe ne fitaa wɔ nʼakyi."},{"book":"Sakaria","chapter":"1","verse":"9","text":"Mibisae se, “Eyinom ase ne dɛn, me wura?” Ɔbɔfo a ɔne me rekasa no buae se, “Mɛkyerɛ wo dekode a wɔyɛ.”"},{"book":"Sakaria","chapter":"1","verse":"10","text":"Enti ɔbarima a ogyina ohuamnnua ntam no kyerɛɛ ase se, “Wɔyɛ wɔn a Awurade asoma wɔn sɛ wɔnkɔ wiase afanan nyinaa no.”"},{"book":"Sakaria","chapter":"1","verse":"11","text":"Na wɔbɛka kyerɛɛ Awurade bɔfo a ogyina ohuamnnua no mu no se, “Yɛakyin afa asase no so nyinaa, na yehuu sɛ wiase nyinaa wɔ ahomegye ne asomdwoe.”"},{"book":"Sakaria","chapter":"1","verse":"12","text":"Afei Awurade bɔfo no kae se, “Asafo Awurade, enkosi da bɛn na wubeyi wʼahummɔbɔ afi Yerusalem ne Yuda nkurow a wo bo afuw wɔn mfirihyia aduɔson ni no so?”"},{"book":"Sakaria","chapter":"1","verse":"13","text":"Enti Awurade kaa akomatɔyamsɛm ne awerɛkyekyesɛm kyerɛɛ ɔbɔfo a ɔne me kasae no."},{"book":"Sakaria","chapter":"1","verse":"14","text":"Afei ɔbɔfo a ɔne me rekasa no kae se, “Pae mu ka saa asɛm yi: Sɛɛ na Asafo Awurade se: ‘Metwe Yerusalem ne Sion ho ninkunu yiye,"},{"book":"Sakaria","chapter":"1","verse":"15","text":"nanso me bo afuw aman a wɔn aso mu adwo wɔn no. Na anka me bo mfuw wɔn bebree, nanso wɔmaa Israel amanehunu no boroo so.’"},{"book":"Sakaria","chapter":"1","verse":"16","text":"“Enti nea Awurade se ni: ‘Mɛsan abehu Yerusalem mmɔbɔ, na hɔ na wɔbɛsan asi me fi. Na wɔbɛtwe susuhama mu wɔ Yerusalem so,’ nea Asafo Awurade se ni."},{"book":"Sakaria","chapter":"1","verse":"17","text":"“Kɔ so pae mu ka se, sɛɛ na Asafo Awurade se: ‘Nnepa bebu so wɔ me nkurow yi so bio, na Awurade bɛkyekye Sion werɛ bio, na wafa Yerusalem.’ ”"},{"book":"Sakaria","chapter":"1","verse":"18","text":"Afei, memaa mʼani so, na mihuu mmɛn anan!"},{"book":"Sakaria","chapter":"1","verse":"19","text":"Mibisaa ɔbɔfo a ɔne me rekasa no se, “Eyinom yɛ dɛn?”"},{"book":"Sakaria","chapter":"1","verse":"20","text":"Na Awurade kyerɛɛ me adwumfo anan."},{"book":"Sakaria","chapter":"1","verse":"21","text":"Mibisae se, “Dɛn na eyinom rebɛyɛ?”"}]}