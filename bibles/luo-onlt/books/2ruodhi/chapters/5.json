{"data":[{"book":"2 Ruodhi","chapter":"5","verse":"1","text":"Koro Naaman ne en jatend to jolweny mar ruodh Aram. Ne en ngʼat ma ruodhe ogeno kendo morgo, nikech kokalo kuome Jehova Nyasaye nomiyo jo-Aram oloyo lweny. Ne en jalweny molony kendo ma jachir, to kata kamano ne en ja-dhoho."},{"book":"2 Ruodhi","chapter":"5","verse":"2","text":"Jolweny moa Aram nodhi momako nyako matin ma nyar Israel kendo ne en jatij chi Naaman."},{"book":"2 Ruodhi","chapter":"5","verse":"3","text":"Nyakono nowachone chi Naaman niya, “Ka dipo ni ruodha ne nyalo dhi ir janabi modak Samaria, to donge ne onyalo change kuom dhohone.”"},{"book":"2 Ruodhi","chapter":"5","verse":"4","text":"Naaman nodhi ir ruodhe mowachone gima jatich ma nyar jo-Israel owacho."},{"book":"2 Ruodhi","chapter":"5","verse":"5","text":"Ruodh Aram nodwoko niya, “Dhi ma ok ilewo. Abiro oro baruwa ne ruodh Israel.” Omiyo Naaman nowuok mokawo mich mar fedha ma pekne romo kilo mia adek gi piero angʼwen, dhahabu ma pekne romo kilo piero abiriyo kod lewni motwe nyadipar."},{"book":"2 Ruodhi","chapter":"5","verse":"6","text":"Baruwa mane okawo koterone ruodh Israel nondik kama: “Gi baruwani aoro jatichna Naaman iri mondo ichange kuom dhoho man kuome.”"},{"book":"2 Ruodhi","chapter":"5","verse":"7","text":"Kane ruodh Israel osomo baruwano, ne oyiecho lepe kowacho niya, “An e Nyasaye koso, ma anyalo nego ngʼato kata miye ngima? Ere kaka ngʼatni oro ngʼato ira mondo achang dhohone. Neye kaka odwaro chako koda lweny!”"},{"book":"2 Ruodhi","chapter":"5","verse":"8","text":"Kane Elisha ngʼat Nyasaye owinjo ni ruodh Israel oyiecho lepe, ne oorone wach kama, “Angʼo momiyo iseyiecho lepi? We ngʼatno obi ira kendo enongʼe ni nitie janabi e piny Israel.”"},{"book":"2 Ruodhi","chapter":"5","verse":"9","text":"Omiyo Naaman nowuok modhi gi farese kod geche mag lweny nyaka e dhood Elisha."},{"book":"2 Ruodhi","chapter":"5","verse":"10","text":"Elisha ne ooro jatichne mondo odhi okone niya, “Dhiyo, inyumri e aoro Jordan nyadibiriyo, to dendi biro chango kendo ibiro pwodhori.”"},{"book":"2 Ruodhi","chapter":"5","verse":"11","text":"To Naaman nowuok odhi ka iye owangʼ kowacho niya, “Ne aparo ni dowuog obi ira mi ochungʼ kendo oluong nying Jehova Nyasaye ma Nyasache, korieyo bade kama tuo nitie mondo ochang dhohona."},{"book":"2 Ruodhi","chapter":"5","verse":"12","text":"Aore man Damaski ma gin Abana kod Farpar, donge beyo moloyo aore mag Israel? Donge ne anyalo lwokora e aorego mi achangi?” Omiyo nodok ka iye owangʼ."},{"book":"2 Ruodhi","chapter":"5","verse":"13","text":"Jotich Naaman nodhi ire mokwaye niya, “Wuonwa, kapo ni janabi dine okwayi mondo itim gik matek, donge dine itimogi? To koro ka owacho mana niya, ‘Dhi ilwokri mondo ichangi ibed mapoth’!”"},{"book":"2 Ruodhi","chapter":"5","verse":"14","text":"Bangʼ mano nodhi monimo e aora Jordan nyadibiriyo mana kaka ngʼat Nyasaye nowachone kendo dende nochango mobedo mapoth ka mar wuowi ma rawera."},{"book":"2 Ruodhi","chapter":"5","verse":"15","text":"Eka Naaman kod jotichne duto nodok ir ngʼat Nyasaye. Nochungʼ e nyime mowachone niya, Koro angʼeyo ni onge Nyasaye moro e piny mangima makmana e Israel. Koro kiyie kaw mich moa kuom jatichni."},{"book":"2 Ruodhi","chapter":"5","verse":"16","text":"To janabi nodwoke niya, “Akwongʼora gi nying Jehova Nyasaye mangima, ma atiyone, ni ok anakaw gimoro kuomi.” Kata obedo ni Naaman nomedo saye kamano, nodagi."},{"book":"2 Ruodhi","chapter":"5","verse":"17","text":"Naaman nokone niya, “Ka idagi, to we mondo an jatichni miya lowo moromo kenje ariyo tingʼo, nikech chakre kawuono ok abi timo misango miwangʼo pep kod misango moro amora ne nyasaye moro makmana Jehova Nyasaye."},{"book":"2 Ruodhi","chapter":"5","verse":"18","text":"Gimoro achiel ma Jehova Nyasaye onego ngʼwon-ne jatichne ema: Ruodha pod biro donjo e od Rimon nyasaye mondo olem kuno, koyiengore e bada. Obiro kulore e od Rimon kendo an bende abiro kulora kode, to Jehova Nyasaye mondo owena kuom timo kamano.”"},{"book":"2 Ruodhi","chapter":"5","verse":"19","text":"Elisha nokone niya, “Dhi gi kwe.”"},{"book":"2 Ruodhi","chapter":"5","verse":"20","text":"Gehazi jatich Elisha ngʼat Nyasaye nowacho e chunye niya, Ruodha ne oketone Naaman mayot ahinya, koweyo mich ma ja-Aram-ni okelo. Akwongʼora gi nying Jehova Nyasaye mangima ni abiro lawe manyaka ayud gimoro kuome."},{"book":"2 Ruodhi","chapter":"5","verse":"21","text":"Omiyo Gehazi nolawo Naaman, kane Naaman onene kolawe, ne olor piny oa e gache mondo oromne, kopenje niya, Gik moko duto nikare?"},{"book":"2 Ruodhi","chapter":"5","verse":"22","text":"Gehazi nodwoke niya, “Gik moko duto beyo. Ruodha oora mondo anyisi ni, ‘Ji ariyo matindo moa e kanyakla mar jonabi obiro ira koa e gode mag Efraim. Yie imigi fedha moromo kilo piero adek gangʼwen kod lewni motwe otwe nyadiriyo.’ ”"},{"book":"2 Ruodhi","chapter":"5","verse":"23","text":"Naaman nowachone Gehazi niya, “Kuom ngʼwono duto yie ikawgi fedha ma pekne romo kilo piero auchiel gaboro.” Nokwayo Gehazi mondo okawgi kendo notweyo fedha ma pekne romo kilo piero auchiel gaboro e mifuke ariyo kod lewni motwe otwe nyadiriyo. Naaman nomiyo jotijene ariyo gigo mondo otingʼ ka gitelo e nyim Gehazi."},{"book":"2 Ruodhi","chapter":"5","verse":"24","text":"Kane Gehazi ochopo e got, ne okawo michgi kuom jotichgo mokanogi e ot. Bangʼ mano nomiyo jogo thuolo mondo odhiyo kendo negidhi."},{"book":"2 Ruodhi","chapter":"5","verse":"25","text":"Eka nodhi mochungʼ e nyim Elisha ruodhe."},{"book":"2 Ruodhi","chapter":"5","verse":"26","text":"To Elisha nowachone niya, “Donge chunya ne ni kodi kane ngʼatno olor e gache duogo romo kodi? Bende en sa ma ikawoe pesa, kata law, kata zeituni, kata mzabibu, kata chiayo, kata dhok, kata jotich machwo, kata ma nyiri?"},{"book":"2 Ruodhi","chapter":"5","verse":"27","text":"Dhoho mar Naaman biro gore kuomi kendo kuom kothi ndalo duto.” Kuom mano Gehazi nowuok e wangʼ Elisha ka dhoho omako dende duto marachar ka pe."}]}