{"data":[{"book":"Johana","chapter":"4","verse":"1","text":"Jo-Farisai nowinjo ni joma Yesu ne oseloko obedo jopuonjre, kendo obatiso ne ngʼeny moloyo jopuonjre Johana,"},{"book":"Johana","chapter":"4","verse":"2","text":"kata obedo ni Yesu owuon ne ok batiso ji, to jopuonjrene ema ne timo kamano."},{"book":"Johana","chapter":"4","verse":"3","text":"Kane Ruoth owinjo wachni, noa Judea mochako odok Galili."},{"book":"Johana","chapter":"4","verse":"4","text":"To nochune ni nyaka okadh e piny Samaria."},{"book":"Johana","chapter":"4","verse":"5","text":"Kuom mano, nochopo e dala moro e piny Samaria miluongo ni Sukar, mane ni machiegni gi puodho mane Jakobo omiyo Josef wuode."},{"book":"Johana","chapter":"4","verse":"6","text":"Soko Jakobo ne ni kanyo, kendo Yesu ne koro ool gi wuoth, omiyo nobet piny e dir sokono. Ne en kar sa auchiel mar odiechiengʼ."},{"book":"Johana","chapter":"4","verse":"7","text":"E sechego chi Samaria moro nobiro umbo pi, mi Yesu nowachone niya, “Yie imiya pi amodhi.”"},{"book":"Johana","chapter":"4","verse":"8","text":"(Mano noyudo ka jopuonjrene osedhi Sukar mondo ongʼiew chiemo.)"},{"book":"Johana","chapter":"4","verse":"9","text":"Chi Samaria-no nowachone niya, “In ja-Yahudi, an to an chi Samaria. Ere kaka ikwaya pi modho?” (Donge ingʼeyo ni jo-Yahudi ok winjre gi jo-Samaria.)"},{"book":"Johana","chapter":"4","verse":"10","text":"Yesu nodwoke niya, “Ka dine ingʼe mich Nyasaye kendo ingʼe jal makwayi pi mondo omodhi, to dikwaye pi momiyi pi mar ngima.”"},{"book":"Johana","chapter":"4","verse":"11","text":"Dhakono nowachone niya, “Jaduongʼ, ionge gi gima inyalo tuomogo pi, kendo sokoni bende tut. Pi ngimano to inyalo yud kanye?"},{"book":"Johana","chapter":"4","verse":"12","text":"Iparo ni iduongʼ moloyo Jakobo kwarwa mane omiyowa sokoni, kendo nomodho pige en owuon kaachiel gi yawuote, gi jambe kod dhoge?”"},{"book":"Johana","chapter":"4","verse":"13","text":"Yesu nodwoke niya, “Ngʼato ka ngʼato mamodho pigni riyo biro chako loye,"},{"book":"Johana","chapter":"4","verse":"14","text":"to ngʼato angʼata momodho pi mamiye ok nochak owinj riyo. Chutho, pi ma anamiye nodok soko mar pi e iye, mosiko ka bubni nyaka chop e ngima mochwere.”"},{"book":"Johana","chapter":"4","verse":"15","text":"Dhakono nowachone niya, “Jaduongʼ, yie imiyae pigno mondo riyo kik chak loya, kendo kik asik ka achandora gi biro ka pile pile mondo aom pi.”"},{"book":"Johana","chapter":"4","verse":"16","text":"Yesu nodwoke niya, “Dhi iluong chwori eka iduogi.”"},{"book":"Johana","chapter":"4","verse":"17","text":"Nodwoke niya, “Aonge gi dichwo.”"},{"book":"Johana","chapter":"4","verse":"18","text":"Adiera en ni isebedo gi chwo abich, kendo ngʼat makoro in-go sani bende ok chwori. Gima isewachono en adier.”"},{"book":"Johana","chapter":"4","verse":"19","text":"Dhakono nowachone niya, “Jaduongʼ, nenorena ni in janabi."},{"book":"Johana","chapter":"4","verse":"20","text":"Kwerewa ne lemo ewi godni, to un jo-Yahudi to uwacho ka uramo ni Jerusalem ema nyaka walamie.”"},{"book":"Johana","chapter":"4","verse":"21","text":"Yesu nodwoke niya, “Nyarwa, yie koda; ndalo biro ma ok unulam Wuoro ewi godni kata ei Jerusalem."},{"book":"Johana","chapter":"4","verse":"22","text":"Un jo-Samaria ulamo gima ukia, nimar warruok aa kuom jo-Yahudi."},{"book":"Johana","chapter":"4","verse":"23","text":"Kata kamano kinde biro, kendo osechopo, ma joma lemo gadier nolam Wuoro e yo ma Roho dwaro kendo gadiera, joma lamo kamano ema Wuoro dwaro."},{"book":"Johana","chapter":"4","verse":"24","text":"Nyasaye en Roho, omiyo joma lame nyaka lame e yo ma Roho dwaro kendo gadiera.”"},{"book":"Johana","chapter":"4","verse":"25","text":"Dhakono nowacho niya, “Angʼeyo ni in Mesia” (miluongo ni Kristo) “mane onego bi kendo ka obiro, to enonyiswa tiend weche duto.”"},{"book":"Johana","chapter":"4","verse":"26","text":"Eka Yesu nonyise ratiro niya, “An ma awuoyo kodini An e En.”"},{"book":"Johana","chapter":"4","verse":"27","text":"E sechego jopuonjrene noduogo, kendo ne giwuoro kane giyude kowuoyo gi dhako. To onge ngʼama nopenjo niya, “Angʼo midwaro kuom dhakoni?” kata niya, “Iwuoyo kode nangʼo?”"},{"book":"Johana","chapter":"4","verse":"28","text":"Eka dhakono noweyo dapige kanyo, kendo nowuok odok dala mi owachone ji niya,"},{"book":"Johana","chapter":"4","verse":"29","text":"“Biuru uneye ngʼama osenyisa gik moko duto ma asetimo. Donge jalni dibed Kristo?”"},{"book":"Johana","chapter":"4","verse":"30","text":"Joma odak e dalano duto nowuok kadhi ire."},{"book":"Johana","chapter":"4","verse":"31","text":"To e sechego jopuonjrene nosiko kajiwe niya, “Rabi, chamie gimoro.”"},{"book":"Johana","chapter":"4","verse":"32","text":"To nowachonegi niya, “An gi chiemo ma achamo ma ukia gimoro amora kuome.”"},{"book":"Johana","chapter":"4","verse":"33","text":"Eka jopuonjrene nowacho e kindgi giwegi niya, “Dibed ni ngʼato osekelone chiemo?”"},{"book":"Johana","chapter":"4","verse":"34","text":"Yesu nowachonegi niya, “Chiemba en timo dwach Jal mane oora kendo tieko tichne."},{"book":"Johana","chapter":"4","verse":"35","text":"Donge uwacho ni, ‘Odongʼ dweche angʼwen to ndalo keyo chopo’? Awachonu ni utingʼ wengeu malo urang puothe! Gisechiek giromo keyo."},{"book":"Johana","chapter":"4","verse":"36","text":"Kata mana sani ngʼat ma keyo ichulo pokne, kendo ochoko olembe mochiek ne ngima mochwere, mondo omi jachwoyo, kaachiel gi jakeyo, obed mamor kanyakla."},{"book":"Johana","chapter":"4","verse":"37","text":"Mana kaka ngero mawacho ni, ‘Ngʼato achiel chwoyo, to ngʼato machielo keyo’ en adier."},{"book":"Johana","chapter":"4","verse":"38","text":"Ne aorou mondo uka gima ne ok utiyone. Jomoko nono osetiyo tich matek moloyo, to un useyudo konyruok kuom tichgi matek.”"},{"book":"Johana","chapter":"4","verse":"39","text":"Jo-Samaria mangʼeny moa e dalano noyie kuom Yesu nikech neno mane dhakono otimonigi kowacho niya, “Ne onyisa gik moko duto ma asetimo.”"},{"book":"Johana","chapter":"4","verse":"40","text":"Kuom mano, ka jo-Samaria nobiro ir Yesu, negisaye mondo omed bet kodgi, mi nobet kodgi kuom ndalo ariyo."},{"book":"Johana","chapter":"4","verse":"41","text":"Omiyo ji mangʼeny moko bende noyie kuom Yesu nikech weche mane owachonegi."},{"book":"Johana","chapter":"4","verse":"42","text":"Negiwachone dhakono niya, “Koro wayie, ok nikech weche mane iwacho kende; to wasewinje gi itwa wawegi, kendo wangʼeyo gadier ni jalni en Jawar mar piny.”"},{"book":"Johana","chapter":"4","verse":"43","text":"Bangʼ ndalo ariyogo, nowuok modhi Galili."},{"book":"Johana","chapter":"4","verse":"44","text":"(Mano noyudo ka Yesu owuon nosewacho ni janabi ok mi duongʼ e pinygi owuon.)"},{"book":"Johana","chapter":"4","verse":"45","text":"Kane ochopo Galili, jo-Galili norwake. Ne giseneno gik moko duto mane osetimo Jerusalem chiengʼ Sap Pasaka, nimar gin bende ne gin kuno."},{"book":"Johana","chapter":"4","verse":"46","text":"Nochako olimo dala mar Kana, manie piny Galili, kama ne oloke pi divai. To ne nitie jatelo moro ma wuode ne tuo Kapernaum."},{"book":"Johana","chapter":"4","verse":"47","text":"Kane ngʼatni owinjo ni Yesu osechopo Galili koa Judea, nodhi ire mosaye mondo odhi ochang wuode mane chiegni tho."},{"book":"Johana","chapter":"4","verse":"48","text":"Yesu nowachone niya, “Angʼeyo ni ka ok uneno honni gi ranyisi, to ok ubi yie.”"},{"book":"Johana","chapter":"4","verse":"49","text":"Jatelono nowachone niya, “Jaduongʼ, yie idhi koda kapok nyathina otho.”"},{"book":"Johana","chapter":"4","verse":"50","text":"Yesu nodwoke niya, “Dhiyo, wuodi dhi bedo mangima.”"},{"book":"Johana","chapter":"4","verse":"51","text":"Kane oyudo pod en e yo odok dalane, jotichne noromone gi wach ni wuode koro ngima."},{"book":"Johana","chapter":"4","verse":"52","text":"Kane ononogi mondo ongʼe ni en sa mane mane wuode ochangoe, negiwachone niya, “Midhusi nyoro oweye kar sa abiriyo.”"},{"book":"Johana","chapter":"4","verse":"53","text":"Eka wuon nongʼeyo ni mano e sa nogono mane Yesu owachone niya, “Wuodi dhi bedo mangima.” Kuom mano, en kaachiel gi joode duto ne giyie kuom Yesu."},{"book":"Johana","chapter":"4","verse":"54","text":"Mano e hono mar ariyo mane Yesu otimo, ka nodonjo Galili koa Judea."}]}