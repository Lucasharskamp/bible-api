{"data":[{"book":"Matei","chapter":"28","verse":"1","text":"Ligono la Kupumulila palamaliki, lukela hamba kucha ligono la Dominika, Maliya mkolonjinji wa Magidala na muyaki Maliya yungi yula vahambili kulola litinda lila."},{"book":"Matei","chapter":"28","verse":"2","text":"Bahapo mulima woha wandendimi neju, mtumu wa kunani kwa Bambu ahelili kuhumila kunani kwa Chapanga, alibilingisi liganga la pamlyangu na kutamila."},{"book":"Matei","chapter":"28","verse":"3","text":"Awonikini ngati lumwetumwetu lwa mbamba na nyula zaki zavi za msopi pehe."},{"book":"Matei","chapter":"28","verse":"4","text":"Valonda vevalindalila litinda vala vakavagaya neju ndava ya wogohi vavi ngati vamali kufwa."},{"book":"Matei","chapter":"28","verse":"5","text":"Nambu mtumu wa kunani kwa Chapanga akavajovela vadala vala, “Nyenye mkoto kuyogopa! Muni nimannyili kuvya mukumulonda Yesu mweavambiwi pamsalaba."},{"book":"Matei","chapter":"28","verse":"6","text":"Avi lepi apa muni amali kuyuka ngati cheajovili. Mbwela mlola pandu pevamgonisi."},{"book":"Matei","chapter":"28","verse":"7","text":"Hinu mhamba kanyata mkavajovela vawuliwa vaki kuvya amali kuyuka, na hinu akuvalongololela ku Galilaya yati mumkolela kwenuko. Yuwanila, nene nimali kuvajovela.”"},{"book":"Matei","chapter":"28","verse":"8","text":"Hinu vadala vala kuni viyogopa na kuni viheka neju, vakawuka kanyata palitinda na kujumba kuhamba kuvajovela vawuliwa vaki."},{"book":"Matei","chapter":"28","verse":"9","text":"Bahapo Yesu akakonganeka nawu, akavajambusa, “Nivawoni.” Vadala vala vakamhegelela na vakamkamula magendelu gaki na kumgundamila."},{"book":"Matei","chapter":"28","verse":"10","text":"Kangi Yesu akavajovela, “Mkoto kuyogopa,” “Mhamba mkavajovela valongo vangu vahamba ku Galilaya kwenuko ndi yati vakunilola.”"},{"book":"Matei","chapter":"28","verse":"11","text":"Pevawukili vadala vala, ndi pagati ya valonda va litinda, vakahamba kumuji kuvadandaulila vateta vakulu mambu goha gevagawene."},{"book":"Matei","chapter":"28","verse":"12","text":"Hinu vakakonganeka pamonga na vagogo, na kuvika mpangu, vakavapela mashonga gamahele manjolinjoli vala,"},{"book":"Matei","chapter":"28","verse":"13","text":"vakajova, nyenye mjova kuvya, “Vawuliwa vaki vabweli kilu, vakamuyiva tete petatitili lugono."},{"book":"Matei","chapter":"28","verse":"14","text":"Ngati mkulu wa Loma akayuwana lijambu lenili tete yati tikuvatangatila tikumkulukisa, muni nyenye mkoto kuvya na mhalu.”"},{"book":"Matei","chapter":"28","verse":"15","text":"Hinu manjolinjoli vala vakatola mashonga gala, vakahenga ngati chavawuliwi, malovi ago gadandasiki kwa Vayawudi mbaka lelu."},{"book":"Matei","chapter":"28","verse":"16","text":"Kangi vawuliwa kumi na mmonga vala vakahamba kuchitumbi chechivii ku Galilaya cheavalagazili Yesu."},{"book":"Matei","chapter":"28","verse":"17","text":"Pavamuwene, vakagundama, nambu vangi vavi na mtahu."},{"book":"Matei","chapter":"28","verse":"18","text":"Yesu avahegalili, akavajovela, “Nipewili uhotola woha kunani kwa Chapanga na pamulima."},{"book":"Matei","chapter":"28","verse":"19","text":"Hinu mhamba mkavakita vandu va milima yoha kuvya vawuliwa vangu. Kuni mvabatiza kwa liina la Dadi na la Mwana na la Mpungu Msopi."},{"book":"Matei","chapter":"28","verse":"20","text":"Muvawula kukamula malovi gangu goha ngati chenivalagizi nyenye, nene nivii pamonga na nyenye magono goha, hati pamwishu wa lusenje.”"}]}