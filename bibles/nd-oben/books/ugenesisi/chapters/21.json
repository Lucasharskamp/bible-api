{"data":[{"book":"UGenesisi","chapter":"21","verse":"1","text":"Ngakho uThixo waba lomusa kuSara njengoba wayetshilo, uThixo wamenzela uSara lokho ayekuthembisile."},{"book":"UGenesisi","chapter":"21","verse":"2","text":"USara wazithwala wazalela u-Abhrahama ebudaleni bakhe indodana ngesikhathi sonaleso uNkulunkulu ayemthembise sona."},{"book":"UGenesisi","chapter":"21","verse":"3","text":"U-Abhrahama wayitha ibizo elithi Isaka leyondodana ayizalelwa nguSara."},{"book":"UGenesisi","chapter":"21","verse":"4","text":"Kwathi indodana yakhe u-Isaka isilensuku eziyisificaminwembili izelwe, u-Abhrahama wayisoka, njengoba walaywa nguNkulunkulu."},{"book":"UGenesisi","chapter":"21","verse":"5","text":"U-Abhrahama wayeseleminyaka elikhulu ekuzalweni kwendodana yakhe u-Isaka."},{"book":"UGenesisi","chapter":"21","verse":"6","text":"USara wathi, “UNkulunkulu usengilethele intokozo, njalo bonke abazakuzwa lokhu bazathokoza lami.”"},{"book":"UGenesisi","chapter":"21","verse":"7","text":"Wabuye wengeza wathi, “Kambe ngubani obengatsho ku-Abhrahama ukuthi uSara angondla abantwana? Kodwa sengimzalele indodana ebudaleni bakhe.”"},{"book":"UGenesisi","chapter":"21","verse":"8","text":"Wakhula umntwana, walunyulwa, kwathi mhla u-Isaka elunyulwa u-Abhrahama wenza idili elikhulu."},{"book":"UGenesisi","chapter":"21","verse":"9","text":"Kodwa uSara wabona ukuthi indodana kaHagari umGibhithe, ayeyizalele u-Abhrahama yayikloloda,"},{"book":"UGenesisi","chapter":"21","verse":"10","text":"wasesithi ku-Abhrahama, “Mxotshe umfazi lo oyisigqili kanye lendodana yakhe, ngoba indodana yesigqilikazi lesi kayisoze yabelana ilifa lendodana yami u-Isaka.”"},{"book":"UGenesisi","chapter":"21","verse":"11","text":"Indaba le yamhlupha kakhulu u-Abhrahama ngoba yayithintana lendodana yakhe."},{"book":"UGenesisi","chapter":"21","verse":"12","text":"Kodwa uNkulunkulu wathi kuye, “Ungakhathazeki kakhulu ngomfana kanye lesigqilikazi sakho. Lalela konke uSara akutshela khona ngoba isizukulwane sakho sizabalwa ngo-Isaka."},{"book":"UGenesisi","chapter":"21","verse":"13","text":"Indodana le eyesigqilikazi layo ngizayenza ibe yisizwe ngoba iyinzalo yakho.”"},{"book":"UGenesisi","chapter":"21","verse":"14","text":"Ngosuku olulandelayo ekuseni kakhulu u-Abhrahama wathatha ukudla lesigxingi samanzi wakunika uHagari. Wakwetshata emahlombe kaHagari, wasebakhupha lomfana. Owesifazane wasuka wayantula enkangala yaseBherishebha."},{"book":"UGenesisi","chapter":"21","verse":"15","text":"Esephelile amanzi esigxingini, wabeka umntwana ngaphansi kwesixuku."},{"book":"UGenesisi","chapter":"21","verse":"16","text":"Yena wasuka wayahlala bucwadlana, okungaba libanga lokuphosa umtshoko, ngoba wacabanga wathi, “Ngeke ngibukele umfana esifa.” Kwathi ehlezi khonapho bucwala wakhala ebubula."},{"book":"UGenesisi","chapter":"21","verse":"17","text":"UNkulunkulu wamuzwa umfanyana ekhala, ingilosi kaNkulunkulu yasibiza uHagari isezulwini yathi kuye, “Kwenzenjani, Hagari? Ungesabi; uNkulunkulu usekuzwile ukukhala komfana elele khonaphayana."},{"book":"UGenesisi","chapter":"21","verse":"18","text":"Mphakamise umfana umbambe ngesandla, ngoba ngizamenza abe yisizwe esikhulu.”"},{"book":"UGenesisi","chapter":"21","verse":"19","text":"UNkulunkulu wasemvula amehlo, wabona umthombo wamanzi. Ngakho wasesiyagcwalisa umgodla ngamanzi wapha umfana wanatha."},{"book":"UGenesisi","chapter":"21","verse":"20","text":"UNkulunkulu wayelaye umfana ekhula. Wahlala enkangala waba ngumcibi womtshoko."},{"book":"UGenesisi","chapter":"21","verse":"21","text":"Wathi ehlala eNkangala yasePharani, unina wamdingela umfazi eGibhithe."},{"book":"UGenesisi","chapter":"21","verse":"22","text":"Ngalesosikhathi u-Abhimelekhi loFikholi, umlawuli wamabutho akhe bathi ku-Abhrahama, “UNkulunkulu ulawe kukho konke okwenzayo."},{"book":"UGenesisi","chapter":"21","verse":"23","text":"Khathesi-ke funga kimi khonapha phambi kukaNkulunkulu ukuthi kawusoze wenze izinto zobuqili kimi, loba ebantwaneni bami loba kuzizukulwane zami. Tshengisa kimi lakulo ilizwe ohlezi kulo njengesizwe wona lowomusa engikwenzele wona.”"},{"book":"UGenesisi","chapter":"21","verse":"24","text":"U-Abhrahama wathi, “Ngiyafunga.”"},{"book":"UGenesisi","chapter":"21","verse":"25","text":"U-Abhrahama wasesola ku-Abhimelekhi ngomthombo izinceku zika-Abhimelekhi ezaziwuthumbile."},{"book":"UGenesisi","chapter":"21","verse":"26","text":"Kodwa u-Abhimelekhi wathi, “Angikwazi ukuthi ngubani okwenzileyo lokho. Kawuzange ungitshele, sekuyikhona ngikuzwa nje lamhla.”"},{"book":"UGenesisi","chapter":"21","verse":"27","text":"Ngakho u-Abhrahama waletha izimvu lenkomo wazipha u-Abhimelekhi, amadoda womabili enza isivumelwano."},{"book":"UGenesisi","chapter":"21","verse":"28","text":"U-Abhrahama wehlukanisa amazinyane amasikazi ayisikhombisa emhlambini,"},{"book":"UGenesisi","chapter":"21","verse":"29","text":"u-Abhimelekhi wambuza u-Abhrahama wathi, “Atshoni amazinyane la amasikazi ayisikhombisa owehlukanise emhlambini wawabeka wodwa na?”"},{"book":"UGenesisi","chapter":"21","verse":"30","text":"Waphendula wathi, “Yamukela ezandleni zami amazinyane la ayisikhombisa njengobufakazi bokuthi yimi engemba umthombo lo.”"},{"book":"UGenesisi","chapter":"21","verse":"31","text":"Ngakho indawo leyo yathiwa yiBherishebha ngoba amadoda la womabili enza isifungo khonapho."},{"book":"UGenesisi","chapter":"21","verse":"32","text":"Ngemva kokuba isivumelwano sesibotshiwe eBherishebha, u-Abhimelekhi loFikholi umlawuli wamabutho akhe babuyela elizweni lamaFilistiya."},{"book":"UGenesisi","chapter":"21","verse":"33","text":"U-Abhrahama wahlanyela isihlahla sethamarisiki eBherishebha, khonapho walibiza ibizo likaThixo, uNkulunkulu Waphakade."},{"book":"UGenesisi","chapter":"21","verse":"34","text":"U-Abhrahama wahlala elizweni lamaFilistiya okwesikhathi eside."}]}