{"data":[{"book":"Maliku","chapter":"3","verse":"1","text":"Pambeli Yesu kayenda kandi Munyumba ya kudadavila. Amu kwavelili na mundu yavelili na liwoku lipombalili."},{"book":"Maliku","chapter":"3","verse":"2","text":"Vandu vamu vavelili mula vaveli vakumsakila nongwa ya kumhigha. Ponopa vamlolela kucha angamlowulili Lijuva lya kupumulila."},{"book":"Maliku","chapter":"3","verse":"3","text":"Yesu kamuwombela mundu ayu yapombalili liwoku, “Wisi apa.”"},{"book":"Maliku","chapter":"3","verse":"4","text":"Pambeli kavadasha, “Wuli malawu vetu vakutujumisha kugola liki mulijuva lya kupumulila? Kugola findu fya nyanyi awu fya wafu, kumlowola mundu akotoo kusova awu kumuwulagha?”"},{"book":"Maliku","chapter":"3","verse":"5","text":"Apa kavalola vosi kwa maya, kunu kavawonela lusungu ndambu ndima shawu sikamalili, Pambeli kamuwombela mundu yula, “Holoshi liwoku lyaku!” Mweni kaholosha liwoku lyaki, bahala pala liwoku lyaki liva kandi linofu."},{"book":"Maliku","chapter":"3","verse":"6","text":"Tepu Vafwalisayu vafumili panji ya Nyumba ya kudadavila, vakawombaneyi pamu na lipinga lidokwa lya vandu va Helodi, vakasakeyi ndambu ya kumuwulagha Yesu."},{"book":"Maliku","chapter":"3","verse":"7","text":"Yesu kawuka pala pamu na vanachuli vaki, ayendili muluwongu ya lihiva lya Galilaya, lipinga lya vandu lyamkovikelili. Vandu vala vafumili milima ya Yelusalemu na Yudeya,"},{"book":"Maliku","chapter":"3","verse":"8","text":"pamu na Yelusalemu na Idume na kumwambu ya lweni Yoludani, mbwani ya Tilu na Sidoni. Vandu ava vatangalili vamyendela Yesu, kwanongwa vapikanishili findu fitangalili fyagolili."},{"book":"Maliku","chapter":"3","verse":"9","text":"Lipinga lya vandu lyaveli likomi mbaka Yesu avawombilili vanachuli vaki vamvikili watu wumu, ili lipinga lya vandu likotoo kumfwasha."},{"book":"Maliku","chapter":"3","verse":"10","text":"Aveli kavalowola vandu vatangalili na vosi vaveli vatami vakalevanileyi vamugufyi Yesu."},{"book":"Maliku","chapter":"3","verse":"11","text":"Vandu vavelili na finyamkela pavamuwonili, vawili pawulongolu yaki, pavawuta, “Yuwi kuva Mwana wa Chapanga!”"},{"book":"Maliku","chapter":"3","verse":"12","text":"Lakini Yesu, kavakanila vakotoo kuvawombela vandu mweni ghani."},{"book":"Maliku","chapter":"3","verse":"13","text":"Yesu kakwela kuchidunda kavakema vala avadayilili mweni, topi vamyendela,"},{"book":"Maliku","chapter":"3","verse":"14","text":"mweni kavashawula vandu lilongu na vavili avakemili vandundami. Kavawombela, “Ndivashawula yumwi kuva na nenga, dandivalayishi kuyenda kuvalandulila vandu,"},{"book":"Maliku","chapter":"3","verse":"15","text":"damuvi na uwesu wa kuwusha finyamkela.”"},{"book":"Maliku","chapter":"3","verse":"16","text":"Ava lilongu na vavili yavashawulili vaveli Simoni, Yesu amkemili Petili,"},{"book":"Maliku","chapter":"3","verse":"17","text":"Yakobi na Yohani vana va Sebidayu Yesu avakemili Bowaneligi, mana yaki “Vandu va kuwumba”,"},{"book":"Maliku","chapter":"3","verse":"18","text":"Andeleya na Filipu na Batulumeyu na Mateyi na Tomasi na Yakobi mwana va Alufayu na Tadeyu na Simoni yayitashila mlima."},{"book":"Maliku","chapter":"3","verse":"19","text":"Yudasi Sikaliyoti, yula yamushengitili Yesu."},{"book":"Maliku","chapter":"3","verse":"20","text":"Pambeli Yesu kayenda kaya. Vandu vatangalili vatangana kandi mbaka Yesu na vanachuli vaki vawesha ha kulya filivi."},{"book":"Maliku","chapter":"3","verse":"21","text":"Valongu vaki pavapikanishili naha, vayenda kumtola, kwanongwa vandu vakacheyi, “Yesu kajumba lisini.”"},{"book":"Maliku","chapter":"3","verse":"22","text":"Vawula va Malawu vafumili Yelusalemu vadeta, “Ayu aveli na Besibuli! Ndi mkomi wa finyamkela yamgayila uwesu wa kuvafumisha finyamkela.”"},{"book":"Maliku","chapter":"3","verse":"23","text":"Yesu kavakema na kuvawombela kwa filangushilu, “Yikuweshikana wuliwuli Lijangavandu amfumishi Lijangavandu mumonga?"},{"book":"Maliku","chapter":"3","verse":"24","text":"Kucha wutwa pawitapula weni kuva fipinga na kwitova, wutwa awu dawuwi."},{"book":"Maliku","chapter":"3","verse":"25","text":"Na leki kaya payitapula fipinga fipinga, kaya asi dasiwi."},{"book":"Maliku","chapter":"3","verse":"26","text":"Kucha naha, wutwa wa Lijangavandu weni pawitapula, dawuwi na kufika mwishu."},{"book":"Maliku","chapter":"3","verse":"27","text":"“Kwahela mundu yawesha kwingila munyumba ya mundu muna liwovi na kufitola findu fya mundu ayu, ngajila kuwopiwa tanila mundu ayu."},{"book":"Maliku","chapter":"3","verse":"28","text":"“Nguvawombela nakaka, vandu davawushiwi sambi shawu shosi na majowolu vawu vosi kwa Chapanga."},{"book":"Maliku","chapter":"3","verse":"29","text":"Lakini mundu yoyosi yamjowola Mfuki Mng'alili, ayu dapomiliwi ha, kwanongwa kagola sambi ya jola.”"},{"book":"Maliku","chapter":"3","verse":"30","text":"Yesu adetili nahawu kwanongwa vandu vadetili, “Yesu kana finyamkela.”"},{"book":"Maliku","chapter":"3","verse":"31","text":"Pambeli mau na valongumundu Yesu vayisa. Vawoloka panji, vamlayisha mundu ayingili munyumba akamkemi."},{"book":"Maliku","chapter":"3","verse":"32","text":"Lipinga likomi lya vandu lyaveli limshengetela pavampikanisha Yesu. Veni vamuwombela, “Mau waku na valongu vaku vava panji vakukusaka yuwi.”"},{"book":"Maliku","chapter":"3","verse":"33","text":"Yesu kavayangula, “Mau wangu na valongu vangu vaghani?”"},{"book":"Maliku","chapter":"3","verse":"34","text":"Pambeli kavalola vandu vamshengitilili na kadeta, “Mloli! Ava ndi mau wangu na valongu vangu!"},{"book":"Maliku","chapter":"3","verse":"35","text":"Mundu yoyosi yagola ndambu yadayila Chapanga, ayu ndi mau wangu, mlongu wangu na mhaja wangu.”"}]}