{"data":[{"book":"Mwanduso","chapter":"47","verse":"1","text":"Avo, Yusufu kachola kumulongela Falao, “Tatangu na ndugu zangu wavika hamoja na ng'hondolo zao na mbuzi zao na ng'ombe zao na vinhu vao vose, walawa mwiisi ya Kanaani, sambi wa ako Gosheni.”"},{"book":"Mwanduso","chapter":"47","verse":"2","text":"Yusufu kawasagula ndugu zake watano kawalagusa kwa Falao."},{"book":"Mwanduso","chapter":"47","verse":"3","text":"Falao kawauza, “Sang'hano yenu choni?”"},{"book":"Mwanduso","chapter":"47","verse":"4","text":"Vivija wamulongela Falao, “Siye wasang'hanaji zako, twiza kukala mwiisi ino kamba wanhu baki kwavija kuna lufilili lwa nzala ng'hani ako Kanaani na kuduhu ndiya kwa fugo zetu. Avo, chonde go mkulu, siye wasang'hanaji zako tokupula tukale hanhu hokemigwa Gosheni.”"},{"book":"Mwanduso","chapter":"47","verse":"5","text":"Falao kamulongela Yusufu, “Tatako na ndugu zako weza kumwako gweye,"},{"book":"Mwanduso","chapter":"47","verse":"6","text":"na isi yose ya Misili ya mmakono gako. Weke tatako na ndugu zako hanhu hanogile ng'hani mwiisi ino, waleke wakakale ako Gosheni, na kamba kuna wanhu wowose viweli kuwajuwa goya kamba odaha kulolesa goya zifugo, wasagule wakanilolesele fugo zangu.”"},{"book":"Mwanduso","chapter":"47","verse":"7","text":"Abaho Yusufu kamgala kwa Falao tatake Yakobo, Yakobo kamtambikila Falao."},{"book":"Mwanduso","chapter":"47","verse":"8","text":"Falao kamuuza Yakobo, “Kuna miyaka mingapi toka uvumbuke?”"},{"book":"Mwanduso","chapter":"47","verse":"9","text":"Yakobo kamwidika Falao, “Miyaka yangu inigweleligwe kamba munhu mbita nzila ni miyaka gana na malongo madatu. Miyaka ayo midodo na imema magazo, na haivikile wingi wa miyaka iwakalile nayo iwahenga zangu kamba wanhu obita nzila.”"},{"book":"Mwanduso","chapter":"47","verse":"10","text":"Abaho Yakobo kamtambikila Falao, kasegela."},{"book":"Mwanduso","chapter":"47","verse":"11","text":"Avo, Yusufu kawagwaa tatake na ndugu zake hanhu hokemigwa Lamesesi hanhu hanogile ng'hani mwiisi ya Misili, hanhu aho wagweleligwa hawe hao, kamba viyalagize Falao."},{"book":"Mwanduso","chapter":"47","verse":"12","text":"Yusufu kawagwelela ndiya tatake na ndugu zake na lukolo lose lwa tatake kamba viwakalile."},{"book":"Mwanduso","chapter":"47","verse":"13","text":"Kukala kuduhu ndiya kila hanhu. Lufilili lwa nzala lukala lwenele kila hanhu mbaka iwatenda wanhu wose mwiisi ya Misili na isi ya Kanaani wanyolile mbuli ya nzala."},{"book":"Mwanduso","chapter":"47","verse":"14","text":"Yusufu keka hamoja sente zose za isi ya Misili na isi ya Kanaani mbuli ya ndiya iwagulile, kazigala zisente azo kwa Falao."},{"book":"Mwanduso","chapter":"47","verse":"15","text":"Sente za wanhu wa Misili na Kanaani vizimalile, wanhu wose wamcholela Yusufu na kumulongela, “Chonde, tugwelele ndiya, sikutufe mgameso gako, kwavija sente zetu zisha.”"},{"book":"Mwanduso","chapter":"47","verse":"16","text":"Yusufu kawalongela, “Kamba sente zenu zisha, avo munigwelele fugo zenu na niye nowagwaa ndiya.”"},{"book":"Mwanduso","chapter":"47","verse":"17","text":"Avo wamgalila Yusufu fugo zao, nayo kawagwaa ndiya na hewo wamgwaa falasi na ng'ombe na ng'hondolo na mbuzi na vihongwe. Avo mwaka awo wose Yusufu kawagwaa ndiya na hewo wamgwaa zifugo."},{"book":"Mwanduso","chapter":"47","verse":"18","text":"Mwaka uyagwe wamcholela kabili Yusufu wamulongela, “Hatukufisa bule, sente zetu zose zisha na fugo zetu zose zako gweye. Avo, go mkulu siye wasang'hanaji zako twabule chochose cha kukugwaa ila siye wenyego na migunda yetu."},{"book":"Mwanduso","chapter":"47","verse":"19","text":"Habali siye tufe mgameso gako, na migunda yetu sikuilimigwe? Avo, tugule siye na migunda yetu mbuli ya ndiya, na siye na migunda yetu yokuwa mmakono ga Falao. Chonde, tugwelele ndiya ili sikutufe na vivija utugwelele mbeyu mbuli ya migunda yetu.”"},{"book":"Mwanduso","chapter":"47","verse":"20","text":"Avo Yusufu kaigula isi yose ya Misili iwe ya Falao. Kila munhu wa Misili kalondigwa kuuza mgunda wake mbuli ya lufilili lwa nzala, avo isi yose ikala ya Falao."},{"book":"Mwanduso","chapter":"47","verse":"21","text":"Avo, Yusufu kawatenda wanhu wawe watumwa, kulawa mwambu uno wa isi na mwambu uyagwe wa isi ya Misili."},{"book":"Mwanduso","chapter":"47","verse":"22","text":"Lakini Yusufu haigulile bule isi ya walava nhosa, kwavija siku zose wao wagweleligwa ndiya kulawa kwa Falao, wagweleligwa fungu dilondigwa. Lekaavo hawauzile bule migunda yao."},{"book":"Mwanduso","chapter":"47","verse":"23","text":"Yusufu kawalongela wanhu, “Sambi niwagula mweye na migunda yenu mbuli ya Falao, mbeyu azino hano muhande migunda yenu."},{"book":"Mwanduso","chapter":"47","verse":"24","text":"Lakini mwahasenga ndiya mna gamafungu matano dimoja mumgwelele Falao, na mafungu mane gasigale gokuwa genu mbuli ya mbeyu kwa migunda yenu na ndiya yenu na wanhu wa mzing'anda zenu na wanenu.”"},{"book":"Mwanduso","chapter":"47","verse":"25","text":"Wanhu wa Misili wamwidika, “Kuhonya ugima wetu, kwavija kututendela ganogile, siye tokuwa watumwa wa Falao.”"},{"book":"Mwanduso","chapter":"47","verse":"26","text":"Vivo Yusufu viyekile lagizo mwiisi ya Misili na dabaho mbaka sambi, kuwa fungu dimoja mna gamafungu matano ga ndiya yose yagweleligwe Falao. Migunda ya walava nhosa waiyeka ayo haisoligwe na Falao."},{"book":"Mwanduso","chapter":"47","verse":"27","text":"Avo wanhu wa Izilaeli wakala mwiisi ya Misili hanhu hokemigwa Gosheni. Ako wakala na vinhu vingi na wasonga kongezeka ng'hani."},{"book":"Mwanduso","chapter":"47","verse":"28","text":"Yakobo kakala Misili kwa miyaka longo na saba, miyaka yose ya ugima wa Yakobo ikala miyaka gana na malongo mane na saba."},{"book":"Mwanduso","chapter":"47","verse":"29","text":"Kipindi cha Izilaeli kufa vikikalile behi, kamkema mwanage Yusufu na kamulongela, “Kamba koninogela ingiza mkono wako mna gamaungo gangu madeke na uiduwile kamba konitendela ganogile na kotamaniligwa. Sikuunizike mwiisi ya Misili,"},{"book":"Mwanduso","chapter":"47","verse":"30","text":"lakini unitambalize hamoja na wahenga zangu, umhape kulawa Misili ukanizike ako kuwazikiligwe hewo.”"},{"book":"Mwanduso","chapter":"47","verse":"31","text":"Yakobo kamulongela Yusufu, “Iduwile,” Yusufu kaiduwila. Abaho Izilaeli kaidulika mwambu wa pala wa ulusazi lwake kamtambikila Imulungu."}]}