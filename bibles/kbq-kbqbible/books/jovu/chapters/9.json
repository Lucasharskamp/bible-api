{"data":[{"book":"Jovu","chapter":"9","verse":"1","text":"Hagi Jopu'a amanage huno kenona hu'ne,"},{"book":"Jovu","chapter":"9","verse":"2","text":"Kagrama hanana tamage hane. Hianagi inankna huno Anumzamofo avurera mago vahe'mo'a fatgo vahera manigahie?"},{"book":"Jovu","chapter":"9","verse":"3","text":"Hagi mago vahe'mo'ma Anumzamofoma tauseni'a zupa keagarera avrenteno keaga huntegahianagi, magore huno keagafina agateoretfa hugahie."},{"book":"Jovu","chapter":"9","verse":"4","text":"Na'ankure Anumzamofona knare antahi'zamo'a avite'nenkino tusi'a hihamu'ane Anumza mani'ne. Hagi Anumzamofoma ha'ma rentaza vahe'mo'za zamagra'a zamavate hazenkea eri'za ketere hu'naze."},{"book":"Jovu","chapter":"9","verse":"5","text":"Agra arimpama ahegeno'a, kea osu'neno antri hazaza huno agonaramina zamatufe zamatrege'za haviza nehaza Anumza mani'ne."},{"book":"Jovu","chapter":"9","verse":"6","text":"Agra mopa eri kaza huno atufetregeno noma'a atreno arufi nevigeno, mopamofo tra'a eri kaza nehia Anumza mani'ne."},{"book":"Jovu","chapter":"9","verse":"7","text":"Hagi Agrama zagegu'ma huno, hanatinka mareorio huno'ma hanigeno'a, zagemo'a hanatino mareorisnigeno, ofunku'ma remsa osuo huno'ma hinkeno'a, ofumo'a remsa osugosie."},{"book":"Jovu","chapter":"9","verse":"8","text":"Agrake haroma hiaza huno mona eri rutarenenteno, hagerimo'ma krantonkrantoma hifina agofetura agatre azatre huno vano nehie."},{"book":"Jovu","chapter":"9","verse":"9","text":"Agrake ofuntamina tro huno kankamunte kankamunte zamantege'za kevure kevure mani'nazankino zamagi'a Beama, Orioma, Pleiadesima, sauti kaziga monafima metruma nehaza hanafitaminena tro hunte'ne."},{"book":"Jovu","chapter":"9","verse":"10","text":"Agra ruzahu ruzahu zantmi tro huntegeno knare zantfa hu'neankino, ana zantamina hamprigara osu'ne."},{"book":"Jovu","chapter":"9","verse":"11","text":"E'ina hu'neanagi Agrama erava'oma nehige'na nagra nonkogeno, enagatereno'ma eviama'a kena antahi'na nosue."},{"book":"Jovu","chapter":"9","verse":"12","text":"Hagi Agrama nazanoma erinaku'ma haniazama e'nerisigeno'a, mago vahe'mo'a azeorige, na'a nehane hunora antahi onkegahie."},{"book":"Jovu","chapter":"9","verse":"13","text":"Hagi Anumzamo'a rimpa ahe'zana azeorigosiankino Rehapue nehaza osifaveramina hagerimpintira amne zamazerino aganutira zamarehapatigahie."},{"book":"Jovu","chapter":"9","verse":"14","text":"E'ina hu'negu nagra iza'na Anumzanena keaga huge, mago'a zamofo nanekea hu'na eri fatgo hugahue?"},{"book":"Jovu","chapter":"9","verse":"15","text":"Hagi nagrira hazenkeni'a omne'nesianagi nagra iza'na Anumzamofona ke hakarea huntegahue? Hagi magoke'zana Agrama asunku'ma hunantesigu antahigegahue."},{"book":"Jovu","chapter":"9","verse":"16","text":"Hagi nagrama keagare'ma avre'na e'na keagama eme huntesuana, nagrama antahuana, tamage huno Agra ke'ni'a antahi onamigahie hu'na nagesa nentahue."},{"book":"Jovu","chapter":"9","verse":"17","text":"Na'ankure Agra ununko'nu hara renenanteno agafa'a omne zante nazeri havizantfa huno nataza nenamie."},{"book":"Jovu","chapter":"9","verse":"18","text":"Agra natrege'na nasimura e'noruanki, hazenke namino nasimu kana renkrirege'na natagura nehu'na nasimu ante'zanku nehue."},{"book":"Jovu","chapter":"9","verse":"19","text":"Hagi nagrama Anumzamofo hanavema rehe'na kenaku'ma hanuanana, nagri hanavea agatereno hanavenentake hu'ne. Hagi keagama erifatgoma hunaku'ma hanuana, keagafina agateregara osu'noe."},{"book":"Jovu","chapter":"9","verse":"20","text":"Nagra hazenkea osu'noanagi, nagra hu'nesua kere anteno hazenke hu'nane huno hunantegahie. Nagra mago havizana osu'noanagi nagrama hu'nesua kemo, kefo avu'ava'ene vahere huno hunantegahie."},{"book":"Jovu","chapter":"9","verse":"21","text":"Nagrira mago hazenkeni'a omne'neanagi, nagragura nagesa nontahue. Nagra nasimu'ma eri'na mani'zankura navresra nehie."},{"book":"Jovu","chapter":"9","verse":"22","text":"Hazenke osu vahero, hazenke vahero, Anumzamofo avurera magozahu vahe mani'none. Agra hazenke osu vahe'ene hazenke vahe'enena zamahe fanane nehie."},{"book":"Jovu","chapter":"9","verse":"23","text":"Hagi antrima hazaza huno'ma hazenke zamo'ma hazenke'ama omne vahe'ma ahe frigeno'a Anumzamo'a ana knazankura ki'za nere."},{"book":"Jovu","chapter":"9","verse":"24","text":"Mago vahe'mo'ompge Anumzamo keagama refkoma nehaza vahera zamavua eri sukigeno, kefo avu'ava'ma hu vahe'mofo azampi mopamo'a nevie. Hagi Anumzamo'ma ana'ma osanigeno'a, iza anara hugahie?"},{"book":"Jovu","chapter":"9","verse":"25","text":"Zamagama neraza vahe'mo'zama zamagama nerazama'a zamagatereno knanimo'a tusiza huno aganere. Ana hu'neanki'na knare'zana fore hanige'na onkegahue."},{"book":"Jovu","chapter":"9","verse":"26","text":"Knanimo'a ventemo hagerimpi agasasa oruno agareankna nehuno, tumpamo ne'zaga'a aheno nenaku eri kafagino hareno takaureankna huno knamo'a tusi aganere."},{"book":"Jovu","chapter":"9","verse":"27","text":"Hagi nagrama knama nehuazama nage'nekani'na, nasunku'ma nehua zana atre'na muse navugosa nehue."},{"book":"Jovu","chapter":"9","verse":"28","text":"Hianagi nagra maka nata zankura tusi koro nehue. Na'ankure kagra kefo zani'a nagenka erifore hugahane."},{"book":"Jovu","chapter":"9","verse":"29","text":"Ko'ma nageno antahino'ma hige'na kumi vahe' mani'noanki, nagafare nagra amne zampina fatgo vahe'ma mani'zantera maraguzatigahue."},{"book":"Jovu","chapter":"9","verse":"30","text":"Hagi sopenutira tina fre'na nazeri agru nehu'na, hankave marasinireti'ma tro'ma hu'naza soperetira nazana sese hugahuanagi,"},{"book":"Jovu","chapter":"9","verse":"31","text":"Anumzamo'a hapake kerifi nasaga hutrena, hapake hu'na hi'mnage ha'nenkeno, kukenanimo'enena tusiza huno agote nantegahie."},{"book":"Jovu","chapter":"9","verse":"32","text":"Anumzamo'a mopafi vahe knara osu'neanki'na, nagra Agri'enena fravazige, avre'na keaga huntegera osugahue."},{"book":"Jovu","chapter":"9","verse":"33","text":"Hagi amu'nonte vahera magora mani'neresina keagati'a eri fatgo huno tazeri mago hiresine."},{"book":"Jovu","chapter":"9","verse":"34","text":"Agra amu'nonte ne'mo'a Anumzamofona asmigeno kanoma nenamia zana atrege'na ru'enena agrama knazama namino nazeri koro nehia knazankura korora osu'na manusine."},{"book":"Jovu","chapter":"9","verse":"35","text":"Ana hige'na korora osu knazani'amofo keaga Anumzamofona asamusinagi nagra hankaverera e'inara osugahue."}]}