{"data":[{"book":"Matthew","chapter":"28","verse":"1","text":"Etiya Bisram din khotom hobole hoise, jitia hapta laga poila din ulai thakise, Mary Magdalene aru dusra Mary kobor sabole ahise."},{"book":"Matthew","chapter":"28","verse":"2","text":"Aru sabi, ta te bisi dangor mati hili se, kele koile Probhu laga ekjon sorgodoth sorgo pora nichete namise, aru pathor ke ghurai kene hatai dise, aru etu uporte bohi jaise."},{"book":"Matthew","chapter":"28","verse":"3","text":"Tai laga chehera to bhijili nisena, aru tai laga kapra to borop nisena boga thakise."},{"book":"Matthew","chapter":"28","verse":"4","text":"Kobor rukhi thaka sipahi khan dikhi kene bhoi pora hili jaise aru taikhan mora manu nisena hoi jaise."},{"book":"Matthew","chapter":"28","verse":"5","text":"Kintu utu sorgodoth kotha kori kene maiki khan ke koise, “Bhoi na koribi, kele koile moi jani ase tumikhan Jisu ke bisari bole ahise, junke Cross te mari disele."},{"book":"Matthew","chapter":"28","verse":"6","text":"Tai yate nai, kintu jinda hoise, jineka Tai pora koise. Ahi kene sabi juntu jagate Taike rakhi sele."},{"book":"Matthew","chapter":"28","verse":"7","text":"Joldi jabi aru chela khan ke kobi, ‘Tai to mora pora jinda hoise. Sabi, Tai Galilee te tumikhan age jai ase. Ta te tumikhan Taike dikhibo.’ Sabi, Moi tumikhan ke koi dise.”"},{"book":"Matthew","chapter":"28","verse":"8","text":"Mahila khan dangor bhoi aru khushi pora kobor ke chari kene joldi jaise, aru chela khan ke kobole nimite polaikene jaise."},{"book":"Matthew","chapter":"28","verse":"9","text":"Sabi, Jisu taikhan ke lok paise, eneka koi kene, “Salam! Apuni logote shanti thakibi!” Utu mahila khan ahikena Tai laga theng dhuri kene Taike aradhana korise."},{"book":"Matthew","chapter":"28","verse":"10","text":"Etu pichete Jisu taikhan ke koise, “Bhoi nakuribi. Jabi jai kene Moi laga bhai-kokai khan ke Galilee te jabole kobi. Ta te taikhan Moike dikhibo.”"},{"book":"Matthew","chapter":"28","verse":"11","text":"Jitia mahila khan jai thakise, titia, kunba sipahi khan sheher te jaise aru moha purohitkhan ke ki hoise sob koi dise."},{"book":"Matthew","chapter":"28","verse":"12","text":"Jitia taikhan bura khan ke lok korise aru taikhan ke bhi ki hoise etu koi dise, aru taikhan sipahi khan ke bisi poisa dise,"},{"book":"Matthew","chapter":"28","verse":"13","text":"aru koise, “Eneka kobi, ‘Tai laga chela khan rati te ahikena Tai laga gaw chor korise, jitia amikhan ghumai thakise.’"},{"book":"Matthew","chapter":"28","verse":"14","text":"Jodi etu khobor Governor tak punchi jai, amikhan tai logote kotha koribo aru tumikhan uporte digdar ahibo nadibo.”"},{"book":"Matthew","chapter":"28","verse":"15","text":"Titia sipahi khan poisa loise aru taikhan pora ki koise etu he koise. Etu laga kotha bisi Yehudi manu khan pora hunise aru aji tak etu kotha koi thake."},{"book":"Matthew","chapter":"28","verse":"16","text":"Kintu egaroh jon chela Galilee te jaise, ekta pahar te jun to Jisu pora ahibole koise."},{"book":"Matthew","chapter":"28","verse":"17","text":"Jitia taikhan Jisu ke dikhise, taikhan Taike aradhana korise, kintu kunba taikhan majote bhabona korise."},{"book":"Matthew","chapter":"28","verse":"18","text":"Jisu taikhan usorte ahise aru kotha korise aru koise, “Sob sorgo aru prithibi laga adhikar Moike dise."},{"book":"Matthew","chapter":"28","verse":"19","text":"Etu nimite jabi aru sob desh te Moi laga chela bonabi. Taikhan ke Baba, Putro aru Pobitro Atma laga naam pora baptizma dibi."},{"book":"Matthew","chapter":"28","verse":"20","text":"Taikhan ke Moi ki hukum dise eitu khan sikhai dibi. Etu janibi, Moi tumikhan logote hodai ase, etu jamana laga hekh din tak.”"}]}