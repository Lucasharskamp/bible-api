{"data":[{"book":"Tich Joote","chapter":"17","verse":"1","text":"Kane gisekalo Amfipoli gi Apolonia, ne gitundo Thesalonika, kuma ne nitie sinagogi moro mar jo-Yahudi."},{"book":"Tich Joote","chapter":"17","verse":"2","text":"Kaka Paulo ne jatimo pile, ne odonjo e od lemono, kendo kuom Sabato adek moluwore, nopimo kodgi wach kuom weche mondiki e Muma."},{"book":"Tich Joote","chapter":"17","verse":"3","text":"Noleronigi tiendgi kendo nomiyo gingʼeyo gadiera ni Kristo ne nyaka sandi eka bangʼe ochier oa kuom joma otho. Nowachonegi niya, “Yesu ma ayalonuni e Kristo.”"},{"book":"Tich Joote","chapter":"17","verse":"4","text":"Jomoko kuom jo-Yahudi ne wach oywayo kendo ne giyie mi giluwo Paulo gi Sila, mana kaka jo-Yunani moluoro Nyasaye mathoth kaachiel gi mon moko mongʼere bende noyie."},{"book":"Tich Joote","chapter":"17","verse":"5","text":"To jo-Yahudi mamoko ne nyiego omako; omiyo negidhi gichoko acheje moko mane bayo e chiro kanyo, eka negichoko oganda maduongʼ mar joma achejego, kendo negichako lweny e dalano. Ne gimwomore e od Jason, ka gimanyo Paulo gi Sila, mondo gigolgi oko ni oganda."},{"book":"Tich Joote","chapter":"17","verse":"6","text":"To kane ok giyudogi, ne giywayo Jason kod jowete moko e nyim jotend dalano. Negigoyo koko kagiwacho niya, “Jok mosekelo chandruok e piny kuonde duto koro osechopo ka,"},{"book":"Tich Joote","chapter":"17","verse":"7","text":"kendo Jason-ni ema oserwakogi e ode. Giduto gidagi luwo chike Kaisar, kagiwacho ni nitie ruoth machielo, miluongo ni Yesu.”"},{"book":"Tich Joote","chapter":"17","verse":"8","text":"Kane giwinjo wechegi, oganda mane osechokore kanyo kod jotelo mag dalano nogoyo koko."},{"book":"Tich Joote","chapter":"17","verse":"9","text":"Jotelogo noketo ne Jason gi joge mamoko nengo mar singruok ni ok ginichak gikel koko kendo, bangʼe ne giweyogi gidhi."},{"book":"Tich Joote","chapter":"17","verse":"10","text":"Kane piny oimore, jowete nooro Paulo gi Sila Berea. Kane gichopo, negidonjo e sinagogi mar jo-Yahudi."},{"book":"Tich Joote","chapter":"17","verse":"11","text":"To jo-Berea ne nigi kido maber moloyo jo-Thesalonika, nikech negirwako wach gi chuny mamor, kendo neginono Ndiko pile ka pile, mondo gine ane ka gik mane Paulo wacho gin adier."},{"book":"Tich Joote","chapter":"17","verse":"12","text":"Jo-Yahudi mathoth noyie, kaachiel gi mon mathoth ma jo-Yunani mongʼere, kod jo-Yunani mangʼeny machwo."},{"book":"Tich Joote","chapter":"17","verse":"13","text":"Ka jo-Yahudi manodak Thesalonika nowinjo ni Paulo ne yalo wach Nyasaye Berea, negidhi kuno bende, kendo negichoko oganda mondo ochak koko, ka giketho chuny ji."},{"book":"Tich Joote","chapter":"17","verse":"14","text":"Jowete nooro Paulo e dho nam ma ok odeko, ka Sila gi Timotheo to jodong Berea."},{"book":"Tich Joote","chapter":"17","verse":"15","text":"Joma ne odhi gi Paulo notere nyaka Athene, bangʼe negidok Berea mi ginyiso Sila gi Timotheo yo mane ginyalo chopogo ir Paulo mapiyo."},{"book":"Tich Joote","chapter":"17","verse":"16","text":"Kane Paulo pod rito Sila gi Timotheo Athene, chunye nosin kane oneno kaka jo-dalano noketo chunygi kuom lamo kido mag nyiseche manono."},{"book":"Tich Joote","chapter":"17","verse":"17","text":"Omiyo nowuoyo kod jo-Yahudi gi jo-Yunani moluoro Nyasaye e sinagogi. Bende pile pile nowuoyo gi ji mane budho e chiro e dalano."},{"book":"Tich Joote","chapter":"17","verse":"18","text":"Jorieko moko mag Epikurio kod Stoiko nochako mino kode wach. Moko kuomgi nopenjo niya, “Angʼo ma jawach thoreni temo wacho?” To moko nowacho niya, “Chal ka gima oyalo kuom nyiseche moko ma welo.” Negiwacho kamano nikech Paulo ne yalo kuom Yesu kendo kuom chier."},{"book":"Tich Joote","chapter":"17","verse":"19","text":"Eka ne gikawe mi gidhi kode kar romo margi miluongo ni Areopago, bangʼe gipenje niya, “Donge dinyiswae tiend puonj manyien mikelo kaeni?"},{"book":"Tich Joote","chapter":"17","verse":"20","text":"Isako itwa gi puonj manyien mapok wawinjo, omiyo wadwaro ngʼeyo tiendgi.”"},{"book":"Tich Joote","chapter":"17","verse":"21","text":"(Jo-Athene duto kod jopinje mamoko mane odak kanyo nohero ketho sechegi kanyo ka gigoyo mbaka kendo giwinjo paro gi rieko manyien.)"},{"book":"Tich Joote","chapter":"17","verse":"22","text":"Eka Paulo nochungʼ e nyim chokruok mane ni ei Areopago mochako wuoyo kowacho niya, “Un jo-Athene, ayudo ni un joma ohero lemo e ngimau duto."},{"book":"Tich Joote","chapter":"17","verse":"23","text":"Nikech kane awuotho kalworora ka anono malongʼo kuondeu mag lemo, to ne ayudo nyaka kendo mar misango mondikie niya,"},{"book":"Tich Joote","chapter":"17","verse":"24","text":"“Nyasaye mane ochweyo piny kaachiel gi gik moko duto manie iye en Ruodh polo gi piny, kendo ok odak ei hekalu ma oger gi lwet dhano,"},{"book":"Tich Joote","chapter":"17","verse":"25","text":"bende ok tine gi lwet dhano ka gima odwaro gimoro kuom dhano nikech en owuon ema ochiwo ne dhano, ngima gi muya mi yweyo kod gik moko duto."},{"book":"Tich Joote","chapter":"17","verse":"26","text":"Koa kuom dhano achiel, nochweyo ogendini duto mag ji, mondo gipongʼ piny duto, kendo en ema oketo ni ngʼato ka ngʼato kar romb higni monego odag-go e piny, kod kuonde monego gidagie."},{"book":"Tich Joote","chapter":"17","verse":"27","text":"Nyasaye notimo ma mondo ji obed gi chuny madware kendo mondo kanyalore to gichop kuma entie, mi giyude, kata obedo ni ok en mabor kodwa."},{"book":"Tich Joote","chapter":"17","verse":"28","text":"‘Wangima nikech En, kendo wawuotho nikech En, kendo wantie nikech En.’ En mana kaka jowendu moko osewacho ni, ‘Wan bende wan kothe.’"},{"book":"Tich Joote","chapter":"17","verse":"29","text":"“Ka wan koth Nyasaye kamano, to koro ok onego wapar ni Nyasaye chalo gi dhahabu kata gi fedha kata kidi, ma gin mana kido ma dhano oloso kendo oketo gi pache."},{"book":"Tich Joote","chapter":"17","verse":"30","text":"E kinde mokalo Nyasaye ne ok odewo fuwo machal kamano, to koro sani osegolo chik ni ji duto kamoro amora mondo olokre owe richo."},{"book":"Tich Joote","chapter":"17","verse":"31","text":"Nikech oseketo chiengʼ mobiro ngʼadoe bura ne piny duto gadiera, kokalo kuom ngʼat moseyiero. Bende osenyiso ji malongʼo ni obiro timo mano ni ji duto, nikech nochiere oa kuom joma otho.”"},{"book":"Tich Joote","chapter":"17","verse":"32","text":"Kane jogo owinjo ka Paulo wuoyo kuom wach chier aa kuom joma otho, moko kuomgi nojare, to moko to nowachone niya, “Wabiro dwaro mondo iwuo kodwa kendo e wachni.”"},{"book":"Tich Joote","chapter":"17","verse":"33","text":"Eka Paulo nowuok moweyo joburago."},{"book":"Tich Joote","chapter":"17","verse":"34","text":"Ji moko manok nodok kor Paulo, mi giyie kuom Kristo. Achiel kuom joma noyie ne en Dionusio, mane en jabuch Areopago, gi dhako moro ma nyinge Damaris, kod ji mamoko manok."}]}