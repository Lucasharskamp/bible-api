{"data":[{"book":"Romans","chapter":"12","verse":"1","text":"Etu karone, bhai khan, Isor laga daya dwara, nijor gaw to jinda thaka bolidan nisena dibole apnikhan ke anurodh kori ase, juntu pobitro hoi kene Isor pora bhal lagibo. Etu to apuni atma te aradhana kori ase."},{"book":"Romans","chapter":"12","verse":"2","text":"Etu prithibi laga itcha te monjur na koribi, kintu poribortan pora mon notun bonai lobi. Eneka hoile, apuni nijor pora Isor laga itcha to ki ase, ki bhal ase, aru ki thik ase etu jani lobo."},{"book":"Romans","chapter":"12","verse":"3","text":"Moi koi ase, kelemane moike anugraha dise, etu pora sob logote koi ase, apnikhan majot te kun manu pora bhi nijor ki ase etu pora dangor bhabona na koribi, kintu nomro hoi kene nijorke Isor pora kiman biswas dise, etu hisab te bhabona kori thakibi."},{"book":"Romans","chapter":"12","verse":"4","text":"Kelemane kineka ekta gaw te alag-alag bisi bhag ase, aru bhag sob pora eke kaam nakore,"},{"book":"Romans","chapter":"12","verse":"5","text":"etu nisena amikhan bisi hoilebi, Khrista te ekta gaw ase, aru sob manu ekjon-ekjon laga bhag ase."},{"book":"Romans","chapter":"12","verse":"6","text":"Kintu amikhan ke anugraha diya hisab te alag-alag bordan diya nisena, amikhan pora etu chola bo lage. Jodi ekjon ke bhabobani laga bordan dise, tai laga biswas hisab te chola bole dibi."},{"book":"Romans","chapter":"12","verse":"7","text":"Jodi sewa kora ase, titia sewa kora kaam te chola bhi, kunke sikhai diya laga bordan dise tai etu kaam te chola bhi."},{"book":"Romans","chapter":"12","verse":"8","text":"Jodi kunba laga bordan to manu khan laga mon uthai diya laga ase, tenehoile taikhan laga mon uthai di thakibi. Jodi kunba laga bordan to di thaka laga ase, taike di thakibo dibi. Jodi kunba laga bordan to cholawta laga ase, taike hoshiar pora koribo dibi. Jodi kunba laga bordan to daya dikhai diya laga ase, taike khushi pora koribo dibi."},{"book":"Romans","chapter":"12","verse":"9","text":"Morom to misa hobo nadibi. Ki biya ase etu ke ghin koribi; ki bhal ase etu ke dhuri lobi."},{"book":"Romans","chapter":"12","verse":"10","text":"Ekjon pora ekjon ke bhai khan ke morom kora nisena kori bhi. Ekjon pora ekjon ke bisi sonman koribi."},{"book":"Romans","chapter":"12","verse":"11","text":"Mon itcha laga kaam te alsi na koribi, atma te mojbut thakibi, aru Probhu ke sewa koribi."},{"book":"Romans","chapter":"12","verse":"12","text":"Asha te anond koribi, dukh te dhorjo koribi, aru prathana te hodai thakibi."},{"book":"Romans","chapter":"12","verse":"13","text":"Pobitro manu khan karone dhun joma kori dibi aru modot kori bole bisaribi."},{"book":"Romans","chapter":"12","verse":"14","text":"Kun pora dukh kosto di ase taikhan nimite asirbad dibi; kun pora shrap di ase, taikhan ke asirbad dibi."},{"book":"Romans","chapter":"12","verse":"15","text":"Kun manu khushi hoi kene ase, taikhan logote khushi koribi, kanda khan logote kandibi."},{"book":"Romans","chapter":"12","verse":"16","text":"Ekjon pora ekjon logote mil milap kori thakibi. Phutani na koribi, kintu nomro khan logote mili thakibi. Kitia bhi bisi jana nisena phutani na koribi."},{"book":"Romans","chapter":"12","verse":"17","text":"Kunke bhi biya bodli biya nadibi, kintu sob manu age te ki sonman ase etu he kori bole bhabona koribi."},{"book":"Romans","chapter":"12","verse":"18","text":"Jodi parile apuni laga takot hisab te sob logote shanti te thakibi."},{"book":"Romans","chapter":"12","verse":"19","text":"Moi bisi morom kora bhai khan, kunke bhi biya bodli biya naghurabi, kintu Isor laga khong nimite chari dibi. Kelemane eneka likha ase “‘Bodli ghurai diya moi laga ase; moi ghurai dibo,’ eneka Probhu he koi ase.”"},{"book":"Romans","chapter":"12","verse":"20","text":"“Jodi apuni laga dushman bhuk lagi ase, khabole dibi."},{"book":"Romans","chapter":"12","verse":"21","text":"Biya pora jiti bole nadibi, kintu bhal pora he biya ke jiti lobi."}]}