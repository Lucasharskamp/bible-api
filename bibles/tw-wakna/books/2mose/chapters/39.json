{"data":[{"book":"2 Mose","chapter":"39","verse":"1","text":"Nnipa no de ntama tuntum, bibiri ne koogyan a ɛyɛ fɛ pam asɔfotade maa asɔfo no a wɔde bɛsom wɔ kronkronbea hɔ. Saa ntadetam no ara bi na wɔde pam Aaron ntade kronkron no sɛnea Awurade hyɛɛ Mose no."},{"book":"2 Mose","chapter":"39","verse":"2","text":"Wɔde asaawatam bi a wɔanwen afi asaawa a wɔato mu na ɛpam asɔfotade nkataase no."},{"book":"2 Mose","chapter":"39","verse":"3","text":"Besaleel boroo sikakɔkɔɔ ma ɛyɛɛ tratraa, ɛnna otwitwaa no nteanteaa sɛ hama na ɔde bobɔɔ ntama tuntum, bibiri ne koogyan no mu. Ɛyɛ nsaanoadwuma a ɛte apɔw yiye."},{"book":"2 Mose","chapter":"39","verse":"4","text":"Wɔde nwoma a wɔapam susoo nkataase no mu fi ase besii mmati ahama abien no mu."},{"book":"2 Mose","chapter":"39","verse":"5","text":"Na wɔde ntama tuntum, bibiri, koogyan ne sikakɔkɔɔ yɛɛ nkyekyeremu sɛnea Onyankopɔn hyɛɛ Mose no."},{"book":"2 Mose","chapter":"39","verse":"6","text":"Abo apopobibiri abien a wotwa de femfam mmati ahama abien no a eso asɔfotade no nkataase no mu no, sikakɔkɔɔ na wɔde kyerɛw Israelfo mmusuakuw no nyinaa din guu so sɛnea wɔkyerɛw nsateaa so kaa so no."},{"book":"2 Mose","chapter":"39","verse":"7","text":"Saa abo yi yɛ nkae ade de ma Awurade fa Israelfo ho, na wɔyɛɛ ne nyinaa sɛnea Awurade hyɛɛ Mose sɛ wɔnyɛ no no ara pɛ."},{"book":"2 Mose","chapter":"39","verse":"8","text":"Wɔpam adɛbo no te sɛ asɔfotade a wɔde nwera ankasa yɛe, na wɔde sikakɔkɔɔ hama ne asaawa tuntum, bibiri ne koogyan na ɛnwen mu."},{"book":"2 Mose","chapter":"39","verse":"9","text":"Na ɛyɛ ahinanan a ne fa biara susuw nsateaa akron a wɔabu abɔ so."},{"book":"2 Mose","chapter":"39","verse":"10","text":"Na wɔhyehyɛɛ abo a ɛsom bo sesaa so nnidiso nnidiso anan wɔ mu. Nnidiso a edi kan no yɛ bogyanambo, akraatebo ne ahabammono bo;"},{"book":"2 Mose","chapter":"39","verse":"11","text":"nnidiso a ɛto so abien no yɛ nsrammabo, hoabo ne dɛnkyɛmmo;"},{"book":"2 Mose","chapter":"39","verse":"12","text":"nea ɛto so abiɛsa no yɛ akutuhonobo, mfrafraebo ne beredumbo;"},{"book":"2 Mose","chapter":"39","verse":"13","text":"na nea ɛto so anan no yɛ sikabereɛbo, apopobibiribo ne ahwehwɛbo a wɔde sikakɔkɔɔ atwa emu biara ho ahyia."},{"book":"2 Mose","chapter":"39","verse":"14","text":"Wɔyɛɛ abo no te sɛ nsɔwanode bi kyerɛw Israel mmusuakuw dumien no din guu so."},{"book":"2 Mose","chapter":"39","verse":"15","text":"Sɛnea ɛbɛyɛ a wobetumi de adɛbo no aso asɔfotade no mu no, wɔde sikakɔkɔɔ nkaa hyehyɛɛ asɔfotade no mmati ntareso abien no so."},{"book":"2 Mose","chapter":"39","verse":"16","text":"Wɔsan yɛɛ sikakɔkɔɔ nkaa abien de hyehyɛɛ adɛbo no ntwɔtwɔw so wɔ soro."},{"book":"2 Mose","chapter":"39","verse":"17","text":"Wɔde sikakɔkɔɔ ahama abien no hyehyɛɛ sikakɔkɔɔ nkaa a ɛwɔ adɛbo no mu no mu."},{"book":"2 Mose","chapter":"39","verse":"18","text":"Wɔde ahama no ti no bobɔɔ sikakɔkɔɔ no a esuso asɔfotade no mu no mu."},{"book":"2 Mose","chapter":"39","verse":"19","text":"Wɔde sikakɔkɔɔ nkaa abien nso hyehyɛɛ adɛbo no ntwea abien no a egu asɔfotade no so pɛɛ no so."},{"book":"2 Mose","chapter":"39","verse":"20","text":"Wɔde sikakɔkɔɔ nkaa abien susoo asɔfotade no mmati ntareso no mu ma ɛbɛn nkyekyeremu a wɔanwen no fɛfɛɛfɛ ne asɔfotade no ahyiae so no."},{"book":"2 Mose","chapter":"39","verse":"21","text":"Sɛnea ɛbɛyɛ na adɛbo no begyina pɛpɛɛpɛ wɔ nkyekyeremu fɛfɛ no so nti, wɔde ntama tuntum kyekyeree nkaa a esuso adɛbo no ne asɔfotade no mu. Eyinom nyinaa, Awurade na ɔhyɛɛ Mose sɛ wɔnyɛ."},{"book":"2 Mose","chapter":"39","verse":"22","text":"Asɔfotade no fa kɛse no ara de, wɔde ntama tuntum na ɛnwenee"},{"book":"2 Mose","chapter":"39","verse":"23","text":"na wotwaa mfimfini tokuru pempam bi faa so maa ano no yɛɛ den sɛnea wɔhyɛ a ɛrentetew."},{"book":"2 Mose","chapter":"39","verse":"24","text":"Na wɔde bibiri ne asaawa a ɛbere dum ne koogyan a wɔanwen yɛɛ biribi te sɛ atoaa aba de sensɛn batakari no ase mmuano no ano."},{"book":"2 Mose","chapter":"39","verse":"25","text":"Na wɔde sikakɔkɔɔ yɛɛ nnɔnnɔmma na wɔde biribi te sɛ atoaa aba no hyehyɛɛ ntam ne ntam wɔ batakari no ase mmuano no ano de twaa ho hyiae."},{"book":"2 Mose","chapter":"39","verse":"26","text":"Sɛ Aaron hyɛ asɔfotade yi a, na ɛkyerɛ sɛ ɔrekɔsom Awurade sɛnea Awurade hyɛɛ Mose sɛ ɔnyɛ no."},{"book":"2 Mose","chapter":"39","verse":"27","text":"Wɔde asaawatam a ɛyɛ fɛ pam asɔfotade no bi maa Aaron ne ne mmabarima."},{"book":"2 Mose","chapter":"39","verse":"28","text":"Wɔde ntama a ɛyɛ fɛ na ɛpam adɛbo, abotiri, kyɛw ne nhyɛasetam ahorow no."},{"book":"2 Mose","chapter":"39","verse":"29","text":"Bio, wɔde ntama a ɛyɛ fɛ na ɛpam nkyekyeremu no na wɔde asaawa tuntum, bibiri ne koogyan dii mu adwinni sɛnea Awurade hyɛɛ Mose sɛ ɔnyɛ no."},{"book":"2 Mose","chapter":"39","verse":"30","text":"Na afei, wɔde sikakɔkɔɔ yɛɛ abɔanim a wɔakyerɛw so:"},{"book":"2 Mose","chapter":"39","verse":"31","text":"Wɔde ntama tuntum na asina abɔanim no abɔ abotiri no mu sɛnea Awurade hyɛe no."},{"book":"2 Mose","chapter":"39","verse":"32","text":"Eyi nyinaa akyi no, wowiee Ahyiae Ntamadan no si sɛnea Awurade kyerɛɛ Mose sɛ wonsi no no."},{"book":"2 Mose","chapter":"39","verse":"33","text":"Afei, wɔde Ahyiae Ntamadan no ne emu nneɛma nyinaa brɛɛ Mose:"},{"book":"2 Mose","chapter":"39","verse":"34","text":"adwennini nwoma a wɔahyɛ no kɔkɔɔ, abirekyi nwoma a wɔahyɛ, nkataano,"},{"book":"2 Mose","chapter":"39","verse":"35","text":"adaka no a Mmaransɛm Du no wɔ mu no, nnua a wɔde soa Mpata agua;"},{"book":"2 Mose","chapter":"39","verse":"36","text":"ɔpon no ne ɛho nneɛma, Ɔkyerɛ Brodo,"},{"book":"2 Mose","chapter":"39","verse":"37","text":"sika akaneadua ne nʼakanea, ɛho nneɛma ne ngo wɔde sɔ kanea;"},{"book":"2 Mose","chapter":"39","verse":"38","text":"sikakɔkɔɔ afɔremuka, ɔsrango, aduhuam ne Ahyiae Ntamadan no nkataano,"},{"book":"2 Mose","chapter":"39","verse":"39","text":"kɔbere Afɔremuka, kɔbere ntwitae, nnua no ne ɛho nneɛma,"},{"book":"2 Mose","chapter":"39","verse":"40","text":"ntwahotam a wɔde twa adiwo hɔ fasu ho, ne ɛho nnua a esuso mu,"},{"book":"2 Mose","chapter":"39","verse":"41","text":"Wɔde asɔfotade a wɔapam no fɛfɛɛfɛ a wɔhyɛ kɔ kronkronbea hɔ no brɛɛ no ma ɔhwɛe. Afei, wɔde Aaron asɔfotade kronkron no nso ne ne mmabarima de a wɔbɛhyɛ de ayɛ asɔfodwuma no bɛkyerɛɛ no."},{"book":"2 Mose","chapter":"39","verse":"42","text":"Enti Israelfo no dii nsɛm a Awurade hyɛɛ Mose sɛ ɔnka nkyerɛ wɔn no nyinaa so."},{"book":"2 Mose","chapter":"39","verse":"43","text":"Na Mose hwɛɛ nnwuma no nyinaa huu sɛ biribiara ntɔ kyima wɔ ho no, ohyiraa wɔn, efisɛ sɛnea Awurade hyɛe no ara pɛ na wɔyɛe."}]}