{"data":[{"book":"Ebelewo","chapter":"11","verse":"1","text":"Minu kinsundula tula diana dingolo mu bima, biobi bi nsiwulungu diana ayi ayi kikinina ti wutambudi bima ka diambu ko bimonikini ko."},{"book":"Ebelewo","chapter":"11","verse":"2","text":"Mu diambu di minu bakulu batelomono kimbangi."},{"book":"Ebelewo","chapter":"11","verse":"3","text":"Mu diambu di minu tuzabidi ti nza yivangulu mu mbembo yi Nzambi, ayi, bima bioso biobi bieti monika bivangimina mu biobi kabi monikanga ko."},{"book":"Ebelewo","chapter":"11","verse":"4","text":"Mu diambu di minu, Abeli wutambika kuidi Nzambi dikaba diyoko dilutidi dimboti viokila ditambika Kayini. Mu diambu di minu Nzambi kammonina mutu wusonga bu katelama niandi veka kimbangi ti wukikinina makaba mandi. Ayi mu diambu di minu Abeli wukidi yoluka diaka, ka diambu ko wufua kuandi."},{"book":"Ebelewo","chapter":"11","verse":"5","text":"Mu diambu di minu, Enoki wukatulu mu diambu kabika mona lufua. Basia kummona ko bila Nzambi wunkatula. Muaki tuamina kakatulu, bantelimina kimbangi kiaki : Niandi wumonisa Nzambi khini."},{"book":"Ebelewo","chapter":"11","verse":"6","text":"Muaki mutu kambulu minu kalendi monisa Nzambi khini ko. Bila bulutidi mboti ti woso mutu tidi fikama Nzambi kawilukila ti Nzambi widi ayi kafueti wilukila ti niandi wumfutanga batu boso bankuntombanga."},{"book":"Ebelewo","chapter":"11","verse":"7","text":"Mu diambu di minu, mu thangu Nzambi kalubula Nowa mu mambu momo katueni mona, wukinzika Nzambi ayi wutunga masuwa mu diambu di vukisa nzoꞌandi. Mu minu kiandi, wuzengila nza nkanu ayi wukituka mvingidi wu kiuka ki busonga kintotukilanga mu minu."},{"book":"Ebelewo","chapter":"11","verse":"8","text":"Mu diambu di minu, Abalahami wutumamana, bu katelo, mu kuenda ku tsi yoyi kafueti tambula banga kiuka ; ka diambu ko kasia zaba ko kuevi kankuenda."},{"book":"Ebelewo","chapter":"11","verse":"9","text":"Mu diambu di minu niandi wuzingila mu kinzenza mu tsi yi tsila ; wuzingila mu zinzo zingoto va kimosi ayi Isaki ayi Yakobi ; bobo baba mu tsila yimosi banga niandi."},{"book":"Ebelewo","chapter":"11","verse":"10","text":"Bila niandi wuvingila divula didi zifundasio ziozi zilendi nikuka ko. Nzambi niandi nkubiki ayi ntungi wu divula beni."},{"book":"Ebelewo","chapter":"11","verse":"11","text":"Mu diambu di minu ; Sala mamvandi, wubaka zingolo zi butila ka diambu ko mimvu mi butila mivioka ; bila wumona ti mutu wowo wuvana tsila widi wukuikama."},{"book":"Ebelewo","chapter":"11","verse":"12","text":"Diawu mu mutu wumosi, mutu wowo wuyika nunu, wuba nduka mu fua, mu butukila nkuna wu batu bobo baviokidi zimbuetete zi Diyilu ayi baviokidi tsengisini yidi va disimu di mbu, yilendi baka bu tangulu ko."},{"book":"Ebelewo","chapter":"11","verse":"13","text":"Batu bobo bafuila mu minu mu kambu baka bima biobi baba vanina tsila, vayi bamona biawu ayi bavana biawu mboti buna bakidi thama ayi bawu veka bazaba ti badi banzenza ayi minkibi vava ntoto."},{"book":"Ebelewo","chapter":"11","verse":"14","text":"Batu bantubila bobo bammonisa bumboti ti tsi awu veka bantomba."},{"book":"Ebelewo","chapter":"11","verse":"15","text":"Bila enati beti yindula tsi yoyi batotukila nganu babaka diluaku di buela mu vutuka."},{"book":"Ebelewo","chapter":"11","verse":"16","text":"Vayi buabu tsi yi kitoko bantomba, tsi yi diyilu. Diawu Nzambi kamonanga tsoni ko ti bantedila Nzambi awu, bila wuba kubikila divula."},{"book":"Ebelewo","chapter":"11","verse":"17","text":"Mu diambu di minu, Abalahami wutambika Isaki banga dikaba diyoko mu thangu Nzambi kantota. Niandi wutambula tsila vayi wuba wukubama mu tambika muanꞌandi wumosi kaka."},{"book":"Ebelewo","chapter":"11","verse":"18","text":"Ka diambu ko Nzambi wunkamba : Mu Isaki wela bakila nkuna."},{"book":"Ebelewo","chapter":"11","verse":"19","text":"Abalahami wumona ti Nzambi beki lulendo lu fulukisila Isaki mu bafua. Bukiedika Abalahami wutambula Isaki bu bamfulukisa."},{"book":"Ebelewo","chapter":"11","verse":"20","text":"Mu diambu di minu, Isaki wusakumuna Yakobi ayi Esawu mu diambu di mambu momo mankuiza ku ntuala."},{"book":"Ebelewo","chapter":"11","verse":"21","text":"Mu diambu di minu, Yakobi, tuamina lufua luandi, wusakumuna kadika muana wu Zozefi ayi wusambila Nzambi bu kasingimina mutsongi ntiꞌandi."},{"book":"Ebelewo","chapter":"11","verse":"22","text":"Mu diambu di minu, Zozefi, bu kamona ti weka nduka fua, wuyolukila thotokolo yi bana ba Iseli mu tsi Ezipite ayi wuvana lutumunu mu diambu di mambu momo bafueti vanga mu mimvesi miandi."},{"book":"Ebelewo","chapter":"11","verse":"23","text":"Mu diambu di minu, bambuta ba Moyize basueka muanꞌawu mu tezo ki zingondi zitatu bila zimona ti muana wuba wukitoko ayi kadi tsisi zisia mona ko mu tinguna lutumunu lu ntinu."},{"book":"Ebelewo","chapter":"11","verse":"24","text":"Mu diambu di minu, Moyize, bu kayunduka, wumanga kuandi tedolo muana wu muana wunketo wu Falawo."},{"book":"Ebelewo","chapter":"11","verse":"25","text":"Wumanga mona makhini mu ndambu thangu madi mu masumu vayi wuluta zola mona ziphasi va kimosi ayi batu ba Nzambi."},{"book":"Ebelewo","chapter":"11","verse":"26","text":"Bila niandi wumona tsoni yoyi Klisto kafueti fua yidi kimvuama kinneni kiviokidi kioki ki Ezipite bila meso mandi maba ntadidila mfutu wowo widi ku ntuala."},{"book":"Ebelewo","chapter":"11","verse":"27","text":"Mu diambu di minu, niandi wubika Ezipite mu kambu mona zinganzi zi ntinu tsisi. Wuba wukinda, bila niandi wumona Nzambi yika yimonikanga ko."},{"book":"Ebelewo","chapter":"11","verse":"28","text":"Mu diambu di minu, niandi wukembila pasika ayi wudukula menga mu mielo mu diambu di mbasi yitumu mu bunga yibika bunga bana batheti ba bana ba Iseli."},{"book":"Ebelewo","chapter":"11","verse":"29","text":"Mu diambu di minu, bana ba Iseli basabuka mbu wu mbuaki banga mu ntoto wuyuma. Vayi basi Ezipite bu bedi ka sabuka buna bamana diama."},{"book":"Ebelewo","chapter":"11","verse":"30","text":"Mu diambu di minu, bibaka bi Yeliko bi bua bana ba Iseli bu bazunga biawu tsambudi di bilumbu."},{"book":"Ebelewo","chapter":"11","verse":"31","text":"Mu diambu di minu, Lahabi, ka diambu ko wuba kuandi ndumba leta, wuvuka mu lufua va kimosi ayi batu bobo bamanga tumukina Nzambi, mu diambu kayakula bumboti batu batumu mu kinsueki mu tala Yeliko mu diela."},{"book":"Ebelewo","chapter":"11","verse":"32","text":"A mambu mbi ndieka buela tuba e ? Buna thangu mayiba yi fioti enati mfueti yolukila Ngedewoni, Balaki, Samisoni, Zefeti, Davidi, Samueli ayi mimbikudi."},{"book":"Ebelewo","chapter":"11","verse":"33","text":"Mu diambu di minu bawu babedisa mintinu, bavanga mambu ma busonga, batambula mambu momo baba vanina tsila ; bakangisa miunu mi zikhosi ;"},{"book":"Ebelewo","chapter":"11","verse":"34","text":"bazima lulendo lu zimbazu zingolo ; bavuka bu bedi kavondo mu sabala ; batambula zingolo ka diambu ko baba bavonga ; bamonika binuani bingolo ku mvita ; batinisa nkangu wu masodi ma banzenza."},{"book":"Ebelewo","chapter":"11","verse":"35","text":"Mu diambu di minu kiawu baketo baba vutudila batu bawu bafua, mu mfulukulu."},{"book":"Ebelewo","chapter":"11","verse":"36","text":"Bankaka basekonono, babeto bikoti, babakanga zisieni ayi bakotoso mu minloko."},{"book":"Ebelewo","chapter":"11","verse":"37","text":"Bankaka balozolo matadi, babasu mu bisi banga bu mbasulungu mabaya ; bavondolo mu bisabala, bakituka mindiengidi, bamvuata minkanda mi mamemi ayi mi zikhombo. Bakambu mamo ayi bibioso, babamonisa ziphasi ayi bayamusu."},{"book":"Ebelewo","chapter":"11","verse":"38","text":"Nza yisia ba yifuana mu diambu diawu ko. Badiengila mu makanga ayi mu miongo ; mu zithadi ayi mu mabulu madi mu ntoto."},{"book":"Ebelewo","chapter":"11","verse":"39","text":"Batu boso bobo, ka diambu ko batelomono kimbangi mu diambu di minu kiawu, vayi, kadi mutu kasia tambula ko bina biba vanunu tsila."},{"book":"Ebelewo","chapter":"11","verse":"40","text":"Bila Nzambi wutukubikila mambu ma kitoko, wuzola ti bakituka batu bafuana banga beto."}]}