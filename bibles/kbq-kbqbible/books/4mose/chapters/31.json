{"data":[{"book":"4 Mose","chapter":"31","verse":"1","text":"Hagi Ramo'a amanage huno Mosesena asmi'ne,"},{"book":"4 Mose","chapter":"31","verse":"2","text":"Hagi Israeli vahe'motama tamazeri savri hazageta havi anumzante'ma mono'ma hunte'narera nona huta Midieni vahera zamahe vagaregahaze. Hagi anama hutesunka kagra frinka naga ka'ama mani'narega vugahane."},{"book":"4 Mose","chapter":"31","verse":"3","text":"Higeno Mosese'a vahera zamasamino, amu'nontamifinti mago'a veneneramina ha'zana eri retro huzmantenke'za, Ra Anumzamo'ma rimpama ahezmante'nea zamofo nona hu'za Midieni vahera hara ome huzmanteho. (Nam-Ham 25:16-17)"},{"book":"4 Mose","chapter":"31","verse":"4","text":"Hagi Israeli vahepintira magoke magoke naga nofipinti 1 tauseni'a vahe huzamantetere hinke'za hatera viho."},{"book":"4 Mose","chapter":"31","verse":"5","text":"Hige'za Israeli vahepinti mago mago naga nofi'mo'za 1 tauseni'a vahe hu'zamantetere hazage'za ana makara 12 tauseni'a vahe'mo'za hatera vu'naku retro hu'naze."},{"book":"4 Mose","chapter":"31","verse":"6","text":"Hagi Mosese'a magoke magoke nagapintira 1 tauseni'a venene hatera huzamante'ne. Hagi anampina pristi ne' Eleasa nemofo Finiasi'a ruotage'ma hu'nege'za seli mono nompima eri'zama e'neriza zantamine, ufene eri'neno, vugoteno nevige'za vu'naze."},{"book":"4 Mose","chapter":"31","verse":"7","text":"Hagi zamagra Ra Anumzamo'ma Mosesema asami'nea kante ante'za Midieni vahe hara huzmante'za, miko venenea zamahehana hu'naze."},{"book":"4 Mose","chapter":"31","verse":"8","text":"Hagi ana vahepina 5fu'a Midieni kini vahe'ma zamahe'nazana, Evima, Rekemima, Zurima, Hurima, Rebama huza zamahe'naze. Hagi anampinke Beoli nemofo Balamuna kazinknonteti ahe fri'naze."},{"book":"4 Mose","chapter":"31","verse":"9","text":"Ana nehu'za Israeli vahe'mo'za, Midieni vahe'mokizmi a'nene, mofavrene, bulimakao afuzagane, sipisipi afutamine, feno zazminena mika eri vagare'naze."},{"book":"4 Mose","chapter":"31","verse":"10","text":"Hagi mika ranra kumazamine neone kumazamia teve taginte'za kre vagare'naze."},{"book":"4 Mose","chapter":"31","verse":"11","text":"Hagi vahe'ene afu'zaga zaminena miko Israeli vahe'mo'za zamavare vagare'naze."},{"book":"4 Mose","chapter":"31","verse":"12","text":"Anama zamavraza vahezagagi, afu feno zamigi, afuzagaramina zamavare'za Moapu agupofi Mosese'ene pristi ne' Eleasake'ma mani'natega Israeli vahe'mo'za seli nonku'ma ki'za mani'narega, Jeriko mopamofo kantu kaziga Jodani tinte mika eri'za vu'naze."},{"book":"4 Mose","chapter":"31","verse":"13","text":"Hagi Moseseki Pristi ne' Eleasaki, Israeli kva vahe'zagagi hu'za ome tutagiha huzamantenaku seli no kumazmimofo fegi'a atirami'za vu'naze."},{"book":"4 Mose","chapter":"31","verse":"14","text":"Hianagi 1tauseni'a sondia vahetema kvama hu'naza vahe'ene, 100'a sondia vahetema kvama hu'naza vahetamima hateti'ma azageno'a Mosese'a tusi arimpa ahezmante'ne."},{"book":"4 Mose","chapter":"31","verse":"15","text":"Hagi Mosese'a anage huno zamasami'ne, Nahigeta tamagra maka a'neramina ozamahe zamatrage'za mani'naze? huno Mosese'a zamantahige'ne."},{"book":"4 Mose","chapter":"31","verse":"16","text":"Zamagra e'i ana a'nemo'za Balamu kea antahi'za Peori agonafina tagri vahera zamazeri savri hazageno, Ra Anumzamofona hara rente'za zamefi humi'naze. Anama hazageno Ra Anumzamofo vahe'mo'za knazana eri'naze."},{"book":"4 Mose","chapter":"31","verse":"17","text":"Menina miko ne' mofavre'zaga nezamaheta, venenezaganema monko'zama hu'nesaza a'nezaga miko zamahe friho."},{"book":"4 Mose","chapter":"31","verse":"18","text":"Hianagi venema monko'zama osu'nesaza mofa'nea mika zamatrenke'za tamagri su'za maniho."},{"book":"4 Mose","chapter":"31","verse":"19","text":"Iza'o ana vahe'ma zamahe frige, fri'nesaza vahe'ma zamavako'ma hu'nesnamota, kumamofo fegi'a 7ni'a kna manigahaze. Hagi nampa 3 knare'ene, nampa 7ni knarera tamagrane hapinti'ma zamavareta e'naza vahe'enena tamagra'a tamazeri agru hugahaze."},{"book":"4 Mose","chapter":"31","verse":"20","text":"Hagi mika kukenama, bulimakao akruteti tro hunenia kukenama, sipisipi azokateti tro hu'nenia kukenanena, mika azeri agru hugahaze."},{"book":"4 Mose","chapter":"31","verse":"21","text":"Anante pristi ne' Eleasari'a amanage huno hate'ma vu'naza vahera zamasami'ne, Ama tra kea hate'ma vute'za esaza vahe'mo'zama zamazeri agruma hanaza zanku Ra Anumzamo'ma Mosesema asami'nea naneke."},{"book":"4 Mose","chapter":"31","verse":"22","text":"Hagi golireti'ma, silvaretima, aenireti'ma, bronsireti'ma, tinireti'ma, lediretima,31:22 Tinie nehuno Lediema hu'nea aenigu hu'ne."},{"book":"4 Mose","chapter":"31","verse":"23","text":"tro'ma hu'nesaza zantamine, tevemo'ma tegama osune'nia aeniraminena miko tevefi kreta azeri agru hugahaze. Ana huteta ete timpi mago'ane sesehuta zamazeri agru hugahaze. Hianagi tevemo'ma te fanenema hugazantamina, tinteti sesehuta zamazeri agru hugahaze."},{"book":"4 Mose","chapter":"31","verse":"24","text":"Hagi 7ni knarera kukenatamia sese nehuta, tamagra'a tamazeri agru hugahaze. Hagi anama hutesutma seli nonkumapina ufregahaze hu'ne."},{"book":"4 Mose","chapter":"31","verse":"25","text":"Ra Anumzamo'a Mosesena asamino,"},{"book":"4 Mose","chapter":"31","verse":"26","text":"Kagrane pristi ne' Eliasa'ene mike naga nofipima vugote'naza kva vahe'mota, ha'ma ome hu'za eri'za e'naza zantamine, vahe'ene zagagafanena hamprigahaze."},{"book":"4 Mose","chapter":"31","verse":"27","text":"Ana'ma huteta hapinti'ma eri'za e'naza feno zantamina tarefi refko huta, ha'ma ome hu'naza sondia vahera nezamita, mesiama'a mago'a vahetami zamiho."},{"book":"4 Mose","chapter":"31","verse":"28","text":"Hagi vahero, bulimakaono, sipisipio, meme afuro donki afu'ma hamprisageno'ma 500tima huterema hanifintira, Ra Anumzamo'na suzana magoke namitere hugahaze."},{"book":"4 Mose","chapter":"31","verse":"29","text":"Hagi Nagri'ma Ra Anumzamo'nama nami'naza ofa erita pristi ne' Elieasa ome amigahaze."},{"book":"4 Mose","chapter":"31","verse":"30","text":"Hagi Israeli vahe'ma refko huzamizage'za eri'naza zampinti'ma hamprisageno mago 50tima huterema hania vahero, bulimakaono, sipisipio, meme afu'tamimpintira mago avretere huta, livae nagama Ra Anumzamo'na seli mono noma kegava hu'naza nagara zamigahaze."},{"book":"4 Mose","chapter":"31","verse":"31","text":"Hanki Moseseke pristi ne' Elieasakea Ra Anumzamo'ma huzanante'nea zana hu'na'e."},{"book":"4 Mose","chapter":"31","verse":"32","text":"Hagi hapintima sondia vahe'mo'zama eri'za e'naza zantamima miko hampri'nazana 675 tauseni'a sipisipigi,"},{"book":"4 Mose","chapter":"31","verse":"33","text":"72 tauseni'a bulimakaonki,"},{"book":"4 Mose","chapter":"31","verse":"34","text":"61 tauseni'a donkigi,"},{"book":"4 Mose","chapter":"31","verse":"35","text":"32 tauseni'a vene omase a'nenena avre'naze."},{"book":"4 Mose","chapter":"31","verse":"36","text":"Hagi hate'ma vu'naza vahe'mokizmi zantamima amu'nompinti'ma refko huzami'nazana, 337 tausen 500'a sipisipifintira,"},{"book":"4 Mose","chapter":"31","verse":"37","text":"Ra Anumzamofo 675'a sipisipi nemiza,"},{"book":"4 Mose","chapter":"31","verse":"38","text":"36 tauseni'a bulimakaoma avre'nafintira, Ra Anumzamofona 72'a nemiza,"},{"book":"4 Mose","chapter":"31","verse":"39","text":"30tausen 500'a donki afutamima avre'nafintira 61ni'a Ra Anumzamofo ami'naze."},{"book":"4 Mose","chapter":"31","verse":"40","text":"Hagi 16 tauseni'a vahe'ma zamavare'nafintira, 32'a vahe Ra Anumzamofo ami'naze."},{"book":"4 Mose","chapter":"31","verse":"41","text":"Ana hazageno ana zantamina Mosese'a erino Ra Anumzamo'ma asami'nea kante anteno, Ra Anumzamofo ofagino pristi ne' Eleasa ami'ne."},{"book":"4 Mose","chapter":"31","verse":"42","text":"Hagi ha'ma ome hu'naza sondia vahe'mofo zampinti'ma, Israeli vahe'ma Mosesema refko huno zami'neana,"},{"book":"4 Mose","chapter":"31","verse":"43","text":"337 tausen 500'a sipisipigi,"},{"book":"4 Mose","chapter":"31","verse":"44","text":"36 tauseni'a bulimakaonki,"},{"book":"4 Mose","chapter":"31","verse":"45","text":"30 tausen 500'a donki afuki,"},{"book":"4 Mose","chapter":"31","verse":"46","text":"16 tauseni'a mofa'nema venema omase'naza mofa'negi huno refko huzami'ne."},{"book":"4 Mose","chapter":"31","verse":"47","text":"Hagi Israeli vahe'ma refko huzamizage'za eri'naza zampinti'ma hamprizageno mago 50ma hutere'ma hia vahero, afuzagafintira mago avretere huno Ra Anumzamofo seli mono noma kegava nehaza Livae nagara Mosese'a zami'ne."},{"book":"4 Mose","chapter":"31","verse":"48","text":"Anante 1 tauseni'a sondia vahete ugota hu'naza kva vahe'mo'zane, 100'a sondia vahete ugota hu'naza kva vahe'mo'za Mosesente e'za,"},{"book":"4 Mose","chapter":"31","verse":"49","text":"anage hu'naze, Eri'za vahekamotama sondia vahetima hampritama eri antefatgo hutama konana, mago'mo'e huno fanene osu'neanki miko mani'none."},{"book":"4 Mose","chapter":"31","verse":"50","text":"Ana hu'negu mago mago sondia vahe'mo'za eri'naza zampintira, goliretima tro'ma hu'naza avasese zantaminki, zamazampasafima nehaza asagi, zamazampima nentaniza asagi zamazankofima huvame hu'za nentaniza rinigi, zamagesafima renentaza rinigi, zamanankempima nehaza pasesua Ra Anumzamofontega tagra'arema ete nona huta mizase ofa erita neone."},{"book":"4 Mose","chapter":"31","verse":"51","text":"Mosese'ene pristi ne' Eleasarikea goliretima tro'ma hu'naza zantamina sondia vahete kva vahepintira, ana miko eri'na'e."},{"book":"4 Mose","chapter":"31","verse":"52","text":"Hagi ana maka golima tausenia'a sondia vahete kva vahe'mo'zane, 100'a sondia vahete kva vahe'mo'zama ofama eme Ra Anumzamofonte'ma hu'naza golimofo kna'amo'a ana makara 190'a kilo hu'ne."},{"book":"4 Mose","chapter":"31","verse":"53","text":"Hagi hapinti'ma eri'naza zantamipintira mago mago sondia vahe'mo'za eritere hu'naze."},{"book":"4 Mose","chapter":"31","verse":"54","text":"Hagi Moseseke Eleasarike ana goliramina 1 tauseni'a sondia vaheta ugota kva vahe'ene 100'a sondia vahete kva vahepintira eri'na'e. Ana huteke Ra Anumzamo'ma Nagri vahere huno antahizaminigu ana golia erike seli mono nompi ome ante'na'e."}]}