{"data":[{"book":"Luka","chapter":"18","verse":"1","text":"Kuboka penia Yesu ngabalenge kulandanakia kwa hakimu kupala kabolanga akinapunji kube bagongalelange Nnoongo kila kingobu na bakachipulaje na kachokoje."},{"book":"Luka","chapter":"18","verse":"2","text":"Ngabalenge, “Pikilambo chimwe pakiba na hakimu jwenio akiba kunyalije Nnoongo na kaechimuje bandu."},{"book":"Luka","chapter":"18","verse":"3","text":"Na pikilambo chenie pakiba na munkege jumwe nawele ojubajendelela machoba goa kajopa kupala ilebe yakwe kuboka kwakangondwa bakwe."},{"book":"Luka","chapter":"18","verse":"4","text":"Kwa machoba majingi hakimu jwenio apaije kunnyeketela apate, nambu kukujomolela ngalenga kumojo jakwe, ‘Nenga ng'anu kube kunnyogopaje Nnoongo na kaechimuje bandu,"},{"book":"Luka","chapter":"18","verse":"5","text":"magambu nawele ojo atenda kunjumbuya, mbakumpe chapala. Andaje apakunjumbuya muno kukuinkalila kila kingobu!’ ”"},{"book":"Luka","chapter":"18","verse":"6","text":"Angwana ngabajendekeya kulenga, “Mpenikiye palongila hakimu mmaja."},{"book":"Luka","chapter":"18","verse":"7","text":"Nnoongo bajangataje bandu bakwe abapambwile, abanng'utila kilo na mui? Bo, apakuchelwa kapenakia?"},{"book":"Luka","chapter":"18","verse":"8","text":"Nannenge, apakajangata, kabe chokwe. Bo maikolela imani padunia kingobu Mwana jwa Mundu apapakuika?”"},{"book":"Luka","chapter":"18","verse":"9","text":"Uyo Yesu ngabalenge bandu kulandanakia kwa bandu bange abakitenda bandu ba mbone na kabembula bange."},{"book":"Luka","chapter":"18","verse":"10","text":"“Penia pakiba na bandu abele ngabajendanga kulubanja lwa nyumba ja kugongalela, jumwe akiba Falisayo na jonge akiba ntocha kodi."},{"book":"Luka","chapter":"18","verse":"11","text":"“Falisayo ngajema ngagongalela kumojo na kulenga, ‘Ana Nnoongo, ndenda nnumba, magambu nenga mbi andi bandu bangeje, akapoki na akawangi andaje akangongola. Nannumba kube ne andi ntocha kodi ojoje."},{"book":"Luka","chapter":"18","verse":"12","text":"Mbunga machoba mabena kwa wiki, mbanga lipungu lya komi kuilebe yoa yambata.’"},{"book":"Luka","chapter":"18","verse":"13","text":"“Ntocha kodi ngajema kutaali na wala ajinwikeje kulola kumbengu nambu ngakilikitila kukuechuka nu kulenga, ‘Ana Nnoongo, umone kia nenga nambi na mabaja!’ ”"},{"book":"Luka","chapter":"18","verse":"14","text":"Yesu ngalenga, “Nannenge kweli ntocha kodi abuja kachakwe kongo abonekana jwambone nnongi ja Nnoongo. Nambu Mfalisayo joje. Magambu kila ojwa kitondobe aba kuuluigwa na kila ojwa kiuluya aba kutondobaigwa.”"},{"book":"Luka","chapter":"18","verse":"15","text":"Bandu bange ngabampelekela Yesu ingota ilumikigwe. Akinapunji apabalola genia ngabakanakia,"},{"book":"Luka","chapter":"18","verse":"16","text":"nambu Yesu ngaikema ingota nu kulenga, “Mileke ingota iike kwango mikikanakiaje, magambu Kingwana cha Nnoongo kibekigwe kwa bandu anda benia."},{"book":"Luka","chapter":"18","verse":"17","text":"Nkombakela yene! Mundu jwajwoa nukukipokelaje Kingwana cha Nnoongo anda mwana, ajingije mu Kingwana chenie.”"},{"book":"Luka","chapter":"18","verse":"18","text":"Kilongoi jumwe ngankonya Yesu, “Aboli mambone ndendabole, mbate bwomi gwa machoba goa pangapela?”"},{"book":"Luka","chapter":"18","verse":"19","text":"Yesu ngankonya, “Kwanike kungema ne nambone? Abije jwambone nambu Nnoongo jika jakwe."},{"book":"Luka","chapter":"18","verse":"20","text":"Magamanyi Malagilo ga Musa, ‘Makabe na ngongolaje, makakomaje na makajibaje na makapanga uchaili gu uwangije kajali awawa binu na amama binu.’ ”"},{"book":"Luka","chapter":"18","verse":"21","text":"Jwenio ngalenga, “Genia goa nagaagabile tango apanakiba nakakombo.”"},{"book":"Luka","chapter":"18","verse":"22","text":"Kingobu Yesu apajoa genia, ngannenge mundu jwenio, “Kiigi kilebe chimwe chikipaligwa kamula. Makauche ilebe yoa einkweti uloi gwene mapegange akahocho na mama manuloi kumbengu, penia nhwike ungengame.”"},{"book":"Luka","chapter":"18","verse":"23","text":"Nambu mundu jwenio pajoa genia, ngachimwa muno magambu akiba nuloi muno."},{"book":"Luka","chapter":"18","verse":"24","text":"Yesu apalola akachimwa yenie, ngalenga, “Ibibole apibi kujundupa kwa bina uloi kujingila mukingwana cha Nnoongo."},{"book":"Luka","chapter":"18","verse":"25","text":"Elo, nga kindema muno ngamia kupeta pililanga lya chingana, kumpeta juna uloi kujingi mukingwana cha Nnoongo.”"},{"book":"Luka","chapter":"18","verse":"26","text":"Bandu ba apabajoanga genia, ngabalenga, “Nga meneke ojwapakuoto ukomboka?”"},{"book":"Luka","chapter":"18","verse":"27","text":"Yesu ngajanga, “Gangawechekana kwa mundu, ku Nnoongo kuwechakana.”"},{"book":"Luka","chapter":"18","verse":"28","text":"Petulo ngankonya, “Na twe bole? Tuilekite ilebe ito yoa tunkengime!”"},{"book":"Luka","chapter":"18","verse":"29","text":"Yesu ngabalengela, “Kweli nannenge, mundu jwajoa ojwalekite nyumba andaje munkege andaje akakamundu andaje achikibelei bakwe andaje ingota kwa magambu ga Kingwana cha Nnoongo,"},{"book":"Luka","chapter":"18","verse":"30","text":"apakupokela ndu muno ngoe, na bwomi gwa machoba goa pangapela mangobu agapakuika.”"},{"book":"Luka","chapter":"18","verse":"31","text":"Yesu ngabatolanga komi na abele umbwega, ngabalenge, “Mpenakiange! Tujenda Kuyelusalemu na kwenio kila kilebe echikiandikigwe na akalondoli ba Nnoongo nhwalo gwa Mwana jwa Mundu makilenganila."},{"book":"Luka","chapter":"18","verse":"32","text":"Bapankamuya kwa bandu banga Akayahudi angweto mabantendela gangambone na kunhuni mata."},{"book":"Luka","chapter":"18","verse":"33","text":"Mabamputanga iboko na kunkoma, nambu lichoba lya tatu mayoka.”"},{"book":"Luka","chapter":"18","verse":"34","text":"Nambu angweto bamanyangitije nhwalo gwenio ata kichoko, bakate kuiigwa mana ga malobe genia, na bamanyangitije agagalongaligwe."},{"book":"Luka","chapter":"18","verse":"35","text":"Mangobu Yesu apabandakila ku Yeliko, pakiba na mundu jumwe jwangalola atamite papipi akajopa."},{"book":"Luka","chapter":"18","verse":"36","text":"Apajoa nkengeni gwa bandu gwakapeta ngakonya, “Kubi nike?”"},{"book":"Luka","chapter":"18","verse":"37","text":"Ngannengela, “Yesu juku Nazaleti atendakupeta.”"},{"book":"Luka","chapter":"18","verse":"38","text":"Jwombe ngatondobea lilobe ngalenga, “Yesu, Mwana jwa Daudi, umone kia!”"},{"book":"Luka","chapter":"18","verse":"39","text":"Bandu abakiba nnongi ngabankalapila ngabannenge akotoke, nambu jwombe ngayangala kuchobela, “Mwana jwa Daudi, umone kia!”"},{"book":"Luka","chapter":"18","verse":"40","text":"Yesu ngajema, ngaamulicha bannete nnongi jakwe."},{"book":"Luka","chapter":"18","verse":"41","text":"“Mpala nantende nike?”"},{"book":"Luka","chapter":"18","verse":"42","text":"Yesu ngannengela, “Nname! Imani jinu jinnamie.”"},{"book":"Luka","chapter":"18","verse":"43","text":"Na kingobu tu jwanga lola jola ngalola, ngankengama Yesu akammegelela Nnoongo. Bandu boa apabalolanga genia, ngabannumba Nnoongo."}]}