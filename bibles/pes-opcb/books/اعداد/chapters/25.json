{"data":[{"book":"اعداد","chapter":"25","verse":"1","text":"هنگامی که بنی‌اسرائیل در شطیم اردو زده بودند، مردانشان با دختران قوم موآب زنا کردند."},{"book":"اعداد","chapter":"25","verse":"2","text":"این دختران، آنها را دعوت می‌کردند تا در مراسم قربانی بتهایشان شرکت کنند، و مردان اسرائیلی هم از گوشت قربانیها می‌خوردند و بتهایشان را پرستش می‌کردند."},{"book":"اعداد","chapter":"25","verse":"3","text":"چندی نگذشت که تمامی اسرائیل به پرستش بعل فغور که خدای موآب بود روی آوردند. از این جهت، خشم خداوند به شدت بر قوم خود افروخته شد."},{"book":"اعداد","chapter":"25","verse":"4","text":"پس خداوند به موسی چنین فرمان داد: «همهٔ سرانِ قبایلِ اسرائیل را اعدام کن. در روز روشن و در حضور من آنها را به دار آویز تا خشم شدید من از این قوم دور شود.»"},{"book":"اعداد","chapter":"25","verse":"5","text":"پس موسی به داوران اسرائیل دستور داد تا تمام کسانی را که بعل فغور را پرستش کرده بودند، بکشند."},{"book":"اعداد","chapter":"25","verse":"6","text":"ولی یکی از مردان اسرائیلی، گستاخی را به جایی رساند که در مقابل چشمان موسی و تمام کسانی که جلوی در خیمهٔ ملاقات گریه می‌کردند، یک دختر مدیانی را به اردوگاه آورد."},{"book":"اعداد","chapter":"25","verse":"7","text":"وقتی که فینحاس (پسر العازار و نوهٔ هارون کاهن) این را دید از جا برخاسته، نیزه‌ای برداشت"},{"book":"اعداد","chapter":"25","verse":"8","text":"و پشت سر آن مرد به خیمه‌ای که دختر را به آن برده بود، وارد شد. او نیزه را در بدن هر دو آنها فرو برد. به این ترتیب بلا رفع شد،"},{"book":"اعداد","chapter":"25","verse":"9","text":"در حالی که بیست و چهار هزار نفر از قوم اسرائیل در اثر آن بلا به هلاکت رسیده بودند."},{"book":"اعداد","chapter":"25","verse":"10","text":"آنگاه خداوند به موسی فرمود:"},{"book":"اعداد","chapter":"25","verse":"11","text":"«فینحاس (پسر العازار و نوهٔ هارون کاهن) خشم مرا از بنی‌اسرائیل دور کرد. او با غیرت الهی حرمت مرا حفظ کرد، پس من هم قوم اسرائیل را نابود نکردم."},{"book":"اعداد","chapter":"25","verse":"12","text":"پس به او بگو که من با او عهد سلامتی می‌بندم."},{"book":"اعداد","chapter":"25","verse":"13","text":"به خاطر آنچه که او انجام داده است و برای غیرتی که جهت خدای خود دارد و به سبب اینکه با این عمل برای قوم اسرائیل کفاره نموده است، طبق این عهد، او و نسل او برای همیشه کاهن خواهند بود.»"},{"book":"اعداد","chapter":"25","verse":"14","text":"مردِ اسرائیلی که با آن دختر مدیانی کشته شد، زمری نام داشت؛ او پسر سالو، یکی از سران قبیلهٔ شمعون بود."},{"book":"اعداد","chapter":"25","verse":"15","text":"آن دختر نیز کُزبی نام داشت؛ او دختر صور، یکی از بزرگان مدیان بود."},{"book":"اعداد","chapter":"25","verse":"16-17","text":"سپس خداوند به موسی فرمود: «مدیانیان را هلاک کنید،"},{"book":"اعداد","chapter":"25","verse":"18","text":"چون ایشان با حیله و نیرنگهایشان شما را نابود می‌کنند، آنها شما را به پرستش بعل فغور می‌کشانند و گمراه می‌نمایند، چنانکه واقعهٔ مرگ کزبی این را ثابت می‌کند.»"}]}