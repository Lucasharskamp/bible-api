{"data":[{"book":"Mako","chapter":"16","verse":"1","text":"Zuwa dya Kuhumula dize dijinke, Maliyamu Magidalena, Maliyamu nine dya Yakobo hamwenga na Salome wagula mavuta yakupwepweleka wakaukulugute umwili wa Yesu."},{"book":"Mako","chapter":"16","verse":"2","text":"Mtondotondo zuwa dya kuhumula mwe Chigiliki ni zuwa dya nkongo dya mazuwa mfungate. Kwize kutandazuke, waita kwe mbila."},{"book":"Mako","chapter":"16","verse":"3","text":"Mwe sila wauzana, “Ni yuhi akunga achifingilisize diya idiyuwe dimo lwivi lwe mbila?”"},{"book":"Mako","chapter":"16","verse":"4","text":"Mna eze wasinye wawona kugamba yuwe diya dyuswa kale yuwe idyo dyendaga dikulisa."},{"book":"Mako","chapter":"16","verse":"5","text":"Niyo wengila mndani mwe mbila, wambwila mbwanga availe nkazu ing'aile kekala kulume, niyo wehelwa."},{"book":"Mako","chapter":"16","verse":"6","text":"Mna mbwanga yudya niyo awagamba, “Msekwehelwa,” Simanya mwamzungula Yesu ywa Nazaleti asulumizwe mo msalaba. Hahali hano, kauyuka! Kaulani, ahantu wamwikaga."},{"book":"Mako","chapter":"16","verse":"7","text":"Haluse hitani mkawagambile wanampina wakwe hamwenga na Petulo kugamba, kawalongwelani kwita Galilaya, uko nammuone saviya awagambilagani,."},{"book":"Mako","chapter":"16","verse":"8","text":"Elo wavyele wadya niyo waguluka kulaila kwe mbila, kuno wazingiza naho wakangawala. Hawamgambile mntu yoyose mbuli idya kwa viya nawakogoha."},{"book":"Mako","chapter":"16","verse":"9","text":"Yesu eze auyuke chilochilo zuwa dya kuhumula, kamlaila Maliyamu Magidalena, yudya abalazagwa mpepo mfungate mndani mwakwe."},{"book":"Mako","chapter":"16","verse":"10","text":"Yudya mvyele niyo aita kuwagambila wambuyaze wendile hamwenga na Yesu. Nawo wendile wache kuomboleza na kwila."},{"book":"Mako","chapter":"16","verse":"11","text":"Weze weve kugamba Yesu kauyuka ni mjima naho mvyele uyo kamwona, hawazumile."},{"book":"Mako","chapter":"16","verse":"12","text":"Vikaheza, Yesu niyo awalaila wanampina wakwe waidi akatenda na mwili mtuhu umo wendile mwe sila wakaita mwe zikaya."},{"book":"Mako","chapter":"16","verse":"13","text":"Nawo wauya na kuwagambila wamtimile Yesu watuhu, mna nawo hawazumile."},{"book":"Mako","chapter":"16","verse":"14","text":"Vikajika, Yesu niyo awalaila wanampina wakwe mlongo na yumwe umo wendile wakadya. Awakwahila kwa viya hawazumile, naho kwa viya nawana myoyo midala kuwazumila wadya wamwonile."},{"book":"Mako","chapter":"16","verse":"15","text":"Akaheza awagamba, “Hitani kwe isi yose, mkalonge Mbuli Yedi kwa chila mntu."},{"book":"Mako","chapter":"16","verse":"16","text":"Mntu yoyose akunga azumile na kubatizwa nakombolwe, mna mntu yoyose hekuzumila nakantilwe."},{"book":"Mako","chapter":"16","verse":"17","text":"Na vilagiso vino na vitimilane na wadya wazumile, kwa zina dyangu na waguluse mpepo, nawalonge kwa semo mpya,"},{"book":"Mako","chapter":"16","verse":"18","text":"nawatoze nyoka hegu wanadya chintu chikukoma hachiwakome, nawajeleke mikono yawo mwe wanyonje, nawo nawahone.”"},{"book":"Mako","chapter":"16","verse":"19","text":"Elo Zumbe Yesu eze ajike kulonga ayo, niyo enulwa kulanga kwita kwembingu uko kekala kulume kwa Chohile."},{"book":"Mako","chapter":"16","verse":"20","text":"Wanampina waita chila hantu na kulonga Mbuli Yedi, Zumbe naye asankanila hamwenga nawo na kulagisa kugamba kulonga kwawo nichindedi kwa sila ye vilagiso wadamanye."}]}