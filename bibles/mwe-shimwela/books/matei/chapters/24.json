{"data":[{"book":"Matei","chapter":"24","verse":"1","text":"A Yeshu gubhakopweshe ku liekalu nigubhaijabhulile, bhaajiganya bhabho gubhaajendelenje nikwaalanguya majumba gatimbilile liekalu."},{"book":"Matei","chapter":"24","verse":"2","text":"A Yeshu gubhaabhalanjilenje, “Nnikugabhonanga gene gowega! Kweli ngunakunnugulilanga, lyakwapi liganga nkali limo shililepeshe panani liganga, yowe ipinga bhomolwa.”"},{"book":"Matei","chapter":"24","verse":"3","text":"A Yeshu bhakatameje pa shitumbi sha Misheituni, bhaajiganywa bhabho gubhaajendelenje shintemela, gubhaabhushiyenje, “Nntulugulile genega pushigakoposhele shakani? Shilangulo shashi shishilanguye kwiya kwenu na mpelo gwa shilambolyo?”"},{"book":"Matei","chapter":"24","verse":"4","text":"A Yeshu gubhaajangwilenje, “Mwiteiganje mundu anantembanje."},{"book":"Matei","chapter":"24","verse":"5","text":"Pabha bhandu bhabhagwinji shibhaikangane bhalinkutinji, ‘Nne a Kilishitu,’ na bhalabhonji shibhaatembanje bhandu bhabhagwinji."},{"book":"Matei","chapter":"24","verse":"6","text":"Shimpilikananje ililo ya ngondo na ngani ya ngondo, ikabheje nnajogopanje, pabha genego ganapinjikwa gakoposhele, ikabheje mpelo ukanabhe."},{"book":"Matei","chapter":"24","verse":"7","text":"Shilambo shipinga komana na shilambo shina, upalume gumo upinga komana na upalume guna. Shipinga pagwa shibhanga na ungumila kwa ilambo."},{"book":"Matei","chapter":"24","verse":"8","text":"Yene yoweyo mbuti kutandubha kwa mboteko ya shitumbo nkupinga kwiigopola."},{"book":"Matei","chapter":"24","verse":"9","text":"“Kungai bhandu bhowe shibhantendebhukanje nkupinga mpotekwanje na bhulagwa. Na bhandunji bhangabha Bhayaudi bhapinga kunshimanga kwa ligongo lyangu nne."},{"book":"Matei","chapter":"24","verse":"10","text":"Kabhili, bhabhagwinji bhapinga lekanga ngulupai jabhonji na tendebhukana na shimana."},{"book":"Matei","chapter":"24","verse":"11","text":"Bhapinga koposhelanga ashinkulondola bha unami bhabhagwinji bhapinga kwaapuganyanga bhandu bhabhagwinji."},{"book":"Matei","chapter":"24","verse":"12","text":"Kwa ligongo lya jenjesheka ilebho, kupingana kwa bhandu shukubhujile nnyuma."},{"book":"Matei","chapter":"24","verse":"13","text":"Ikabheje shaikakatimilile mpaka kumpelo shatapulwe."},{"book":"Matei","chapter":"24","verse":"14","text":"Ngani ja Mmbone ja Upalume gwa a Nnungu jipinga lunguywa pa shilambolyo, kubha ukong'ondelo ku bhandu bhowe, penepo ni pushuishe mpelo gula.”"},{"book":"Matei","chapter":"24","verse":"15","text":"Ashomajo agamanye malombolelo ga malobhe ga a Yeshu gakwiya gano. Nigubhashite, a Danieli ankulondola bha a Nnungu bhalugwile ga nnjimwa ja nyatiya. Pushinnjibhonanje jijimi pa ukonjelo,"},{"book":"Matei","chapter":"24","verse":"16","text":"bhalinginji ku Yudea bhabhutushilanje mwiitumbi."},{"book":"Matei","chapter":"24","verse":"17","text":"Ali pashitubhili anatulushe pai kutola indu nnyumba jakwe."},{"book":"Matei","chapter":"24","verse":"18","text":"Ali kunngunda anabhuje kumui kutola nngubho yakwe."},{"book":"Matei","chapter":"24","verse":"19","text":"Ole gwabhonji bhanabhakongwe bhakwetenje ndumbo na bhajonjeyanga gene mobhago."},{"book":"Matei","chapter":"24","verse":"20","text":"Nnjuganje kwa a Nnungu nkupinga kubhutuka kwenunji kunabhe mobha ga mmbepo eu Lyubha lya Pumulila."},{"book":"Matei","chapter":"24","verse":"21","text":"Pabha gene mobhago shipinga pagwa shilaje shikanabhe koposhela shitandubhile kupanganywa shilambolyo mpaka lelo, wala shikajiya pagwa kabhili."},{"book":"Matei","chapter":"24","verse":"22","text":"Monaga gene mobhago a Nnungu bhakanapunguye jakwa mundu jojowe akatapwilwe, ikabheje gapinga punguywa kwa ligongo lya bhandu bhaagwilwenje na a Nnungu."},{"book":"Matei","chapter":"24","verse":"23","text":"Bhai, mundu annugulilangaga, a Kilishitu pubhali apano, eu kubhali akula, nnankulupalilanje."},{"book":"Matei","chapter":"24","verse":"24","text":"Pabha bhaapinga koposhelanga Bhakilishitu na ashinkulondola bha unami. Bhapinga tendanga ilangulo ya ikulungwa na ya lapa ya kombola nkali kwapuganyanga bhaagwilwenje na a Nnungu."},{"book":"Matei","chapter":"24","verse":"25","text":"Mpilikananje, njikunnimbiyanga gakanabhe koposhela genego."},{"book":"Matei","chapter":"24","verse":"26","text":"Bhai, bhannugulilangaga, nnolanje, kubhali kuanga, nnajendangane kweneko, eu, nnolanje, mubhali nnyumba, nnakulupalilanje."},{"book":"Matei","chapter":"24","verse":"27","text":"Pabha malinga nnjai shijikuti meta nibhoneka kuliunde kowe, pushiijiyebha malinga pushabhoneshe Mwana juka Mundu lyubha lyashaishe."},{"book":"Matei","chapter":"24","verse":"28","text":"Malinga, pene puguli ntui, nipugaimana matumbui, kwa nneyo shene shilanguloshi shinalangula kuti ku mpelo gwa shilambolyo kubhandishile."},{"book":"Matei","chapter":"24","verse":"29","text":"Shangupe shipitaga shilaje sha gene mobhago, lyubha lipingabha nnubhindu, mwei ukalangaya na ndondwa ipingagwa pai na mashili ga indu ya kunnungu gapinga tenganyika."},{"book":"Matei","chapter":"24","verse":"30","text":"Kungai, shilangulo shika Mwana juka Mundu shishibhoneshe kunnungu, penepo makabhila gowe ga pa shilambolyo gapinga kwiigutanjila, shibhammonanje Mwana juka Mundu alikwiiya mmaunde ga kunnungu ali na mashili na ukonjelo gwanngwinji."},{"book":"Matei","chapter":"24","verse":"31","text":"Na bhalabho shibhaatumanje ashimalaika bhabho na lipenga lya oneya, bhalabhonji bhapinga kwaalopolanga bhaagwilwenje bhabho kopoka mmbali yowe ya pa shilambolyo."},{"book":"Matei","chapter":"24","verse":"32","text":"Bhai kwa nkongo mwiijiganyanye alu lutangolu, shangupe nyambi yakwe puitandubha ipuka, nnakumumanyanga kuti shuku shibhandishile."},{"book":"Matei","chapter":"24","verse":"33","text":"Nneyo peyo mmanganya pushinngabhonanje genega, mmumanyanje kuti bhabhandishile."},{"book":"Matei","chapter":"24","verse":"34","text":"Kweli ngunakummalanjilanga, alu lubhelekolu lukapela gakanabhe koposhela gowego."},{"book":"Matei","chapter":"24","verse":"35","text":"Kunnungu na shilambolyo shiipite, ikabheje malobhe gangu gakapita."},{"book":"Matei","chapter":"24","verse":"36","text":"Ikabheje, ga lyene lyubhalyo, eu malanga jwakwa mundu akugamanya shigabhe shakani, wala ashimalaika bha kunnungu, wala Mwana, ikabhe Atati jikape."},{"book":"Matei","chapter":"24","verse":"37","text":"Pabha malinga shiyaliji mobha ga a Nuu, puipingabha mobha ga kwiya kwakwe Mwana juka Mundu."},{"book":"Matei","chapter":"24","verse":"38","text":"Pabha gene mobhago, nduluko jikanabhe tuluka, bhandunji bhatenda lyanganga na kolelwa na lomba na lombwa, mpaka a Nuu pubhajinjile nshapina."},{"book":"Matei","chapter":"24","verse":"39","text":"Bhangashimanyanga shipinga koposhela, mpaka pujaishe nduluko, jikwaajolangaga bhowe. Na malinga pushiijiyebha lyubha lya kwiya kwakwe Mwana juka Mundu."},{"book":"Matei","chapter":"24","verse":"40","text":"Gene mobhago bhandunji bhabhili shibhabhanganje mungunda, jumo shatolwe na juna shaleshwe."},{"book":"Matei","chapter":"24","verse":"41","text":"Bhanabhakongwe bhabhili shibhabhanganje bhaliyaganga, jumo shatolwe na juna shaleshwe."},{"book":"Matei","chapter":"24","verse":"42","text":"Bhai, nsheyanje, pabha nkakulimanyanga lyubha lishibhaishe Bhakulungwa bhenunji."},{"book":"Matei","chapter":"24","verse":"43","text":"Ikabheje nnimanyanje lyeneli, monaga bhayene nyumba bhakalimanyi lyubha lya kwiya nngwii, bhakasheshiye, ngubhakajileshileje nyumba jabho kujibhwa."},{"book":"Matei","chapter":"24","verse":"44","text":"Kwa nneyo na mmanganya nsheyanje, pabha Mwana juka Mundu shaishe malanga gunkakugamanyanga."},{"book":"Matei","chapter":"24","verse":"45","text":"A Yeshu gubhapundile kubheleketa bhalinkuti, bhai gani ntumishi akulupalika na akwete lunda, bhakulungwa bhakwe shibhantende abhe jwa nkulungwa ku bhandu bhabho, abhapanganje shalya pa malanga gakwe?"},{"book":"Matei","chapter":"24","verse":"46","text":"Mbaya jwene ntumishi, bhakulungwa bhakwe pushibhaishe shibhanng'imane alitenda nneyo."},{"book":"Matei","chapter":"24","verse":"47","text":"Kweli ngunakummalanjilanga, shibhammishe jwene ntumishijo agoye indu yabho yowe."},{"book":"Matei","chapter":"24","verse":"48","text":"Ikabheje ntumishi jwangali jwa mmbone aibheleketelaga muntima gwakwe kuti, bhakulungwa bhangu bhanakabha kubhuja,"},{"book":"Matei","chapter":"24","verse":"49","text":"kungai gwatandwibhe kwaakomanga bhatumishi ajakwe na tandubha lya na papila pamo na bhaakolelwanga,"},{"book":"Matei","chapter":"24","verse":"50","text":"bhakulungwa bhakwe ntumishijo shibhaishe lyubha lyangaganishiwa na malanga gangamanyika."},{"book":"Matei","chapter":"24","verse":"51","text":"Shibhankome kwa kaje na kunkundikanya likundi limo na bhagulumba. Kweneko shikubhe shililo na tauna meno."}]}