{"data":[{"book":"Ezekiel","chapter":"37","verse":"1","text":"Alatala sɛnbɛ naxa goro n ma, a Xaxili Sɛniyɛnxi naxa n tongo, a sa n ti gulunba nde tagi xɔrie gbegbe nu na dɛnnaxɛ."},{"book":"Ezekiel","chapter":"37","verse":"2","text":"A naxa n naɲɛrɛ na xɔrie longori ra, e birin xaraxi gben."},{"book":"Ezekiel","chapter":"37","verse":"3","text":"A naxa n maxɔrin, a naxɛ, «Adamadi, yi xɔrie man nɔma balode?» N naxa a yaabi, «N Marigi Alatala, i keren nan a kolon!»"},{"book":"Ezekiel","chapter":"37","verse":"4","text":"Na tɛmui a naxa a masen n bɛ, «I xa masenyi ti yi xɔrie bɛ n xili ra. I xa a fala e bɛ, ‹Xɔri xaraxie, wo wo tuli mati Alatala xa masenyi ra."},{"book":"Ezekiel","chapter":"37","verse":"5","text":"Wo Marigi Alatala yi nan masenxi wo tan xɔri xaraxie bɛ, a naxɛ: N xa nii foye rafa wo ma, wo man xa balo."},{"book":"Ezekiel","chapter":"37","verse":"6","text":"N fasɛe yailanma nɛ wo bɛ, n fate sube nun fate kiri sa wo ma, n ɲɛngi raso wo fate i, wo fa gbilen balo ra. Na tɛmui, wo a kolonma nɛ a n tan nan na Alatala ra.›»"},{"book":"Ezekiel","chapter":"37","verse":"7","text":"N naxa a xa masenyi radangi alɔ a n yamari a ra ki naxɛ. N to nu wɔyɛnma a namiɲɔnmɛ ki ma, xui nde naxa mini xɔrie tagi, e wundu, e fa so e masofe e bore ra."},{"book":"Ezekiel","chapter":"37","verse":"8","text":"N naxa fasɛe, sube, nun kiri to e ma, kɔnɔ nii foye mu nu rasoxi e fate."},{"book":"Ezekiel","chapter":"37","verse":"9","text":"Na tɛmui a naxa a masen n bɛ, a naxɛ, «Adamadi, i xa n ma masenyi ti nii foye bɛ a falafe ra, ‹I Marigi Alatala yi nan masenxi: I tan nii foye, i xa keli duniɲa tunxun naanie ra, i xa so yi mixi faxaxie fatee, e xa keli faxɛ ma, e xa balo!›"},{"book":"Ezekiel","chapter":"37","verse":"10","text":"Awa, n naxa na masenyi radangi alɔ a n yamari ki naxɛ. N to na raba, nii foye naxa so e fate i, e naxa balo, e keli, e ti e sanyi xun na. Ɲama gbegbe nan nu nee ra.»"},{"book":"Ezekiel","chapter":"37","verse":"11","text":"Na tɛmui a naxa a masen n bɛ, a naxɛ, «Adamadi, yi xɔrie misaalixi Isirayila bɔnsɔɛ nan na. E naxɛ, ‹Muxu xɔrie bara xara, muxu xaxili tidee bara ɲɔn, muxu bara rabolo.›"},{"book":"Ezekiel","chapter":"37","verse":"12","text":"I xa yi masenyi ti e bɛ n xili ra, ‹Wo Marigi Alatala yi nan masenxi: N ma ɲama, n wo xa gaburie rabima nɛ, n wo rate e kui, n wo xanin Isirayila bɔxi ma."},{"book":"Ezekiel","chapter":"37","verse":"13","text":"N na gɛ na rabade, wo tan n ma ɲama, wo a kolonma nɛ a Alatala nan n na."},{"book":"Ezekiel","chapter":"37","verse":"14","text":"N na n Xaxili Sɛniyɛnxi ragoroma nɛ wo ma, wo man gbilen balo ra, n wo rasabati wo xa bɔxi ma. Na tɛmui, wo a kolonma nɛ a n tan Alatala bara wɔyɛn, a n tan Alatala bara na rakamali. Alatala xui nan na ki.›»"},{"book":"Ezekiel","chapter":"37","verse":"15","text":"Alatala naxa a masen n bɛ, a naxɛ,"},{"book":"Ezekiel","chapter":"37","verse":"16","text":"«Adamadi, i xa wuri nde tongo, i a sɛbɛ a ma, ‹Yuda nun a malan boore Isirayilakae gbe.› I xa wuri gbɛtɛ tongo, i a sɛbɛ na tan ma, ‹Yusufu xa di Efirami nun a malan boore Isirayila bɔnsɔɛ gbe.›"},{"book":"Ezekiel","chapter":"37","verse":"17","text":"Na tɛmui i xa e suxu i bɛlɛxɛ ra, e xa lu alɔ wuri keren.»"},{"book":"Ezekiel","chapter":"37","verse":"18","text":"«I ngaxakerenyie na i maxɔrin na fatanfasife ra e bɛ,"},{"book":"Ezekiel","chapter":"37","verse":"19","text":"i xa e yaabi, ‹Wo Marigi Alatala yi nan masenxi: N Yusufu xa wuri tongoma nɛ, naxan na Efirami nun a malan boore Isirayila bɔnsɔɛe yi ra, n xa dɔxɔ Yuda xa wuri ra, e xa findi keren na n bɛlɛxɛ kui."},{"book":"Ezekiel","chapter":"37","verse":"20","text":"I xa na wurie itala e mabiri, sɛbɛli tixi naxee ma,"},{"book":"Ezekiel","chapter":"37","verse":"21","text":"i a fala e bɛ, Wo Marigi Alatala yi nan masenxi: N Isirayilakae tongoma nɛ ɲamanɛe kui, n e ragbilen e xa bɔxi ma."},{"book":"Ezekiel","chapter":"37","verse":"22","text":"N e birin findi si keren na Isirayila geyae fari. Mangɛ keren nan e birin yamarima. E mu mɛɛma e bore ra sɔnɔn findife si firin na."},{"book":"Ezekiel","chapter":"37","verse":"23","text":"E mu findima sɛniyɛntaree ra sɔnɔn, kuye batufe ra nun fe ɲaaxi rabafe ra. N e ratangama nɛ na birin ma, n e rasɛniyɛn. E findima nɛ n ma ɲama ra, n fan findi e Marigi Ala ra.›»"},{"book":"Ezekiel","chapter":"37","verse":"24","text":"«N ma konyi Dawuda nan findima e xa mangɛ ra, xuruse kantɛ keren lu e birin bɛ. E birama nɛ n ma yaamarie fɔxɔ ra, e n ma sɛriyɛ rabatu a ki ma."},{"book":"Ezekiel","chapter":"37","verse":"25","text":"E sabatima nɛ bɔxi ma, n naxan fi n ma konyi Yaxuba ma, wo benbae sabati dɛnnaxɛ. E tan, e xa die nun e xa mamadie sabatima nɛ mɛnni, n ma konyi Dawuda nan findima e xa mangɛ ra abadan."},{"book":"Ezekiel","chapter":"37","verse":"26","text":"N bɔɲɛsa saatɛ tongoma nɛ e bɛ, naxan mu kanama abadan. N e rasabatima nɛ naa, n e bɔnsɔɛ rawuya. N ma hɔrɔmɔlingira luma nɛ e tagi abadan."},{"book":"Ezekiel","chapter":"37","verse":"27","text":"E findima nɛ n ma ɲama ra, n fan findi e Marigi Ala ra, n ma hɔrɔmɔlingira fa lu e ya ma."},{"book":"Ezekiel","chapter":"37","verse":"28","text":"N ma hɔrɔmɔlingira na sabati e tagi abadan, si gbɛtɛe a kolonma nɛ a n tan Alatala nan Isirayila rasɛniyɛnxi.»"}]}