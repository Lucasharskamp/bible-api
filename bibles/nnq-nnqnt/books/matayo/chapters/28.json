{"data":[{"book":"Matayo","chapter":"28","verse":"1","text":"Kuboka pi Lichoba li Kupomolela, papipi nu kuche gi lichoba lya jumapili, Maliamu Magidalena na Maliamu jonge ngabajendanga kulola likabuli lela."},{"book":"Matayo","chapter":"28","verse":"2","text":"Kingobucho ngukupitila kulendemela kukolongwa kwa lutope, mpakachi jwa Angwana ngauluka kuboka kumbengu, ngalipilimbia libwe lela, ngalitamila."},{"book":"Matayo","chapter":"28","verse":"3","text":"Abonekana anda njai na ngobo yakwe yakiba nhuu mbuu."},{"book":"Matayo","chapter":"28","verse":"4","text":"Akalendei bilikabuli lela ngabalendemela kwa mbwele ngolongwa, na ngababe anda batekuwe."},{"book":"Matayo","chapter":"28","verse":"5","text":"Nambu Mpakachi jola ngabalenge akikege bala, “Mangweto makajogopaje! Manyi kutenda mampalanga Yesu ojwabambigwe munchalaba."},{"book":"Matayo","chapter":"28","verse":"6","text":"Abije pamba ayokite andi palengaga. Nhwikange nnole paali pabammekita."},{"book":"Matayo","chapter":"28","verse":"7","text":"Nyendange chokwe makalengelange akinapunji bakwe ‘Kube ayokite kuboka kwa abawile, na ngoe annongolela kwako ku Galilaya, kwenio mamammona!’ Aja, ne tayali nannengalinge.”"},{"book":"Matayo","chapter":"28","verse":"8","text":"Kongo bakajogopa nu kualalila, akikege benia ngababoka chokwe pilikabuli ngababe na mbwele muno ngababutuka kujenda kalenge akinapunji bakwe."},{"book":"Matayo","chapter":"28","verse":"9","text":"Kingobucho, Yesu ngakongana nabo, ngabalenge, “Nnumbalile.” Akikege benia ngabannyendelela, ngabakilikitila nnongi jakwe, ngabakamula makongono gabe."},{"book":"Matayo","chapter":"28","verse":"10","text":"Yesu ngabalengela, “Makajogopaje! Nnyendange makalengela akalonga bango bajendange Ku Galilaya na kwenio mabakamona.”"},{"book":"Matayo","chapter":"28","verse":"11","text":"Akikege bala apabakiba bakajabulaga, akalendei bange ba likabuli lela ngabajenda kunnyini kulenga kila kilebe kwa akakung'i nhwalo gwa ilebe yoa eipitile."},{"book":"Matayo","chapter":"28","verse":"12","text":"Ngabakongana pamwe na akanhota na kuboka pa kulongelanga, ngabape akalendei bala uloi nduu,"},{"book":"Matayo","chapter":"28","verse":"13","text":"bakalenga, “Mangweto nnenga yene, ‘Akinapunji bakwe ngabaika kilo kuujiba mmele gwakwe twe ogutakiba tugochile lugono’"},{"book":"Matayo","chapter":"28","verse":"14","text":"Na anda Akolongwa ba Loma bamanyi kilechenje na twe matulongela nabo mpaka tulole kube mangweto mpatangaje malola.”"},{"book":"Matayo","chapter":"28","verse":"15","text":"Akalendei bala ngabautola uloi gola, ngabakamwa anda pababoligwe. Nhwalo gwenio ujoanike kati ja Akayahudi mpaka lele."},{"book":"Matayo","chapter":"28","verse":"16","text":"Akinapunji komi na jumwe bala ngabajendanga ku Galilaya kukitombi echabalagila Yesu."},{"book":"Matayo","chapter":"28","verse":"17","text":"Apabammona, ngabanng'ongalela, nambu bange bakiba na mbwele."},{"book":"Matayo","chapter":"28","verse":"18","text":"Yesu ngaika papipi, ngabalengela, “Mbatite kinala choa kumbengu nu kudunia."},{"book":"Matayo","chapter":"28","verse":"19","text":"Nnyendange, makabeke bandu boa babe akinapunji bango, makabatichanga kuliina lya Awawa na lya Mwana na lya Uhuke jwa Chwapi."},{"book":"Matayo","chapter":"28","verse":"20","text":"Mabolange ukamula Malagilo bandu ilambo yoa na makabi goa aganampilangite. Nenga mbi pamwe namangweto machoba goa pangapela, mpaka pijibakupela dunia.”"}]}