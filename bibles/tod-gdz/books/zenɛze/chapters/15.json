{"data":[{"book":"Zenɛze","chapter":"15","verse":"1","text":"Naama vaiti poluma, Ɠɔoɠɔ GALAGI ɓɔɛni Abalame ʋɔ segi zu, é ɠɛ ma: «Abalame, mina lua ɲɛgɛlɛin, nà ɠa gè ga è makɛ nui, ɗa-ɠulanumai ɠa wɔɔlɔ.»"},{"book":"Zenɛze","chapter":"15","verse":"2","text":"Abalame gooɠaaʋoteni, é ɠɛ ma: «Màliɠii, Ɠɔoɠɔ GALAGI, lee ɠa è feezu zèa? Tɔɔzei doun la zèa, nà-pɛlɛi wu ʋogani zeɠe nui ɠa é ga Eliyezɛɛl, Damase nui.»"},{"book":"Zenɛze","chapter":"15","verse":"3","text":"É ta laani ma mɔnɔ, é ɠɛ ma: «È la màvofoda ɓɛtɛni, zɔi sɔlɔɔgai nà-pɛlɛi wu, naa ɠa é ɠɛɛzu ga nà-pogani zeɠe nui.»"},{"book":"Zenɛze","chapter":"15","verse":"4","text":"Ɠɔoɠɔ GALAGI ɓɔɛni pɔ, é ɠɛ ma: «Ɓa-o, naa laade, é ʋa ɠɛ ɠɛɛzu ga ɗa-ʋogani zeɠe nui, kɛlɛ kɛni zɔi é ɠulazu è ɠoozu, naa ɠa a ɠɛ ga ɗa-ʋogani zeɠe nui.»"},{"book":"Zenɛze","chapter":"15","verse":"5","text":"Naa ʋolu GALA ge ɠulani la eteaʋɛ ná-seɠe ɠotai ʋoluʋɛ, é ɠɛ ma: «Geeɠɔlɔgi ɠaaʋɛ ʋɛtɛ, è somideɠaiti gaalu, ni ɗa zoo è ti ɠaalu.» É ɠɛni ma mɔnɔ: «Zekana è-mavofodaiti tiegɔi a ɠɛ la.»"},{"book":"Zenɛze","chapter":"15","verse":"6","text":"Abalame laani Ɠɔoɠɔ GALAGI la, naa naa leveni bɛ ga telebodai."},{"book":"Zenɛze","chapter":"15","verse":"7","text":"É ɠɛni ma: «Nà ɠa gè ga Ɠɔoɠɔ GALAGI, nii é è ɠula Uul taai ʋa Ɓaɓilɔne yooi zu, gè niima yooi ve è ya ga ɗɔnɔ.»"},{"book":"Zenɛze","chapter":"15","verse":"8","text":"Abalame gooɠaaʋoteni, é ɠɛ ma: «Màliɠii, Ɠɔoɠɔ GALAGI, nà kwɛɛ ɠale ɠiteɠite ga nà sɔlɔɔsu?»"},{"book":"Zenɛze","chapter":"15","verse":"9","text":"GALA ge ɠɛni ma: «Li, è kona saʋagɔ nikɛ ɓeai zo, ta kona saʋagɔ woli zaai, ta kona saʋagɔ ʋaala sinɛ wolai, è kpɔ kpumagoi ʋa, ta poopogi, è ti ɠula ga zalaɠai.»"},{"book":"Zenɛze","chapter":"15","verse":"10","text":"Abalame naama zuaiti kpein seɠeni, é ti ʋaliʋali su, é ma zɛʋɛiti gaaʋote ɓɔɠɔ ma, é ɠɛ ga ma ɲɛkpɛ felegɔ, kɛlɛ é la ɠɛni wɔniiti baliʋalini su."},{"book":"Zenɛze","chapter":"15","verse":"11","text":"Sua mii wɔniiti ti ɠɛni ʋuuzu ti-ma ʋoomaiti ma, kɛlɛ Abalame ti ɓɛɛni."},{"book":"Zenɛze","chapter":"15","verse":"12","text":"Foloi liizuʋɛ, ɲiimɛni wolai leʋeni ga Abalame, dualuagi so, kpidi ɓɔii ʋɛɛ ma."},{"book":"Zenɛze","chapter":"15","verse":"13","text":"Ɠɔoɠɔ GALAGI ɠɛni Abalame ma: «Suɠwɛɛ ga è-mavofodaiti ta ɠɛ ga seikɔɠɔma nuiti zooi taɠili su, ta ɠɛ ná ga duɔiti, ti ti zopele ɲɔu kona unnaanigɔ (400) laawu."},{"book":"Zenɛze","chapter":"15","verse":"14","text":"Kɛlɛ nà zii naa lukpɔɠaaleʋe, nii ta duɔlai ɠɛ zeezu, naa ʋoluma, naavolo wolaiti ta yɛ ti ya, ti ɠula zeezu."},{"book":"Zenɛze","chapter":"15","verse":"15","text":"Ɗɔun ɗa, ɗa za ziilɛigi zu, è maa ɠa ɠulu, è wɔlɔzaɠaga ʋoluma, undaanɛɛi zu."},{"book":"Zenɛze","chapter":"15","verse":"16","text":"È-mavofodai ma yamanii naanisiɛi ɠa ʋa ʋolu ʋɛ, mazɔlɔɔ Amool nuiti ta-vaaɠaaza golai laa la dɛ zeelini.»"},{"book":"Zenɛze","chapter":"15","verse":"17","text":"Siɛgi zu foloi liini la, kpidi ɓɔii ʋɛɛni, diɠii nii é duului ɠulazu, ta sɔmɔgi é zosu, naati ti leʋeni sua ɠaaɠwɛaiti zɔɠɔzuʋɛ."},{"book":"Zenɛze","chapter":"15","verse":"18","text":"Naama yee ná, Ɠɔoɠɔ GALAGI minazeɠeni Abalame ʋɛ, é ɠɛ ma: «Gè niima yooi kpein fea è-mavofodai ʋɛ, é zo Ezipete ɗɛ wolai ma, é zeeli ziɛ wolai Efelate ma,"},{"book":"Zenɛze","chapter":"15","verse":"19","text":"Ken nuiti ta-yooi, Kenize nuiti, Kademɔn nuiti,"},{"book":"Zenɛze","chapter":"15","verse":"20","text":"Ɠɛte nuiti, Felɛze nuiti, Lefa mavofodaiti,"},{"book":"Zenɛze","chapter":"15","verse":"21","text":"Amool nuiti, Kanaan nuiti, Giilegase nuiti, ta Yeɓuse nuiti.»"}]}