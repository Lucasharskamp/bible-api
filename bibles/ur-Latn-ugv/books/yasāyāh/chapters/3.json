{"data":[{"book":"Yasāyāh","chapter":"3","verse":"1","text":"Qādir-e-mutlaq Rabbul-afwāj Yarūshalam aur Yahūdāh se sab kuchh chhīnane ko hai jis par log inhisār karte haiṅ. Roṭī kā har luqmā aur pānī kā har qatrā,"},{"book":"Yasāyāh","chapter":"3","verse":"2","text":"sūrme aur faujī, qāzī aur nabī, qismat kā hāl batāne wāle aur buzurg,"},{"book":"Yasāyāh","chapter":"3","verse":"3","text":"faujī afsar aur asar-o-rasūḳh wāle, mushīr, jādūgar aur mantar phūṅkne wāle, sab ke sab chhīn lie jāeṅge."},{"book":"Yasāyāh","chapter":"3","verse":"4","text":"Maiṅ laṛke un par muqarrar karūṅga, aur mutalawwinmizāj zālim un par hukūmat kareṅge."},{"book":"Yasāyāh","chapter":"3","verse":"5","text":"Awām ek dūsre par zulm kareṅge, aur har ek apne paṛosī ko dabāegā. Naujawān buzurgoṅ par aur kamīne, izzatdāroṅ par hamlā kareṅge."},{"book":"Yasāyāh","chapter":"3","verse":"6","text":"Tab koī apne bāp ke ghar meṅ apne bhāī ko pakaṛ kar us se kahegā, “Tere pās ab tak chādar hai, is lie ā, hamārā sarbarāh ban jā! Khanḍarāt ke is ḍher ko saṅbhālne kī zimmedārī uṭhā le!”"},{"book":"Yasāyāh","chapter":"3","verse":"7","text":"Lekin wuh chīḳh kar inkār karegā, “Nahīṅ, maiṅ tumhārā muālajā kar hī nahīṅ saktā! Mere ghar meṅ na roṭī hai, na chādar. Mujhe awām kā sarbarāh mat banānā!”"},{"book":"Yasāyāh","chapter":"3","verse":"8","text":"Yarūshalam ḍagmagā rahā hai, Yahūdāh dhaṛām se gir gayā hai. Aur wajah yih hai ki wuh apnī bātoṅ aur harkatoṅ se Rab kī muḳhālafat karte haiṅ. Us ke jalālī huzūr hī meṅ wuh sarkashī kā izhār karte haiṅ."},{"book":"Yasāyāh","chapter":"3","verse":"9","text":"Un kī jānibdārī un ke ḳhilāf gawāhī detī hai. Aur wuh Sadūm ke bāshindoṅ kī tarah alāniyā apne gunāhoṅ par faḳhr karte haiṅ, wuh unheṅ chhupāne kī koshish hī nahīṅ karte. Un par afsos! Wuh to apne āp ko musībat meṅ ḍāl rahe haiṅ."},{"book":"Yasāyāh","chapter":"3","verse":"10","text":"Rāstbāzoṅ ko mubārakbād do, kyoṅki wuh apne āmāl ke achchhe phal se lutfandoz hoṅge."},{"book":"Yasāyāh","chapter":"3","verse":"11","text":"Lekin bedīnoṅ par afsos! Un kā anjām burā hogā, kyoṅki unheṅ ġhalat kām kī munāsib sazā milegī."},{"book":"Yasāyāh","chapter":"3","verse":"12","text":"Hāy, merī qaum! Mutalawwinmizāj tujh par zulm karte aur aurateṅ tujh par hukūmat kartī haiṅ."},{"book":"Yasāyāh","chapter":"3","verse":"13","text":"Rab adālat meṅ muqaddamā laṛne ke lie khaṛā huā hai, wuh qaumoṅ kī adālat karne ke lie uṭhā hai."},{"book":"Yasāyāh","chapter":"3","verse":"14","text":"Rab apnī qaum ke buzurgoṅ aur ra'īsoṅ kā faislā karne ke lie sāmne ā kar farmātā hai, “Tum hī angūr ke bāġh meṅ charte hue sab kuchh khā gae ho, tumhāre ghar zarūratmandoṅ ke lūṭe hue māl se bhare paṛe haiṅ."},{"book":"Yasāyāh","chapter":"3","verse":"15","text":"Yih tum ne kaisī gustāḳhī kar dikhāī? Yih merī hī qaum hai jise tum kuchal rahe ho. Tum musībatzadoṅ ke chehroṅ ko chakkī meṅ pīs rahe ho.” Qādir-e-mutlaq Rabbul-afwāj yoṅ farmātā hai."},{"book":"Yasāyāh","chapter":"3","verse":"16","text":"Rab ne farmāyā, “Siyyūn kī beṭiyāṅ kitnī maġhrūr haiṅ. Jab āṅkh mār mār kar chaltī haiṅ to apnī gardanoṅ ko kitnī shoḳhī se idhar-udhar ghumātī haiṅ. Aur jab maṭak maṭak kar qadam uṭhātī haiṅ to pāṅwoṅ par bandhe hue ghuṅgharū bolte haiṅ ṭan ṭan, ṭan ṭan.”"},{"book":"Yasāyāh","chapter":"3","verse":"17","text":"Jawāb meṅ Rab un ke saroṅ par phoṛe paidā karke un ke māthoṅ ko ganjā hone degā."},{"book":"Yasāyāh","chapter":"3","verse":"18","text":"Us din Rab un kā tamām singār utār degā: un ke ghuṅgharū, sūraj aur chāṅd ke zewarāt,"},{"book":"Yasāyāh","chapter":"3","verse":"19","text":"āweze, kaṛe, dopaṭṭe,"},{"book":"Yasāyāh","chapter":"3","verse":"20","text":"sajīlī ṭopiyāṅ, pāyal, ḳhushbū kī botleṅ, tāwīz,"},{"book":"Yasāyāh","chapter":"3","verse":"21","text":"angūṭhiyāṅ, nath,"},{"book":"Yasāyāh","chapter":"3","verse":"22","text":"shāndār kapṛe, chādareṅ, baṭwe,"},{"book":"Yasāyāh","chapter":"3","verse":"23","text":"āīne, nafīs libās, sarband aur shāl."},{"book":"Yasāyāh","chapter":"3","verse":"24","text":"Ḳhushbū kī bajāe badbū hogī, kamarband ke bajāe rassī, suljhe hue bāloṅ ke bajāe ganjāpan, shāndār libās ke bajāe ṭāṭ, ḳhūbsūratī kī bajāe sharmindagī."},{"book":"Yasāyāh","chapter":"3","verse":"25","text":"Hāy, Yarūshalam! Tere mard talwār kī zad meṅ ā kar mareṅge, tere sūrme laṛte laṛte shahīd ho jāeṅge."},{"book":"Yasāyāh","chapter":"3","verse":"26","text":"Shahr ke darwāze āheṅ bhar bhar kar mātam kareṅge, Siyyūn Beṭī tanhā rah kar ḳhāk meṅ baiṭh jāegī."}]}