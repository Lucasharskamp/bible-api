{"data":[{"book":"Daniel","chapter":"2","verse":"1","text":"E higa mar ariyo mar loch Nebukadneza, noleko lek mayoreyore, kendo lekgo nochando chunye ma omone nindo."},{"book":"Daniel","chapter":"2","verse":"2","text":"Omiyo ruoth nogolo chik mondo okelne ajuoke, jokor wach, jo-nyakalondo kod jorieko ma jo-Kaldea mondo onyise gima noleko. Kane gidonjo mi gichungʼ e nyim ruoth,"},{"book":"Daniel","chapter":"2","verse":"3","text":"nowachonegi niya, “Aseleko lek moro mosechanda ahinya kendo adwaro mondo angʼe tiende.”"},{"book":"Daniel","chapter":"2","verse":"4","text":"Eka jokor wach nodwoko ruoth gi dho jo-Aram niya, “Mad idag amingʼa, yaye ruoth nyis jotichni lek ma iseleko eka wabiro nyisi tiende.”"},{"book":"Daniel","chapter":"2","verse":"5","text":"Ruoth nodwoko jokor wach niya, “Ma e gima asengʼado e pacha ma ok anyal loko kama: Ka ok unyisa gima ne aleko, kendo ka ok unyisa tiende, to ibiro kidhu matindo tindo, kendo uteu biro lokore pidhe mag owuoyo."},{"book":"Daniel","chapter":"2","verse":"6","text":"To ka unyisa gima ne aleko kendo unyisa tiende, to ubiro yudo mich gi osimbo kod duongʼ malich. Omiyo nyisauru leknano kendo nyisauru tiende.”"},{"book":"Daniel","chapter":"2","verse":"7","text":"To negichako gidwoke kendo niya, “Ruoth mondo onyis jotichne lek moseleko, eka wabiro nyise tiende.”"},{"book":"Daniel","chapter":"2","verse":"8","text":"Eka ruoth nodwoko niya, “Angʼeyo ratiro ni utemo mana ketho seche, nikech ungʼeyo ni gima asengʼado e chunya ma ok anyal loko ema:"},{"book":"Daniel","chapter":"2","verse":"9","text":"Ka ok unyisa lek maseleko, to chandruok achiel kende ema ochomou. Usewinjoru e kindu mondo unyisa gik manyalo wita kod gik maricho, kuparo ni mano biro miyo alok pacha. Kuom mano, nyisauru leknano, eka abiro ngʼeyo ni unyalo lokona tiende.”"},{"book":"Daniel","chapter":"2","verse":"10","text":"Jokor wach nodwoko ruoth niya, “Onge dhano moro amora e piny manyalo timo gima ruoth penjoni! Bende onge ruoth moro amora, bed ni oduongʼ kendo en gi nyalo machal nadi, mosepenjo ajwoga, ja-nyakalondo kata jakor wach moro amora gima chalo kamano."},{"book":"Daniel","chapter":"2","verse":"11","text":"Gima ruoth penjono tek ma ok nyalre. Onge ngʼama nyalo lero tiende ni ruoth, makmana nyiseche, to gin ok gidag gi ji.”"},{"book":"Daniel","chapter":"2","verse":"12","text":"Ma nomiyo mirima omako ruoth kendo nodoko mager, mi nogolo chik mana gisano mondo oneg joma riek duto manie piny Babulon."},{"book":"Daniel","chapter":"2","verse":"13","text":"Omiyo chik nowuok mondo onegi joma riek duto, kendo noor ji mondo omany Daniel gi osiepene, mondo gin bende oneg-gi."},{"book":"Daniel","chapter":"2","verse":"14","text":"Ka Ariok, jatend askeche morito ruoth nosewuok oko mondo oneg joma riek mag Babulon, Daniel nowuoyo kode gi rieko kod paro matut."},{"book":"Daniel","chapter":"2","verse":"15","text":"Nopenjo jatelo mane oa ka ruothno niya, “Angʼo momiyo ruoth nogolo chik mager kamano?” Eka Ariok nonyiso Daniel gima omiyo nogol chik ma kamano."},{"book":"Daniel","chapter":"2","verse":"16","text":"Ka Daniel nowinjo tiend gima ne timore, nodhi nyaka e nyim ruoth mokwaye mondo omede thuolo, eka obed gi nyalo mar lokone tiend lekne."},{"book":"Daniel","chapter":"2","verse":"17","text":"Eka Daniel nodok e ode kendo nonyiso osiepene ma Hanania, Mishael kod Azaria wachno."},{"book":"Daniel","chapter":"2","verse":"18","text":"Nojiwogi mondo gikwa Nyasach polo mondo okechgi kuom midhieroni, mondo en, kaachiel gi osiepene, gi joma riek mamoko man Babulon kik neg-gi."},{"book":"Daniel","chapter":"2","verse":"19","text":"Otienono nonyis Daniel tiend midhierono e lek. Eka Daniel nopako Nyasach polo,"},{"book":"Daniel","chapter":"2","verse":"20","text":"kowacho niya:"},{"book":"Daniel","chapter":"2","verse":"21","text":"En ema ochano ndalo mag chwiri kod opon;"},{"book":"Daniel","chapter":"2","verse":"22","text":"Ofwenyo gik matut kendo mopondo;"},{"book":"Daniel","chapter":"2","verse":"23","text":"Agoyoni erokamano, kendo apaki, yaye Nyasach kwerena:"},{"book":"Daniel","chapter":"2","verse":"24","text":"Eka Daniel nodhi ir Ariok, ngʼat mane ruoth oketo mondo oneg joma riek man Babulon, kendo nowachone niya, “Kik itiek joma riek man Babulon. Tera ir ruoth mondo alokne tiend lekneno.”"},{"book":"Daniel","chapter":"2","verse":"25","text":"Ariok notero Daniel ir ruoth sano, kendo nowacho niya, “Aseyudo ngʼat moro moa e dhood Juda, manie twech e pinywa, manyalo nyiso ruoth tiend lekneno.”"},{"book":"Daniel","chapter":"2","verse":"26","text":"Ruoth nopenjo Daniel (ma bende ne iluongo ni Belteshazar) niya, “Bende inyalo nyisa tiend gima ne aneno e lekna?”"},{"book":"Daniel","chapter":"2","verse":"27","text":"Daniel nodwoko niya, “Onge ngʼama riek moro amora, kata jakor wach kata ajwoga kata ja-nyakalondo manyalo nyiso ruoth tiend midhiero mosepenjoni,"},{"book":"Daniel","chapter":"2","verse":"28","text":"makmana nitie Nyasaye moro e polo mafwenyo tiend midhierni. Osenyiso ruoth Nebukadneza gik mabiro timore ndalo mabiro. Lekni kod fweny duto mane obiro e pachi kane inindo e kitandani e magi:"},{"book":"Daniel","chapter":"2","verse":"29","text":"“Kane oyudo inindo kanyo, yaye ruoth, pachi nolokore momako gik mabiro timore, kendo Jal mafwenyo tiend midhierni nonyisi gik mabiro timore."},{"book":"Daniel","chapter":"2","verse":"30","text":"To an ok oseelna tiend midhieroni nikech ariek moloyo ji mamoko mangima, to oseelnago mondo in, yaye ruoth, ingʼe tiende, kendo mondo ingʼe gima nobiro e pachi."},{"book":"Daniel","chapter":"2","verse":"31","text":"“Kane ingʼicho, yaye ruoth, to ne ineno e nyimi kido moro maduongʼ marieny kendo malich kineno."},{"book":"Daniel","chapter":"2","verse":"32","text":"Kido mochweno ne olos gi dhahabu lilo, to kore gi bedene nolos gi fedha. Bund iye gi embene to nolos gi nyinyo,"},{"book":"Daniel","chapter":"2","verse":"33","text":"ogwendene nolos gi chuma, to tiendene nolos gi chuma mokikore gi lowo mowangʼ."},{"book":"Daniel","chapter":"2","verse":"34","text":"Kane oyudo irange, lwanda moro ne omuki, to ok gi lwet dhano. Lwandano notuomo kido mochweno gi yo ka tiendene mane olos gi chuma gi lowo, mi otoyogi matindo tindo."},{"book":"Daniel","chapter":"2","verse":"35","text":"Eka chuma gi lowo, gi nyinyo, gi fedha gi dhahabu notore mongʼinjore matindo tindo, kendo negilokore machal gi mihudhi molwar kar dino cham e ndalo oro. Yamo nobiro moywerogi oko duto, maonge kata buru matin mane odongʼ. To Lwanda mane otuomo kido mochweno nolokore got marangʼongo kendo nopongʼo piny duto."},{"book":"Daniel","chapter":"2","verse":"36","text":"“Mano e lekno, kendo koro wabiro loke ne ruoth."},{"book":"Daniel","chapter":"2","verse":"37","text":"Yaye ruoth, in e ruoth mar ruodhi. Nyasach polo asemiyi loch gi teko gi nyalo kod duongʼ;"},{"book":"Daniel","chapter":"2","verse":"38","text":"oseketo ji duto modak e piny ngima e lweti, kaachiel gi le mag bungu kod winy mafuyo e kor polo. Kendo kamoro amora ma gidakie, oseketi jatelo mag-gi duto. Omiyo koro in e wich mar kido mane ilekono."},{"book":"Daniel","chapter":"2","verse":"39","text":"“Bangʼ lochni, pinyruoth moro machielo nobi, ma lochne ok nobed maduongʼ ka mari. Bangʼ mano pinyruoth molos gi nyinyo nobed gi loch ewi piny duto."},{"book":"Daniel","chapter":"2","verse":"40","text":"Mogik, pinyruoth mar angʼwen matek ka chuma nobi, nikech chuma toyo kendo rego gimoro amora, to kaka chuma toyo gik moko matindo tindo, e kaka en bende obiro rego kendo toyo pinyruodhi mamoko duto."},{"book":"Daniel","chapter":"2","verse":"41","text":"Mana kaka ne ineno ka tiend kidono gi lith tiendene olos gi chuma mokikore gi lowo mowangʼ mano e kaka nobed pinyruoth mopogore kende; to kata kamano, enobed gi teko moko mag chuma e iye, mana kaka ne ineno chuma mokikore gi lowo mowangʼ."},{"book":"Daniel","chapter":"2","verse":"42","text":"Mana kaka lith tiendene nolos gi chuma mokikore gi lowo mowangʼ, e kaka pinyruodhni bende biro bedo matek kuonde moko, to kuonde moko nobed maonge teko."},{"book":"Daniel","chapter":"2","verse":"43","text":"Mana kaka ne ineno ka oriw chuma gi lowo mowangʼ, e kaka jo-pinyruodhno nobed joma oriw, to ok ginisik ka giriwore, nikech chuma moriw gi lowo ok nyal siko koriwore."},{"book":"Daniel","chapter":"2","verse":"44","text":"“E kinde mag ruodhigo, Nyasach polo nochung pinyruoth moro ma ok nokethi nyaka chiengʼ, kendo ma ok nowene oganda machielo. Enoreg pinjeruodhigo duto nyaka okelgi e gikogi, to en owuon to nosik nyaka chiengʼ.”"},{"book":"Daniel","chapter":"2","verse":"45","text":"Ma e tiend fweny mar lwanda mane omuki e got moro, to ok gi lwet dhano ma en lwanda mane otoyo chuma gi nyinyo gi lowo, gi fedha gi dhahabu matindo tindo."},{"book":"Daniel","chapter":"2","verse":"46","text":"Eka ruoth Nebukadneza nopodho piny auma e nyim Daniel mi nomiye duongʼ kendo nogolo chik mondo otimne misango kendo oket ubani e nyime."},{"book":"Daniel","chapter":"2","verse":"47","text":"Ruoth nowachone Daniel niya, “Adier, Nyasachi en Nyasach nyiseche, kendo en Ruoth mar ruodhi, kendo en Jal maelo tiend midhierni, nikech ne in gi nyalo mar elona tiend midhieroni.”"},{"book":"Daniel","chapter":"2","verse":"48","text":"Eka ruoth noketo Daniel e telo mamalo kendo nomiye mich mathoth. Nokete jatelo e piny Babulon duto, kendo nomiye teko ewi joma riek duto man Babulon."},{"book":"Daniel","chapter":"2","verse":"49","text":"To bende, kaka Daniel nokwaye, ruoth noyiero Shadrak, Meshak gi Abednego kaka jotend gwenge mag Babulon, to Daniel owuon to nodongʼ mana katiyo e dala ruoth."}]}