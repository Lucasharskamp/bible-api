{"data":[{"book":"Fweny","chapter":"22","verse":"1","text":"Bangʼe eka malaika nonyisa aora mar pi mar ngima, marieny maler ahinya, kendo mamol kawuok e kom duongʼ mar loch mar Nyasaye gi mar Nyarombo,"},{"book":"Fweny","chapter":"22","verse":"2","text":"ne omol e dier yo maduongʼ mar dalano. To bath aora koni gi koni ne nitie yath mar ngima manyago olembe kido apar gariyo kendo ne onyago olembegego dwe ka dwe, bende ite yadhno ema ithiedhogo ogendini mag pinje."},{"book":"Fweny","chapter":"22","verse":"3","text":"Gik ma Nyasaye okwedo ok nochak obedie. Kom duongʼ mar loch Nyasaye gi mar Nyarombo ema nobedie ei dalano, to jotichne notine."},{"book":"Fweny","chapter":"22","verse":"4","text":"Gininene wangʼ gi wangʼ kendo nyinge nobed e lela wangʼ-gi."},{"book":"Fweny","chapter":"22","verse":"5","text":"Otieno ok nobedie kendo ngangʼ bende ok ginidwar ler mar taya kata ler mar chiengʼ, nikech Ruoth Nyasaye ema nomigi ler. To ginibed gi loch nyaka chiengʼ."},{"book":"Fweny","chapter":"22","verse":"6","text":"Eka malaikano nowachona niya, “Wechegi gin weche mogen kendo ma adiera. To Ruoth ma Nyasach chunje mag jonabi, nooro malaikane mondo onyis jotichne gik mabiro timore mapiyo.”"},{"book":"Fweny","chapter":"22","verse":"7","text":"“Neuru abiro mapiyo! Ngʼatno en ngʼat mogwedhi momako weche mokor manie kitabuni!”"},{"book":"Fweny","chapter":"22","verse":"8","text":"An, Johana ema nawinjo gigi kendo ne anenogi. To kane asewinjogi kendo nenogi, napodho piny e tiend malaika mane nyisagi."},{"book":"Fweny","chapter":"22","verse":"9","text":"To nokwera kowachona niya, “Kik itim kamano. An bende an jatich wadu matiyo kodi kaachiel gi joweteni ma jonabi gi jogo duto morito weche manie kitabuni. Mi Nyasaye duongʼ!”"},{"book":"Fweny","chapter":"22","verse":"10","text":"Bangʼ mano nowachona niya, “Kik ilingʼ mak ihulo weche mokor manie kitabuni, nikech kindeno ma gigo onego timre chiegni."},{"book":"Fweny","chapter":"22","verse":"11","text":"We ngʼat matimo richo odhi nyime kod timo richo; kendo ngʼat ma chunye ochido odhi nyime timo timbe mochido; to ngʼat matimo tim makare bende odhi nyime gi timo tim makare, to ngʼat maler odhi nyime gibedo maler.”"},{"book":"Fweny","chapter":"22","verse":"12","text":"“Ne! Abiro piyo! Atingʼo michna, to abiro miyo ngʼato ka ngʼato kaluwore kod gima osetimo."},{"book":"Fweny","chapter":"22","verse":"13","text":"An e Alfa gi Omega, tiende ni Jal Mokwongo kendo Mogik kendo An e Chakruok gi Giko."},{"book":"Fweny","chapter":"22","verse":"14","text":"“Jogo gin joma ogwedhi ma oseluoko kandhogi maler, mondo omi gibed gi ratiro mar chamo olemb yath mar ngimano kendo gikadh ka gidonjo e dhorangeye mag dalano."},{"book":"Fweny","chapter":"22","verse":"15","text":"To jogo ma timbegi richo, gi jojuogi, gi joma terore kod jonek, gi joma lamo nyiseche manono kod ji duto ma ohero miriambo kendo matimo gik ma ok adiera, duto nobed oko."},{"book":"Fweny","chapter":"22","verse":"16","text":"“An, Yesu aseoro malaikana mondo ohulni wechegi ikonygo kanise. An nyakwar Daudi bende an Sulwe Maler mar Okinyi.”"},{"book":"Fweny","chapter":"22","verse":"17","text":"Roho gi miaha wacho niya, “Bi!” To ngʼat mowinjo, bende owach niya, “Bi!” Ngʼama riyo oloyo, mondo obi, kendo ngʼat mohero, mondo obi oyud pi ngima mochiw nono."},{"book":"Fweny","chapter":"22","verse":"18","text":"An Johana asiemo ngʼato ka ngʼato mawinjo wechegi mokor mag kitabuni kama: Ka ngʼato moro nomed wach moro amora kuom wechegi, Nyasaye nomedne ngʼatno masiche mondik e kitabuni."},{"book":"Fweny","chapter":"22","verse":"19","text":"To bende ka ngʼato moro nogol oko weche mokor manie kitabuni, Nyasaye nogol kuome kamaye pokne manie yath mar ngima kendo manie Dala Maduongʼ Maler, mondiki e kitabuni."},{"book":"Fweny","chapter":"22","verse":"20","text":"Jal manyiso wechegi duto wacho niya, “Ee, abiro mapiyo.”"},{"book":"Fweny","chapter":"22","verse":"21","text":"Ngʼwono mar Ruodhwa Yesu Kristo obed gi jo-Nyasaye. Amin."}]}