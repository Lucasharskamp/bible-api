{"data":[{"book":"Mateyi","chapter":"16","verse":"1","text":"Mafwalisayu na Masadukayu vamuyendilili Yesu, ili kumuyesha, vamuluva avalangushi mihilu kufuma kumbindi kwa Chapanga."},{"book":"Mateyi","chapter":"16","verse":"2","text":"Lakini Yesu kavayangula, “Payifika lumihi yumwi mukudeta, ‘Dakuchiyi finofu kwanongwa lulanga luva lukeli!’"},{"book":"Mateyi","chapter":"16","verse":"3","text":"Na putiputi pamuwona mafundi pii mukudeta nalelu dakuvi na ndonya, nongwa lulanga lukeli na mafundi vakwila! Topi, yumwi mwimanya munu kulola chipindi kwa kulola lulanga, lakini kumanya chilangushilu cha chipindi achi mumanya ha."},{"book":"Mateyi","chapter":"16","verse":"4","text":"Chileli achi cha wafu chingajila kumujumila Chapanga! Chikudayila chilangushilu, lakini chikupata chilangushilu chochosi ha, ili chilangushilu chila cha Yona.”"},{"book":"Mateyi","chapter":"16","verse":"5","text":"Vanachuli vaki pavajabukili kala mwambu monga wa lihiva, kumbi vayivasuwa kutola mibumunda."},{"book":"Mateyi","chapter":"16","verse":"6","text":"Yesu kavawombela, “Mwikali mesu na muyivavali na simika ya Mafwalisayu na Masadukayu!”"},{"book":"Mateyi","chapter":"16","verse":"7","text":"Lakini veni vaveli vakwiwombela, “Akudeta naha kwanongwa tutola ng'odu mibumunda.”"},{"book":"Mateyi","chapter":"16","verse":"8","text":"Yesu kafimanya fivayihola, kavawombela, “Yumwi vandu yimuveli na ujumilwa mdokwa! Mbona mukuwombana kwilata mibumunda yimwilekili?"},{"book":"Mateyi","chapter":"16","verse":"9","text":"Mkalihela kumanya? Mukukumbuka duhu, pandiyiketulili yila mibumunda muhanu na kwanongwa ya vala vandu alufu muhanu? Mwamemishili fitandavala finingi fya mibumunda yisighalili?"},{"book":"Mateyi","chapter":"16","verse":"10","text":"Awu yila mibumunda saba yivagayiliwi vala vandu alufu mchechi, mwakungili fitandavala finingi fya mibumunda yisighalili?"},{"book":"Mateyi","chapter":"16","verse":"11","text":"Wuli mbona yumwi mukumanya ng'odu kucha ngadeteyi kwilata mibumunda ng'odu? Mwivavali na simika ya Mafwalisayu na Masadukayu!”"},{"book":"Mateyi","chapter":"16","verse":"12","text":"Apa vanachuli vamanya kucha avawombilili vayivavali na simika ya mibumunda ha, ila na ngulilu sha Mafwalisayu na Masadukayu."},{"book":"Mateyi","chapter":"16","verse":"13","text":"Yesu pafikili mwambu wa Kayisalia Filipu, avadashili vanachuli vaki, “Vandu vakudeta kucha Mwana wa Mundu ndi ghani?”"},{"book":"Mateyi","chapter":"16","verse":"14","text":"Vamuyangula, “Vamonga vakudeta yuwi Yohani mbatisha, vamonga vakudeta yuwi Eliya na vamonga vakudeta yuwi Yelimiya awu yumu wa vambuyi.”"},{"book":"Mateyi","chapter":"16","verse":"15","text":"Yesu kavadasha, “Na yumwi mukudeta nenga ghani?”"},{"book":"Mateyi","chapter":"16","verse":"16","text":"Simoni Petili kayangula, “Yuwi kuva Kilistu Mukombola Mwana wa Chapanga yaveli munofu.”"},{"book":"Mateyi","chapter":"16","verse":"17","text":"Yesu kadeta, ngiba yuwi Simoni mwana wa Yona, kwanongwa kwahela mundu yoyosi yakugubutulili chilongu achi ila Tati wangu yaveli kumbindi,"},{"book":"Mateyi","chapter":"16","verse":"18","text":"Na nenga ngukuwombela: Yuwi ndi Petili na paligonguveli ali dajengi lipinga lya vandu limjumilili Kilistu lyangu, wala liwovi lya kusova dalilemwi."},{"book":"Mateyi","chapter":"16","verse":"19","text":"Dandikupi chifuwulilu cha Wutwa wa kumbindi kwa Chapanga, Chindu dawuchitatili mumlima awu dachitatiwi wuwowu kwa Chapanga na chila dawuchifuwulili mumlima awu, dachifuwuliwi wuwowu kwa Chapanga."},{"book":"Mateyi","chapter":"16","verse":"20","text":"Pambeli kavakayika vanachuli vaki vakotoo kumuwombela mundu yoyonda kucha mweni ndi Kilistu Mukombola."},{"book":"Mateyi","chapter":"16","verse":"21","text":"Kukandila chipindi chila Yesu akandili kuvawombela vanachuli vaki ngajila chifisu, “Danyendi Yelusalemu na aku vavaha na vatambika na vakomi na vawula va Malawu davagoboli nendu. Davang'ulayi lakini lijuva lya tatu dashukushiwi.”"},{"book":"Mateyi","chapter":"16","verse":"22","text":"Petili papikanishili nawula kamukwegha Yesu pambali, kakanda kumulakalila, Kotoo kudeta nahawu Bambu! Chilongu achi dachikupati ng'odu!"},{"book":"Mateyi","chapter":"16","verse":"23","text":"Lakini Yesu kaghalambuka, kamuwombela Petili, “Wuki pawulongolu yangu Lijangavandu! Yuwi ukungingama nenga. Fiwuyihola fya Chapanga ha, fya mundu!”"},{"book":"Mateyi","chapter":"16","verse":"24","text":"Pambeli Yesu kavawombela vanachuli vaki, “Mundu yoyonda padayila kuva ndundami wangu, ayilemi mweni, atoli lupingika lwaki, angovikeli."},{"book":"Mateyi","chapter":"16","verse":"25","text":"Nongwa mundu yadayila kuulowola unofu vaki mweni, dawuyaghamishi,"},{"book":"Mateyi","chapter":"16","verse":"26","text":"Lakini mundu yawuyaghamisha unofu vaki kwanongwa ya nenga dawupati. Ngiba liki mundu paupata unaiza wosi wa mlima awu kunu kauyaghamisha unofu vaki? Awu mundu datoli chindu liki chivi badili ya unofu vaki?"},{"book":"Mateyi","chapter":"16","verse":"27","text":"Nongwa mwana wa mundu dayisi muukomi wa Tati waki pamu na makungu waki na apa ndi davahombi kila mundu ngimu wagolili."},{"book":"Mateyi","chapter":"16","verse":"28","text":"Nakaka nguvawombela, kuvaveli vamonga bahapa davasovi ha mbaka vamuwoni tanila Mwana wa Mundu payisa muwutwa waki.”"}]}