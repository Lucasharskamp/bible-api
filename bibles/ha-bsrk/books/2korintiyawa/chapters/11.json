{"data":[{"book":"2 Korintiyawa","chapter":"11","verse":"1","text":"Ina fata za ku yi haƙuri da ’yar wautata. Amma, ai, kun riga kun yi haƙuri."},{"book":"2 Korintiyawa","chapter":"11","verse":"2","text":"Ina kishinku da kishi irin na Allah. Na yi muku alkawarin aure ga miji ɗaya, Kiristi, domin in miƙa ku a gare shi kamar budurwa zalla."},{"book":"2 Korintiyawa","chapter":"11","verse":"3","text":"Sai dai ina tsoro kada yă zama, kamar yadda maciji ya yaudari Hawwa’u da makircinsa, ku ma a bauɗar da hankalinku daga sahihiyar biyayya amintacciya ga Kiristi."},{"book":"2 Korintiyawa","chapter":"11","verse":"4","text":"Gama in wani ya zo wurinku yana wa’azin wani Yesu dabam da wanda muka yi wa’azinsa, ko kuma in kun karɓi wani ruhu dabam da wanda kuka karɓa, ko wata bishara dabam da wadda kuka karɓa, ya nuna kun yarda da su ke nan cikin sauƙinkai."},{"book":"2 Korintiyawa","chapter":"11","verse":"5","text":"Amma a ganina waɗancan da kuke ce da su “manyan manzanni” ba su fi ni da wani abu ba."},{"book":"2 Korintiyawa","chapter":"11","verse":"6","text":"Mai yiwuwa ni ba horarre ba ne a magana, amma ina da sani. Mun kuwa bayyana muku wannan a sarari, ta kowace hanya."},{"book":"2 Korintiyawa","chapter":"11","verse":"7","text":"Laifi ke nan ne na yi da na ƙasƙantar da kaina, don a ɗaga ku zuwa babban matsayi ta wurin yin muku wa’azin bisharar Allah kyauta?"},{"book":"2 Korintiyawa","chapter":"11","verse":"8","text":"Na yi wa waɗansu ikkilisiyoyi ƙwace ta wurin karɓar taimako daga wurinsu, domin in yi muku hidima."},{"book":"2 Korintiyawa","chapter":"11","verse":"9","text":"Sa’ad da nake tare da ku kuma nake zaman rashi, ban nawaita wa kowa ba, gama ’yan’uwan da suka zo daga Makidoniya sun biya bukata. Na kiyaye kaina daga nawaita muku ta kowace hanya, zan kuma ci gaba da yin haka."},{"book":"2 Korintiyawa","chapter":"11","verse":"10","text":"Ba shakka, kamar yadda gaskiyar Kiristi take a cikina, babu wani a yankunan Akayya da zai iya hana yin taƙaman nan tawa."},{"book":"2 Korintiyawa","chapter":"11","verse":"11","text":"Don me? Don ba na ƙaunar ku ne? Allah dai ya sani ina ƙaunarku!"},{"book":"2 Korintiyawa","chapter":"11","verse":"12","text":"Zan kuma ci gaba da yin abin da nake yi, domin in toshe kafar mutanen nan da suke fariya, suna nema mu daidaita da su."},{"book":"2 Korintiyawa","chapter":"11","verse":"13","text":"Gama irin waɗannan mutane manzannin ƙarya ne, ma’aikata ne masu ruɗi, sun ɓad da kamanni kamar su manzannin Kiristi ne."},{"book":"2 Korintiyawa","chapter":"11","verse":"14","text":"Ba abin mamaki ba ne, gama Shaiɗan kansa ma yana ɓad da kamanni kamar shi mala’ikan haske ne."},{"book":"2 Korintiyawa","chapter":"11","verse":"15","text":"Don haka, ba abin mamaki ba ne, in bayin Shaiɗan sun ɓad da kamanni kamar su bayin adalci ne. A ƙarshe, za a sāka musu gwargwadon ayyukansu."},{"book":"2 Korintiyawa","chapter":"11","verse":"16","text":"Ina sāke faɗa, kada wani yă ɗauka ni wawa ne. Amma in kun ɗauke ni haka, to, sai ku karɓe ni kamar yadda kuke karɓan wawa, domin in ɗan in yi taƙama."},{"book":"2 Korintiyawa","chapter":"11","verse":"17","text":"A wannan taƙamata ba na magana yadda Ubangiji zai yi ba ne, sai dai magana ce irin ta wawa."},{"book":"2 Korintiyawa","chapter":"11","verse":"18","text":"Da yake mutane da yawa suna taƙama irin ta duniya, ni ma haka zan yi."},{"book":"2 Korintiyawa","chapter":"11","verse":"19","text":"Ku kam kuna da wayo sosai, har kuna jimre wa wawaye da murna!"},{"book":"2 Korintiyawa","chapter":"11","verse":"20","text":"Gaskiyar ita ce, kuna haƙuri da duk wanda ya sa ku bauta ko ya cuce ku ko ya more ku ko ya nuna muku isa ko kuma ya mare ku a fuska."},{"book":"2 Korintiyawa","chapter":"11","verse":"21","text":"Ina jin kunya in ce mun nuna kāsawa da ba mu yi waɗannan abubuwan ba!"},{"book":"2 Korintiyawa","chapter":"11","verse":"22","text":"In su Ibraniyawa ne, ni ma haka. In su Isra’ilawa ne, ni ma haka. In su zuriyar Ibrahim ne, ni ma haka."},{"book":"2 Korintiyawa","chapter":"11","verse":"23","text":"In su bayin Kiristi ne, ni na fi su ma, ina magana kamar ruɗaɗɗe ne fa! Ai, na fi su shan fama ƙwarai da gaske, da shan dauri, na sha dūka marar iyaka, na sha hatsarin mutuwa iri-iri."},{"book":"2 Korintiyawa","chapter":"11","verse":"24","text":"Sau biyar Yahudawa suka yi mini bulala arba’in ɗaya babu."},{"book":"2 Korintiyawa","chapter":"11","verse":"25","text":"Sau uku aka bulale ni da bulalar ƙarfe, sau ɗaya aka jajjefe ni da duwatsu, sau uku jirgin ruwa ya ragargaje ina ciki, na kwana na kuma yini ruwan teku yana tafiya da ni."},{"book":"2 Korintiyawa","chapter":"11","verse":"26","text":"Na yi tafiye-tafiye da yawa, na sha hatsari a koguna, na sha hatsarin ’yan fashi, na sha hatsari a hannun kabilarmu, na sha hatsari a hannun al’ummai, na sha hatsari a birane, na sha hatsari a jeji, na sha hatsari a teku, na kuma sha hatsarin ’yan’uwa na ƙarya."},{"book":"2 Korintiyawa","chapter":"11","verse":"27","text":"Na yi fama, na shan wuya, ga kuma rashin barci sau da yawa. Na san abin da ake nufin da jin yunwa da ƙishirwa, sau da yawa kuwa na kasance da rashin abinci, na sha sanyi da zaman tsirara."},{"book":"2 Korintiyawa","chapter":"11","verse":"28","text":"Ban da waɗannan abubuwa, kowace rana ina ɗauke da nauyin kula da dukan ikkilisiyoyi."},{"book":"2 Korintiyawa","chapter":"11","verse":"29","text":"Wane ne ya rasa ƙarfi, da ban ji shi a jikina ba? Wane ne ya fāɗi cikin zunubi, da ban ji zafin wannan ba?"},{"book":"2 Korintiyawa","chapter":"11","verse":"30","text":"In ma lalle ne in yi taƙama, to, sai in yi taƙama da abubuwan da suka nuna rashin ƙarfina."},{"book":"2 Korintiyawa","chapter":"11","verse":"31","text":"Allah Uban Ubangiji Yesu Kiristi, wanda yabo ta tabbata a gare shi har abada, ya san cewa ba ƙarya nake yi ba."},{"book":"2 Korintiyawa","chapter":"11","verse":"32","text":"A Damaskus, gwamnan da yake ƙarƙashin Sarki Aretas, ya sa tsare ƙofofin birnin Damaskus, don yă kama ni."},{"book":"2 Korintiyawa","chapter":"11","verse":"33","text":"Amma aka saukar da ni cikin kwando ta tagar katanga, na kuɓuce masa."}]}