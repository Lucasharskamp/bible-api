{"data":[{"book":"Tukpɔɠaaleʋe Nuiti","chapter":"3","verse":"1","text":"Ziiti pɛtɛ, niiti Ɠɔoɠɔ GALAGI ti yɛni zooi zu, ga ti ɠɛ ga ʋoluɠula anii Izilayɛle ʋɛ, tiya ɠa ti la ɠɛni Kanaan yooi zo fai ma ɠɔɔi ta ɠɔɔni."},{"book":"Tukpɔɠaaleʋe Nuiti","chapter":"3","verse":"2","text":"Naa ɠɛ ungi ɠɛni ga ɠɛɠalama niinɛi, é wuzeɠezu Izilayɛle nuiti saama, niiti ti la kɔɔɠɔ vaa ɠwɛɛ, naati ti kɔɔɠɔ vai maalɛlɛ."},{"book":"Tukpɔɠaaleʋe Nuiti","chapter":"3","verse":"3","text":"Ɠɔoɠɔ GALAGI Filisiti nuiti ta-masada lɔɔlugɔi ma nuɓusɛiti zɛni zooi zu, ta Kanaan nuiti kpein, ta Sidɔn nuiti, ta Ɠeve nuiti ti ɠɛni zeini Liɓan ɠizeiti ma, é zo Ɓaale-Ɠɛɛlɛmɔn gizei ma, eyɛsu é zeeli Leɓo-Ɠamate."},{"book":"Tukpɔɠaaleʋe Nuiti","chapter":"3","verse":"4","text":"Zooi naati ti ɠɛni ná, Izilayɛle ʋoluɠula vai ma, ni ta ɠolo deveiti bɛ, niiti Ɠɔoɠɔ GALAGI ti veeni ti-mɛmɛwolani zea ga Moize maaʋele."},{"book":"Tukpɔɠaaleʋe Nuiti","chapter":"3","verse":"5","text":"Izilayɛle nuiti ti zeini Kanaan nuiti saama, ta Ɠɛte nuiti, ta Amool nuiti, ta Felɛze nuiti, ta Ɠeve nuiti, ta Yeɓuse nuiti."},{"book":"Tukpɔɠaaleʋe Nuiti","chapter":"3","verse":"6","text":"Ti zooi naati su nuiti ti-loun anzanuiti seini ga ti-anzaiti, ti ti-loun anzanuiti fe naati ti-loun zunuiti bɛ ga ti-anzaiti, ti ɗa ta-ɠalagiti dɛbi."},{"book":"Tukpɔɠaaleʋe Nuiti","chapter":"3","verse":"7","text":"Izilayɛle nuiti ti Ɠɔoɠɔ GALAGI wanama vai ɠɛɛni. Ti yeemani Ɠɔoɠɔ GALA ma, ta-ƓALAGI, ti li ti ɗa nɔkɔ Ɓaaleni bu, ta Aselani."},{"book":"Tukpɔɠaaleʋe Nuiti","chapter":"3","verse":"8","text":"Ɠɔoɠɔ GALAGI yiiɠaawanani Izilayɛle ma, é ti ʋɔdini Mezopotami masagi Kusan-Liseyatayime ma. Ti duɔlai ɠɛɛni Kusan-Liseyatayime yeezu ga kona dɔsaʋa."},{"book":"Tukpɔɠaaleʋe Nuiti","chapter":"3","verse":"9","text":"Ti kpeei looni Ɠɔoɠɔ GALAGI woizu, naa unmɔɔ nu wuzeɠeni Izilayɛle nuiti bɛ, naa ti ɠizoni, Woteniyɛle ɠɛni ga naa, nii é ɠɛni ga Kenaze ná-doun zunui, Kalɛɓe deɠei."},{"book":"Tukpɔɠaaleʋe Nuiti","chapter":"3","verse":"10","text":"Ɠɔoɠɔ GALAGI ná-Zɛnvui ɠɛni tɔun ba. É ɠɛni ga tukpɔɠaaleʋe nui Izilayɛle unda. É liini ga kɔɔi Kusan-Liseyatayime laalɔɠɔma, Mezopotami masagi, Ɠɔoɠɔ GALAGI zobogi veeni bɛ, é pilɛ sɔlɔɔ naa ma."},{"book":"Tukpɔɠaaleʋe Nuiti","chapter":"3","verse":"11","text":"Ziilɛigi ɠɛni zooi zu ná pɛ, kona ʋuunaanigɔ (40) laawu. Kenaze ná-doun zunui Woteniyɛle zaani."},{"book":"Tukpɔɠaaleʋe Nuiti","chapter":"3","verse":"12","text":"Izilayɛle nuiti ti Ɠɔoɠɔ GALAGI wanama vai ɠɛɛni mɔnɔ. Naa maaʋele ma, Ɠɔoɠɔ GALAGI Moaɓe masagi Egelon iɲɔdɔɔni, é wuzeɠe Izilayɛle laalɔɠɔma."},{"book":"Tukpɔɠaaleʋe Nuiti","chapter":"3","verse":"13","text":"Egelon Amɔn nuiti kpɔni ɓɔɠɔ ʋa, ta Amalɛke nuiti, ti li ti laalɛ Izilayɛle wu, ti zobogi zɔlɔɔni ma, ti kpɛ ti kula Zeliko ʋa, Dɔza Taa Wolai, ti so."},{"book":"Tukpɔɠaaleʋe Nuiti","chapter":"3","verse":"14","text":"Izilayɛle nuiti ti lɔɔni duɔlai zu, Moaɓe masagi Egelon yeezu, kona puugɔ maazu lɔsaʋa (18) laawu."},{"book":"Tukpɔɠaaleʋe Nuiti","chapter":"3","verse":"15","text":"Izilayɛle nuiti ti kpeei looni Ɠɔoɠɔ GALAGI woizu, naa unmɔɔ nu leʋeni ti ma ga Eɠude, Ɓɛnzamɛn nui, Gela ná-doun zunui, nii é ɠɛni ga kɔʋɛ nui. Izilayɛle nuiti ti valini ma ga é li ga maazoloo ganii Egelon ʋɔ, Moaɓe masagi."},{"book":"Tukpɔɠaaleʋe Nuiti","chapter":"3","verse":"16","text":"Eɠude boɠa zɔkpɔi ɓɛtɛni ɓɔɠɔ ʋɛ, ga gaavelegi, é ɠɛ ga mɛtɛlɛ lukpɛgi, é gilini ná-saamaɠiligi ʋa ná-seɠei wu, ga zeezazu ʋele kpalai ma."},{"book":"Tukpɔɠaaleʋe Nuiti","chapter":"3","verse":"17","text":"É liini é maazoloo ganii ve Egelon ya, Moaɓe masagi. Tama Egelon ɠɛni ga zunui, nii gola wɔɔlɔni."},{"book":"Tukpɔɠaaleʋe Nuiti","chapter":"3","verse":"18","text":"Siɛgi zu é ɓeni da ga maazoloo ganii ve zea, é yeeɓeni zunuiti ba, ti li, tɛiti ti ʋaani ga anii naati."},{"book":"Tukpɔɠaaleʋe Nuiti","chapter":"3","verse":"19","text":"Seeliai ma kɔɔɠɔ ganigiti pɔ bɛ, ti ga kɔtui, Gilegale ɠobaʋɛ, é ɠaleni ma ʋolu, é ɠɛ masagi ma: «Ee, masagi, keela woo ɠa zèa, è ʋɛ, é ga dɔɔɠuzu vaa.»"},{"book":"Tukpɔɠaaleʋe Nuiti","chapter":"3","verse":"20","text":"Názu ɠa Eɠude maaɓuɠani la masagi ʋa, é ɠɛni zeini sangasoi wu maazuʋɛ, nii é makɛni ɓɔɠɔ ʋɛ dooɠo bosuʋɛ maazuʋɛ, fiilɛi ɠa. Eɠude ɠɛni ma: «GALA ná-keela wooi ɠa é zèa, ga é wo è ma.» Masagi wuzeɠeni ná-kpɔkpɔgi zu."},{"book":"Tukpɔɠaaleʋe Nuiti","chapter":"3","verse":"21","text":"Eɠude ɠɔʋɛi maaleni yeezazu ʋelei, é boɠa zɔkpɔi mɛɛnni, é pu ba kogi zu."},{"book":"Tukpɔɠaaleʋe Nuiti","chapter":"3","verse":"22","text":"Ma ungi ɓalaa lɔɔni, ma mɛɛngi lɔa ʋoluma, ma wulɔi ziɛni ma mɛɛngi ma, é naa laaɠulu. Mazɔlɔɔ boɠa zɔkpɔi folokulani ga poluʋelei, é la ɠɛni mɛɛnni, é ʋa kula."},{"book":"Tukpɔɠaaleʋe Nuiti","chapter":"3","verse":"23","text":"Eɠude ɠulani ga pɛlɛ ʋoluʋelei, é daaɠulu, é sɔɠɔgi loo."},{"book":"Tukpɔɠaaleʋe Nuiti","chapter":"3","verse":"24","text":"Siɛgi zu é ɠulani la, masagi ná-botiɠɛ nuiti ti liini ti naa ʋɛtɛ, ti kaani ga sangasoi ma ʋɛlɛlaʋɛti daaɠuluni, sɔɠɔgi loo. Ti ɠɛni ma: «Tanisu, toɠa ɠɛ latini pɛlɛi ʋolu.»"},{"book":"Tukpɔɠaaleʋe Nuiti","chapter":"3","verse":"25","text":"Ti ɓɔlɔni ga maaɓɔunga, kɛlɛ tɛi é la ɠɛni sangasoi ma ʋɛlɛlaʋɛti daalaoni maazuʋɛ, ti kpakui zeɠeni, ti daalao, pɛtɛ ti-maliɠii ɠɛni laani zooi ma, saai."},{"book":"Tukpɔɠaaleʋe Nuiti","chapter":"3","verse":"26","text":"Tɛi ti wola lɛbini maaɓɔungi ɠa, Eɠude ʋelani. Kɔɔɠɔ ganigiti ti ga kɔtui, é naati pɔ bɛ maazuɓudɛni, é ʋela é li Seyila."},{"book":"Tukpɔɠaaleʋe Nuiti","chapter":"3","verse":"27","text":"Seeliai ma miná feya, é puʋugi vɛɛni Efelayime ɠize yooi zu. Izilayɛle nuiti ti yeini, ti zeɠe gize yooi zu, é loni ti untuɠɔ."},{"book":"Tukpɔɠaaleʋe Nuiti","chapter":"3","verse":"28","text":"É ɠɛni ti ma: «À ʋilɛ pòlu, mazɔlɔɔ, Ɠɔoɠɔ GALAGI Moaɓe nuiti dɔa wo yeezu, wo zili nuiti.» Ti ʋilɛni polu, ti Zuludɛn maaleʋesuʋɛti so Moaɓe yooi letemaʋɛ, ti la nu nɔpɛ zɛni ná, é ʋa ziɛ wolai maazuɓudɛ."},{"book":"Tukpɔɠaaleʋe Nuiti","chapter":"3","verse":"29","text":"Naama voloi, ti zunu waapuugɔ (10.000) ʋaani Moaɓe nuiti ba, ti pɛ ti ga zunuiti ti zuloga, kɔɔɠɔ nu ɠɛzɛɠɛzɛgiti, gila kpalaa ge la ɠulani."},{"book":"Tukpɔɠaaleʋe Nuiti","chapter":"3","verse":"30","text":"Naama voloi, Moaɓe unmaayeini Izilayɛle yeewu. Ziilɛigi lɔɔni zooi zu, eyɛsu kona ʋuulɔsaʋa (80) laawu."},{"book":"Tukpɔɠaaleʋe Nuiti","chapter":"3","verse":"31","text":"Tɔun poluma, Anate ná-doun zunui Samegaal ɠa é wuzeɠeni. É zunu undɔzita (600) ʋaani Filisiti nuiti ba, ga nikɛ maaɓɛɛ lukpɔi kɔlu ɠaazoɓagi ga. Tɔ ɓalaa é Izilayɛle nuɓusɛiti unmɔɔni."}]}