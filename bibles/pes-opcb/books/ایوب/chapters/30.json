{"data":[{"book":"ایوب","chapter":"30","verse":"1","text":"ولی اکنون کسانی که از من جوانترند مرا مسخره می‌کنند، در حالی که من عار داشتم پدرانشان را حتی جزو سگهای گله‌ام بدانم؛"},{"book":"ایوب","chapter":"30","verse":"2","text":"نیروی بازوانشان برای من چه فایده‌ای دارد، زیرا رمقی در آنها باقی نمانده است."},{"book":"ایوب","chapter":"30","verse":"3","text":"از شدت گرسنگی لاغر و بیتاب شده، سر به بیابان خشک و متروک می‌نهادند."},{"book":"ایوب","chapter":"30","verse":"4","text":"در میان بوته‌ها علف‌شوره می‌چیدند، و ریشۀ شورگیاه را می‌خورند."},{"book":"ایوب","chapter":"30","verse":"5","text":"چون مردم آنها را مانند یک دزد با داد و قال از میان خود رانده بودند."},{"book":"ایوب","chapter":"30","verse":"6","text":"پس آنها مجبور شدند در سراشیبی کوهها ساکن شوند، در میان صخره‌ها و حفره‌های زمین."},{"book":"ایوب","chapter":"30","verse":"7","text":"در بیابانها عرعر می‌کردند و زیر بوته‌ها می‌لولیدند."},{"book":"ایوب","chapter":"30","verse":"8","text":"آنها احمقانی بی‌نام و نشانند که از سرزمین خود طرد شده‌اند."},{"book":"ایوب","chapter":"30","verse":"9","text":"و حال فرزندان ایشان مرا به باد ریشخند گرفته‌اند و من بازیچهٔ دست آنها شده‌ام."},{"book":"ایوب","chapter":"30","verse":"10","text":"از من کراهت دارند و نزدیکم نمی‌آیند. از تف انداختن به صورتم ابایی ندارند."},{"book":"ایوب","chapter":"30","verse":"11","text":"خدا مرا ذلیل و ناتوان ساخته است، پس آنها هر چه دلشان می‌خواهد با من می‌کنند."},{"book":"ایوب","chapter":"30","verse":"12","text":"این اراذل و اوباش از هر سو به من حمله می‌کنند و سر راهم دام می‌گذارند."},{"book":"ایوب","chapter":"30","verse":"13","text":"راه مرا می‌بندند و دست به هر کاری می‌زنند تا مرا از پای درآورند. آنها می‌دانند که من بی‌یار و یاورم."},{"book":"ایوب","chapter":"30","verse":"14","text":"ناگهان بر من هجوم می‌آورند و وقتی که می‌بینند به زمین افتاده‌ام بر سرم می‌ریزند."},{"book":"ایوب","chapter":"30","verse":"15","text":"در ترس و وحشت به سر می‌برم. آبروی من رفته است و سعادتم مانند ابر ناپدید شده است."},{"book":"ایوب","chapter":"30","verse":"16","text":"دیگر رمقی در بدنم نمانده و تسکینی برای رنجهایم نیست."},{"book":"ایوب","chapter":"30","verse":"17","text":"شبانگاه دردی شدید تمام استخوانهایم را فرا می‌گیرد و لحظه‌ای آرامم نمی‌گذارد."},{"book":"ایوب","chapter":"30","verse":"18","text":"خدا با دست قوی یقۀ پیراهنم را سخت گرفته است."},{"book":"ایوب","chapter":"30","verse":"19","text":"خدا مرا به گل و لجن کشیده و به خاک نشانده است."},{"book":"ایوب","chapter":"30","verse":"20","text":"ای خدا، نزد تو فریاد برمی‌آورم، ولی به من جواب نمی‌دهی. در حضورت می‌ایستم، اما نگاهم نمی‌کنی."},{"book":"ایوب","chapter":"30","verse":"21","text":"نسبت به من بی‌رحم شده‌ای و با تمام قدرت آزارم می‌دهی."},{"book":"ایوب","chapter":"30","verse":"22","text":"مرا به میان گردباد می‌اندازی و در مسیر طوفان قرار می‌دهی."},{"book":"ایوب","chapter":"30","verse":"23","text":"می‌دانم مرا به دیار مرگ که برای همۀ زندگان مقرر است، می‌فرستی."},{"book":"ایوب","chapter":"30","verse":"24","text":"چرا به کسی که خرد شده است و کاری جز التماس کردن، از او برنمی‌آید، حمله می‌کنی؟"},{"book":"ایوب","chapter":"30","verse":"25","text":"آیا من برای آنانی که در زحمت بودند گریه نمی‌کردم؟ آیا برای نیازمندان غصه نمی‌خوردم؟"},{"book":"ایوب","chapter":"30","verse":"26","text":"با وجود این به پاس خوبی، بدی نصیبم شد و به جای نور، تاریکی به سراغم آمد."},{"book":"ایوب","chapter":"30","verse":"27","text":"دلم آشفته است و آرام و قرار ندارد. امواج مصیبت مرا فرا گرفته‌اند."},{"book":"ایوب","chapter":"30","verse":"28","text":"تاریکی وجودم را تسخیر کرده و از شدت غم به این سو و آن سو می‌روم و قرار ندارم. در میان جماعت می‌ایستم و با التماس کمک می‌طلبم."},{"book":"ایوب","chapter":"30","verse":"29","text":"ناله‌هایم به فریاد شغال و جغد می‌ماند."},{"book":"ایوب","chapter":"30","verse":"30","text":"پوست بدنم سیاه شده، و کنده می‌شود. استخوانهایم از شدت تب می‌سوزد."},{"book":"ایوب","chapter":"30","verse":"31","text":"نوای شادِ چنگِ من، به نوحه‌گری مبدل شده و از نی من ناله‌های جانگداز به گوش می‌رسد."}]}