{"data":[{"book":"Lewi Sɛrɛxɛdubɛ","chapter":"20","verse":"1","text":"Alatala naxa a masen Annabi Munsa bɛ,"},{"book":"Lewi Sɛrɛxɛdubɛ","chapter":"20","verse":"2","text":"«A fala Isirayilakae bɛ, xa Isirayilaka nde, xa na mu a ra xɔɲɛ nde naxan sabatixi Isirayila bɔxi ma, a xa di nde ba sɛrɛxɛ ra Mɔlɔkɔ kuye bɛ, ɲama xa na kanyi magɔnɔ gɛmɛe ra han a xa faxa."},{"book":"Lewi Sɛrɛxɛdubɛ","chapter":"20","verse":"3","text":"N tan fan gbilenma nɛ na mixi fɔxɔ ra, n a ramini ɲama ya ma, barima a bara n ma yire sɛniyɛnxi yelebu, a bara n xili sɛniyɛnxi kana na sɛrɛxɛ mɔɔli ra Mɔlɔkɔ kuye bɛ."},{"book":"Lewi Sɛrɛxɛdubɛ","chapter":"20","verse":"4","text":"Xa ɲama a ya raxi na fe ma, e tondi mixi faxade, naxan a xa di baxi sɛrɛxɛ ra Mɔlɔkɔ bɛ,"},{"book":"Lewi Sɛrɛxɛdubɛ","chapter":"20","verse":"5","text":"n tan gbilenma nɛ na mixi nun a xabilɛ fɔxɔ ra, n nee keri e xa ɲama ya ma, a nun mixi birin naxee n yanfama Mɔlɔkɔ kuye xa fe ra.»"},{"book":"Lewi Sɛrɛxɛdubɛ","chapter":"20","verse":"6","text":"«Xa mixi nde n yanfa, a bira sematoe fɔxɔ ra, a nun mixi naxan mixi faxaxie rawɔyɛnma, n gbilenma na kanyi fɔxɔ ra, n a keri a xa ɲama ya ma."},{"book":"Lewi Sɛrɛxɛdubɛ","chapter":"20","verse":"7","text":"Wo xa wo ɲɛrɛ sɛniyɛnyi kui, alako wo xa sɛniyɛn, barima Alatala nan n na, wo Marigi Ala."},{"book":"Lewi Sɛrɛxɛdubɛ","chapter":"20","verse":"8","text":"Wo xa n ma yaamarie rabatu, wo xa e ratinmɛ. Alatala nan n na, naxan wo rasɛniyɛnma.»"},{"book":"Lewi Sɛrɛxɛdubɛ","chapter":"20","verse":"9","text":"«Naxan yo a baba danka, xa na mu a ra a nga, wo xa na kanyi faxa. A tan nan a faxa fe ragirixi, barima a bara a baba danka, xa na mu a ra a nga.»"},{"book":"Lewi Sɛrɛxɛdubɛ","chapter":"20","verse":"10","text":"«Xa xɛmɛ nde yɛnɛ raba a malan boore xa ginɛ ra, na xɛmɛ nun na ginɛ xa faxa e xa langoeɲa xa fe ra.»"},{"book":"Lewi Sɛrɛxɛdubɛ","chapter":"20","verse":"11","text":"«Xa xɛmɛ nde kafu nun a baba xa ginɛ ra, a bara fe ɲaaxi raba a baba ra. Wo xa na xɛmɛ nun na ginɛ faxa e xa yunubi xa fe ra.»"},{"book":"Lewi Sɛrɛxɛdubɛ","chapter":"20","verse":"12","text":"«Xa xɛmɛ nde kafu nun a xa di xa ginɛ ra, wo xa e firinyi birin faxa na yunubi xa fe ra, barima na fe mɔɔli mu fan feo.»"},{"book":"Lewi Sɛrɛxɛdubɛ","chapter":"20","verse":"13","text":"«Xa xɛmɛ nde kafu nun xɛmɛ gbɛtɛ ra alɔ xɛmɛ darixi a raba ra ginɛ ra ki naxɛ, wo xa e firinyi birin faxa na fe xɔnxi xa fe ra.»"},{"book":"Lewi Sɛrɛxɛdubɛ","chapter":"20","verse":"14","text":"«Xa xɛmɛ nde kafu nun ginɛ ra nun na xa di ginɛ ra, e bara fe ɲaaxi raba. Wo xa e gan tɛ ra, xɛmɛ nun ginɛ, alako na fe xɔnxi mɔɔli naxa lu wo tagi.»"},{"book":"Lewi Sɛrɛxɛdubɛ","chapter":"20","verse":"15","text":"«Xa xɛmɛ nde kafu nun sube ra, wo xa na xɛmɛ nun na sube birin faxa.»"},{"book":"Lewi Sɛrɛxɛdubɛ","chapter":"20","verse":"16","text":"«Xa ginɛ nde a maso sube ra kafu booreɲa ra, wo xa na ginɛ nun na sube faxa na fe ɲaaxi xa fe ra.»"},{"book":"Lewi Sɛrɛxɛdubɛ","chapter":"20","verse":"17","text":"«Xa xɛmɛ nde kafu nun a maaginɛ ra, a baba xa di ginɛ, xa na mu a ra a nga xa di ginɛ, fe mayaagixi nan a ra. Wo xa e keri e xa ɲama ya ma, barima xɛmɛ bara kafu nun a maaginɛ ra. Na kote xa lu a xun ma.»"},{"book":"Lewi Sɛrɛxɛdubɛ","chapter":"20","verse":"18","text":"«Xa xɛmɛ nde kafu nun ginɛ ra naxan na a xa kike wali kui, a wuli naxa mini kɛnɛ ma. E firinyi birin xa keri ɲama ya ma na fe ma.»"},{"book":"Lewi Sɛrɛxɛdubɛ","chapter":"20","verse":"19","text":"«Wo naxa kafu nun wo nga xunya, xa na mu a ra wo nga taara ra, xa na mu a ra wo baba maaginɛ ra, barima wo bariboore nan e ra. Naxan na mɔɔli rabama na kote xa lu a xun ma.»"},{"book":"Lewi Sɛrɛxɛdubɛ","chapter":"20","verse":"20","text":"«Xa xɛmɛ nde kafu nun a baba xunya xa ginɛ ra, xa na mu a ra a baba taara xa ginɛ ra, e na kote xaninma nɛ. E birin fama faxade dibaritareɲa nan kui.»"},{"book":"Lewi Sɛrɛxɛdubɛ","chapter":"20","verse":"21","text":"«Xa xɛmɛ nde kafu nun a xunya xa ginɛ ra, xa na mu a ra a kafu nun a taara xa ginɛ ra, a bara fe sɛniyɛntare raba. E birin fama faxade dibaritareɲa nan kui.»"},{"book":"Lewi Sɛrɛxɛdubɛ","chapter":"20","verse":"22","text":"«Wo xa n ma sɛriyɛ nun n ma yaamari birin nabatu, wo xa na birin naba, alako wo mu fama keride ki naxɛ bɔxi ma n wo rasabatima dɛnnaxɛ."},{"book":"Lewi Sɛrɛxɛdubɛ","chapter":"20","verse":"23","text":"Wo naxa bira na bɔxi sie xa sɛriyɛ fɔxɔ ra, n fama naxee keride wo ya ra. E naxan nabama na mu rafanxi n ma feo."},{"book":"Lewi Sɛrɛxɛdubɛ","chapter":"20","verse":"24","text":"N bara a fala wo bɛ na bɔxi findima wo gbe ra. N bara na bɔxi fi wo ma, xiɲɛ nun kumi gbegbe na dɛnnaxɛ. Alatala nan n na, wo Marigi Ala, naxan wo sugandixi sie tagi."},{"book":"Lewi Sɛrɛxɛdubɛ","chapter":"20","verse":"25","text":"Wo xa sube raharamuxie nun sube radaxaxie tagi rasa, e nun xɔni raharamuxie nun xɔni radaxaxie, alako wo naxa findi sɛniyɛntaree ra e saabui ra. N bara tɔnyi dɔxɔ na subee, na xɔnie, nun na bɔximasee ra. E mu sɛniyɛn."},{"book":"Lewi Sɛrɛxɛdubɛ","chapter":"20","verse":"26","text":"Wo xa findi n ma ɲama sɛniyɛnxi ra, barima n tan Alatala nan sɛniyɛn. N bara wo sugandi sie tagi, alako wo xa findi n gbe ra.»"},{"book":"Lewi Sɛrɛxɛdubɛ","chapter":"20","verse":"27","text":"«Mixi yo naxan mixi faxaxie rawɔyɛnma, xa na mu a ra a findi sematoe ra, wo xa a magɔnɔ gɛmɛe ra han a xa faxa. A tan nan a faxa fe ragirixi.»"}]}