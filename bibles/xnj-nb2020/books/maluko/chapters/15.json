{"data":[{"book":"Maluko","chapter":"15","verse":"1","text":"Lukela pehe, vakulu va kuteta vayidakilini pamonga na vagogo na Vawula va Malagizu na vanalibanji voha, vakamkunga Yesu, vakampeleka na kumgotola kwa Pilatu."},{"book":"Maluko","chapter":"15","verse":"2","text":"Pilatu akamkota Yesu, “Wu, veve ndi Nkosi wa Vayawudi?” Yesu akayangula."},{"book":"Maluko","chapter":"15","verse":"3","text":"Vakulu va kuteta vamtakili Yesu mambu gamahele."},{"book":"Maluko","chapter":"15","verse":"4","text":"Hinu, Pilatu akamkota kavili Yesu, “Wu, wiyangula lepi lilovi? Yuwanila chevakutakila mambu gamahele kukuvala veve.”"},{"book":"Maluko","chapter":"15","verse":"5","text":"Nambu Yesu ayangwili lepi lilovi, hati Pilatu akakangasa."},{"book":"Maluko","chapter":"15","verse":"6","text":"Kila lukumbi lwa mselebuko wa Pasaka, Pilatu avi na mvelu wa kuvadindulila vandu mkungiwa mmonga mwevamganayi."},{"book":"Maluko","chapter":"15","verse":"7","text":"Lukumbi lwenulo kwavili mundu mmonga liina laki Balaba, mweakungiwi muchifungu pamonga na vayaki ndava ya kukita chitututu na kukoma vandu."},{"book":"Maluko","chapter":"15","verse":"8","text":"Vandu vamahele vakamhambila Pilatu vakamuyupa avakitila ngati cheyavili mvelu waki."},{"book":"Maluko","chapter":"15","verse":"9","text":"Pilatu akavakota, “Wu, mwigana nivadindulilayi Nkosi wa Vayawudi?”"},{"book":"Maluko","chapter":"15","verse":"10","text":"Ajovili chenicho ndava vakulu vakuteta vamgotwili Yesu kwaki, ndava ya wihu."},{"book":"Maluko","chapter":"15","verse":"11","text":"Nambu vakulu va kuteta vakavakoakesa vandu vamuyupa Pilatu avadindulila Balaba pahali pa Yesu."},{"book":"Maluko","chapter":"15","verse":"12","text":"Pilatu akavakota kavili, “Hinu, mwigana nimkita chindu kiki na mundu uyu mwemkumkemela Nkosi wa Vayawudi?”"},{"book":"Maluko","chapter":"15","verse":"13","text":"Vandu voha vakajova kavili kwa lwami luvaha, “Mvamba mu msalaba!”"},{"book":"Maluko","chapter":"15","verse":"14","text":"Nambu Pilatu akavakota, “Ndava kyani? Ahokili kyani?”"},{"book":"Maluko","chapter":"15","verse":"15","text":"Pilatu aganili kuuganisa msambi wa vandu, akamudindulila Balaba kuhuma muchifungu. Kangi akalagizila Yesu vamtova michapilu, kangi akamgotola vamvamba pamsalaba."},{"book":"Maluko","chapter":"15","verse":"16","text":"Kangi manjolinjoli vala vampeliki Yesu mugati ya luvanja lwa nyumba ya Pilatu, mkulu wa mulima, vakavakemela pamonga msambi woha wa manjolinjoli."},{"book":"Maluko","chapter":"15","verse":"17","text":"Vamuwaliki nyula za langi ya zambalau ngati nkosi, vabotili njingwa ya minga, vakamuwalika kumutu."},{"book":"Maluko","chapter":"15","verse":"18","text":"Vakatumbula kumjambusa, “Tikuwoni, Nkosi wa Vayawudi!”"},{"book":"Maluko","chapter":"15","verse":"19","text":"Vakamtova kumutu na ndonga, vakamuhunyila mata, vakamfugamila na kumgundamila."},{"book":"Maluko","chapter":"15","verse":"20","text":"Pavamalili kumvevesa, vakamuhula nyula ya zambalau yila, vakamuwalika nyula zaki, kangi vakamuwusa kuvala kumvamba pamsalaba."},{"book":"Maluko","chapter":"15","verse":"21","text":"Pevavi munjila vakonganiki na mundu mmonga liina laki Simoni, mkolonjinji wa Kulene mwene avili dadi wavi Alekizanda na Lufo. Lukumbi lwenulo apitayi kuhuma kuvala ya muji kuyingila pabomani. Manjolinjoli vakamkamula Simoni na kumgegesa msalaba weavi nawu Yesu."},{"book":"Maluko","chapter":"15","verse":"22","text":"Kangi vampeliki Yesu mbaka pandu pepikemelewa Goligota, maana yaki “Libangu la Mutu.”"},{"book":"Maluko","chapter":"15","verse":"23","text":"Kangi vakampela divayi yevahangisini na mtela wewukemelewa manemane, nambu Yesu abelili kunywa."},{"book":"Maluko","chapter":"15","verse":"24","text":"Hinu vakamvamba pamsalaba, vakagavana nyula zaki, kwa gudugudu muni vamanya kila mmonga yati ipata kyani."},{"book":"Maluko","chapter":"15","verse":"25","text":"Yavili saa yidatu ya lukela pavamvamba pamsalaba."},{"book":"Maluko","chapter":"15","verse":"26","text":"Panani ya msalaba wula vaviki chibawu, chevayandiki matakilu gaki, mwenuyu ndi, “Nkosi wa Vayawudi.”"},{"book":"Maluko","chapter":"15","verse":"27","text":"Mewawa vavavambili panani ya pamisalaba vanyagaji vavili, papipi na Yesu, mmonga upandi waki wa kulyelela na yungi upandi waki wa kumangeya."},{"book":"Maluko","chapter":"15","verse":"28","text":"Mambu aga ndi gitimisa Mayandiku Gamsopi gegijova, “Avikiwi pamonga na vehenga gahakau.”"},{"book":"Maluko","chapter":"15","verse":"29","text":"Vandu vevapitayi pandu apo vakamliga na kunyugusa mitu yavi na kujova, “Mwe! Veve mweugwisa Nyumba ya Chapanga na kuyijenga kavili mu magono gadatu!"},{"book":"Maluko","chapter":"15","verse":"30","text":"Hinu, huluka pamsalaba ujisangulayi wamwene!”"},{"book":"Maluko","chapter":"15","verse":"31","text":"Mewawa vakulu va kuteta pamonga na vawula va malagizu vamvevisi vajovesana vene kwa vene, “Avasangwili vangi nambu kujisangula mwene itola lepi!"},{"book":"Maluko","chapter":"15","verse":"32","text":"Ati, mwene ndi Kilisitu, Nkosi wa Isilaeli! Hinu ahulukayi kuhuma pamsalaba muni tilola na kumsadika.”"},{"book":"Maluko","chapter":"15","verse":"33","text":"Kutumbula saa sita ya muhi mbaka saa tisa, chitita chagubiki mulima woha."},{"book":"Maluko","chapter":"15","verse":"34","text":"Saa tisa muhi Yesu akajova kwa lwami luvaha, akajova, “Eloi, Eloi, lema sabakitani?” Mana yaki “Chapanga wangu, Chapanga wangu, ndava kyani unilekili?”"},{"book":"Maluko","chapter":"15","verse":"35","text":"Vandu vangi pagati ya vevayimili pala, pevayuwini ago, vakajova, “Yuwanila! Akumkemela Eliya.”"},{"book":"Maluko","chapter":"15","verse":"36","text":"Mundu mmonga akajumba, akajwiga chindu ngati lidodoki mudivayi yeyivava, akavika panani ya ndonga, akamvikila pamlomo akajova, “Linda tilola ngati Eliya yati ibwela kumuhulusa pamsalaba!”"},{"book":"Maluko","chapter":"15","verse":"37","text":"Yesu akakwesa lwami luvaha, afwili."},{"book":"Maluko","chapter":"15","verse":"38","text":"Hinu, lipazia la Nyumba ya Chapanga likapapuka pagati kuhuma kunani mbaka pahi."},{"book":"Maluko","chapter":"15","verse":"39","text":"Mkulu mmonga wa msambi wa manjolinjoli mweayimili palongolo yaki peamuwene Yesu cheifwa, akajova, “Chakaka mundu uyu avili Mwana wa Chapanga!”"},{"book":"Maluko","chapter":"15","verse":"40","text":"Kwavili na vadala vevalolayi chakutali, pagati yavi avi Maliya mkolonjinji wa Magidala, na Maliya nyina wavi Yakobo mdebe na Yose mewa na Salome."},{"book":"Maluko","chapter":"15","verse":"41","text":"Vadala ava ndi vevamlandili Yesu ku Galilaya ndava ya kumhengela. Kwavili na vadala vangi vamahele vevabwelili ku Yelusalemu pamonga nayu."},{"book":"Maluko","chapter":"15","verse":"42","text":"Kimihi yamali kuhika, ndi yavili ligono la kutendelekela kwakona Ligono la Kupumulila."},{"book":"Maluko","chapter":"15","verse":"43","text":"Penapo abwelili Yosefu mkolonjinji wa ku Alimatei, mmonga pagati ya vanalibanji likulu, mweitopeswa neju. Mwene mewa alindilayi kubwela kwa Unkosi wa Chapanga. Hinu amhambalili Pilatu changali wogohi, akamuyupa apewayi higa ya Yesu."},{"book":"Maluko","chapter":"15","verse":"44","text":"Pilatu akakangasa kuyuwana kuvya Yesu amali kufwa. Hinu akamkemela chilongosi wa msambi wa manjolinjoli, akamkota ngati lumali kupita lukumbi lutali kutumbula Yesu peafwili."},{"book":"Maluko","chapter":"15","verse":"45","text":"Pilatu peamali kujoviwa uchakaka kuhuma kwa chilongosi wa msambi wa manjolinjoli yula kuvya Yesu amali kufwa, akamyidakila Yosefu atola higa ya Yesu."},{"book":"Maluko","chapter":"15","verse":"46","text":"Yosefu akagula nyula ya msopi, akayihulusa pahi higa yila, akayitindisila nyula ya msopi, akayivika mulitinda la mbugu lelahongoliwi palitalau, akabilingisa liganga pamlyangu wa litinda."},{"book":"Maluko","chapter":"15","verse":"47","text":"Maliya mkolonjinji wa Magidala na Maliya nyina wa Yose vapawene pandu pala pevayivikili higa ya Yesu."}]}