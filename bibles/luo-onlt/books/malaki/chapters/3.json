{"data":[{"book":"Malaki","chapter":"3","verse":"1","text":"“Neuru, abiro oro jaotena mabiro losona yo kapok abiro. Bangʼe, apoya nono Ruoth mudwarono nobi e hekalune; jaote mar singruok, ma ugombo, nobi,” Jehova Nyasaye Maratego owacho."},{"book":"Malaki","chapter":"3","verse":"2","text":"To en ngʼa manyalo siro chiengʼ biro mare? Koso en ngʼa manyalo chungʼ e nyime ka othinyore? Nimar enobed kaka mach mar jatheth kata sabund jaluoko malwoko maler."},{"book":"Malaki","chapter":"3","verse":"3","text":"Nobed piny kaka jachung kendo japwodh fedha; nopwodh jo-Lawi kendo nochung-gi mana ka dhahabu gi fedha. Bangʼe Jehova Nyasaye nobedi gi joma kare manokelne chiwo,"},{"book":"Malaki","chapter":"3","verse":"4","text":"kendo Jehova Nyasaye norwak chiwo mag Juda kod Jerusalem mana kaka ndalo mokadho."},{"book":"Malaki","chapter":"3","verse":"5","text":"Jehova Nyasaye Maratego wacho niya, “Omiyo abiro sudo machiegni kodu mondo angʼadnu bura, anabi mapiyo mondo abed janeno ka kwedo ajuoke, jochode kod jogo makwongʼore kariambo, joma mayo jotijegi e yor chudo, jogo matimo marach ne mon ma chwogi otho kod nyithind kiye, kod jogo matamo jodak e adiera margi, nikech ok giluora.”"},{"book":"Malaki","chapter":"3","verse":"6","text":"Jehova Nyasaye Maratego wacho niya, “An Jehova Nyasaye ok alokra ngangʼ. Omiyo un, yaye nyikwa Jakobo, ok osetieku."},{"book":"Malaki","chapter":"3","verse":"7","text":"Nyaka chakre ndalo kwereu uselokoru uweyo yorega, kendo pok uritogi. Dwoguru ira to anaduog iru.”"},{"book":"Malaki","chapter":"3","verse":"8","text":"“Bende dhano nyalo mayo Nyasaye? To kata kamano, umaya."},{"book":"Malaki","chapter":"3","verse":"9","text":"Okwongʼ, ogandau duto, nikech umaya.”"},{"book":"Malaki","chapter":"3","verse":"10","text":"Jehova Nyasaye Maratego wacho niya, “Keluru achiel kuom apar duto e od keno, mondo chiemo obed e oda. Tema uruane mondo une-ane ka donge dayawnu dirise mag dhorangeye polo mi aolnu gweth mogundho ma ok unyal yudo thuolo kama dukanie."},{"book":"Malaki","chapter":"3","verse":"11","text":"Anagengʼ kute ma ok noketh chambu, kendo mzabibu manie puotheu olembgi ok notow mi lwar kapok ochiek,” Jehova Nyasaye Maratego owacho."},{"book":"Malaki","chapter":"3","verse":"12","text":"“Eka ogendini duto noluongu ni joma ogwedhi nikech pinyu nobed piny maber,” Jehova Nyasaye Maratego owacho."},{"book":"Malaki","chapter":"3","verse":"13","text":"Jehova Nyasaye wacho niya, “Usewuoyo marach kuoma."},{"book":"Malaki","chapter":"3","verse":"14","text":"“Usewacho kama, ‘Tiyone Nyasaye onge tiende. En ohala mane ma wayudo kuom timo dwache kendo kuom wuotho ka waywagore e nyim Jehova Nyasaye Maratego?"},{"book":"Malaki","chapter":"3","verse":"15","text":"To waneno ni joma timbegi richo ema igwedho. Chutho joma timbegi richo dhi maber kendo kata gikwedo Nyasaye to gitony.’ ”"},{"book":"Malaki","chapter":"3","verse":"16","text":"Eka joma ne oluoro Nyasaye nowuoyo e kindgi giwegi, kendo Jehova Nyasaye nochiko ite mowinjogi. Nying joma oluoro Jehova Nyasaye kendo mamiyo nyinge duongʼ nondiki e kitabu moro e nyime."},{"book":"Malaki","chapter":"3","verse":"17","text":"Jehova Nyasaye Maratego wacho niya, “Ginibed joga, odiechiengʼno kendo anaketgi kaka mwanduna mageno. Anakechgi mana kaka ngʼato kecho wuode matiyone."},{"book":"Malaki","chapter":"3","verse":"18","text":"Kendo unuchak une pogruok mane kind joma kare kod joma timbegi richo, kendo e kind joma tiyone Nyasaye gi joma ok tine.”"}]}