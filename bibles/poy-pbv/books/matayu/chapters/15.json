{"data":[{"book":"Matayu","chapter":"15","verse":"1","text":"Shakapanu Mafalisayu wamu na wafunda wa Malagaliru wamwiziriti Yesu kulawa Yerusalemu na wamkosiya,"},{"book":"Matayu","chapter":"15","verse":"2","text":"“Iwera hashi, wafundwa waku wagajimira ndiri mafundu gawafunditi wazewi wetu? Wagulula ndiri weri mawoku gawu pakwanja kuliya!”"},{"book":"Matayu","chapter":"15","verse":"3","text":"Yesu kawankula, “Iwera hashi mwenga mjimira ndiri malagaliru ga Mlungu na kufata mafundu genu?"},{"book":"Matayu","chapter":"15","verse":"4","text":"Mlungu kalonga, ‘Guwapanani ligoya tati gwaku na mawu gwaku,’ na ‘Yoseri yakamwigiranga tati gwakuwi ama mawu gwakuwi, kafiruwa kalagwi.’"},{"book":"Matayu","chapter":"15","verse":"5","text":"Kumbiti mwenga mfunda handa muntu kana shintu sha kumupa tati gwakuwi ama mawu gwakuwi kumbiti kalonga, ‘Shintu ashi numulavilira Mlungu,’"},{"book":"Matayu","chapter":"15","verse":"6","text":"su kafiruwa ndiri kumpanana ligoya tati gwakuwi ama mawu gwakuwi. Kwa ntambu ayi mwenga mushibeziya shisoweru sha Mlungu kwa kugajimira mafundu genu."},{"book":"Matayu","chapter":"15","verse":"7","text":"Mwawafyangu mwenga! Vyakatungiti Isaya mbuyi gwa Mlungu viwera nakaka kwa mwenga!"},{"book":"Matayu","chapter":"15","verse":"8","text":"‘Mlungu kalonga, wantu awa wanupa ligoya neni kwa visoweru vyawu hera,"},{"book":"Matayu","chapter":"15","verse":"9","text":"Kunguwira kwawu kufaa ndiri,"},{"book":"Matayu","chapter":"15","verse":"10","text":"Shakapanu Yesu kalishemiti lipinga lya wantu na kawagambira, “Mpikaniri na mwerewi!"},{"book":"Matayu","chapter":"15","verse":"11","text":"Shintu shashimwingira muntu munshimba hapeni shimtendi muntu kaweri muhumba, kumbiti shilii shashimlawiti ndo shimtenda muntu kaweri muhumba.”"},{"book":"Matayu","chapter":"15","verse":"12","text":"Shakapanu wafundwa wakuwi wamgendera na wamgambira, “Hashi, guvimana kuwera Mafalisayu wakukalalira pawapikiniriti visoweru vyagutakula?”"},{"book":"Matayu","chapter":"15","verse":"13","text":"Yesu kawankula, “Kila mtera gweni Tati gwangu kakumpindi kaguyaliti ndiri, hawagutupuli."},{"book":"Matayu","chapter":"15","verse":"14","text":"Namtira kuusu womberi! Womberi ndo walongoziya wanalwisi na kana lwisi yumu pakamlonguziya kana lwisi muyaguwi, woseri hawapokeri mulirindi.”"},{"book":"Matayu","chapter":"15","verse":"15","text":"Peteru katakula, “Gutakuliri gagutakula kwa twenga.”"},{"book":"Matayu","chapter":"15","verse":"16","text":"Yesu kawagambira, “Hashi, ata mwenga mwerewa ndiri kuliku wamonga?"},{"book":"Matayu","chapter":"15","verse":"17","text":"Shintu shoseri shashiyingira mumlomu mwa muntu, shigenda mumtima mwakuwi shakapanu shimlawa na shigenda mshowu."},{"book":"Matayu","chapter":"15","verse":"18","text":"Kumbiti vitwatira vyavimlawa muntu mumlomu vilawa mumoyu na vitwatira avi ndo vyavimtenda muntu kaweri muhumba."},{"book":"Matayu","chapter":"15","verse":"19","text":"Toziya mumoyu mlawa maholu gadoda ga ulagaji na uhumba na shimbegu na upitawu wa mpayu na mayigilangu."},{"book":"Matayu","chapter":"15","verse":"20","text":"Vitwatila avi ndo vyavimtenda muntu kaweri muhumba. Kumbiti kuliya shiboga pota na kunaviya mawoku ntambu yamlonga, hapeni kumtendi muntu kaweri muhumba.”"},{"book":"Matayu","chapter":"15","verse":"21","text":"Yesu kawukiti pahala paliya na kagenditi pakwegera na lushi lwa Tiru na Sidoni."},{"book":"Matayu","chapter":"15","verse":"22","text":"Mdala yumu yakalikariti mlushi lwa Kanaani kamwiziriti Yesu pakabotanga, “Mtuwa, Mwana gwa Dawudi, gumoneri lusungu! Muhinga gwangu kana shamshera yakamgaziya nentu.”"},{"book":"Matayu","chapter":"15","verse":"23","text":"Kumbiti Yesu kalonga ndiri shisoweru kwa yomberi. Wafundwa wakuwi wamgendera na wamgambira Yesu, “Gumgambiri mdala ayu kagendi zakuwi! Toziya kankutufatafata na kutenda umatu!”"},{"book":"Matayu","chapter":"15","verse":"24","text":"Shakapanu Yesu kawankula, “Wantuma hera kwa wantu wa Israeli yawagamiliti gambira kondolu.”"},{"book":"Matayu","chapter":"15","verse":"25","text":"Paliya mdala ulii kiza na kamsuntamalira palongolu pa magulu gakuwi pakalonga, “Mtuwa guntangi!”"},{"book":"Matayu","chapter":"15","verse":"26","text":"Yesu kamwankula, “Ifaa ndiri kutola shiboga sha wana na kuwawasila wang'ang'a.”"},{"book":"Matayu","chapter":"15","verse":"27","text":"Yomberi kamwankula, “Ayi ndo nakaka, Mtuwa kumbiti ata wang'ang'a waliyaga vyavisigaliti na kutulukira pasi kwa meza ya Mtuwa gwawu.”"},{"book":"Matayu","chapter":"15","verse":"28","text":"Su Yesu kamwankula, “Gwenga mdala gwana njimiru nkulu! Shilii shagufira hashitendeki kwaku.” Na pala palii muhinga gwakuwi kawera mkomu."},{"book":"Matayu","chapter":"15","verse":"29","text":"Yesu kawukiti palii na kagenda pampeku pa litanda lya Galilaya. Kakwena kulugongu na kalivaga pasi."},{"book":"Matayu","chapter":"15","verse":"30","text":"Lipinga likulu lya wantu limwizira pawamjegera wavibyeketu na wanalwisi na bubu na wantu wamonga wavuwa yawaweriti walweli, su wawatula palongolu pa magulu ga Yesu na yomberi kawaponiziya."},{"book":"Matayu","chapter":"15","verse":"31","text":"Lipinga lya wantu lilikangashiti nentu pawawoniti bubu katakula na wavibyeketu wagendagenda na yawalewelekiti wawera wakomu na wanalwisi wawona na wamkwisiti Mlungu gwa Israeli."},{"book":"Matayu","chapter":"15","verse":"32","text":"Yesu kawashema wafundwa wakuwi na kalonga, “Nuwawonera lusungu wantu awa, toziya wawera na neni mashaka matatu na vinu wahera shintu shakuliya. Nfira ndiri kuwaleka wagendi zawu pota na kuliya shiboga, nawalembuka munjira.”"},{"book":"Matayu","chapter":"15","verse":"33","text":"Wafundwa wakuwi wamkosiya, “Hashi, hatupati koshi shiboga shitosha sha kulikutuziya lipinga lya wantu awa kushiwala agawu?”"},{"book":"Matayu","chapter":"15","verse":"34","text":"Yesu kawakosiya, “Hashi, mwanaga mabumunda maninga?” Womberi wamwankula, “Mabumunda saba na wasomba wadidini wadikawadika.”"},{"book":"Matayu","chapter":"15","verse":"35","text":"Yesu kalagalira lipinga lya wantu lilivagi pasi muvipinga vipinga."},{"book":"Matayu","chapter":"15","verse":"36","text":"Shakapanu katola mabumunda saba galii na wasomba walii, kalonga mayagashii Mlungu, kamega mabumunda na kawapanani wafundwa wakuwi na wafundwa wakuwi wawapanani wantu."},{"book":"Matayu","chapter":"15","verse":"37","text":"Wantu woseri waliyiti na kwikuta. Shakapanu wafundwa wajojinira vyavisigaliti wamemeziya majamanda saba."},{"book":"Matayu","chapter":"15","verse":"38","text":"Wantu woseri yawaliyiti, wapalu gweka yawu waweriti elufu msheshi pota kuwawalanga wadala na wana."},{"book":"Matayu","chapter":"15","verse":"39","text":"Shakapanu Yesu kawaaga wantu, kakwena mumtumbwi na kagenda pahala kwingi wakushema Magadani."}]}