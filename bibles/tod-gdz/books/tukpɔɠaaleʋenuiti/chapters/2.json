{"data":[{"book":"Tukpɔɠaaleʋe Nuiti","chapter":"2","verse":"1","text":"Ɠɔoɠɔ GALAGI ná-keelai zeɠeni Gilegale, é ʋa Ɓokime, é ɓɔɛni Izilayɛle nuiti pɔ, é ɠɛ ti ma: «Gè wo ɠulani Ezipete yooi ʋa, gè ʋaani ga woye zooi naa zu, nii gè minazeɠeni ná-faa zu, gè ma ɠonai wo, wo-mɛmɛwolani bɛ. Gè ɠɛni ma: ‹Eyɛsu ɠɔ, gè la nà-minazeɠegi ɠoloɠologa wo letema."},{"book":"Tukpɔɠaaleʋe Nuiti","chapter":"2","verse":"2","text":"Wɔun wa, wo la minazeɠe boga niima yooi ma nuɓusɛiti bɛ, wa ta-zalaɠa ɠulazuʋɛti toka.› Kɛlɛ wo la woiloni gòoi ma. Lee vaa zu wo naa ɠɛɛni?"},{"book":"Tukpɔɠaaleʋe Nuiti","chapter":"2","verse":"3","text":"Názu ɠa gè ɠɛni la ma, gè la ti ɓɛɛzu wo luɠɔ, ta yɛsu wo ɠoba, ta-ɠalagiti ti ɠɛ ga baliiti wo luɠɔ.»"},{"book":"Tukpɔɠaaleʋe Nuiti","chapter":"2","verse":"4","text":"Siɛgi zu Ɠɔoɠɔ GALAGI ná-keelai niima wooiti boni la Izilayɛle nuiti ma, nuɓusɛiti ti tɔɔzeini ga wɔlɔa."},{"book":"Tukpɔɠaaleʋe Nuiti","chapter":"2","verse":"5","text":"Ti naama adaʋɛ laasei pɛɛni ga Ɓokime (nii poluʋɛ ga «gɔlɔ nuiti»). Ti zalaɠaiti kulani ná Ɠɔoɠɔ GALAGI ʋɛ."},{"book":"Tukpɔɠaaleʋe Nuiti","chapter":"2","verse":"6","text":"Zozuwe yeeɓeni nuɓusɛiti ba, Izilayɛle nuiti ti liini ti zooi zeɠe, ti ɠilagilagi zei ná-poganii unda."},{"book":"Tukpɔɠaaleʋe Nuiti","chapter":"2","verse":"7","text":"Nuɓusɛiti ti ɠɛni Ɠɔoɠɔ GALAGI lɛbizu, Zozuwe zii ma voloi pɛ su, ta kɛwolai naati kpein ta-ziɛgi zu, niiti ti ɠɛni ma ta Zozuweni, ti kɛɛwoti wolaiti kpein kaani, niiti Ɠɔoɠɔ GALAGI ti ɠɛɛni, Izilayɛle ná-faa zu."},{"book":"Tukpɔɠaaleʋe Nuiti","chapter":"2","verse":"8","text":"Nun ná-doun zunui Zozuwe, Ɠɔoɠɔ GALAGI ná-botiɠɛ nui zaani, siɛgi zu ná-konagi ɠɛni la ga ungila puugɔ (110)."},{"book":"Tukpɔɠaaleʋe Nuiti","chapter":"2","verse":"9","text":"Ti maaɠuluni ná-zooi ma, nii é sɔlɔɔni ga nɔnɔ Timinate-Ɠelɛse, Efelayime ɠize yooi zu, Gaase gizei lɛkpɛmaʋɛ nu ɠɔʋɛzuʋɛ."},{"book":"Tukpɔɠaaleʋe Nuiti","chapter":"2","verse":"10","text":"Ma ɠɛɠalamaiti kpein ɓalaa ti zeɠeni ná, ti za. Ɠɛɠalama ɠili ge wuzeɠeni naati poluma, nii é la ɠɛni Ɠɔoɠɔ GALAGI ɠwɛɛ, anɛɛ kɛɛwotii nii é kɛɛni Izilayɛle ná-faa ma."},{"book":"Tukpɔɠaaleʋe Nuiti","chapter":"2","verse":"11","text":"Názu ɠa Izilayɛle nuiti ti Ɠɔoɠɔ GALAGI wanama vai ɠɛɛni la, ti Ɓaale ɠalagiti dɛbini."},{"book":"Tukpɔɠaaleʋe Nuiti","chapter":"2","verse":"12","text":"Ti ɠɛlɛni Ɠɔoɠɔ GALAGI ʋa, ti-mɛmɛwolani ta-ƓALAGI, nii é ti ɠulani Ezipete yooi ʋa, ti ʋilɛ gala kiligiti polu, nuɓusɛiti ta-ɠalagiti saama, niiti ti ti-maaɠoolii zu. Ti ɠɛni nɔkɔsu ti wu, ti ɗa Ɠɔoɠɔ GALAGI yiiɠaawana."},{"book":"Tukpɔɠaaleʋe Nuiti","chapter":"2","verse":"13","text":"Ʋele ɠana ti ɠɛlɛni Ɠɔoɠɔ GALAGI ʋa, ti ɗa Ɓaaleni dɛbi ta Asetaateiti."},{"book":"Tukpɔɠaaleʋe Nuiti","chapter":"2","verse":"14","text":"Ɠɔoɠɔ GALAGI yiiɠaawanani Izilayɛle nuiti ma. É ɓeni ti ʋa, toosu nuiti ti loo ti ma, é la ti maaloboni. É ti lɔɔni ti zili nuiti zeezu, niiti ti ɠɛni ti-maaɠoolii zu, ti la zobo sɔlɔɔni, ti ʋa lo ti zili nuiti daalɔɠɔma."},{"book":"Tukpɔɠaaleʋe Nuiti","chapter":"2","verse":"15","text":"Siɛnɔpɛ su ta la liina la kɔɔmaʋɛ, Ɠɔoɠɔ GALAGI ɠɛni suɠoloɠolosu ti ya, eɠɛʋelei é boni la ti ma, é ma ɠonai wo. Ʋele ɠana ti lɔɔni la iɲɔteʋe wolai zu."},{"book":"Tukpɔɠaaleʋe Nuiti","chapter":"2","verse":"16","text":"Ɠɔoɠɔ GALAGI tukpɔɠaaleʋe nuiti buzeɠeni, niiti ti ti ɠizoni, ti ti ɠula ti zili nuiti zea, niiti ti ɠɛni loozu ti ma."},{"book":"Tukpɔɠaaleʋe Nuiti","chapter":"2","verse":"17","text":"Kɛlɛ ti la ɠɛni woilosu ta-lukpɔɠaaleʋe nuiti gooi ma. Ti ɠɛni nɔ ɓɔɠɔ ɠɔzɔzu ga gala kiligiti, ti ɗa nɔkɔ ti wu. Ti ɠɛni zeɠezu gaamanɔ naama ʋelei ʋa, nii ti-mɛmɛwolani ti ziɛni la, niiti ti ɠoloni Ɠɔoɠɔ GALAGI ná-devei ʋɛ, ti la ɠɛni ʋokɔɠɔni naati ma, ti-ziɛ ʋelei ɠɛni yɛ."},{"book":"Tukpɔɠaaleʋe Nuiti","chapter":"2","verse":"18","text":"Siɛnɔpɛ su Ɠɔoɠɔ GALAGI ɠɛni tukpɔɠaaleʋe nui leʋesu da, é ɠɛni ɠɛɛzu naa ʋa, é ti unmɔɔ, é ti ɠula ti zili nuiti zeezu, tukpɔɠaaleʋe nui naa ná-yeeɠɛɠalai kpein su. Mazɔlɔɔ Ɠɔoɠɔ GALAGI a la ná-nuɓusɛiti kaana, ti ɗa kpeei loo unbawului wu, ti zili nuiti zea, ti ɗa ti maanɔɠɔ, ti maawɔin ɠɛni sosu."},{"book":"Tukpɔɠaaleʋe Nuiti","chapter":"2","verse":"19","text":"Kɛlɛ siɛgi zu tukpɔɠaaleʋe nui a la zaana la, nuɓusɛiti ti ɓena tɔɔzei ga ɓɔɠɔ ɠɔzɔa mɔnɔ, é leʋe ti-mɛmɛwolani tɔnɔi ʋa, ti ʋilɛ gala kiligiti polu, ti ɗa ti lɛbi, ti ɗa nɔkɔ ti wu, ti la ɠɛni yeeɓesu ti-zɔ ɲɔiti ba, ta ta-ɠikpaaiti."},{"book":"Tukpɔɠaaleʋe Nuiti","chapter":"2","verse":"20","text":"Ɠɔoɠɔ GALAGI yiiɠaawanani Izilayɛle ma, é ɠɛ ma: «Tɔɔzei niima nuɓusɛiti ti nà-minazeɠegi ɠoloɠologa, nii gè boni ti-mɛmɛwolani bɛ, tɔɔzei ti la ɠoloni gòoi ʋɛ,"},{"book":"Tukpɔɠaaleʋe Nuiti","chapter":"2","verse":"21","text":"nɔ̀un nà, gè la mɔ zii niiti gila kpalaa kpɛa, tɛiti ti yɛgai ná, eyɛsu Zozuwe za,"},{"book":"Tukpɔɠaaleʋe Nuiti","chapter":"2","verse":"22","text":"naa ɠa a kɛ gè ti ɠɛ ga Izilayɛle ʋoluɠula anii, gè kwɛɛ, ni ta ziɛ ga nà-pelei, eɠɛʋelei ti-mɛmɛwolani ti ziɛni la, ti ɠolo bɛ̀.»"},{"book":"Tukpɔɠaaleʋe Nuiti","chapter":"2","verse":"23","text":"Ɠɔoɠɔ GALAGI zii naati zɛni ná, ti zei ziilɛigi zu, é la ɠaazuvilɛni ga ti ɓɛa, tɛiti é la ɠɛni ti lɔɔni Zozuwe yeezu."}]}