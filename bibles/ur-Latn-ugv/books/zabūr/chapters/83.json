{"data":[{"book":"Zabūr","chapter":"83","verse":"1","text":"Gīt. Āsaf kā zabūr."},{"book":"Zabūr","chapter":"83","verse":"2","text":"Dekh, tere dushman shor machā rahe haiṅ, tujh se nafrat karne wāle apnā sar tere ḳhilāf uṭhā rahe haiṅ."},{"book":"Zabūr","chapter":"83","verse":"3","text":"Terī qaum ke ḳhilāf wuh chālāk mansūbe bāndh rahe haiṅ, jo terī āṛ meṅ chhup gae haiṅ un ke ḳhilāf sāzisheṅ kar rahe haiṅ."},{"book":"Zabūr","chapter":"83","verse":"4","text":"Wuh kahte haiṅ, “Āo, ham unheṅ miṭā deṅ tāki qaum nest ho jāe aur Isrāīl kā nām-o-nishān bāqī na rahe.”"},{"book":"Zabūr","chapter":"83","verse":"5","text":"Kyoṅki wuh āpas meṅ salāh-mashwarā karne ke bād dilī taur par muttahid ho gae haiṅ, unhoṅ ne tere hī ḳhilāf ahd bāndhā hai."},{"book":"Zabūr","chapter":"83","verse":"6","text":"Un meṅ Adom ke ḳhaime, Ismāīlī, Moāb, Hājirī,"},{"book":"Zabūr","chapter":"83","verse":"7","text":"Jabāl, Ammon, Amālīq, Filistiyā aur Sūr ke bāshinde shāmil ho gae haiṅ."},{"book":"Zabūr","chapter":"83","verse":"8","text":"Asūr bhī un meṅ sharīk ho kar Lūt kī aulād ko sahārā de rahā hai. (Silāh)"},{"book":"Zabūr","chapter":"83","verse":"9","text":"Un ke sāth wuhī sulūk kar jo tū ne Midiyāniyoṅ se yānī Qaison Nadī par Sīsarā aur Yābīn se kiyā."},{"book":"Zabūr","chapter":"83","verse":"10","text":"Kyoṅki wuh Ain-dor ke pās halāk ho kar khet meṅ gobar ban gae."},{"book":"Zabūr","chapter":"83","verse":"11","text":"Un ke shurafā ke sāth wuhī bartāw kar jo tū ne Oreb aur Zaeb se kiyā. Un ke tamām sardār Zibah aur Zalmunnā kī mānind ban jāeṅ,"},{"book":"Zabūr","chapter":"83","verse":"12","text":"jinhoṅ ne kahā, “Āo, ham Allāh kī charāgāhoṅ par qabzā kareṅ.”"},{"book":"Zabūr","chapter":"83","verse":"13","text":"Ai mere Ḳhudā, unheṅ luṛhakbūṭī aur hawā meṅ uṛte hue bhūse kī mānind banā de."},{"book":"Zabūr","chapter":"83","verse":"14","text":"Jis tarah āg pūre jangal meṅ phail jātī aur ek hī sholā pahāṛoṅ ko jhulsā detā hai,"},{"book":"Zabūr","chapter":"83","verse":"15","text":"usī tarah apnī āṅdhī se un kā tāqqub kar, apne tūfān se un ko dahshatzadā kar de."},{"book":"Zabūr","chapter":"83","verse":"16","text":"Ai Rab, un kā muṅh kālā kar tāki wuh terā nām talāsh kareṅ."},{"book":"Zabūr","chapter":"83","verse":"17","text":"Wuh hameshā tak sharmindā aur hawāsbāḳhtā raheṅ, wuh sharmsār ho kar halāk ho jāeṅ."},{"book":"Zabūr","chapter":"83","verse":"18","text":"Tab hī wuh jān leṅge ki tū hī jis kā nām Rab hai Allāh T'ālā yānī pūrī duniyā kā mālik hai."}]}