{"data":[{"book":"Dəkəcop","chapter":"31","verse":"1","text":"Kɔ Yakuba ene mɛcɛm-cɛmnɛ ma awut a Labaŋ, ŋacloku: «Yakuba ɛlɛk daka da papa kosu fəp, di dɔsɔŋɛ kɔ kəyɔnɛ ka wəka daka dandɛ fəp.»"},{"book":"Dəkəcop","chapter":"31","verse":"2","text":"Kɔ Yakuba ɛŋgbɛkərɛ a kəro ka Labaŋ kəyi fɛ sɔ nnɔ eyi mɔ, pəmɔ tɔkɔ pənayi cɔkɔ-cɔkɔ mɔ."},{"book":"Dəkəcop","chapter":"31","verse":"3","text":"Kɔ MARIKI oloku Yakuba: «Məlukus atɔf ŋa awisi aŋa, dəŋkom dam. Isol'am.»"},{"book":"Dəkəcop","chapter":"31","verse":"4","text":"Kɔ Yakuba ewe Rasɛl kɔ Leya aŋɛ ŋanayi dalɛ ŋackɛk yɔcɔl yɔn cir kɔ ŋkesiya mɔ."},{"book":"Dəkəcop","chapter":"31","verse":"5","text":"K'oloku ŋa: «Iŋgbɛkərɛ a, kəro ka papa konu kəyi fɛ sɔ nnɔ iyi mɔ, pəmɔ tɔkɔ pənayi cɔkɔ-cɔkɔ mɔ. Mba Kanu ka papa kem kəsol'em."},{"book":"Dəkəcop","chapter":"31","verse":"6","text":"Nəncərɛ nəna yati a imbəcɛ papa konu kɔ fənɔntər fem fəp."},{"book":"Dəkəcop","chapter":"31","verse":"7","text":"Mba papa konu ɛŋkafəli-kafəli, k'encepɛ-cepɛ kəway kem haŋ wəco. Mba Kanu kəwosɛ fɛ kɔ kəy'em pəlɛc."},{"book":"Dəkəcop","chapter":"31","verse":"8","text":"Pənaloku a yɛtɛmsər yɔyɔnɛ kəway kam-ɛ, kɔ yɔcɔl fəp yɛnader yockoməs awut atɛmsər. Pənaloku sɔ a ya cəgbɛr yɔyɔnɛ kəway kam-ɛ, yɔcɔl fəp kɔ awut a cəgbɛr yɔ yɛnader yockoməs."},{"book":"Dəkəcop","chapter":"31","verse":"9","text":"Kanu kəmbaŋ yɔcɔl yɔn nnɔ papa konu eyi mɔ, kɔ kəsɔŋ im."},{"book":"Dəkəcop","chapter":"31","verse":"10","text":"Tɛm ntɛ yɔcɔl yɛncfaŋ kəcɛcɛnɛ mɔ, k'iyekti fɔr darenc, k'iwɛrəp a yɔcɔl yorkun nyɛ yɛnccɛc yɛran mɔ, yɛnayɔ cəgbɛr, yɛtɛmsər, yɛcɛmcɛmər."},{"book":"Dəkəcop","chapter":"31","verse":"11","text":"Kɔ mɛlɛkɛ ma Kanu molok'im dəmere: ‹Yakuba!› K'iwosɛ: ‹In'ɛwɛ!›"},{"book":"Dəkəcop","chapter":"31","verse":"12","text":"Kɔ mɛlɛkɛ molok'im: ‹Məyekti fɔr məmɔmən. Yɔcɔl yorkun fəp nyɛ yeyi kəcɛc yɛran mɔ, yɔyɔ cəgbɛr kɔ yɛntɛmsər kɔ yɛcɛmcɛmər. Bawo inəŋk mɔyɔ mɔkɔ Labaŋ ɔy'əm mɔ fəp."},{"book":"Dəkəcop","chapter":"31","verse":"13","text":"In'ɔyɔnɛ Kanu ka Betel, nde mənacəmbər tasar, kɔ məbɔy pi moro mɔ, nde mənasɔŋ im temer mɔ. Ndɛkəl oŋ, məyɛfɛ atɔf ŋaŋɛ, məlukus dəŋkom dam.›»"},{"book":"Dəkəcop","chapter":"31","verse":"14","text":"Rasɛl kɔ Leya ŋaloku kɔ: «Mba səyɔ sɔ kɛ nnɔ kəlɔ ka papa kosu?"},{"book":"Dəkəcop","chapter":"31","verse":"15","text":"Mba ɔlɔm fɛ su oŋ pəmɔ acikəra ba, bawo ɛncaməs su, k'endi pəsam posu."},{"book":"Dəkəcop","chapter":"31","verse":"16","text":"Daka ndɛ Kanu kəmbaŋər papa kosu mɔ fəp, dendeyɔnɛ oŋ dosu k'awut asu. Məyɔ tɔkɔ Kanu kəlok əm mɔ fəp.»"},{"book":"Dəkəcop","chapter":"31","verse":"17","text":"Kɔ Yakuba ɛyɛfɛ, k'ɛndəs awut ɔn yɔkɔmɛ kəroŋ kɔ aran ɔn."},{"book":"Dəkəcop","chapter":"31","verse":"18","text":"Kɔ Yakuba osolɛ yɔcɔl yɔn kəkɛk, kɔ daka dɔn fəp ndɛ ɛnasɔtɔ mɔ, yɔcɔl nyɛ ɛnasɔtɔ Padaŋ-Aram mɔ, k'ɔŋkɔ ndena papa kɔn Siyaka, atɔf ŋa Kanaŋ."},{"book":"Dəkəcop","chapter":"31","verse":"19","text":"Kɔ Labaŋ ende pəkɔ kəgbɛt-gbɛt ŋkesiya yɔn. Kɔ Rasɛl eŋkiyɛ mɛrəŋka ma papa kɔn Labaŋ."},{"book":"Dəkəcop","chapter":"31","verse":"20","text":"Kɔ Yakuba nkɔn entiŋkər Labaŋ wəAram ntɛ ɔnckɔ ndɔrɔn, ta elembərnɛ kɔ mɔ."},{"book":"Dəkəcop","chapter":"31","verse":"21","text":"Kɔ Yakuba ɛyɛksɛ kɔ daka dɔkɔ ɛnayɔ mɔ fəp, k'ɛyɛfɛ k'empimnɛ kəŋgbɔkɔ, k'ɛntɛfərnɛ mɔrɔ ma Kalahadu mɔ."},{"book":"Dəkəcop","chapter":"31","verse":"22","text":"Tataka ta maas, k'aloku Labaŋ a Yakuba ɛyɛksɛ."},{"book":"Dəkəcop","chapter":"31","verse":"23","text":"Kɔ Labaŋ ɛlɛk awɛnc aŋa kɔ ŋancəmɛ Yakuba darəŋ kəkɔt ka mata camət-mɛrəŋ, kɔ ŋambəp kɔ nde mɔrɔ ma Kalahadu."},{"book":"Dəkəcop","chapter":"31","verse":"24","text":"Kɔ Kanu kənder Labaŋ wəAram dəmere ma pibi, kɔ Kanu kəloku kɔ: «Məkɛmbərnɛ kəlok-lokər Yakuba.»"},{"book":"Dəkəcop","chapter":"31","verse":"25","text":"Kɔ Labaŋ ɛmbəp Yakuba pəcəmbər abal ŋɔn tɔrɔ kəroŋ. Kɔ nkɔn sɔ dəmnɛ ɛncəmbər abal ŋɔn kɔ awɛnc aŋa tɔrɔ ta Kalahadu kəroŋ."},{"book":"Dəkəcop","chapter":"31","verse":"26","text":"Kɔ Labaŋ eyif Yakuba: «Cəke cɔ məyɔ tantɛ-ɛ? Ta ake tɔ məntiŋkər'em, məckekərɛ awut em aran pəmɔ afum aŋɛ asumpər dəkəwan mɔ-ɛ?"},{"book":"Dəkəcop","chapter":"31","verse":"27","text":"Ta ake tɔ məŋgbɔpnɛnɛ kɔ məyɛksɛ-ɛ? Məntiŋkər f'em ba, məyɛksər f'em ba? K'inasak əm məkɔ pəbotu disrɛ, pacleŋəs, pacfula pacfer."},{"book":"Dəkəcop","chapter":"31","verse":"28","text":"Məwosɛ f'em kəcup awut-sɔ em arkun kɔ awut em aran! Tantɛ taŋ məmbut amera."},{"book":"Dəkəcop","chapter":"31","verse":"29","text":"Intam kəyɔ əm pəlɛc, mba Kanu ka papa kam kəlokus'em nendisna: ‹Məkɛmbərnɛ kəloku ka Yakuba pəlɛc!›"},{"book":"Dəkəcop","chapter":"31","verse":"30","text":"Bawo pəŋwon əm kəkɔ ndena papa kam, ta ake tɔ məŋkiyɛnɛ canu cem-ɛ?»"},{"book":"Dəkəcop","chapter":"31","verse":"31","text":"Kɔ Yakuba oloku Labaŋ: «Indenanesər-nesər ti kəcɛm-cɛmnɛ a, məndebaŋər im awut am aran."},{"book":"Dəkəcop","chapter":"31","verse":"32","text":"Mba məmɔmən nwɛ o nwɛ məŋnəŋkɛ canu cam afum em dacɔ mɔ, wəkakɔ eŋfi! Awɛnc asu aŋa fɔr kiriŋ məmɔmən məlɛk mpɛ o mpɛ pɔyɔnɛ pam mɔ məkekərɛ.» Mba Yakuba ɛnacərɛ fɛ a Rasɛl eŋkiyər Labaŋ canu ca kusuŋka kəŋan."},{"book":"Dəkəcop","chapter":"31","verse":"33","text":"Kɔ Labaŋ ɛmbɛrɛ abal ŋa Yakuba, k'owur k'ɛmbɛrɛ ŋa Leya, k'owur k'ɛmbɛrɛ abal ŋa acar aran aŋɛ mɛrəŋ, ɛnəŋk fɛ daka o daka. Kɔ Labaŋ ɛmbɛrɛ abal ŋa Rasɛl disrɛ."},{"book":"Dəkəcop","chapter":"31","verse":"34","text":"Rasɛl pəlɛk mɛrəŋka pəboc mi dəntɔf, k'ɛlɛk dɔcɔm ndɛ aŋnɔnɛ yɔkɔmɛ kəroŋ mɔ k'endeŋər, k'ɛyɛfɛ k'ɛndɛ di kəroŋ. Kɔ Labaŋ efen-feni abal disrɛ fəp ɛnəŋk fɛ mɛrəŋka mmɛ."},{"book":"Dəkəcop","chapter":"31","verse":"35","text":"Kɔ Rasɛl oloku papa kɔn: «Papa, ta pətɛl'am, ntɛ intɔyɛfɛn'am mɔ, tɛntəŋnɛ iyɔ tɔkɔ teŋyi aran tɛm o tɛm mɔ.» Kɔ Labaŋ ɛntɛn mɛrəŋka mmɛ haŋ, ɛnəŋk fɛ."},{"book":"Dəkəcop","chapter":"31","verse":"36","text":"Kɔ abəkəc ŋɛmpɛ Yakuba, k'ɛncaŋ Labaŋ kəcɔp. Kɔ Yakuba ɛlɛk moloku, k'oloku: «Deke iləsər-ɛ, deke inciya-ɛ tantɛ məncəm'em darəŋ mɔ?"},{"book":"Dəkəcop","chapter":"31","verse":"37","text":"Ntɛ məfen-feni ca yem fəp mɔ, ake mənəŋk-ɛ ca yam ya dukulɔ-ɛ? Məmentər im yi fɔr ya awɛnc im aŋa kɔ awɛnc əm aŋa ŋabɛrɛ su dacɔ ina kɔ məna."},{"book":"Dəkəcop","chapter":"31","verse":"38","text":"Meren wəco mɛrəŋ mɔ iyi nnɔ ndaram. Mba aŋkesiya ŋam ŋin, wir wan win wɛlɛcɛ fɛ kor, isɔmɛ f'am aŋkesiya yɔcɔl yam dacɔ."},{"book":"Dəkəcop","chapter":"31","verse":"39","text":"Iŋkɛrɛ f'am pɔcɔl pefi, in'ɛnacərɛ teta yi. Məncwer im kəsɔŋ ka kəway kɔ nyɛ anckiyər im pəwaŋkəra kɔ pibi mɔ."},{"book":"Dəkəcop","chapter":"31","verse":"40","text":"Inayi nnɔ nne yɔccɔf im pəwaŋkəra, kəfe kəcsut im pibi, mere mɔbɔlɛn'em."},{"book":"Dəkəcop","chapter":"31","verse":"41","text":"Tɔsɔtɔ meren wəco mɛrəŋ ntɛ iyi nnɔ ndaram mɔ. Icbəc'am teta awut am aran meren wəco kɔ maŋkəlɛ, kɔ meren mmɛ camət-tin, ta yɔcɔl yam yɛfɛt yɛfɛt. Mba mənacepɛ-cepɛ kəway kem haŋ wəco."},{"book":"Dəkəcop","chapter":"31","verse":"42","text":"Pəyɔnɛ fɛ Kanu ka papa kem Abraham, Kanu Kəwɛy-wɛy ka Siyaka kəsol'em-ɛ, kɔ tantɛ tɔ məsak im ilukus waca wɔsɔkər. Kanu kənəŋk malap mem, kɔ kəlɔləs nkɛ inalɔləs waca mɔ, ti tɔ kəmbocɛsa su nendisna kiti.»"},{"book":"Dəkəcop","chapter":"31","verse":"43","text":"Kɔ Labaŋ oloku Yakuba: «Awut arkun akaŋɛ, awut aran akaŋɛ kəbəp yɔcɔl yayɛ fəp yemi yɔ. Cəke c'intam mɔkɔ kəyɔnɛ awut em aran kɔ awut aŋɛ ŋaŋkom mɔ-ɛ?"},{"book":"Dəkəcop","chapter":"31","verse":"44","text":"Ndɛkəl məder səsek danapa fɔr ya fum wəlɔma kiriŋ ina kɔ məna.»"},{"book":"Dəkəcop","chapter":"31","verse":"45","text":"Kɔ Yakuba ɛlɛk tasar tin, k'ɛncəmbər pi cos."},{"book":"Dəkəcop","chapter":"31","verse":"46","text":"Kɔ Yakuba oloku awɛnc aŋa: «Nəwɛtəs masar!» K'awɛnc aŋa ŋawɛtəs masar kɔ ŋamboc tɛpɛsa. Kɔ ŋandɛ tɛpɛsa papɔkɔ kəroŋ kɔ ŋandi yeri."},{"book":"Dəkəcop","chapter":"31","verse":"47","text":"Kɔ Labaŋ ewe tɛpɛsa papɔkɔ «Yekar Sahaduta,» 31.47  Itɔ tatɔkɔ cəAram cɔ «tɛpɛsa pa sede» kɔ Yakuba nkɔn ewe pi «Kalɛdu.»31.47  kaled = H. «tɛpɛsa pa sede»"},{"book":"Dəkəcop","chapter":"31","verse":"48","text":"Kɔ Labaŋ oloku: «Tɛpɛsa pampɛ peyi su mɔkɔ dacɔ.» Ti tɔ asɔŋɛ pi tewe ta Kalɛdu."},{"book":"Dəkəcop","chapter":"31","verse":"49","text":"Tɛpɛsa papɔkɔ p'aŋwe sɔ Mispe, bawo Labaŋ ɛnaloku: «MARIKI kəgbɛkərɛ su ina kɔ məna kɔ səndesɔlərɛnɛ."},{"book":"Dəkəcop","chapter":"31","verse":"50","text":"Kɔ məntɔrəs awut em aran-ɛ, kɔ məlɛk sɔ aran alɔma-ɛ, məcərɛ a bafɔ fum eyi su dacɔ, mba Kanu yati.»"},{"book":"Dəkəcop","chapter":"31","verse":"51","text":"Kɔ Labaŋ oloku: «Tɛpɛsa pɛmpɛ, kɔ tasar pɔkɔ incəmbər ina kɔ məna dacɔ mɔ."},{"book":"Dəkəcop","chapter":"31","verse":"52","text":"Tɛpɛsa pa masar pampɛ kɔ tasar pɛcəmbər cos pampɛ peyi su dacɔ sede, a ifɔsɔcepər tɛpɛsa pampɛ kəkɔcaŋərn'am kəyɔ ka pəlɛc, məna sɔ ta məcepər tɛpɛsa pampɛ kɔ tasar pampɛ kəkɔcaŋərn'em kəkɔyɔ pəlɛc.»"},{"book":"Dəkəcop","chapter":"31","verse":"53","text":"Kɔ Labaŋ oloku: «Kanu ka Abraham kɔ Nahor, kɔ Kanu ka kas kəŋan kəyi su dacɔ.» Kɔ Yakuba ɛndɛrəmɛ Kanu Kəwɛy-wɛy ka papa kɔn Siyaka."},{"book":"Dəkəcop","chapter":"31","verse":"54","text":"Kɔ Yakuba oloŋnɛ tɔrɔ tatɔkɔ kəroŋ, k'ewe awɛnc aŋa kədedi yeri yayɔkɔ. Kɔ ŋandi yeri yayɔkɔ kɔ ŋandirɛ tɔrɔ papɔkɔ kəroŋ."}]}