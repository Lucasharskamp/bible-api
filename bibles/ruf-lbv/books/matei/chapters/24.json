{"data":[{"book":"Matei","chapter":"24","verse":"1","text":"Yesu kalawa mne ing'anda ye Imulungu, na hayang'ali yakuka, iwanang'ina wake wamghendela wamlanguse matsengo ghe ing'anda ye Imulungu,"},{"book":"Matei","chapter":"24","verse":"2","text":"Yesu kawaghutsa, “Angu mwoghona agha ghose? Nowalongelani ghendo, kuduhu libwe ilitsolekighwa mchanya mwa liyaghe, chila libwe litsokwasighwa hasi.”"},{"book":"Matei","chapter":"24","verse":"3","text":"Yesu hayang'ali kakala mne Chidunda cha Mitseituni, iwanang'ina wake wamghendela waliyeka wamghutsa, “Utulongele, agha ghose ghatsolawila tsuwachi? Na chihi chitsakuwa chitango cha ukutsa kwako na ukumala kwe iisi?”"},{"book":"Matei","chapter":"24","verse":"4","text":"Yesu kawedika, “Mwalangitse, imunu yaleke kuwaghutsukila."},{"book":"Matei","chapter":"24","verse":"5","text":"Kwaapfila iwanu wengi watsakutsa kwa taghwa lyangu na ukulonga wawo iwo Kiristu Imkombotsi, na watsowaghutsukila iwanu wengi."},{"book":"Matei","chapter":"24","verse":"6","text":"Mtsohulika tsing'ondo na mbuli tsake, lekeni mleke kupfuka. Agho ghose ghobamighwa ghalawile, lekeni ukumala kwe iisi ng'ana kupfike bae."},{"book":"Matei","chapter":"24","verse":"7","text":"Isi ingi itsetowa na isi ingi, undewa ungi witsetowa na undewa ungi. Kutsolawila inzala ng'ulu na mdedemo we isi chila hanu."},{"book":"Matei","chapter":"24","verse":"8","text":"Agha ghose ka mwanduso wa usungu wa ukweleka imwana."},{"book":"Matei","chapter":"24","verse":"9","text":"“Kuya mtsoghoghighwa na kudunuzighwa na kukomighwa. Na isi tsose tsitsowahila kwaajili ya nene."},{"book":"Matei","chapter":"24","verse":"10","text":"Ghamatsuwa agho iwanu wengi watsoleka ukutoghola kwawo, na watsehunduka na wetsehila,"},{"book":"Matei","chapter":"24","verse":"11","text":"na manabii wengi wa ughutsu watsolawila na kuwaghutsukila iwanu wengi."},{"book":"Matei","chapter":"24","verse":"12","text":"Kwaajili ye ukongetseka ghehile, unoghelo we iwanu utsohunguka,"},{"book":"Matei","chapter":"24","verse":"13","text":"lekeni ayula iyodudumila mbaka utsighilo katsokombolighwa."},{"book":"Matei","chapter":"24","verse":"14","text":"Na Imbuli ino Inoghile ya undewa itsopetighwa mne isi yose ka ukalangama kwe isi tsose, kuya ukumala kwe iisi kutsakutsa."},{"book":"Matei","chapter":"24","verse":"15","text":"“Mtsakona, ‘lideso lya ukuhinya’ lyalongile nabii Danyeli, litsakwima hanu haenzeluke, ayula iyosoma amanye."},{"book":"Matei","chapter":"24","verse":"16","text":"Kuya iwanu iwali mne isi ya Yudeya watsumile mpfidunda."},{"book":"Matei","chapter":"24","verse":"17","text":"Na iyali mchiswili mwe ing'anda yake, aleke kuhulumka kusola chinu chochose."},{"book":"Matei","chapter":"24","verse":"18","text":"Yali kumghunda aleke kuya kusola lighwanda lyake."},{"book":"Matei","chapter":"24","verse":"19","text":"Watsoghaya iwapinga wane tsiinda na awala iwakong'etsa mne ghamatsuwa agho."},{"book":"Matei","chapter":"24","verse":"20","text":"Mlombe ili kutsuma kwenu kuleke kuwa mne msimu wa chipfeghetsi au mne litsuwa lya Sabato."},{"book":"Matei","chapter":"24","verse":"21","text":"Kwaapfila kutsolawila maghayo ng'ana ghalawile bae kulawa isi hailumbighwe mbaka leloli, na ng'aghatsolawila keli bae."},{"book":"Matei","chapter":"24","verse":"22","text":"Ka ghamatsuwa agho ng'aghahungusighwe bae kuduhu imunu yang'akomboke. Lekeni kwaajili ye iwanu wala iwasaghulighwe, ghamatsuwa agho ghatsohungutsighwa."},{"book":"Matei","chapter":"24","verse":"23","text":"Imunu ang'awalongela, ‘Ulole, Kiristu Imkombotsi kahano!’ au ‘Kahala!’ mleke kutoghola."},{"book":"Matei","chapter":"24","verse":"24","text":"Kwaapfila tsina Kiristu wa ughutsu na manabii wa ughutsu watsolawila na kutenda pfitango pfingi na pfinu pfa kukangawatsa ili kuwaghutsukila iwanu, ka yodahika hata awala iwasaghulighwe ne Imulungu."},{"book":"Matei","chapter":"24","verse":"25","text":"Muhulikitse! Nongola kuwalongelani imbuli ino ng'ana chipindi chipfike."},{"book":"Matei","chapter":"24","verse":"26","text":"“Apfo, Imunu wowose ang'akulongela, ‘Ulole, kakunyika!’ mleke kughenda, au ‘Kahano, mne chiheleto cha mghati,’ mleke kutoghola."},{"book":"Matei","chapter":"24","verse":"27","text":"Kwaapfila Imwana we Imunu katsakutsa ka lumwesa pfalumwemwesa mlanga mwose, kulawa ubali wa kwalilawila litsua mbaka ubali wa kwalikuswela litsua."},{"book":"Matei","chapter":"24","verse":"28","text":"Hohose hane mtsogha, pfimanga watsetingana."},{"book":"Matei","chapter":"24","verse":"29","text":"“Bahala ghamatsuwa agho gha ghamaghayo aghatsomala, litsua litsoghumighwa ichisi, na lwetsi ng'alutsolapfa bae ghumwanga, tsinondo tsisolaghala kulawa mlanga na tsingupfu itsili kulanga tsitsohighisighwa."},{"book":"Matei","chapter":"24","verse":"30","text":"Chipindi acho, chitango che Imwana we Imunu chitsolawila mlanga na isi tsose tsitsolila, iwanu watsomwona Imwana we Imunu kakutsa mna ghamawingu mlanga, hamwe ne ingupfu na utunitso mkulu."},{"book":"Matei","chapter":"24","verse":"31","text":"Naye katsowatuma wamalaika wake wane malati ilikemela sideke, nawo watsoweka hamwe awala iwasaghulighwe kulawa chila ubali we iisi, kulawa utsighilo uno we lilanga mbaka utsighilo ungi."},{"book":"Matei","chapter":"24","verse":"32","text":"“Mwilangulitse imbuli ino kulawa mne mbiki ghwa mkuyu, ghamaputila ghake haghakuwa madeke na kwandusa kutsuka, mwomanya mvula tsahabehi."},{"book":"Matei","chapter":"24","verse":"33","text":"Pfipfila, hamkona agha ghose mmanye chipindi cha habehi ghendo."},{"book":"Matei","chapter":"24","verse":"34","text":"Nowalongelani ghendo, iwanu wa mweleko ghuno ng'awatsoluta bae mbaka agha ghose ghalawile,"},{"book":"Matei","chapter":"24","verse":"35","text":"lilanga ne isi pfitsoluta lekeni mbuli tsangu ng'atsitsoluta mbe."},{"book":"Matei","chapter":"24","verse":"36","text":"“Kuduhu imunu iyomanya litsuwa wala isaa ayo, hata wamalaika wa kulanga, wala Imwana, ila Aba yaliyeka iyomanya."},{"book":"Matei","chapter":"24","verse":"37","text":"Ka pfailawile mne ghamatsuwa gha Nuhu, itsakuwa pfipfo hayatsakutsa Imwana we Imunu."},{"book":"Matei","chapter":"24","verse":"38","text":"Kwaapfila ghamatsuwa agho ng'ana ghamafuliko ghalawile, iwanu tsawang'ali wakuja na ukunwa, wokwela na kukwelighwa mbaka litsuwa lya Nuhu hengile mne safina."},{"book":"Matei","chapter":"24","verse":"39","text":"Ng'awamanyile bae choni ching'alawile mbaka ghamafuliko ghatsa na kuwasola wose. Apfi pfipfo pfaitsolawila hayatsakutsa Imwana we Imunu."},{"book":"Matei","chapter":"24","verse":"40","text":"Iwanu weli watsakuwa kumghunda, yumwe katsosolighwa na yungi katsolekighwa."},{"book":"Matei","chapter":"24","verse":"41","text":"Iwapinga weli watsotwanga hamwe, yumwe katsosolighwa na yungi katsolekighwa."},{"book":"Matei","chapter":"24","verse":"42","text":"“Apfo, mwalangitse, kwaapfila ng'ammanya bae litsuwa lyachi Imtwatsa wenu hayatsakutsa."},{"book":"Matei","chapter":"24","verse":"43","text":"Lekeni mmanye apfi, ka mwenye kaye ang'amanyile imbapfi kakutsa tsuwachi, ang'akalile meso, na tsang'oileka bae ing'anda yake ibenighwe."},{"book":"Matei","chapter":"24","verse":"44","text":"Pfipfila namwe mwiyandae, kwaapfila Imwana we Imunu katsakutsa mne isaa ng'amuilolele bae yatse.”"},{"book":"Matei","chapter":"24","verse":"45","text":"Yesu kaghendelela kulonga, “Kuya yuhi imtumwa yotogholighwa na yane ihekima? Ayula imtwatsa wake yamwikile yawemile iwatumwa wangi mne ing'anda yake na kuweng'a ichijo chawo chipindi chinoghile."},{"book":"Matei","chapter":"24","verse":"46","text":"Kabweda imtumwa yula imtwatsa wake hayatsakuya na kumpfika kotenda apfo,"},{"book":"Matei","chapter":"24","verse":"47","text":"Nowalongelani ghendo, imtwatsa ayo katsomwika kwimilitsa ipfinu pfake pfose."},{"book":"Matei","chapter":"24","verse":"48","text":"Lekeni ka mtumwa keha, na ang'elongela imwenyegho, ‘Imtwatsa wangu katsokawa kuya,’"},{"book":"Matei","chapter":"24","verse":"49","text":"kuya kakwandusa ukuwatowa iwatumwa weyaghe na ukuja na ukunwa hamwe ne iwanu iwopatika."},{"book":"Matei","chapter":"24","verse":"50","text":"Imtwatsa we imtumwa ayo katsakutsa mne litsuwa lyang'omlolela bae na mne isaa yang'aimanyile bae."},{"book":"Matei","chapter":"24","verse":"51","text":"Imtwatsa ayo katsomghana pfihindi pfihindi na katsomwika hamwe ne iwang'enye, ako kutsakuwa na chililo na kughegheda ghamatsino."}]}