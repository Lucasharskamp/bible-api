{"data":[{"book":"Efɛze","chapter":"5","verse":"1","text":"Tɔɔzei wa ga dointi, GALA ge ti nɛai ʋɛ, à ɠaaɓa, wo ziɛ ga tɔun kɛʋele."},{"book":"Efɛze","chapter":"5","verse":"2","text":"À ziɛ ga nɛɛbɛi, eɠɛʋelei Kilista de nɛai la ʋɛ, é zɛnvui ve da-vaa zu, ga vebɛanii ta zalaɠai nii makugi nɛai GALA bɛ."},{"book":"Efɛze","chapter":"5","verse":"3","text":"Kɛlɛ koloɠologi, ta kɔzɔba vai ma zii pɛ, ta koozu yii, naama vai tanɔpɛ ge mina ɠɛ wo zaama, eɠɛʋelei fizɔgai la GALA ná-nuiti saama."},{"book":"Efɛze","chapter":"5","verse":"4","text":"À mina unfetala ɓɔɛiti bo, ɓaa kpɔɛ ɲakaiti, ɓaa ɓaaɠulama ɓɔɛiti, niiti ti la zolooni. Kɛlɛ tɔun, kɛni nɔ wo ɗa mamagi ve GALA bɛ."},{"book":"Efɛze","chapter":"5","verse":"5","text":"Mazɔlɔɔ à kwɛɛ ga nui é ga koloɠolo nui, ɓaa kɔzɔba nui, ɓaa koozu yii nui é ga kɔɔɠɔ gani kɔɔ nui, naati ti la tɔnɔ zɔlɔɔga Kilista ta GALA ta-masadai zu."},{"book":"Efɛze","chapter":"5","verse":"6","text":"Nu nɔpɛ ge mina wo yaava ga zɛɛ ɓɔɛiti, mazɔlɔɔ GALA ná-ziiɠaawanai ɠa ʋaazu kololala nuiti daalɔɠɔma, tɔɔzei niima vaiti ba."},{"book":"Efɛze","chapter":"5","verse":"7","text":"Deɠɛmu, à mina ɓɔ faa nɔpɛ ma wa naama nu ziiti."},{"book":"Efɛze","chapter":"5","verse":"8","text":"Mazɔlɔɔ mɔungi, wo ɠɛni kpidii zu, kɛlɛ niizu, wa wozakalagi zu ga wa-ɠilibalai maaʋele wa Maliɠii. Naa ɠa é ba, à ziɛ eɠɛ nuiti ti ga wozakalagi nɔnɔiti."},{"book":"Efɛze","chapter":"5","verse":"9","text":"Mazɔlɔɔ wozakalagi ma waai ɠa ga faa ʋagɔiti kpein, ta telebodai, ta gaamai."},{"book":"Efɛze","chapter":"5","verse":"10","text":"À ɠaaɓa, wo Maliɠii yiimai ɠaaɠa."},{"book":"Efɛze","chapter":"5","verse":"11","text":"À mina ʋɔɔpɛɛ kpidii ná-kɛɛwoti ɲɔiti ba, kulanuma la ti ʋa, kɛlɛ à naama ɠɛɛwotiiti da kɛlɛi zu."},{"book":"Efɛze","chapter":"5","verse":"12","text":"Mazɔlɔɔ nii naama nuiti ti kɛɛzu dɔɔɠuzu, naa wo fai ɠa ga unfe faa."},{"book":"Efɛze","chapter":"5","verse":"13","text":"Kɛlɛ siɛgi zu niima vaiti ti ɠulazu la kɛlɛzu, ti ɠɛʋelei ɓɔɠɔi ɠa la wozakalagi ɠa niina."},{"book":"Efɛze","chapter":"5","verse":"14","text":"Mazɔlɔɔ nii kulaai wozakalagi ɠa ga pagɔ, naa ɠɛa ga wozakalagi. Naa ɠa é ba, bogai ga:"},{"book":"Efɛze","chapter":"5","verse":"15","text":"À dama ga wo-ziɛ ʋelei. À mina ziɛ eɠɛ ɠimalala nua, kɛlɛ à ɠɛ ga ɠima nuiti."},{"book":"Efɛze","chapter":"5","verse":"16","text":"À mina yeeɠɛɠalai ɠoloɠolo, mazɔlɔɔ da-eteai ɲɔuʋɛ."},{"book":"Efɛze","chapter":"5","verse":"17","text":"Naa ɠa é ba, à mina ɠɛ ga ɠimalala nua, kɛni wo ɠaaɓa, wo Maliɠii yiimai ɠaaɠa."},{"book":"Efɛze","chapter":"5","verse":"18","text":"Dɔɔi mina wo zo, naa ɠa wa-etea ziɛgi zupu wo ya, kɛlɛ Zɛnvu Ɲadegai wo laave."},{"book":"Efɛze","chapter":"5","verse":"19","text":"À ɓɔɠɔ iɲɔdɔ wo ɠilagilagi pɛ ga GALA guyeiti, ta GALA dɛbi wuyeiti, ta guyeiti Zɛnvu Ɲadegai ti lɛɛzu ga woye, wo ɗa guyei loo Maliɠii maamusɛ vai ma ga wo-yiimaʋɛ pɛ."},{"book":"Efɛze","chapter":"5","verse":"20","text":"À mamagi ve yeenɔpɛ Ɠɛɛɠɛ GALA bɛ fai pɛ su, ade-Maliɠii Yesu Kilista laaseigi zu."},{"book":"Efɛze","chapter":"5","verse":"21","text":"À ɓɔɠɔmaayei ɓɔɠɔ ʋɛ wo ɠilagilagi pɛ, unfemai zu nii wo feezu Kilista ʋɛ."},{"book":"Efɛze","chapter":"5","verse":"22","text":"Anzaiti, à ɓɔɠɔmaayei wo-zinigiti bɛ, eɠɛʋelei wo kɛɛzu la Maliɠii ʋɛ."},{"book":"Efɛze","chapter":"5","verse":"23","text":"Mazɔlɔɔ anzazinigi ɠa é ga anzai ma ungi, eɠɛʋelei Kilista la ga Egilisii ma ungi. Kilista ɓɔɠɔi ɠa é ga Egilisii Ɠizo Nui, nii é ga kpusɛi."},{"book":"Efɛze","chapter":"5","verse":"24","text":"Naa ɠa é ba, eɠɛʋelei Egilisii ɓɔɠɔmaayeiɗai la Kilista ʋɛ, ʋele ɠana anzanuiti maanɛai ti ɓɔɠɔmaayei la ti-zinigiti bɛ fai pɛ su."},{"book":"Efɛze","chapter":"5","verse":"25","text":"Anzazinigiti, à wo-anzaiti nɛɛ ʋɛ, eɠɛʋelei Kilista Egilisii nɛa la ʋɛ, é za ná-faa zu."},{"book":"Efɛze","chapter":"5","verse":"26","text":"É ɲadeni ga ná-saai maaʋele, é kole ga ziɛi ta daawooi,"},{"book":"Efɛze","chapter":"5","verse":"27","text":"mazɔlɔɔ é ɠɛni pɔ é dɛɛ ɓɔɠɔ ɠaazu, ga toɠa ga Egilisii é volozu, kɔzɔzu la ba, kpilikpilisu la kɔlɔgi ʋa, ɲadegai, naa pɛ daazeeliai."},{"book":"Efɛze","chapter":"5","verse":"28","text":"Zekana anzazinigiti maanɛai ti ti-anzaiti nɛɛ la ʋɛ, eɠɛ ti-ɓusɛi. Zɔi é anzai nɛɛzu ʋɛ, naa ɓɔɠɔ nɛa ʋɛ."},{"book":"Efɛze","chapter":"5","verse":"29","text":"Mazɔlɔɔ nu nɔpɛ ge la dɛ ɓɔɠɔ ɓusɛi wɔinzeɠeni, kɛni tɔun é ɗa kɔnɔkula, é ɗa sɛsɛbo, eɠɛʋelei Kilista kɛɛzu la Egilisii ʋɛ,"},{"book":"Efɛze","chapter":"5","verse":"30","text":"tɔɔzei da ga kpusɛi ʋaalobazuʋɛti."},{"book":"Efɛze","chapter":"5","verse":"31","text":"«Naa ɠa é ba, zunui ɠa zeɠe kɛɛɠɛ ta dee ʋa, é ɠili anzai ʋa, ti felegɔ ta ɠɛ ga kpusɛ ɠila.»5:31 Zen 2:24."},{"book":"Efɛze","chapter":"5","verse":"32","text":"Nii ɠa ga faa wola nii é ɠɛa lɔɔɠuni. Nà nii wosu, é lo Egilisii ta Kilista ʋa."},{"book":"Efɛze","chapter":"5","verse":"33","text":"Nii é wo ma, naa ɠa ga zinigi ɠilagilagi anzai nɛɛ ʋɛ eɠɛ tɔ ɓɔɠɔi, anzai ɠilagilagi unfe sinigi ma."}]}