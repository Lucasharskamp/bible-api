{"data":[{"book":"Peta","chapter":"12","verse":"1","text":"Miliamu na Haluni wandusa kumulonga vihile Musa kwa ichimu cha imuke Mkushi iyamsolile."},{"book":"Peta","chapter":"12","verse":"2","text":"Walonga, “Vino Mndewa Mulungu kalonga kufosela Musa muhala? Halongile kufosela cheye iviya?” Mndewa Mulungu kahulika chiwalongile."},{"book":"Peta","chapter":"12","verse":"3","text":"Musa kakala munhu yoinyendanyenda ng'hani kufosa wanhu wamwenga wose muna iisi."},{"book":"Peta","chapter":"12","verse":"4","text":"Kwa kusinhukila Mndewa Mulungu kawalongela Musa na Haluni na Miliamu, “Mweye wose watatu laweni na mwize hana dihema da Mulungu.” Ivo watatu wawo wahita muna dihema da Mulungu."},{"book":"Peta","chapter":"12","verse":"5","text":"Mndewa Mulungu kahulumuka muna diwingu dilingile fana mhanda na kema hana ihanhu ha kwingilila muna dihema da Mulungu na kawatanga Haluni na Miliamu. Wose wakwenhuka kuulongozi."},{"book":"Peta","chapter":"12","verse":"6","text":"Maabaho kawalongela, “Tegelezeni mbuli zangu, kuhawa na mulotezi hagati yenu, niye Mndewa Mulungu nizailagusa kumwake muna yamalaguso, nizalonga nayo muna zinzozi."},{"book":"Peta","chapter":"12","verse":"7","text":"Mbali kwa Musa msang'hani wangu haili ivo, yeye kokwaminika muna iwanhu wangu wose."},{"book":"Peta","chapter":"12","verse":"8","text":"Nolonga nayo chihanga kwa chihanga, funhufunhu siyo kwa chifiso, koniwona niye Mndewa Mulungu vinili. Habali mweye hamudumbile kumulonga vihile Musa msang'hani wangu?”"},{"book":"Peta","chapter":"12","verse":"9","text":"Mndewa Mulungu kawawonela ludoko na kasegela."},{"book":"Peta","chapter":"12","verse":"10","text":"Maabaho wingu disegela uchanyha ya hema da Mulungu na Miliamu kawa na utamu wa mbende, mzelu fana pamba. Haluni kamulola Miliamu na kamuwona kana utamu wa mbende."},{"book":"Peta","chapter":"12","verse":"11","text":"Haluni kamulongela Musa, “Mwenevale wangu cholamba sekeuchigaze kwaviya chitenda mbuli za chibozi na chitenda uhasanyi."},{"book":"Peta","chapter":"12","verse":"12","text":"Sekeumtende yawe fana mwana yelekigwe yadanganike, yeli nusu ya lukuli lwake luwola.”"},{"book":"Peta","chapter":"12","verse":"13","text":"Musa kamulilila Mndewa Mulungu, kalonga, “Mulungu nokulamba umuhonye Miliamu!”"},{"book":"Peta","chapter":"12","verse":"14","text":"Mndewa Mulungu kamwidika, “Hata one tati yake kambwajulila mate muna ichihanga, sigambeyawone chinyala kwa siku saba? Kolondeka yafungigwe kunze ya lago siku saba, maabaho kezabwelezigwa mgati kaidi.”"},{"book":"Peta","chapter":"12","verse":"15","text":"Ivo Miliamu kakala kunze ya lago kwa siku saba na wanhu hawagendelele na umwanza mbaka Miliamu viyagaligwe mgati kaidi."},{"book":"Peta","chapter":"12","verse":"16","text":"Maabaho wanhu wasegela Haselosi na weka lago kuna ichuwala cha Palani."}]}