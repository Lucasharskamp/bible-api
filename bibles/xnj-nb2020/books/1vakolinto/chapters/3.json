{"data":[{"book":"1 Vakolinto","chapter":"3","verse":"1","text":"Valongo vangu, nanga hotola kulongela na nyenye ngati vandu mwemuvi na Mpungu wa Chapanga. Naganikiwayi kulongela na nyenye ngati vandu va pamulima, ngati vana vadebe muwumi wa Chikilisitu."},{"book":"1 Vakolinto","chapter":"3","verse":"2","text":"Yaganikiwayi kuvaliha kwa mavele, lepi kwa chakulya chiyumu, muni mwajitendelekili lepi kupokela. Ndi mbaka hinu mwakona kujitendelekela."},{"book":"1 Vakolinto","chapter":"3","verse":"3","text":"Muni nyenye mwakona vandu va pamulima. Wu, lepi chakaka kwakona kuvi na wihu na ngondo pagati yinu? Mambu ago gilangisa njwe kuvya nyenye mwakona vandu va pamulima, mwitama wumi wa chimundu."},{"book":"1 Vakolinto","chapter":"3","verse":"4","text":"Mmonga winu peijova, “nene ndi mlanda wa Pauli,” Na yungi ijova, “nene ndi mlanda wa Apolo,” Wu, yeniyo yilangisa lepi kuvya mwakona mwitama ngati vandu va mulima uwu?"},{"book":"1 Vakolinto","chapter":"3","verse":"5","text":"Hinu, Apolo ndi yani? Na Pauli ndi yani? Tete ndi vatumisi va Chapanga, mwativaletili nyenye sadika. Kila mmonga winu ihenga lihengu leapewili na BAMBU."},{"book":"1 Vakolinto","chapter":"3","verse":"6","text":"Nene namijili mbeyu na Apolo ayitilili manji, nambu Chapanga ndi mweaimelisi."},{"book":"1 Vakolinto","chapter":"3","verse":"7","text":"Mweamijili na mweayitalili manji chindu lepi, Chapanga ndi mwamelisi mbeyu."},{"book":"1 Vakolinto","chapter":"3","verse":"8","text":"Yula mwamijili na mweiyitalili manji voha vamonga, Chapanga yati akumpela njombi kila mundu ndava ya lihengu laki leakitili."},{"book":"1 Vakolinto","chapter":"3","verse":"9","text":"Muni tete ndi vahenga lihengu va Chapanga, na nyenye ndi mgunda waki."},{"book":"1 Vakolinto","chapter":"3","verse":"10","text":"Ndava ya ubwina wa Chapanga nipewili lihengu ili, ngati mundu mweavi na luhala mweijenga, navikili mkingisa mundu yungi ijenga panani yaki. Ndi chabwina kila mundu alola bwina cheijenga."},{"book":"1 Vakolinto","chapter":"3","verse":"11","text":"Kawaka mundu mweihotola kuvika mkingisa panani ya mkingisa wungi, neju ya wula weumali kuvikiwa ndi Yesu Kilisitu."},{"book":"1 Vakolinto","chapter":"3","verse":"12","text":"Panani ya mkingisa wenuo mundu ihotola kujenga kwa zahabu, feza amala maganga, ihotola kujenga kwa mikongo, mahamba amala manyahi."},{"book":"1 Vakolinto","chapter":"3","verse":"13","text":"Nambu lihengu la kila mundu yati lilolekana ligono Kilisitu peakuyifiyula. Muni ligono lenilo yati wihumila motu, na motu wenuo ndi yati wipima ubwina wa lihengu la kila mundu peavi."},{"book":"1 Vakolinto","chapter":"3","verse":"14","text":"Yikavya cheajengili mundu panani ya mkingisa wenuo chitinyika lepi na motu wenuo, yati ipewa njombi,"},{"book":"1 Vakolinto","chapter":"3","verse":"15","text":"Ngati chajengili yati chitinyika, yati ikosa njombi yaki, nambu mwene yati isanguliwa ngati mundu mwealemili mumotu."},{"book":"1 Vakolinto","chapter":"3","verse":"16","text":"Wu, mumanyi lepi kuvya nyenye ndi Nyumba ya Chapanga, na Mpungu wa Chapanga witama mugati yinu?"},{"book":"1 Vakolinto","chapter":"3","verse":"17","text":"Hinu, mundu mwaihalabisa Nyumba ya Chapanga ya msopi, Chapanga yati akumuhalabisa mewa, muni Nyumba ya Chapanga, yene ndi nyenye."},{"book":"1 Vakolinto","chapter":"3","verse":"18","text":"Mundu yoyoha akotoka kujikonga, pagati yinu kujilola kuvya avi na luhala wa pamulima, mbanga avyai myimu muni apatayi luhala lwa chakaka."},{"book":"1 Vakolinto","chapter":"3","verse":"19","text":"Muni luhala lwa pamulima ndi uyimu palongolo ya Chapanga. Mayandiku Gamsopi gijova, “Chapanga akuvadapa vevavi na luhala mukuchejela kwavi.”"},{"book":"1 Vakolinto","chapter":"3","verse":"20","text":"Na Mayandiku gangi gijova, “BAMBU amanyili kuvya maholo ga vevavi na luhala kuvya gangali lihengu.”"},{"book":"1 Vakolinto","chapter":"3","verse":"21","text":"Hinu, mundu akotoka kuvamekela vandu. Muni kila chindu ndi chinu."},{"book":"1 Vakolinto","chapter":"3","verse":"22","text":"Yikavya Pauli amala Apolo amala Kefa, mulima amala wumi amala lifwa, mambu ga hinu amala gegibwela goha ginu nyenye."},{"book":"1 Vakolinto","chapter":"3","verse":"23","text":"Nambu nyenye ndi vandu va Kilisitu, na Kilisitu ndi wa Chapanga."}]}