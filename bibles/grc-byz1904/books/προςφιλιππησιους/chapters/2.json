{"data":[{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"1","text":"Εἴ τις οὖν παράκλησις ἐν Χριστῷ, εἴ τι παραμύθιον ἀγάπης, εἴ τις κοινωνία Πνεύματος, εἴ τις σπλάγχνα καὶ οἰκτιρμοί,"},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"2","text":"πληρώσατέ μου τὴν χαράν, ἵνα τὸ αὐτὸ φρονῆτε, τὴν αὐτὴν ἀγάπην ἔχοντες, σύμψυχοι, τὸ ἓν φρονοῦντες,"},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"3","text":"μηδὲν κατὰ ἐριθείαν ἢ κενοδοξίαν, ἀλλὰ τῇ ταπεινοφροσύνῃ ἀλλήλους ἡγούμενοι ὑπερέχοντας ἑαυτῶν."},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"4","text":"μὴ τὰ ἑαυτῶν ἕκαστος σκοπεῖτε, ἀλλὰ καὶ τὰ ἑτέρων ἕκαστος."},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"5","text":"Τοῦτο γὰρ φρονείσθω ἐν ὑμῖν ὃ καὶ ἐν Χριστῷ Ἰησοῦ,"},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"6","text":"ὃς ἐν μορφῇ Θεοῦ ὑπάρχων οὐχ ἁρπαγμὸν ἡγήσατο τὸ εἶναι ἴσα Θεῷ,"},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"7","text":"ἀλλ᾽ ἑαυτὸν ἐκένωσε μορφὴν δούλου λαβών, ἐν ὁμοιώματι ἀνθρώπων γενόμενος,"},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"8","text":"καὶ σχήματι εὑρεθεὶς ὡς ἄνθρωπος ἐταπείνωσεν ἑαυτὸν γενόμενος ὑπήκοος μέχρι θανάτου, θανάτου δὲ σταυροῦ."},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"9","text":"Διὸ καὶ ὁ Θεὸς αὐτὸν ὑπερύψωσε καὶ ἐχαρίσατο αὐτῷ ὄνομα τὸ ὑπὲρ πᾶν ὄνομα,"},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"10","text":"ἵνα ἐν τῷ ὀνόματι Ἰησοῦ πᾶν γόνυ κάμψῃ ἐπουρανίων καὶ ἐπιγείων καὶ καταχθονίων,"},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"11","text":"καὶ πᾶσα γλῶσσα ἐξομολογήσηται ὅτι Κύριος Ἰησοῦς Χριστὸς εἰς δόξαν Θεοῦ πατρός."},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"12","text":"Ὥστε, ἀγαπητοί μου, καθὼς πάντοτε ὑπηκούσατε, μὴ ὡς ἐν τῇ παρουσίᾳ μου μόνον, ἀλλὰ νῦν πολλῷ μᾶλλον ἐν τῇ ἀπουσίᾳ μου, μετὰ φόβου καὶ τρόμου τὴν ἑαυτῶν σωτηρίαν κατεργάζεσθε·"},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"13","text":"ὁ Θεὸς γάρ ἐστιν ὁ ἐνεργῶν ἐν ὑμῖν καὶ τὸ θέλειν καὶ τὸ ἐνεργεῖν ὑπὲρ τῆς εὐδοκίας."},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"14","text":"πάντα ποιεῖτε χωρὶς γογγυσμῶν καὶ διαλογισμῶν,"},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"15","text":"ἵνα γένησθε ἄμεμπτοι καὶ ἀκέραιοι, τέκνα Θεοῦ ἀμώμητα ἐν μέσῳ γενεᾶς σκολιᾶς καὶ διεστραμμένης, ἐν οἷς φαίνεσθε ὡς φωστῆρες ἐν κόσμῳ,"},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"16","text":"λόγον ζωῆς ἐπέχοντες, εἰς καύχημα ἐμοὶ εἰς ἡμέραν Χριστοῦ, ὅτι οὐκ εἰς κενὸν ἔδραμον οὐδὲ εἰς κενὸν ἐκοπίασα."},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"17","text":"Ἀλλ᾽ εἰ καὶ σπένδομαι ἐπὶ τῇ θυσίᾳ καὶ λειτουργίᾳ τῆς πίστεως ὑμῶν, χαίρω καὶ συγχαίρω πᾶσιν ὑμῖν·"},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"18","text":"τὸ δ᾽ αὐτὸ καὶ ὑμεῖς χαίρετε καὶ συγχαίρετέ μοι."},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"19","text":"Ἐλπίζω δὲ ἐν Κυρίῳ Ἰησοῦ Τιμόθεον ταχέως πέμψαι ὑμῖν, ἵνα κἀγὼ εὐψυχῶ γνοὺς τὰ περὶ ὑμῶν·"},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"20","text":"οὐδένα γὰρ ἔχω ἰσόψυχον, ὅστις γνησίως τὰ περὶ ὑμῶν μεριμνήσει·"},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"21","text":"οἱ πάντες γὰρ τὰ ἑαυτῶν ζητοῦσιν, οὐ τὰ Χριστοῦ Ἰησοῦ."},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"22","text":"τὴν δὲ δοκιμὴν αὐτοῦ γινώσκετε, ὅτι ὡς πατρὶ τέκνον σὺν ἐμοὶ ἐδούλευσεν εἰς τὸ εὐαγγέλιον."},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"23","text":"τοῦτον μὲν οὖν ἐλπίζω πέμψαι ὡς ἂν ἀπίδω τὰ περὶ ἐμὲ ἐξαυτῆς·"},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"24","text":"πέποιθα δὲ ἐν Κυρίῳ ὅτι καὶ αὐτὸς ταχέως ἐλεύσομαι."},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"25","text":"Ἀναγκαῖον δὲ ἡγησάμην Ἐπαφρόδιτον τὸν ἀδελφὸν καὶ συνεργὸν καὶ συστρατιώτην μου, ὑμῶν δὲ ἀπόστολον καὶ λειτουργὸν τῆς χρείας μου, πέμψαι πρὸς ὑμᾶς,"},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"26","text":"ἐπειδὴ ἐπιποθῶν ἦν πάντας ὑμᾶς, καὶ ἀδημονῶν διότι ἠκούσατε ὅτι ἠσθένησε."},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"27","text":"καὶ γὰρ ἠσθένησε παραπλήσιον θανάτου· ἀλλ᾽ ὁ Θεὸς αὐτὸν ἠλέησεν, οὐκ αὐτὸν δὲ μόνον, ἀλλὰ καὶ ἐμέ, ἵνα μὴ λύπην ἐπὶ λύπην σχῶ."},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"28","text":"σπουδαιοτέρως οὖν ἔπεμψα αὐτόν, ἵνα ἰδόντες αὐτὸν πάλιν χαρῆτε, κἀγὼ ἀλυπότερος ὦ."},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"29","text":"προσδέχεσθε οὖν αὐτὸν ἐν Κυρίῳ μετὰ πάσης χαρᾶς, καὶ τοὺς τοιούτους ἐντίμους ἔχετε,"},{"book":"ΠΡΟΣ ΦΙΛΙΠΠΗΣΙΟΥΣ","chapter":"2","verse":"30","text":"ὅτι διὰ τὸ ἔργον τοῦ Χριστοῦ μέχρι θανάτου ἤγγισε, παραβουλευσάμενος τῇ ψυχῇ ἵνα ἀναπληρώσῃ τὸ ὑμῶν ὑστέρημα τῆς πρός με λειτουργίας."}]}