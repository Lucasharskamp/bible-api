{"data":[{"book":"مەرقۆس","chapter":"8","verse":"1","text":"لەو ڕۆژانەدا کۆمەڵە خەڵکێکی زۆری دیکە کۆبوونەوە. لەبەر ئەوەی هیچیان نەبوو بیخۆن، عیسا قوتابییەکانی بانگکرد و پێی فەرموون:"},{"book":"مەرقۆس","chapter":"8","verse":"2","text":"«دڵم بەو خەڵکە دەسووتێت، ئەوە سێ ڕۆژە لەگەڵمدان و هیچیان نییە بیخۆن."},{"book":"مەرقۆس","chapter":"8","verse":"3","text":"ئەگەر بە برسیێتی بیاننێرمەوە ماڵ، لە ڕێگا بڕ ناکەن، هەندێکیشیان لە دوورەوە هاتوون.»"},{"book":"مەرقۆس","chapter":"8","verse":"4","text":"قوتابییەکانی وەڵامیان دایەوە: «کێ دەتوانێت لەم چۆڵەوانییە نانی ئەمانە بدات؟»"},{"book":"مەرقۆس","chapter":"8","verse":"5","text":"لێی پرسین: «چەند نانتان پێیە؟»"},{"book":"مەرقۆس","chapter":"8","verse":"6","text":"ئیتر فەرمانی دا خەڵکەکە لەسەر زەوی دانیشن. حەوت نانەکەی وەرگرت و سوپاسی خودای کرد و لەتی کردن و دایە قوتابییەکان تاکو دابەشی بکەن، ئەوانیش بەسەر خەڵکەکەدا دابەشیان کرد."},{"book":"مەرقۆس","chapter":"8","verse":"7","text":"چەند ماسییەکی بچووکیشیان پێبوو، سوپاسی خودای کرد و فەرمووی با ئەمەش دابەش بکرێت."},{"book":"مەرقۆس","chapter":"8","verse":"8","text":"ئیتر خواردیان و تێربوون، دوایی حەوت سەبەتەی پڕ پەلکەنانیان کۆکردەوە."},{"book":"مەرقۆس","chapter":"8","verse":"9","text":"ژمارەی ئەوانەی ئامادەبوون نزیکەی چوار هەزار کەس دەبوون. دوای ئەوەی کە عیسا خەڵکەکەی بەڕێکرد،"},{"book":"مەرقۆس","chapter":"8","verse":"10","text":"یەکسەر لەگەڵ قوتابییەکانی سواری بەلەم بوو و هاتە ناوچەی دەلمانووسە."},{"book":"مەرقۆس","chapter":"8","verse":"11","text":"فەریسییەکان هاتن و لەگەڵ عیسا دەستیان بە مشتومڕ کرد، هەروەها بۆ ئەوەی تاقی بکەنەوە، داوای نیشانەیەکی ئاسمانییان لێی کرد."},{"book":"مەرقۆس","chapter":"8","verse":"12","text":"عیسا لە ناخەوە ئاهێکی هەڵکێشا و فەرمووی: «بۆچی ئەم نەوەیە داوای نیشانە دەکات؟ ڕاستیتان پێ دەڵێم: نیشانە نادرێتە ئەم نەوەیە.»"},{"book":"مەرقۆس","chapter":"8","verse":"13","text":"ئینجا بەجێی هێشتن. دووبارە سواری بەلەمەکە بوو و پەڕییەوە ئەوبەر."},{"book":"مەرقۆس","chapter":"8","verse":"14","text":"قوتابییەکان لەبیریان چووبوو لەگەڵ خۆیان نان بهێنن، لە بەلەمەکەدا تەنها یەک نانیان پێبوو."},{"book":"مەرقۆس","chapter":"8","verse":"15","text":"عیسا ڕایسپاردن: «وریابن، ئاگاداری هەویرترشی فەریسییەکان و هەویرترشی هێرۆدس بن.»"},{"book":"مەرقۆس","chapter":"8","verse":"16","text":"لەناو خۆیاندا بە یەکتریان گوت: «لەبەر ئەوەی نانمان پێ نییە.»"},{"book":"مەرقۆس","chapter":"8","verse":"17","text":"عیسا کە بەمەی دەزانی، پێی فەرموون: «بۆ باسی ئەوە دەکەن کە نانتان پێ نییە؟ ئایا هێشتا نابینن و تێناگەن؟ ئایا هەتا ئێستا دڵتان هەر ڕەقە؟"},{"book":"مەرقۆس","chapter":"8","verse":"18","text":"خۆ چاوتان هەیە، نابینن، گوێتان هەیە، نابیستن؟ هەروەها بیرتان نایەتەوە؟"},{"book":"مەرقۆس","chapter":"8","verse":"19","text":"کاتێک پێنج نانەکەم بۆ پێنج هەزارەکە لەتکرد، چەند سەبەتەی پڕ لە پەلکەنانتان هەڵگرتەوە؟»"},{"book":"مەرقۆس","chapter":"8","verse":"20","text":"«ئەی کاتی حەوت نانەکە بۆ چوار هەزار کەسەکە، چەند سەبەتەی پڕ لە پەلکەنانتان هەڵگرتەوە؟»"},{"book":"مەرقۆس","chapter":"8","verse":"21","text":"ئینجا پێی فەرموون: «هێشتا تێناگەن؟»"},{"book":"مەرقۆس","chapter":"8","verse":"22","text":"کاتێک عیسا و قوتابییەکانی هاتنە بێت‌سەیدا، کەسێکی نابینایان هێنایە لای عیسا و لێی پاڕانەوە دەستی لێ بدات."},{"book":"مەرقۆس","chapter":"8","verse":"23","text":"ئەویش دەستی نابیناکەی گرت، بردییە دەرەوەی دێیەکە و تفی لەسەر چاوی دا و دەستی لەسەر دانا و لێی پرسی: «هیچ دەبینیت؟»"},{"book":"مەرقۆس","chapter":"8","verse":"24","text":"پیاوەکە سەیری دەوروبەری کرد و گوتی: «خەڵک دەبینم وەک درەخت دەڕۆن.»"},{"book":"مەرقۆس","chapter":"8","verse":"25","text":"دیسان عیسا دەستی خستەوە سەر چاوی، چاوی تێبڕی و چاک بووەوە و هەموو شتێکی بە ڕوونی بینی."},{"book":"مەرقۆس","chapter":"8","verse":"26","text":"ئینجا بۆ ماڵی خۆی ڕەوانەی کردەوە و فەرمووی: «جارێ مەڕۆ بۆ ناو دێ.»"},{"book":"مەرقۆس","chapter":"8","verse":"27","text":"عیسا و قوتابییەکانی بەرەو گوندەکانی قەیسەرییەی فیلیپۆس بەڕێکەوتن، لە ڕێگا لە قوتابییەکانی پرسی: «خەڵکی دەڵێن من کێم؟»"},{"book":"مەرقۆس","chapter":"8","verse":"28","text":"وەڵامیان دایەوە: «هەندێک دەڵێن یەحیای لەئاوهەڵکێش، هەندێکیش دەڵێن ئەلیاس، هەندێکی دیکەش دەڵێن یەکێک لە پێغەمبەران.»"},{"book":"مەرقۆس","chapter":"8","verse":"29","text":"لێی پرسین: «ئەی ئێوە دەڵێن من کێم؟»"},{"book":"مەرقۆس","chapter":"8","verse":"30","text":"جا ئاگاداری کردنەوە لەلای کەس باسی نەکەن."},{"book":"مەرقۆس","chapter":"8","verse":"31","text":"ئینجا دەستی کرد بە فێرکردنیان کە کوڕی مرۆڤ دەبێت زۆر ئازار بچێژێت، پیران و کاهینانی باڵا و مامۆستایانی تەورات ڕەتی بکەنەوە، بکوژرێت و دوای سێ ڕۆژ هەستێتەوە."},{"book":"مەرقۆس","chapter":"8","verse":"32","text":"عیسا قسەکەی ئەوەندە بە ئاشکرا کرد کە پەترۆس هێنایە ئەم لاوە و دەستی کرد بە سەرزەنشتکردنی."},{"book":"مەرقۆس","chapter":"8","verse":"33","text":"بەڵام عیسا ئاوڕی دایەوە و سەیری قوتابییەکانی کرد، سەرزەنشتی پەترۆسی کرد و فەرمووی: «لەبەرچاوم لاچۆ، ئەی شەیتان! تۆ بیر لە شتە خوداییەکان ناکەیتەوە، بەڵکو شتی مرۆڤانە.»"},{"book":"مەرقۆس","chapter":"8","verse":"34","text":"ئینجا خەڵکەکە و قوتابییەکانی بانگکرد و پێی فەرموون: «ئەگەر کەسێک دەیەوێت ببێتە قوتابی من، با نکۆڵی لە خۆی بکات و خاچەکەی هەڵبگرێت و دوام بکەوێت."},{"book":"مەرقۆس","chapter":"8","verse":"35","text":"ئەوەی بیەوێت ژیانی خۆی ڕزگار بکات، دەیدۆڕێنێت، بەڵام ئەوەی لە پێناوی من و مزگێنییەکەم ژیانی خۆی بدۆڕێنێت، ڕزگاری دەکات."},{"book":"مەرقۆس","chapter":"8","verse":"36","text":"چی بەکەڵکی مرۆڤ دێت ئەگەر هەموو جیهان بباتەوە و خۆی بدۆڕێنێت؟"},{"book":"مەرقۆس","chapter":"8","verse":"37","text":"یان کەسێک لە بەرامبەر ژیانیدا چ بەهایەک دەدات؟"},{"book":"مەرقۆس","chapter":"8","verse":"38","text":"ئەوەی لەلای ئەم نەوە داوێنپیس و گوناهبارە شەرمی بە من و بە وتەکانم بێت، کوڕی مرۆڤیش شەرمی پێی دەبێت، کاتێک بە شکۆمەندی باوکیەوە لەگەڵ فریشتە پیرۆزەکاندا دێتەوە.»"}]}