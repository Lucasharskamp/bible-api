{"data":[{"book":"Luk","chapter":"21","verse":"1","text":"Kɔ Yesu eyekti fɔr, k'ɛnəŋk ntɛ aka daka ŋancbɛr kəpocɛ kəŋan kaŋkəra ka pəsam ka kəlɔ kəpɔŋ ka Kanu mɔ."},{"book":"Luk","chapter":"21","verse":"2","text":"K'ɛnəŋk sɔ wəcəbokəra wətɔyɔ daka pəcbɛr fərɛŋk mɛrəŋ."},{"book":"Luk","chapter":"21","verse":"3","text":"K'oloku: «Kance icloku nu: Wəcəbokəra wətɔyɔ daka wəkawɛ ompocɛ pətas akɔ fəp."},{"book":"Luk","chapter":"21","verse":"4","text":"Bawo afum fəp, pecernɛ paŋan pɔ ŋambɛr kəpocɛ kəŋan, mba nkɔn, kətɔyɔ kɔn daka disrɛ omboc pɔkɔ ɔyɔ gbəcərəm pedi mɔ.»"},{"book":"Luk","chapter":"21","verse":"5","text":"Afum alɔma ŋancloku teta kəlɔ kəpɔŋ ka Kanu: «Kəntesɛ k'alompəsɛ ki masar mɛpat mɔtɔt kɔ ca yɔtɔt ya ki nyɛ aŋsɔŋ Kanu kəpocɛ mɔ.» Kɔ Yesu oloku:"},{"book":"Luk","chapter":"21","verse":"6","text":"«Dɔsɔk dendeder, mamɛ nəŋgbətnɛ mɔ, tasar pɔfɔdedeŋsɛ pɔlɔm kəroŋ, andewuŋ mi fəp.»"},{"book":"Luk","chapter":"21","verse":"7","text":"Kɔ ŋayif kɔ: «Wətəksɛ, ake tɛm tɔ tatɔkɔ tendeyi-ɛ? Tɛgbɛkərɛ tere tendementer a mes mamɔkɔ mɛmbəp-ɛ?»"},{"book":"Luk","chapter":"21","verse":"8","text":"Kɔ Yesu oloku ŋa: «Nəkɛmbərnɛ, ta nəsaknɛ patalər'un! Bawo afum alarəm ŋandeder ŋacwernɛ tewe tem, ŋaclok'un: ‹In'ɔfɔ, wəsom ka Kanu,› ‹Tɛm tɛmbəp!› Mba ta nədecəmɛ ŋa darəŋ!"},{"book":"Luk","chapter":"21","verse":"9","text":"Kɔ nəndene pacloku teta kəwan, k'afum a dɔtɔf ŋayeŋkər abɛ aŋan bəkəc-ɛ, ta nənesɛ. Pəmar tatɔkɔ tonuŋkɛnɛ teder kərɛsna, mba bafɔ ndɛkəl doru dandɛ dendelip.»"},{"book":"Luk","chapter":"21","verse":"10","text":"K'oloku ŋa sɔ: «Afum a tɔf ŋandeyɛfərɛnɛ kɔ afum alɔma, dɛbɛ dɛyɛfərɛnɛ kɔ dɛbɛ."},{"book":"Luk","chapter":"21","verse":"11","text":"Antɔf ŋendeyikcɛ pəpɔŋ mofo mɔlɔma, dor kɔ docu dendeyi. Mes mɛwɛy-wɛy mendeyi, kɔ mɛgbɛkərɛ mɔpɔŋ mmɛ mendeyɛfɛ nde Kanu kəyi mɔ."},{"book":"Luk","chapter":"21","verse":"12","text":"Mba mamɔkɔ mendebəp, pasumpər nu, patɔrəs nu, pasɔŋ nu kəkɔkiti dəkətola Kanu da aSuyif a padebɛr nu dəbili. Andekekərɛ nu nda abɛ a tɔf kɔ abɛ apɔŋ alɔma kəkɔkiti nu teta tewe tem."},{"book":"Luk","chapter":"21","verse":"13","text":"Tatɔkɔ tendemar nu kəloku ka tɔkɔ nəncərɛ tetem mɔ."},{"book":"Luk","chapter":"21","verse":"14","text":"Ta tɔyɔ nu kəcɛm-cɛmnɛ tɔkɔ nəndeyɔ a nəyacnɛ mɔ."},{"book":"Luk","chapter":"21","verse":"15","text":"Ina wəkawɛ yati in'endesɔŋ nu toloku kɔ kəcərɛ kəkɔt nkɛ ater anu, nwɛ o nwɛ ɔntɔdetam kəgbɛkəl mɔ."},{"book":"Luk","chapter":"21","verse":"16","text":"Akomɛnɛ, awɛnc aŋa, anapa, kɔ abɔt anu yati ŋandesɔŋ nu, andesɔŋɛ alarəm kəfi nu dacɔ."},{"book":"Luk","chapter":"21","verse":"17","text":"Fəp fəndeter nu teta tewe tem."},{"book":"Luk","chapter":"21","verse":"18","text":"Mba ali kəfon konu ka dəromp kin kəfɔdesɔlɛ."},{"book":"Luk","chapter":"21","verse":"19","text":"Kɔ nəmbɛrɛnɛ kəsumpər belbel-ɛ, nəndeyacnɛ nəyi doru.»"},{"book":"Luk","chapter":"21","verse":"20","text":"«Kɔ nəndenəŋk asɔdar ŋakɛl Yerusalɛm-ɛ, nəcərɛ tɛm tatɔkɔ a kələsər ka di kəlɔtərnɛ."},{"book":"Luk","chapter":"21","verse":"21","text":"Tɛm tatɔkɔ akɔ ŋayi Yude mɔ, ŋacyɛksɛ kəpɛrnɛ ka dəmɔrɔ. Akɔ ŋayi Yerusalɛm dacɔ mɔ, ŋacwur. Akɔ ŋayi dəkulum mɔ, ta ŋabɛrɛ sɔ dare-ɛ."},{"book":"Luk","chapter":"21","verse":"22","text":"Bawo dɔsɔk dadɔkɔ d'andeboc kiti, ntɛ tɔŋsɔŋɛ mes mmɛ anacic mɔ fəp meyi."},{"book":"Luk","chapter":"21","verse":"23","text":"Pucuy pere pɔ tendeyɔnɛ abɛkəs, kɔ aŋɛ ŋande ŋacmɛsər dɔsɔk dadɔkɔ mɔ! Bawo pəyeŋki pɔpɔŋ pendeyi dɔsɔk dadɔkɔ dɔtɔf, kɔ mɛtɛlɛ mɔpɔŋ ma Kanu nnɔ afum akakɔ ŋayi mɔ."},{"book":"Luk","chapter":"21","verse":"24","text":"Sakma sɔ andedifətɛ ŋa, tɔf fəp yosumpər-sumpər ŋa yekekərɛ ŋa pəbɔlɛ. Tɛm tatɔkɔ afum acuru ŋabaŋ Yerusalɛm, haŋ tɛm ntɛ asɔŋ ŋa mɔ teclip.»"},{"book":"Luk","chapter":"21","verse":"25","text":"«Mɔyɔ mɛgbɛkərɛ mmɛ mɛyɛfɛ nde Kanu kəyi mɔ mendeyi dədec, dəŋof kɔ dəcɔs. Dəntɔf, bəkəc yendelɛcɛ-lɛcɛ afum teta pukulɛ-kulɛ pa dəkəba kɔ yam ya ki."},{"book":"Luk","chapter":"21","verse":"26","text":"Afum ŋandefinɛ kənesɛ ka kəcɛm-cɛmnɛ ka tɔkɔ tendeder dəntɔf mɔ, bawo fənɔntər fa kɔm fəndeyikcɛ."},{"book":"Luk","chapter":"21","verse":"27","text":"Tɛm tatɔkɔ tɔ andenəŋk Wan ka Wərkun kəder dəkəp, dəfənɔntər fəlarəm, kɔ dənɔrɔ da debeki dɔn."},{"book":"Luk","chapter":"21","verse":"28","text":"Kɔ mɔyɔ mamɔkɔ mendecop kəder-ɛ, nəlomp, nəyekti səbomp, bawo kəsɔŋ konu kəway kəlɔtərnɛ.»"},{"book":"Luk","chapter":"21","verse":"29","text":"Kɔ Yesu oloku ŋa totubcɛnɛ tin: «Nənəŋk kətɔk kəkom21.29 f. «figuier» kɔ tɔk yɛləpəs nyɛ."},{"book":"Luk","chapter":"21","verse":"30","text":"Nənckɔnanəŋk yi yopoŋ bɔpər, nəcərɛ katin a kətəŋ kəlɔtərnɛ."},{"book":"Luk","chapter":"21","verse":"31","text":"Itɔ nəna nəndesɔyɔ, kɔ nəndenəŋk mes mamɔkɔ mecder-ɛ, nəcərɛ a dɛbɛ da Kanu dɔlɔtərnɛ."},{"book":"Luk","chapter":"21","verse":"32","text":"Kance icloku nu: Dɛtɛmp dandɛ dɔfɔcepər ta mes mamɛ fəp meyi-ɛ."},{"book":"Luk","chapter":"21","verse":"33","text":"Kɔm kɔ antɔf yendesɔlɛ mba moloku mem mɔfɔdesɔlɛ.»"},{"book":"Luk","chapter":"21","verse":"34","text":"«Nəkɛmbərnɛ belbel! Ta nəsak bəkəc yonu yɛtasərnɛ cəsata kɔ kəcis, kɔ kəcɛm-cɛmnɛ ka doru dandɛ, kɔ pəyi ti tatɔkɔ-ɛ, dɔsɔk dɔpɔŋ dadɔkɔ dendebəpɛn'am,"},{"book":"Luk","chapter":"21","verse":"35","text":"pəmɔ ntɛ manta mɛŋgbəpərnɛ lop mɔ. Bawo dɔsɔk dadɔkɔ dendebəpɛnɛ afum a doru fəp."},{"book":"Luk","chapter":"21","verse":"36","text":"Ta nədirərnɛ, nəclok-lokər Kanu tɛm fəp, ntɛ tɔŋsɔŋɛ nəde nəsɔtɔ fənɔntər fəmulpɛnɛ mes mɔkɔ mendeder mɔ fəp, nədekɔ nəcəmɛ, nəmentərnɛ Wan ka Wərkun, ta nəlapərnɛ.»"},{"book":"Luk","chapter":"21","verse":"37","text":"Dɔsɔk dadɔkɔ, Yesu pəctəksɛ afum dəndo kəlɔ kəpɔŋ ka Kanu, k'owur kəkɔcepərɛnɛ pibi nde aŋwe «Tɔrɔ ta Olif» mɔ."},{"book":"Luk","chapter":"21","verse":"38","text":"Afum fəp, kɔ dec dɔsɔk-ɛ, ŋanckɔ nde kəlɔ kəpɔŋ ka Kanu kəkɔcəŋkəl kɔ."}]}