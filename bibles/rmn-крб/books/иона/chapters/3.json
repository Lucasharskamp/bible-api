{"data":[{"book":"Иона","chapter":"3","verse":"1","text":"О Сагбус о Яхвэ пхэнляс э Ионаски дуйто рази:"},{"book":"Иона","chapter":"3","verse":"2","text":"— Ущи, джя андэ бари диз ки Ниневия тай пхэн манушэнги, со Мэ туки пхэнав."},{"book":"Иона","chapter":"3","verse":"3","text":"О Иона тхэдяскан э Сагбус э Яхвэс збора тай кидиняспэс, гело ки Ниневия. Э Ниневия сас Дэвлэски бари диз — тэ накхес ла камэлас трин дес."},{"book":"Иона","chapter":"3","verse":"4","text":"О Иона диняс андэ диз тай састо дес перэлас тай бэбэряса пхэнэлас: «Генэ саранда дес, тай э Ниневия кан овэл хурдярди!»"},{"book":"Иона","chapter":"3","verse":"5","text":"О ниневитяня пакянилэ э Дэвлэски тай лилэ оразас, тай алаи — катар барвало джи ко чёро — урявдэ гонэски савутя."},{"book":"Иона","chapter":"3","verse":"6","text":"Кана адава габэри гело джи ко патишаи ки Ниневияко, ов ущино пэ тронестар, читяс пэ патишаитика савутя, урявдяс гонэски савутя тай бэшло андэ прахос."},{"book":"Иона","chapter":"3","verse":"7","text":"О патишаи кидиняс пэ барэ манушэн, тай екхетханэ он андэ Ниневия пхэнлэ асавко тхэдипэ:"},{"book":"Иона","chapter":"3","verse":"8","text":"Мэ урявэн ли э манушэн, ли э гайванен гонэски савутя. Кажни андар алаи пэ зоратэ мэ мангел э Дэвлэс. Мэ тэрдён тэ керэн джюнгалэ дилэс тай канлыки."},{"book":"Иона","chapter":"3","verse":"9","text":"Кон джянэл, файма, о Дэл кан паровэл, со тюшундиелас, кан аядиел амэн тай кан тэрдёл тэ холязэл, тай амэ на кан мэрас»."},{"book":"Иона","chapter":"3","verse":"10","text":"Кана о Дэл дикхляс одова, со он кердэ, тай сар он ачявдэ пумарэ джюнгалэ дилэс, Ов кердяс мила лэнги тай на бичялдяс опэр лэндэ джюнгалипэ, саво Ов мангляс тэ бичялэл."}]}