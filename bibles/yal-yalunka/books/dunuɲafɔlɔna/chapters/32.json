{"data":[{"book":"Dunuɲa Fɔlɔna","chapter":"32","verse":"1","text":"Laban to keli subaxan ma, a yi a ɲungu a diine ma, e nun a mamandenne. A yi duba e xa. Na xanbi, Laban yi xɛtɛ a konni."},{"book":"Dunuɲa Fɔlɔna","chapter":"32","verse":"2","text":"Yaxuba yi sigama kiraan xɔn waxatin naxan yi, Alaa malekane yi fa a ma."},{"book":"Dunuɲa Fɔlɔna","chapter":"32","verse":"3","text":"Yaxuba to e to, a naxa, “Alaa ganla daaxaden nan ito ra.” A yi na yiren xili sa Maxanayin.32.3 Maxanayin bunna nɛɛn fa fala “Daaxade firinne.”"},{"book":"Dunuɲa Fɔlɔna","chapter":"32","verse":"4","text":"Yaxuba yi xɛrane rasiga a tada Esayu ma Edɔn banxidɛɛn na, Seyiri bɔxɔni."},{"book":"Dunuɲa Fɔlɔna","chapter":"32","verse":"5","text":"A yi yamarin fi e ma, a naxa, “Ɛ ito nan falama n kanna Esayu xa, ɛ naxa, ‘I ya konyi Yaxuba naxa, n bata lu Laban konni. N bata bu gbeen ti na yi."},{"book":"Dunuɲa Fɔlɔna","chapter":"32","verse":"6","text":"Ɲinge gbegbe nan n yii e nun sofanle nun yɛxɛɛne nun siine. Konyi xɛmɛne nun konyi gilɛne n yii. Iki, n xɛrane rasigama i ma alogo i xa marasɛnɛ faɲin fi n ma.’ ”"},{"book":"Dunuɲa Fɔlɔna","chapter":"32","verse":"7","text":"Xɛrane yi xɛtɛ, e yi a fala Yaxuba xa, e naxa, “Nxu bata siga. Nxu sa i tada Esayu li na. A fama i ralandeni e nun a banxulan muxu kɛmɛ naanin.”"},{"book":"Dunuɲa Fɔlɔna","chapter":"32","verse":"8","text":"Gaxu gbeen yi Yaxuba suxu, a kuisan. Yamaan naxan yi a fɔxɔ ra, a yi e taxun dɔxɔde firin. A yi yɛxɛɛne nun siine yitaxun dɔxɔ firin, e nun ɲingene, e nun ɲɔgɔmɛne."},{"book":"Dunuɲa Fɔlɔna","chapter":"32","verse":"9","text":"A yi a fala, a naxa, “Xa Esayu yama keden yɛngɛ, yamaan boden xa a gi.”"},{"book":"Dunuɲa Fɔlɔna","chapter":"32","verse":"10","text":"Na xanbi Yaxuba yi Ala maxandi, a naxa, “N taɲe Iburahimaa Ala nun n baba Isiyagaa Ala, i bata a fala n xa, i tan Alatala, i naxa ‘Xɛtɛ i ya bɔxɔni, i kon kaane dɛnaxan yi. I na siga, n fe faɲin ligama nɛn i xa.’"},{"book":"Dunuɲa Fɔlɔna","chapter":"32","verse":"11","text":"N tan xurun. N mi daxa n hinanna nun lannayaan birin sɔtɔ, i naxan nagidixi n ma, i ya walikɛna. N ma dunganna gbansanna nan yi suxi n yii n Yurudɛn baani gidi waxatin naxan yi, koni iki nxu nun yama firin nan xɛtɛma."},{"book":"Dunuɲa Fɔlɔna","chapter":"32","verse":"12","text":"N natanga n tada Esayu ma, bayo n bata gaxu a yɛɛ ra. N sikɛxi, a nama fa n faxa, e nun ɲaxanle nun diine."},{"book":"Dunuɲa Fɔlɔna","chapter":"32","verse":"13","text":"I bata a fala n xa, i naxa, ‘N fe faɲin ligama nɛn i xa. N ni i bɔnsɔnna rawuyama ayi nɛn alo fɔxɔ igen mɛɲɛnsinna naxan mi yatɛ.’ ”"},{"book":"Dunuɲa Fɔlɔna","chapter":"32","verse":"14","text":"Yaxuba yi kɔɛɛn nadangu na. Seen naxan birin yi a yii, a yi sanba seen yɛ mato a naxan soma a tada Esayu yii:"},{"book":"Dunuɲa Fɔlɔna","chapter":"32","verse":"15","text":"Sii kɛmɛ firin nun kɔtɔ mɔxɔɲɛ e nun yɛxɛɛ kɛmɛ firin nun konton mɔxɔɲɛ e nun"},{"book":"Dunuɲa Fɔlɔna","chapter":"32","verse":"16","text":"ɲɔgɔmɛ gilɛ tonge saxan nun e diine nun ɲinge tonge naanin nun tura fu nun sofali gilɛ mɔxɔɲɛ e nun sofali xɛmɛ fu."},{"book":"Dunuɲa Fɔlɔna","chapter":"32","verse":"17","text":"A yi xuruseni itoe yitaxun kuru keden keden yɛɛn ma, a nde so a konyine yii. A yi a fala e xa, a naxa, “Ɛ dangu yɛɛn na. Ɛ xa sagaran lu kurune tagi.”"},{"book":"Dunuɲa Fɔlɔna","chapter":"32","verse":"18","text":"A yi a konyi singen yamari, a naxa, “Ɛ nun n tada Esayu na naralan, a fama i maxɔdindeni nɛn, a naxa, ‘Ɛ nun nde a ra? I sigan minɛn yi? Nde gbee xuruseni itoe ra naxanye tixi i yɛɛ ra?’"},{"book":"Dunuɲa Fɔlɔna","chapter":"32","verse":"19","text":"I ya a yabima nɛn, i naxa, ‘I ya konyin Yaxuba nan gbee e ra. A i sanbaxi itoe nan na, n kanna Esayu. A fan nxu fɔxɔ ra.’ ”"},{"book":"Dunuɲa Fɔlɔna","chapter":"32","verse":"20","text":"A yi na yamarin fi a firinde fan ma, e nun a saxandena, e nun muxun naxanye biraxi xuruseene fɔxɔ ra, a naxa, “Xa ɛ nun Esayu naralan waxatin naxan yi, ɛ na nan falama a xa."},{"book":"Dunuɲa Fɔlɔna","chapter":"32","verse":"21","text":"Ɛ ito nan sama a fari, ɛ naxa, ‘I ya konyina Yaxuba fama nxu xanbi ra.’ ” Yaxuba yi a fala, a naxa, “Iki n na a bɔɲɛn magodoma seni itoe nan na. Na xanbi n na fa a ma, yanyina nde a n nasɛnɛma nɛn a faɲin na.”"},{"book":"Dunuɲa Fɔlɔna","chapter":"32","verse":"22","text":"Yaxubaa sanba seene yi ti a yɛɛ ra, a tan yi kɔɛɛn nadangu daaxadeni."},{"book":"Dunuɲa Fɔlɔna","chapter":"32","verse":"23","text":"Kɔɛɛn na, Yaxuba yi keli. A yi a ɲaxalan firinne tongo e nun e konyi firinne nun a dii fu nun kedenna. E yi Yaboko xuden gidi."},{"book":"Dunuɲa Fɔlɔna","chapter":"32","verse":"24","text":"A yi e ragidi Yaboko xuden na e nun a yii seen birin."},{"book":"Dunuɲa Fɔlɔna","chapter":"32","verse":"25","text":"A keden peen yi lu. Na waxatini, xɛmɛna nde yi mini a ma, e yi gerenna so han kuye yiba waxatini."},{"book":"Dunuɲa Fɔlɔna","chapter":"32","verse":"26","text":"A to a to, a mi nɔ sɔtɔma Yaxuba ma e gerenni, a yi a garin a wotegelen ma. A wotegelen yi te a kui."},{"book":"Dunuɲa Fɔlɔna","chapter":"32","verse":"27","text":"Xɛmɛn yi a fala, a naxa, “A lu n xa siga, bayo kuye bata yiba.” Yaxuba yi a yabi, a naxa, “N mi i beɲinma, fɔ i duba n xa.”"},{"book":"Dunuɲa Fɔlɔna","chapter":"32","verse":"28","text":"Xɛmɛn yi a maxɔdin, a naxa, “I xili di?” Yaxuba yi a yabi, a naxa, “Yaxuba.”"},{"book":"Dunuɲa Fɔlɔna","chapter":"32","verse":"29","text":"Xɛmɛn yi a fala, a naxa, “I xili mi falama sɔnɔn Yaxuba. A fa falama nɛn Isirayila, bayo ɛ nun Ala nan gerenna soxi, e nun muxune, i yi nɔɔn sɔtɔ.”32.29 Isirayila bunna nɛɛn fa fala “E nun Ala gerenna soma.”"},{"book":"Dunuɲa Fɔlɔna","chapter":"32","verse":"30","text":"Yaxuba yi maxɔdinna ti, a naxa, “I xili di?” Boden yi a fala, a naxa, “Nanfera i n maxɔdinma n xinla ma?” Na xanbi, a yi duba Yaxuba xa."},{"book":"Dunuɲa Fɔlɔna","chapter":"32","verse":"31","text":"Yaxuba yi na yiren xili sa Penuyɛli,32.31 Penuyɛli bunna nɛɛn fa fala “Ala yɛtagina.” bayo Yaxuba a fala nɛn, a naxa, “N bata Ala to yɛɛ nun yɛɛ, a tin n niin yi kisi.”"},{"book":"Dunuɲa Fɔlɔna","chapter":"32","verse":"32","text":"Sogen tema waxatin naxan yi, Yaxuba bata yi dangu Penuyɛli ra. A godoma a wotegelen ma."},{"book":"Dunuɲa Fɔlɔna","chapter":"32","verse":"33","text":"Na nan a toxi han iki Isirayila kaane mi fasan donma naxan wotegelen ma, bayo Ala Yaxuba masɔtɔxi a wotegelen fasan nan ma."}]}