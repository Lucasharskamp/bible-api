{"data":[{"book":"2. Korintským","chapter":"12","verse":"1","text":"A když jsem v tom chlubení (i když to k ničemu není), povím vám ještě o viděních a zjeveních od Pána."},{"book":"2. Korintským","chapter":"12","verse":"2","text":"Před čtrnácti lety jsem byl ve vytržení vzat do nebe. Zdali to bylo vidění nebo skutečnost, to se mě neptejte. Jen Bůh by na to mohl odpovědět."},{"book":"2. Korintským","chapter":"12","verse":"3","text":"Ale tak či onak byl jsem v ráji"},{"book":"2. Korintským","chapter":"12","verse":"4","text":"a slyšel jsem věci tak ohromující, že se to nedá vylíčit slovy, ani jinak vykreslit."},{"book":"2. Korintským","chapter":"12","verse":"5","text":"Takový zážitek, to už by byl nějaký důvod k vychloubání, ale raději o tom pomlčím a budu poukazovat spíš na svou slabost."},{"book":"2. Korintským","chapter":"12","verse":"6","text":"Mohl bych se chlubit ještě jinými věcmi a nebyla by to chlouba neoprávněná, ale ať mě každý posuzuje jen podle toho, co v mém životě vidí a v mém poselství slyší."},{"book":"2. Korintským","chapter":"12","verse":"7","text":"Bůh mi toho ukázal tolik, že mi musel přidat i jedno trápení, abych nezpyšněl: je to bolest, která mi jako satanův posel má stále připomínat, že jsem jen smrtelný lidský červíček."},{"book":"2. Korintským","chapter":"12","verse":"8","text":"Třikrát jsem Boha prosil, aby mě toho zbavil,"},{"book":"2. Korintským","chapter":"12","verse":"9","text":"ale on odmítl. „Jsem s tebou, víc nepotřebuješ,“ odpověděl. „Moje moc vynikne tím víc, čím ty sám budeš slabší.“"},{"book":"2. Korintským","chapter":"12","verse":"10","text":"Nesu tedy svou nemoc rád a jsem hrdý na to, že právě na jejím pozadí se ve mně tak zřetelně prokazuje Kristova síla. Nevadí mi ani ta nemoc, ani příkoří, ani bída, pronásledování a jiné těžkosti, protože vším sloužím Kristově věci. A největší sílu dostávám tehdy, když jsem s vlastními silami u konce."},{"book":"2. Korintským","chapter":"12","verse":"11","text":"Teď jsem se tedy představil opravdu jako dokonalý blázen. Ale sami jste mě k tomu přinutili. Vždyť to mělo být spíše vaší věcí, abyste se mě zastali! I když nic neznamenám, nejsem přece za těmi „veleapoštoly“ nijak pozadu."},{"book":"2. Korintským","chapter":"12","verse":"12","text":"Když jsem byl mezi vámi, poskytl jsem vám dostatek důkazů, že mě poslal Bůh; trpělivě jsem mezi vámi konal to, co mi uložil, a nebyla to maličkost, nýbrž divy a zázraky."},{"book":"2. Korintským","chapter":"12","verse":"13","text":"Jen v jedné věci jsem vás proti křesťanům na jiných místech „zkrátil“: nežádal jsem vás o hmotnou podporu. Tuhle nespravedlnost mi tedy promiňte."},{"book":"2. Korintským","chapter":"12","verse":"14","text":"Chystám se k vám už po třetí. Ani tentokrát od vás nic nežádám. Bez vašich peněz se mohu obejít – ale vás samých se vzdát nemohu. Ostatně rodiče mají živit děti a ne se od dětí nechat vydržovat – a vy jste moje děti."},{"book":"2. Korintským","chapter":"12","verse":"15-16","text":"Rád se pro vás zřeknu všeho, i sám sebe, jestli vám to prospěje; ale jak se zdá, projevy mé lásky nacházejí u vás odezvu spíše opačnou."},{"book":"2. Korintským","chapter":"12","verse":"17","text":"Jak tedy, ptám se? Chtěl snad od vás něco některý z lidí, které jsem k vám poslal?"},{"book":"2. Korintským","chapter":"12","verse":"18","text":"Těžil z vaší pohostinnosti Titus nebo někdo z jeho doprovodu? Neřídili se snad stejnými zásadami jako já? Tak vidíte! Jednáme v témž duchu, který řídí každý náš čin – ne k našemu, nýbrž k vašemu prospěchu."},{"book":"2. Korintským","chapter":"12","verse":"19","text":"Nemyslete si, že se tím snažím znovu se vemluvit do vaší přízně. Bůh je mi svědkem, že mi opravdu jde o vaše dobro, o váš duchovní růst – a ne o získávání výhod."},{"book":"2. Korintským","chapter":"12","verse":"20","text":"Obávám se, až k vám zase přijdu, abych u vás nenašel věci, které nerad vidím. Vám by se pak nelíbilo, jaké důsledky bych z toho musel vyvodit. Nerad bych se shledal s hádkami a závistí, s urážlivostí a pomluvami, vzájemným osočováním, nadutostí a rozkolnictvím."},{"book":"2. Korintským","chapter":"12","verse":"21","text":"Nechtěl bych zažít, aby mě Bůh před vámi tak pokořil, že bych musel plakat a naříkat nad některými, kteří místo toho, aby se v pokání odvrátili od svých poklesků, hřeší klidně dál a stále se oddávají nemravnosti a nezřízeným vášním."}]}