{"data":[{"book":"ଏବ୍ରି","chapter":"13","verse":"1","text":"କ୍ରିସ୍ଟ ବିସ୍ୱାସି ବାୟ୍‌ବେଣି ହର୍‌ ନିଜାର୍‌ ନିଜାର୍‌ ବିତ୍ରେ ଲାଡ୍‌ କଃର୍ତି ରିଆ ।"},{"book":"ଏବ୍ରି","chapter":"13","verse":"2","text":"ଆୟ୍‌ଲା ଗତ୍‌କେ ସେବା କଃର୍ତାର୍‌ ହାସ୍ରା ନାୟ୍‌, ସେତାର୍‌ ଗିନେ କୁୟ୍‌ କୁୟ୍‌ ଲକ୍‌ମଃନ୍‌ ଲୁକ୍‌ଣେ ଦୁତ୍‌ମଃନ୍‌କେ ଗଃରେ ସେବାକଃରି ଆଚ୍‌ତି ।"},{"book":"ଏବ୍ରି","chapter":"13","verse":"3","text":"ନିଜ୍‌କେ କୟ୍‌ଦିମଃନାର୍‌ ସଃଙ୍ଗୁଆଳି ହର୍‌ ବାବି, ଆରେକ୍‌ ନିଜେ ଗଃଗାଳ୍‌ ଦଃରି ଆଚାସ୍‌ ବଃଲି ଜାଣି ଦୁକ୍‌ ବୟଃଗ୍ କଃର୍ତା ଲକ୍‌ମଃନାର୍‌ ସଃଙ୍ଗ୍ ସଃମାନ୍‌ ଦୁକ୍‌ବଗ୍‌କଃରି ସେମଃନ୍‌କେ ଏତାଉଆ ।"},{"book":"ଏବ୍ରି","chapter":"13","verse":"4","text":"ବିବା ସଃବୁ ଲକାର୍‌ ବିତ୍ରେ ମାନ୍‌ତିର୍‌ ଅଃଉଅ ଆର୍‌ ମାୟ୍‌ଜିଅଃଣ୍ଡ୍ରା ସଃଉତାର୍‌ ନିର୍ମୁଳ୍‌ ଅଃଉଅ, କାୟ୍‌ତାକ୍‌ବଃଲେକ୍‌ ଇସ୍ୱର୍‌ ଗଃଗାଳାର୍‌ ସୁକ୍‌ ଲଳ୍‌ତା ଲକାର୍‌ ଆର୍‌ ଦାରିମଃନାର୍‌ ବିଚାର୍‌ କଃରେଦ୍‌ ।"},{"book":"ଏବ୍ରି","chapter":"13","verse":"5","text":"ଚାଲାଚାଲ୍‌ତି ତଃୟ୍‌ ଦଃନ୍ ଲଃବି ଅଃଉଆ ନାୟ୍‌, ତୁମିମଃନାର୍‌ ଜାୟ୍‌ରି ଆଚେ, ସେତି ସୁସ୍ତାୟ୍‌ ରିଆ, ବଃଲେକ୍‌ ଇସ୍ୱର୍‌ ନିଜେ କୟ୍‌ଆଚେ, “ମୁୟ୍‌ଁ ତୁମିକେ କଃବେହେଁ ନଃଚାଡି, ମୁୟ୍‌ଁ ତୁମିକେ କଃବେହେଁ ହାସ୍ରି ନଃଜାୟ୍‌ଁ ।”"},{"book":"ଏବ୍ରି","chapter":"13","verse":"6","text":"ବଃଲେକ୍‌ ଅଃମିମଃନ୍‌ ସାସ୍‌ଅୟ୍‌ କଃଉ ହାରୁ,"},{"book":"ଏବ୍ରି","chapter":"13","verse":"7","text":"ଜୁୟ୍‌ ଲକ୍‌ମଃନ୍ ତୁମିମଃନ୍‌କେ ଇସ୍ୱରାର୍‌ କଃତା କୟ୍‌ରିଲାୟ୍‌, ତୁମିମଃନାର୍‌ ସେବାନ୍ୟା ମୁଳିକାମଃନ୍‌କେ ଏତାଉଆ; ସେମଃନାର୍‌ ଜିବନାର୍‌ ସଃରାସଃରି ଜାତାର୍‌ ମୁଏଁ ସଃଙ୍ଗାୟ୍‌ ସେମଃନାର୍‌ ବିସ୍ୱାସାର୍‌ ହଃଚେ ଜାତା ଲକ୍‌ ଅଃଉଆ ।"},{"book":"ଏବ୍ରି","chapter":"13","verse":"8","text":"ଜିସୁ କ୍ରିସ୍ଟ କାଲି, ଆଜି ଆର୍‌ ସଃବୁବଃଳ୍‌ ସଃମାନ୍ ।"},{"book":"ଏବ୍ରି","chapter":"13","verse":"9","text":"ବିନ୍‌ବିନ୍‌ ଆର୍‌ ଉଲ୍‌ଟା ରଃକମାର୍‌ ସିକ୍ୟା ତଃୟ୍‌ ଗାବ୍‌ରା ଅଃଉଆ ନାୟ୍‌, କାୟ୍‌ତାକ୍‌ବଃଲେକ୍‌ କାତା ଜିନିସ୍‌ ତଃୟ୍‌ ନାୟ୍‌; ମଃତର୍‌ ଇସ୍ୱରାର୍‌ ଦଃୟା ତଃୟ୍‌ ମଃନ୍ ତିର୍‌ ଅଃଉତାର୍‌ ନିକ; ଜୁୟ୍‌ ଲକ୍‌ମଃନ୍ କାଦିହିଦିର୍‌ ରିତିବିଦି ହଃର୍ବ୍‌ ମାନ୍‌ତି, ସେମଃନାର୍‌ କାୟ୍‌ ଲାବ୍‌ ନୟେ ।"},{"book":"ଏବ୍ରି","chapter":"13","verse":"10","text":"ଜୁୟ୍‌ ହୁଜା ବେଦିର୍‌ ଜିନିସ୍‌ ତୁମାର୍‌ ଜିଉଦି ଜାଜକ୍‌ମଃନ୍‌ କାଉଁକେ ଅଃଦିକାର୍‌ ନାୟ୍‌, ଅଃମିମଃନାର୍‌ ଇବାନ୍ୟା ଗଟେକ୍‌ ହୁଜାବେଦି ଆଚେ ।"},{"book":"ଏବ୍ରି","chapter":"13","verse":"11","text":"କାୟ୍‌ତାକ୍‌ବଃଲେକ୍‌ ଜୁୟ୍‌ ସଃବୁର୍‌ ବଃନି ହାହାର୍‌ ମଲ୍‌ ହର୍‌ ହୁଜା ଦେଉଁକ୍‌ ମୁଳ୍‌ଜାଜକ୍‌ ବଃଡ୍‌ ପବିତ୍ର ଜଃଗାୟ୍‌ ଆଣେଦ୍‌ ସେ ସଃବୁ ଜଃତୁର୍‌ ଗଃଗାଳ୍‌ମଃନ୍‌କେ ହାଳାମୁଣ୍ଡେ ହଡା ଅୟ୍‌ଦ୍‌ ।"},{"book":"ଏବ୍ରି","chapter":"13","verse":"12","text":"ସେବାନ୍ୟା ଜିସୁ ହେଁ ଅଃହ୍‌ଣାର୍‌ ବଃନିଏ ଜଃନ୍‌କଃରି ଲକ୍‌କେ ପବିତ୍ର କଃରେଦ୍‌, ଇତାର୍‌ ଗିନେ ହାଡାମୁଣ୍ଡେ ମଃର୍ନ୍‌ ବୟଃଗ୍ କଃଲା ।"},{"book":"ଏବ୍ରି","chapter":"13","verse":"13","text":"ବଃଲେକ୍‌ ଆସା ଅଃମିମଃନ୍‌ ତାର୍‌ ହର୍‌ ଲିନ୍ଦା ସଃମ୍ବାଳି କଃରି ଚାଉଁଣି କଃଲା ହଃଦାୟ୍‌ ତାର୍‌ ଲଃଗେ ଜୁଉଁଆ ।"},{"book":"ଏବ୍ରି","chapter":"13","verse":"14","text":"କାୟ୍‌ତାକ୍‌ବଃଲେକ୍‌ ଇରି ଅଃମିମଃନାର୍‌ ସଃବୁ ଦିନାର୍‌ ଗଃଳ୍‌ ନାୟ୍‌, ମଃତର୍‌ ଅଃମିମଃନ୍‌ ଆସ୍ତା ଦିନାର୍‌ ଗଃଳ୍‌କେ ଲଳୁଲୁ ।"},{"book":"ଏବ୍ରି","chapter":"13","verse":"15","text":"ତଃବେ ଆସା, ଅଃମିମଃନ୍‌ ଇସ୍ୱରାର୍‌ ଗିନେ ଗୁଣ୍‌ଗିତ୍‌ ହର୍‌ ହୁଜା, ବଃଲେକ୍‌ ତାର୍‌ ନାଉଁ ଦଃର୍ତା ଅଟିର୍‌ ହଃଳ୍‌ ସଃବୁବଃଳ୍‌ ଟେକି ଦେଉଁଆ ।"},{"book":"ଏବ୍ରି","chapter":"13","verse":"16","text":"ଲକାର୍‌ ଉହ୍‌କାର୍‌ ଆର୍‌ ଦାନ୍‌ କଃରୁକେ ହାସ୍ରା ନାୟ୍‌, କାୟ୍‌ତାକ୍‌ବଃଲେକ୍‌ ଇବାନ୍ୟା ହୁଜାୟ୍‌ ଇସ୍ୱର୍‌ ବେସି ସଃର୍ଦା ଅୟ୍‌ଦ୍‌ ।"},{"book":"ଏବ୍ରି","chapter":"13","verse":"17","text":"ତୁମିମଃନାର୍‌ ନେତାମଃନାର୍‌ କଃତା ମାନି ସେମଃନାର୍‌ ତଃଳେ ରିଆ, କାୟ୍‌ତାକ୍‌ବଃଲେକ୍‌ ଜୁୟ୍‌ ଲକ୍‌ମଃନ୍‌କେ ଇସାବ୍‌ ଦେଉଁକ୍‌ ଅୟ୍‌ଦ୍‌, ସେମଃନ୍ ତୁମିମଃନାର୍‌ ଆତ୍ମାର୍‌ ବିସୟେ ଜାଗ୍‌ତା କାମ୍‌ କଃର୍ତି, ଜଃନ୍‌କଃରି ସେମଃନ୍ ସେରି ମଃନ୍ଦୁକ୍‌ ଅୟ୍‌ ନଃକେରି ମଃନ୍ ସଃର୍ଦାୟ୍‌ କଃରୁ ହାର୍ତି; ମଃନ୍ଦୁକ୍‌ ଅୟ୍‌ କଃଲେକ୍‌ ତୁମିମଃନାର୍‌ ଲାବ୍‌ ନୟେ ।"},{"book":"ଏବ୍ରି","chapter":"13","verse":"18","text":"ଅଃମିମଃନାର୍‌ ଗିନେ ପାର୍ତ୍‌ନା କଃରା, କାୟ୍‌ତାକ୍‌ବଃଲେକ୍‌ ଅଃମିମଃନାର୍‌ ବିସ୍ୱାସ୍‌ ଆଚେ ଜେ, ଅଃମିମଃନାର୍‌ ନିକ ଚାଲାଚାଲ୍‌ତି ଆଚେ, ବଃଲେକ୍‌ ସବୁବଃଳ୍‌ ନିକକାମ୍‌ କଃରୁକେ ଅଃମିମଃନାର୍‌ ଗଟେକ୍‌ ଇଚା ।"},{"book":"ଏବ୍ରି","chapter":"13","verse":"19","text":"ଆର୍‌ ମୁୟ୍‌ଁ ଜଃନ୍‌କଃରି ବେଗି ତୁମିମଃନାର୍‌ ଚଃମେ ଆସୁ ହାରି, ଇତାର୍‌ ଗିନେ ପାର୍ତ୍‌ନା କଃରୁକେ ତୁମିମଃନ୍‌କେ ମୁଳ୍‌କଃରି ଗଃଉଆରି କଃରୁଲେ ।"},{"book":"ଏବ୍ରି","chapter":"13","verse":"20","text":"ଜୁୟ୍‌ ସୁସ୍ତା ଦେତା ଇସ୍ୱର୍‌ ସଃବୁଦିନ୍ ରେତା ନିଅମାର୍‌ ବଃନିର୍‌ ଗିନେ ମୁଳ୍‌ ମେଣ୍ଡା ଗଃଉଳିଆ, ବଃଲେକ୍‌ ଅଃମିମଃନାର୍‌ ମାପ୍ରୁ ଜିସୁକେ ମଃଲା ଲକ୍‌ମଃନାର୍‌ ବିତ୍ରେ ଲେଉଟାୟ୍‌ ଆଣ୍‌ଲା ।"},{"book":"ଏବ୍ରି","chapter":"13","verse":"21","text":"ସୁସ୍ତାକାରି ଇସ୍ୱର୍‌ ତାର୍‌ ଆକାୟ୍‌ ଜାୟ୍‌ରି ସଃର୍ଦା ଲାଗେଦ୍‌, ସେରି ସେ ଅଃମିମଃନାର୍‌ ମଃନ୍‌ବିତ୍ରେ ଜିସୁ କ୍ରିସ୍ଟର୍‌ ଗିନେ ହୁରା କଃରି ତାର୍‌ ଇଚା ହୁରୁଣ୍ କଃରୁକେ ତୁମିମଃନ୍‌କେ ସଃବୁ ସଃତ୍‌ କାମେ ସିଦ୍‌ କଃର । ଜୁଗେଜୁଗେ ଜଃଜ୍‌ମାନ୍ ତାର୍‌ ଅଃଉଅ । ଆରେକ୍‌ ।"},{"book":"ଏବ୍ରି","chapter":"13","verse":"22","text":"ଏ ବାୟ୍‌ବେଣିମଃନ୍ ମୁୟ୍‌ଁ ତୁମିମଃନ୍‌କେ ଗଃଉଆରି କଃରୁଲେ, ଇ ଉପ୍‌ଦେସ୍‌କେ ମଃନ୍‌ ଦିଆସ୍‌ । ମୁୟ୍‌ଁ ହଃଦେକ୍‌ ତୁମିମଃନ୍‌କେ ସଃର୍ଦାକଃରୁକେ ଲେକି ଆଚି ।"},{"book":"ଏବ୍ରି","chapter":"13","verse":"23","text":"ଅଃମିମଃନାର୍‌ ବାୟ୍‌ ତିମତି ମୁକ୍‌ଳି ଆଚେ ବଃଲି ଜାଣା; ଜଦି ସେ ବେଗି ଆସେଦ୍‌, ତଃବେ ତାର୍‌ ସଃଙ୍ଗ୍ ମିସି ମୁୟ୍‌ଁ ତୁମିମଃନାର୍‌ ସଃଙ୍ଗ୍ ବେଟ୍‌ ଅୟ୍‌ନ୍ଦ୍ ।"},{"book":"ଏବ୍ରି","chapter":"13","verse":"24","text":"ତୁମିମଃନାର୍‌ ସଃବୁ ନେତା ଆର୍‌ ବିସ୍ୱାସିମଃନ୍‌କେ ଅଃମାର୍‌ ଜୁଆର୍‌ ଜାଣାଉଆ । ଜୁୟ୍‌ ଲକ୍‌ମଃନ୍ ଇତାଲିଆ ହୁଣି ଆସି ଆଚ୍‌ତି, ସେମଃନ୍ ତୁମିମଃନ୍‌କେ ଜୁଆର୍‌ ଜାଣାଉଁଲାୟ୍‌ ।"},{"book":"ଏବ୍ରି","chapter":"13","verse":"25","text":"ତୁମି ସଃବୁ ଲକାର୍‌ ଉହ୍ରେ ଇସ୍ୱରାର୍‌ ଦଃୟା ଅଃଉଅ ।"}]}