{"data":[{"book":"1 o Uthesalonike","chapter":"3","verse":"1","text":"Uumalhihani, khanoonrie uvilhelha tho. Paahi etu, nahohalha vekha ihu Uathene,"},{"book":"1 o Uthesalonike","chapter":"3","verse":"2","text":"nkanaaruma Natimotheo, munnihu, uwaninyu, namitheko nkhunanihu a Nlhuku mu uhimiachani Malhove Orera a Kuristo. Naarumme wiira o helheni ni ukhomaalhihani nrima,"},{"book":"1 o Uthesalonike","chapter":"3","verse":"3","text":"ikhalhe wiira, ntu riyoothe munlhokoni mwinyu hikhwe nrima wo nlhatu wo uttwaruwa wuu. Mwaatti nhochuwelha wiira, nihophwanelhiya uttwaruwa."},{"book":"1 o Uthesalonike","chapter":"3","verse":"4","text":"Ukhalhawaya vaari ihu vamoka ni inyu katashi nahouhimeriani wiira ninoowa naatwarushiya. Paahi etu thoko chinochuwelha inyu, phinre aya."},{"book":"1 o Uthesalonike","chapter":"3","verse":"5","text":"Phi nlhatu etu wo waaruma Natimotheo, ukhalhawaya akoonrie uweherera tho. Kihaaruma wiira awe aachuwelha nrima inyu. Koova wiira Nakare huulhikacheni mwaatti ni ntheko ihu nkawaapotera wo nshatha!"},{"book":"1 o Uthesalonike","chapter":"3","verse":"6","text":"Vano Natimotheo ahohokolhia ahonivaha malhove o uniteelhiha mirima unaacha nrima inyu ni uttunana winyu. Ahonihimeria wiira nnoonupuwelha rata mahuku onkhaye ni nnoohuvelha unoona hii thoko ni hii chinohuvelha ihu uwoonani mwaatti."},{"book":"1 o Uthesalonike","chapter":"3","verse":"7","text":"Paahi etu ashilhoko aka, nrima urina inyu uhonilhipiha muuhuvani ni uttwaruwani wihu mwonkhaye."},{"book":"1 o Uthesalonike","chapter":"3","verse":"8","text":"Ukhalhawaya mwaatti mweemelhaka rata muulhutaanani ni Athithi, ninookhalha wo mpuha."},{"book":"1 o Uthesalonike","chapter":"3","verse":"9","text":"Vano ninowooria unshukuru Nlhuku wo nlhatu winyu. Ninonshukuru wo upuha urina ihu uwannyawe wo nlhatu winyu."},{"book":"1 o Uthesalonike","chapter":"3","verse":"10","text":"Ninoothepa unlhapelha Nlhuku wo machiri ihu onkhaye uthana ni uhiyu wiira anivahe nipesha no uwa nuwooneni ni ucharihelha ittu iriyoothe iwukuwilhe mu nrima inyu."},{"book":"1 o Uthesalonike","chapter":"3","verse":"11","text":"Ninonlhapelha Nlhuku Athumwanihu anene ni Athithi Yesu anihulhelhe iphiro yo uwa uwaninyu!"},{"book":"1 o Uthesalonike","chapter":"3","verse":"12","text":"Athithi othepihekeni uttunana mwaashineneru ni waattuna attu onkhaye chinene thoko ni hii chineera ihu wo uttunani."},{"book":"1 o Uthesalonike","chapter":"3","verse":"13","text":"Chiichammo etu alhipiheke mirima chinyu ni ukhalha attu o uhikhuwachiya ni atakatifu mmiholho wa Nlhuku Athumwanihu ikatema Athithi Yesu vanohalha aya uwa vamoka ni attu arii awaya onkhaye."}]}