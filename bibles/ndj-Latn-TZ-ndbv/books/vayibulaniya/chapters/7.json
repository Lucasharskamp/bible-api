{"data":[{"book":"Vayibulaniya","chapter":"7","verse":"1","text":"Mekisadeki avelili mutwa wa mbwani ya Salemu na mtambika wa Chapanga Mkomi. Ibulahimu paveli akuwuya kumgoha aku avawulayili vatwa mweni atang'anili na Mekisadeki na mweni kamunemela Ibulahimu,"},{"book":"Vayibulaniya","chapter":"7","verse":"2","text":"Ibulahimu amugayilili lifungu limu lya mifungu lilongu ya findu fyapokili mumgoha. Nongwa ya kwaa ya litawa lya Mekisadeki ndi, “Mutwa wa ugoleki”, Kwanongwa mweni aveli mutwa wa Salemu, litawa lyaki lina mana ya “Mutwa wa kusika.”"},{"book":"Vayibulaniya","chapter":"7","verse":"3","text":"Tatimundu na mamundu vakutambuliwa ha, wuwula lukolu lwaki lukutambuliwa ha, yikudeta ha kucha kawoneka ndili awu kasova ndili. Akwifwana na Mwana wa Chapanga na akuyendelela kuva mtambika jola."},{"book":"Vayibulaniya","chapter":"7","verse":"4","text":"Topi, mumuloli mundu ayu ndambu atawukili. Mbuyi wetu Ibulahimu amupili lilongu limu lya findu fyosi fyapokili kumgoha."},{"book":"Vayibulaniya","chapter":"7","verse":"5","text":"Topi, tumanya kucha Lilawu lya Chapanga amgayilili Musa likudayila vavaha va Lawi vaveli vatambika kutola lilongu limu kwa vandu yivavelili valongu vawu, hata leki veni chileli cha Ibulahimu."},{"book":"Vayibulaniya","chapter":"7","verse":"6","text":"Mekisadeki aveli ha mundu wa lukolu lwa Lawi, lakini apokilili lifungu lilongu kwa Ibulahimu kandi amunemililili mweni yagayiliwili jangi na Chapanga."},{"book":"Vayibulaniya","chapter":"7","verse":"7","text":"Kwahela chipwembwi hata padokwa kucha yanemela ndi mkomi pitu yula yanemiliwa."},{"book":"Vayibulaniya","chapter":"7","verse":"8","text":"Kandi ava vatambika yivapokela lifungu limu lya lilongu, kwa mwambu wumu ndi vala yivayikala jola ha na kwa mwambu wingi likupokiliwa na yula mweni yawombiwa akwikala jola."},{"book":"Vayibulaniya","chapter":"7","verse":"9","text":"Topi tukuwesha kudeta, Ibulahimu atawulili lifungu limu, Lawi yavelili chileli apokilili wuwowu lifungu limu lya lilongu kupitila mweni."},{"book":"Vayibulaniya","chapter":"7","verse":"10","text":"Nongwa Lawi aveli akalihela kuwoneka, ila kucha avelili akali mumwasi wa mbuyimundu Ibulahimu, chipindi Mekisadeki patang'anili na mweni."},{"book":"Vayibulaniya","chapter":"7","verse":"11","text":"Kwanongwa Vayisilaeli vagayiliwili Malawu kwa utambika wa Valawi. Ponopa, kucha ngimbaniku ya Valawi yingavelili ngimu wuyidayiliwa kungavelili na nongwa ng'odu ya utambika wa ndambu yingi kandi kuva, uvelili ukukovekela ndambu ya utambika wa Mekisadeki na wula wa Haluni ha."},{"book":"Vayibulaniya","chapter":"7","verse":"12","text":"Nongwa utambika pawughalambuka na Malawu davaghalambuki."},{"book":"Vayibulaniya","chapter":"7","verse":"13","text":"Ponopa mweni yadetiwili filongu afi, avelili wa kabila lingi, kwahela hata yumu wa kabila lyaki yakimbanikila pafyalu kucha mtambika."},{"book":"Vayibulaniya","chapter":"7","verse":"14","text":"Yimanyika lipala hela kucha Bambu awonikili mukabila lya Yuda lyeni Musa alitambulili ha paghaveyi akudeta milandu ya vatambika."},{"book":"Vayibulaniya","chapter":"7","verse":"15","text":"Kandi chilongu achi ndi cha lipala nendu, mtambika wingi yayifwana na Mekisadeki kafumbuka kala."},{"book":"Vayibulaniya","chapter":"7","verse":"16","text":"Mweni kagoliwa ha mtambika kwa Malawu na nayishilu ya vandu, ila kwa liwovi lya unofu wa wungajila mbelu."},{"book":"Vayibulaniya","chapter":"7","verse":"17","text":"Nongwa Mayandiku vakudeta, “Yuwi dawuvi mtambika jola, ngimu wuuvelili utambika wa Mekisadeki.”"},{"book":"Vayibulaniya","chapter":"7","verse":"18","text":"Topi, lila Lilawu lya dahili liwushiwa kwanongwa lyaveli sosuvafu na likujakwa chindu ha."},{"book":"Vayibulaniya","chapter":"7","verse":"19","text":"Nongwa Malawu va Chapanga vamupili Musa vangaweshili ha kugola findu fivi telatela. Lakini ponopa, mahali paki pavikiwa shuvililu livelili linofu munu kwa lyeni tukuwesha kumselilela Chapanga."},{"book":"Vayibulaniya","chapter":"7","verse":"20","text":"Chamunu ya afi, apa pana lulapu lwa Chapanga. Chipindi vala vamonga pavagoliwili vatambika pavelili na lilapu ha."},{"book":"Vayibulaniya","chapter":"7","verse":"21","text":"Lakini Yesu agoliwili mtambika kwa lilapu chipindi Chapanga pamuwombilili,"},{"book":"Vayibulaniya","chapter":"7","verse":"22","text":"Topi, Kwanongwa ayi, Yesu kava mupingika wa lilaghanu livelili nyanyi munu."},{"book":"Vayibulaniya","chapter":"7","verse":"23","text":"Kandi vatambika vaveli vandu yivavelili na njimba, kwanongwa ayi vakusova na vaweshili ha kuyendelela na chichuku chawu."},{"book":"Vayibulaniya","chapter":"7","verse":"24","text":"Lakini Yesu ngimu veni ha, mweni akwikala jola, utambika waki ukuwuka ha."},{"book":"Vayibulaniya","chapter":"7","verse":"25","text":"Topi mweni majuva vosi akuwesha kuvalowola nakamu vosi yivamuyendela Chapanga kupitila mweni, nongwa mweni akwikala jola paghava mtashi wetu kwa Chapanga."},{"book":"Vayibulaniya","chapter":"7","verse":"26","text":"Topi, yavelili tukudayila munu kuva na mtambika mkomi ngimu ayu mng'alili na yangajila mbatiwa wala sambi gati yaki, kabawuliwa patali na yivaveli na sambi yanyasuliwili kumbindi kwa Chapanga."},{"book":"Vayibulaniya","chapter":"7","verse":"27","text":"Mweni kalinganila ng'odu na vatambika vakomi vamonga, mweni akudayiliwa ha kutawula litambiku kila lijuva, kwaa kwanongwa ya sambi shaki mweni, pambeli kwa sambi sha vandu. Mweni agolili nahawu kwa mwanja wumu hela kwanongwa ya vandu vosi pala payitawulili mweni na ayi yikwila kwa fipindi fyosi."},{"book":"Vayibulaniya","chapter":"7","verse":"28","text":"Lilawu lyeni Chapanga amugayilili Musa likushawula vandu vangajila kujakwa kuva vatambika vakomi, lakini jangi ya Chapanga yayigolili kwa chilapu lilawu palifikili kala, yimshawula Mwana, yagoliwili goleki jola."}]}