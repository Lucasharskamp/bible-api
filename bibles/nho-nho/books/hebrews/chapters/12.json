{"data":[{"book":"HEBREWS","chapter":"12","verse":"1","text":"Taatou iaa e ttaka ma te lopo tama e hakaea i naa hakataakoto laatou. Teenaa taatou ki tiiake naa mee e ppui mai i naa hakataakoto taatou aa ma naa haisara e hakaviisia ai taatou, aa taatou ku uu naa kauae taatou no ffuro i te haiva TeAtua e tuku."},{"book":"HEBREWS","chapter":"12","verse":"2","text":"Taatou ki ttoka tonu ki Jesus, te tama e mau ai naa hakataakoto taatou i te kaamata no tae ki te hakaoti ana. A Ia ni see mataku maa i aa Ia ku tuukia ki te kros. A Ia ni see maanatu maa Ia ma ki hakanaparia i aruna te kros, i te aa i aa Ia ni hakataakoto tonu ki tana saaita ma ki hiahia imuri, aa teenei a Ia ku noho i te vasi hakamaatau i te nohorana TeAtua."},{"book":"HEBREWS","chapter":"12","verse":"3","text":"Kootou hakatuu ake ki naa haaeo ttama naa ni uru; kootou hakatuu ki te lotoffaaeo naa tama hai sara raa iaa Ia. Teenaa kootou ki see paretino no tiiake naa hakataakoto kootou i TeAtua."},{"book":"HEBREWS","chapter":"12","verse":"4","text":"Kootou maraa e hakappuru iloo ki see lavaa kootou naa mahi te haisara, tevana iaa kootou ni see tauppiri ki mmate i naa vana kootou e mee naa."},{"book":"HEBREWS","chapter":"12","verse":"5","text":"E aa? Kootou ku ssiri koi i naa taratara hakauaua ake TeAtua ki kootou, naa tama e mee ma ni tamalliki aana?12.5 Job 5.17; Prov 3.11-12 (LXX)"},{"book":"HEBREWS","chapter":"12","verse":"6","text":"TeAtua e hakattonu naa tama katoo e llee ai tana manava,"},{"book":"HEBREWS","chapter":"12","verse":"7","text":"Te saaita kootou e hakkaitoaina TeAtua raa, kootou ki illoa maa kootou e haia peenaa i kootou ni tamalliki TeAtua. Naa tamalliki katoo maraa e hakkaitoaina naa tammana laatou anii?"},{"book":"HEBREWS","chapter":"12","verse":"8","text":"Ki mee maa kootou see hakkaitoaina pee ko ana tamalliki raa, teenaa e mee maa kootou seai ni tamalliki aana maaoni; kootou naa ni huivao koi."},{"book":"HEBREWS","chapter":"12","verse":"9","text":"Taatou hakkaatoa e hakkaitoaina naa tammana taatou i te maarama nei, teenaa taatou e tuku atu koi ki laatou. E aa? Kootou see mannatu maa taatou ki tuku atu hoki peenaa ki taatou Tamana i te lani ki ora hakaoti taatou?"},{"book":"HEBREWS","chapter":"12","verse":"10","text":"Taatou ni hakkaitoaina naa tammana taatou i te maarama nei i te tamaa saaita koi, i laatou e mannatu maa e tonu; TeAtua iaa e mee peenaa ki kaumai se taukareka ki taatou, teenaa ki ttapu naa ora taatou pee ko Ia."},{"book":"HEBREWS","chapter":"12","verse":"11","text":"I te saaita taatou e hakkaitoaina raa, taatou e mee maa taatou ki nnoho hakaaroha, teenaa maa taatou ki see fiaffia. Ki muri raa naa tama ni akonakina peenaa raa ku kauake te ora e tonu."},{"book":"HEBREWS","chapter":"12","verse":"12","text":"Kootou ki ssau naa rima e matanaennae kootou naa aa kootou ku hakamakkaa naa turi kootou e poreppore naa!12.12 Is 35.3"},{"book":"HEBREWS","chapter":"12","verse":"13","text":"Sassare tonu ki naa saarena e ttonu ki see hakallika naa vae naa tama see lavaa te sassare; tevana iaa naa vae naa tama naa ki taukalleka.12.13 Prov 4.26 (LXX)"},{"book":"HEBREWS","chapter":"12","verse":"14","text":"Kootou mee ki nnoho hakaraaoi kootou ma naa tama hakkaatoa, aa kootou ku mee ki ttaka kootou ma te tiputipu e tapu, i te aa, see hai tama i kootou ma ki kkite i TeAriki ki mee maa kootou see nnoho hakaraaoi peenaa."},{"book":"HEBREWS","chapter":"12","verse":"15","text":"Kootou mmata ki see ffuri kootou no tiiake te laaoi TeAtua. Kootou mmata ki see mee kootou ma ko naa laakau e mmara teelaa e ssomo no mee aaraa laakau no hakallika.12.15 Deut 29.18 (LXX)"},{"book":"HEBREWS","chapter":"12","verse":"16","text":"Kootou mmata ki see hai huri kootou ka see illoa te lotu pee ko Esau, te tama ni sui ana kaikai raa ki ana keri i aa ia ko te tama matua.12.16 Gen 25.29-34"},{"book":"HEBREWS","chapter":"12","verse":"17","text":"Kootou e illoa maa ki muri raa a ia ni hiihai maa tana tamana raa ki huri ake no hakatapu iaa ia; araa nei a ia ni kerekereia ka hano. Niaaina maa ia ni mate hakaoti i ana tani raa, a ia ni see lavaa te too tana mee ni ssee naa.12.17 Gen 27.30-40"},{"book":"HEBREWS","chapter":"12","verse":"18","text":"Kootou ni see oomai ki te mouna e tuu i te kerekere nei, teelaa e ura kkava, e takoto poouri, aa e tuu tana sisioi, pee ko naa tama i Israel raa ni mee i te Mouna Sinai, i te saaita TeAtua ni kauake ana Loo."},{"book":"HEBREWS","chapter":"12","verse":"19","text":"Naa tama naa ni llono i naa iri te puu ka llono laatou i naa taratara ake te reo. I te saaita naa tama naa ni llono i te reo raa, naa tama naa ni ttani i laatou ni see hii hakannoo.12.19 Ex 19.16-22; 20.18-21; Deut 4.11-12; 5.22-27"},{"book":"HEBREWS","chapter":"12","verse":"20","text":"I te aa, i laatou see hii hakannoo ki te taratara e kauake peelaa, “Ki mee hoki iloo ma se manu e paa i te mouna naa, te manu naa ki tauatia ki mate.”12.20 Ex 19.12-13"},{"book":"HEBREWS","chapter":"12","verse":"21","text":"Naa vana ni ssura i te kina naa ni hakamataku iloo, teenaa ki taratara Moses peelaa, “Nau e porepore i taku mataku!”12.21 Deut 9.19"},{"book":"HEBREWS","chapter":"12","verse":"22","text":"Kootou iaa ku oomai ki te Mouna Saion, te henua te Atua e ora, te Jerusalem te lani ma tana simata ensol."},{"book":"HEBREWS","chapter":"12","verse":"23","text":"Kootou ku oomai ki te kuturana hakahiahia naa tamalliki mua TeAtua, naa tama e mee naa inoa laatou e sissia i te lani. Kootou ku oomai ki TeAtua, te tama e hakatonutonu naa tama hakkaatoa. Aa kootou ku oomai ki naa aitu naa tama taukalleka ku mee no kaatoa naa ora laatou."},{"book":"HEBREWS","chapter":"12","verse":"24","text":"Kootou ku oomai ki Jesus, te tama ni hakatonu te taratara hakamaatua hoou TeAtua, aa ki te ttoo teelaa e uii naa haisara; teenaa seai ko te ttoo e tanitani ki kauake tana sui, pee ko te ttoo Abel.12.24 Gen 4.10"},{"book":"HEBREWS","chapter":"12","verse":"25","text":"Kootou mmata hakaraaoi iloo ki see sahea kootou te tama e taratara atu ki kootou. Naa tama ni sahea laatou naa taratara TeAtua i te kerekere nei ni see ssao. E aa? Taatou e maanatu maa taatou ma ki ssao ki mee maa taatou e sahe naa taratara te tama e taratara iho i te lani?12.25 Ex 20.22"},{"book":"HEBREWS","chapter":"12","verse":"26","text":"Te kerekere raa ni ue i te saaita te reo raa ni taratara iho, tevana iaa te saaita nei a Ia e taratara peelaa, “Nau ma ki ue hoki te kerekere nei hakapaa ma te lani.”12.26 Hag 2.6 (LXX)"},{"book":"HEBREWS","chapter":"12","verse":"27","text":"Te saaita TeAtua e mee maa ‘hoki’ raa, a Ia e mee maa naa mee katoo i te kerekere nei ma ki uettia, teenaa ki takkoto koi naa mee teelaa see lavaa te uettia."},{"book":"HEBREWS","chapter":"12","verse":"28","text":"Taatou ki fiaffia i taatou e too te nohorana teelaa see lavaa te uettia. Taatou ki fiaffia no lotu hakamaaoni iloo i TeAtua i tana ara e hiihai;"},{"book":"HEBREWS","chapter":"12","verse":"29","text":"i te aa, te Atua taatou raa e mee ma se ahi e ttuni te tama ki mate hakaoti.12.29 Deut 4.24"}]}